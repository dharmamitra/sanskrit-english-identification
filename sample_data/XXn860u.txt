 mahāpratisarāstotram
 om namaḥ śrīmahāpratisarāyai
 yasyāḥ smaraṇamātreṇa sarve pāpāḥ kṣayaṃ gatāḥ |
 yayā yukto vajrakāyo namastasyai namo namaḥ || 1 ||
 yāṃ smaran rākṣasaḥ krūro māṭharaṃ kukṣisaṃsthitam |
 prākṣipad goviṣaṃ nadyāṃ namastasyai namo namaḥ || 2 ||
 yā'rakṣat vaṇijaḥ putraṃ krūrasarpād vadhodyatāt |
 viṣadāhamumūrṣuṃ ca namastasyai namo namaḥ || 3 ||
 brahmadatto mahārājo yayā rakṣitamastakaḥ |
 ripuṃ jitvā virājo'bhūnnamastasyai namo namaḥ || 4 ||
 bhikṣurduḥśīlako rogī yayā kaṇṭhe prabandhitaḥ |
 prāṇānmuktvā yayau svargaṃ namastasyai namo namaḥ || 5 ||
 samudre potasaṃkṣubdhe vaṇijāṃ prāṇarakṣakaḥ |
 yāṃ smaran sārthavāho'bhūnnamastasyai namo namaḥ || 6 ||
 yasyāṃ ca pratibaddhāyāṃ bhāryāyāṃ sutamāptavān |
 prasāritabhujo rājā namastasyai namo namaḥ || 7 ||
 daridro yāṃ prati smṛtvā dīnārān pradadau jine |
 rājā'bhīṣṭapradātā'bhūnnamastasyai namo namaḥ || 8 ||
 yāṃ prabaddhvā'surairyuddhaṃ śakraścūḍāmaṇau prabhuḥ |
 labdhavān vijayaṃ vajrī namastasyai namo namaḥ || 9 ||
 yasyā mantrabalenaiva pūrya pāramitāśca ṣaṭ |
 mārā jitā jinairbuddhairnamastasyai namo namaḥ || 10 ||
 apadhīro vadhārho'pi prakṣiptaḥ sarvasaṅkaṭe |
 yāṃ smṛtvā parimukto'bhūnnamastasyai namo namaḥ || 11 ||
 yayā bandhitakaṇṭhaśca mukto'bhūt pāpasaṅkaṭāt |
 nagare nāyako'bhūcca namastasyai namo namaḥ || 12 ||
 yā cā'parājitā vidyā sarvabuddhaiśca dhāritā |
 mudritā bhāṣitā nityaṃ paṭhitā parideśitā || 13 ||
 likhitā moditā sattvahitāya pūjitā sadā |
 smṛtā kāyagatā kṛtvā namastasyai namo namaḥ || 14 ||
 yasyāḥ smaraṇamātrānna durlabhaṃ bhuvanatraye |
 pāṭhasvādhyāyanādvāpi namastasyai namo namaḥ || 15 ||
 yā vidyā durlabhā buddhairvyākṛtā suptaśaṃsitā |
 mahatī dhāraṇī khyātā sarvapāpakṣayaṅkarī || 16 ||
 mahābalā mahāvīryā mahātejā mahatprabhā |
 mahāguṇavatī vidyā sarvabhāravidāraṇī || 17 ||
 pāpasandhisamudghātī mārabandhapramocanī |
 jananī bodhisattvānāṃ sarvaduṣṭavināśinī || 18 ||
 rakṣaṇī poṣaṇī dhātrī paramantravighātinī |
 kārkhodaviṣayogānāṃ vidhvaṃsanakarī śivā || 19 ||
 mahādhyānaratānāṃ ca gṛhṇatāṃ likhatāṃ sadā |
 pāṭhādhyayanakṛtāṃ nityaṃ dadhatāṃ śṛṇvatāṃ tathā || 20 ||
 parebhyo deśitā caiva nityaṃ manasi bhāvitā |
 sā pustakagatāṃ kṛtvā pūjyamānā namaskṛtā || 21 ||
 sarvapāpaharī bhadrā bodhisaṃbhārapūriṇī |
 namastasyai namastasyai namastasyai namo namaḥ || 22 ||
 yasyā mantraprabhāveṇa sarvabhayānyupadravāḥ |
 duṣṭāḥ suramanuṣyāśca daityagandharvarākṣasāḥ || 23 ||
 grahāḥ skandā apasmārāḥ piśācā yakṣakinnarāḥ |
 ḍākinyaḥ śākinīsaṃghā nāgā kārkhodavyādhayaḥ || 24 ||
 jvarāśca vividhā rogāḥ parakarmakṛtāstathā |
 viṣāgniśastramantrāṇi vidyutaḥ kālavāyavaḥ || 25 ||
 ativṛṣṭiranāvṛṣṭiḥ sarvaśatrubhayāni ca |
 tathānye pāpasargā vā vinaśyanti na saṃśayaḥ || 26 ||
 sarvakāryāṇi siddhyanti namastasyai namo namaḥ |
 yaścaitāṃ dhārayedvidyāṃ kaṇṭhe bāhau ca mastake || 27 ||
 nityaṃ rakṣanti devāstaṃ daityā nāgāśca mānuṣāḥ |
 gandharvāḥ kinnarā yakṣā bhūtapretapiśācakāḥ || 28 ||
 ḍākinyo rākṣasā dūtyaḥ kūṣmāṇḍāḥ kaṭhapūtanāḥ |
 trisandhyaṃ yaḥ paṭhennityaṃ buddhā rakṣanti taṃ sadā || 29 ||
 pratyekāḥ śrāvakāścaiva bodhisattvā mahardhikāḥ |
 yoginaḥ siddhamantrāśca mahāvīryā maharṣayaḥ || 30 ||
 vajrapāṇiśca yakṣendraḥ śakraśca tridaśaiḥ saha |
 catvāraśca mahārājā brahmaviṣṇumaheśvarāḥ || 31 ||
 nandikṛṣṇo mahākālaḥ kārtikeyo gaṇeśvaraḥ |
 bhairavā mātṛkā durgāstathā'nye mārakāyikāḥ || 32 ||
 vidyādevyo mahāvīryā mahābalaparākramāḥ |
 māmakī bhṛkuṭī tārā cāṅkuśī vajraśṛṅkhalā || 33 ||
 mahāśvetā mahākālī vajradūtī supāśikā |
 vajramālā mahāvidyā suvīryā'mṛtakuṇḍalī || 34 ||
 vajrā'parājitā caṇḍī kālakarṇī mahābalā |
 tathā dhanyā mahābhāgā padmakuṇḍalireva ca || 35 ||
 maṇicūḍā puṣpadantī svarṇakeśī ca piṅgalā |
 ekajaṭā mahādevī dhanyā vidyunmālinī || 36 ||
 kapālinī ca laṅkeśī brahmakṣitikanāyikā |
 hārītī pāñcikāścaiva śaṅkhinī kūṭadantinī || 37 ||
 śrīḥ sarasvatī lakṣmīḥ siddheśvarī sadānugā |
 tamevā'nye'pi rakṣanti yasya vidyā kare sthitā || 38 ||
 sa bhavet sarvasattvānāṃ mokṣārthaṃ ca samudyataḥ |
 namastasyai namastasyai namastasyai namo namaḥ || 39 ||
 śrīmahāpratisarāstotraṃ samāptam ||
