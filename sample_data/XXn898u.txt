 vajrapāṇināmāṣṭottaraśatastotram
 vajrasattva mahāsattva mahāyāna mahātmaka |
 mahāprabha mahāśuddha mahānātha namo'stu te || 1 ||
 vajrarāja mahāvajra vajra sarvatathāgata |
 mahāsattva mahāvīrya mahopāya namo'stu te || 2 ||
 vajrarāga mahāśuddha sarvasaukhya mahāsukha |
 sukhāgryānādinidhana mahākāma namo'stu te || 3 ||
 vajrasādhu mahātuṣṭi sādhukāra praharṣaka |
 mahāharṣa mahāmoda suprāmodya namo'stu te || 4 ||
 vajraratna mahārāja svābhiṣeka mahāmate |
 sarvaratna mahāśobhavibhūṣaṇa namo'stu te || 5 ||
 vajrateja mahāteja vajraprabha mahādyute |
 jinaprabha mahājvāla buddhaprabha namo'stu te || 6 ||
 vajraketu mahāketu mahādhvaja dhanaprada |
 ākāśaketo mahāyaṣṭi tyāgadhvaja namo'stu te || 7 ||
 vajrahāsa mahāhāsa mahāprītipramodana |
 prītivega ratiprīte dharmaprīte namo'stu te || 8 ||
 vajradharma mahādharma sarvadharmasuśodhaka |
 buddhadharma sudharmāgrya rāgadharma namo'stu te || 9 ||
 vajratīkṣṇa mahākośa prajñājñāna mahāmate |
 pāpacchedamahākhaḍga buddhaśastra namo'stu te || 10 ||
 vajrahetu mahācakra buddhacakra mahānidhe |
 sarvamaṇḍaladharmāgra dharmacakra namo'stu te || 11 ||
 vajrabhāṣa mahābhāṣa niṣprapañca mahākṣara |
 anakṣara mahājāpa buddhavāca namo'stu te || 12 ||
 vajrakarma sukarmāgrya mahākarma sukarmakṛt |
 guhyapūja mahāpūja buddhapūja namo'stu te || 13 ||
 vajrarakṣa mahāvarma kavacāgrya mahādṛḍha |
 mahārakṣa mahāsāra buddhavīrya namo'stu te || 14 ||
 vajrayakṣa mahākrodha sarvaduṣṭabhayānaka |
 sarvabuddhamahopāya agrayakṣa namo'stu te || 15 ||
 mahāsandhi mahāmudra mahāsamayabandhaka |
 mahāmuṣṭe samudrāgrya vajramuṣṭe namo'stu te || 16 ||
 vandyo mānyaśca pūjyaśca satkartavyastathāgataiḥ |
 yasmādanādinidhanaṃ bodhicittaṃ tvamucyase || 17 ||
 tvāmāsādya jināḥ sarve bodhisattvāśca śauriṇaḥ |
 saṃbhūtāḥ saṃbhaviṣyanti buddhabodhyagrahetavaḥ || 18 ||
 namaste vajrasattvāya vajraratnāya te namaḥ |
 namaste vajradharmāya namaste vajrakarmaṇe || 19 ||
 tvāmabhiṣṭutya nāmāgraiḥ praṇamya ca subhāvataḥ |
 yatpuṇyaṃ tena sarvo hi buddhabodhimavāpnuyāt || 20 ||
 idamuccārayetsamyag nāmāṣṭaśatamuttamam |
 sakṛdvāraṃ subhaktisthaḥ sarvabuddhatvamāpnuyāt || 21 ||
 śrīvajrapāṇināmāṣṭottaraśatastotraṃ samāptam |
