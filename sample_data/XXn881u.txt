 suprabhātastotram
 śrīharṣadevabhūpativiracitam
 stutamapi surasaṅghaiḥ siddhagandharvayakṣai-
 rdivi bhuvi suvicitraiḥ stotravāgbhiryatīśaiḥ |
 ahamapi kṛtaśaktirnaumi saṃbuddhamāryaṃ
 nabhasi garuḍayāte kiṃ na yānti dvirephāḥ || 1 ||
 kṣapitaduritapakṣaḥ kṣīṇaniḥśeṣadoṣo
 dravitakanakavarṇaḥ phullapadmāyatākṣaḥ |
 surucirapariveṣaḥ suprabhāmaṇḍalaśrīḥ
 daśabala tava nityaṃ suprabhātaṃ prabhātam || 2 ||
 madanabalavijetuḥ kāpathocchedakartu-
 stribhuvanahitakartuḥ strīlatājālahartuḥ |
 samasukhaphaladāturbhetturajñānaśailaṃ
 daśabala tava nityaṃ suprabhātaṃ prabhātam || 3 ||
 asurasuranarāṇāṃ yo'grajanmāgradevaḥ
 sakalabhuvanadhātau lokasṛṣṭyaikaśabdaḥ |
 svapiti manujadhātā abjayoniḥ svayambhū-
 rdaśabala tava nityaṃ suprabhātaṃ prabhātam || 4 ||
 udayagiritaṭastho vidrumacchedatāmra-
 stimiranikarahantā cakṣurekaṃ prajānām |
 ravirapi madalolaḥ sarvathā so'pi supto
 daśabala tava nityaṃ suprabhātaṃ prabhātam || 5 ||
 dviradadaśanapāṇḍuḥ śītaraśmiḥ śaśāṅka-
 stilaka iva rajanyāḥ sarvacūḍāmaṇiryaḥ |
 avigatamadarāgaḥ sarvathā so'pi supto
 daśabala tava nityaṃ suprabhātaṃ prabhātam || 6 ||
 prabalabhujacatuṣkaḥ ṣoḍaśārdhārdhavaktro
 japaniyamavidhijñaḥ sāmavedapravaktā |
 amalakamalayoniḥ so'pi brahmā prasupto
 daśabala tava nityaṃ suprabhātaṃ prabhātam || 7 ||
 himagiriśikharasthaḥ sarpayajñopavītī
 tripuradahanadakṣo vyāghracarmottarīyaḥ |
 saha girivaraputryā so'pi suptastriśūlī
 daśabala tava nityaṃ suprabhātaṃ prabhātam || 8 ||
 jvalitakuliśapāṇirdurjayo dānavānāṃ
 surapatirapi śacyā vibhrame mūḍhacetāḥ |
 aniśiniśiprasuptaḥ kāmapaṅke nimagno
 daśabala tava nityaṃ suprabhātaṃ prabhātam || 9 ||
 kuvalayadalanīlaḥ puṇḍarīkāyatākṣaḥ
 suraripubalahantā viśvakṛdviśvarūpī |
 harirapi cirasupto garbhavāsairamukto
 daśabala tava nityaṃ suprabhātaṃ prabhātam || 10 ||
 kapilajaṭakalāpo raktatāmrāruṇākṣaḥ
 paśupatiratikāle saṅgabhaṅgaikadakṣaḥ |
 smaraśaradalitāṅgaḥ so'pi supto hutāśo
 daśabala tava nityaṃ suprabhātaṃ prabhātam || 11 ||
 humaśaśikumudābho madyapānāruṇākṣo
 dṛḍhakaṭhinabhujāṅgo lāṅgalī śaktihastaḥ |
 bala iha śayito'sau revatīkaṇṭhalagno
 daśabala tava nityaṃ suprabhātaṃ prabhātam || 12 ||
 gajamukhadaśanaikaḥ sarvato vighnahantā
 vigalitamadavāriḥ ṣaṭpadākīrṇagaṇḍaḥ |
 gaṇapatirapi supto vāruṇīpānamatto
 daśabala tava nityaṃ suprabhātaṃ prabhātam || 13 ||
 atasikusumanīlo yasya śaktiḥ karāgre
 navakamalavapuṣmān ṣaṇmukhaḥ krauñcahantā |
 trinayanatanayo'sau nityasuptaḥ kumāro
 daśabala tava nityaṃ suprabhātaṃ prabhātam || 14 ||
 aśanavasanahīnā bhāvyamānā virūpā
 alamakhilavighātaiḥ pretavaddagdhadehāḥ |
 ubhayagativihīnāste'pi nagnāḥ prasuptā
 daśabala tava nityaṃ suprabhātaṃ prabhātam || 15 ||
 ṛṣaya iha mahānto vatsabhṛgvaṅgirādyāḥ
 kratupulahavasiṣṭhā vyāsavālmīkigargāḥ |
 parayuvativilāsairmohitāste'pi suptāḥ
 daśabala tava nityaṃ suprabhātaṃ prabhātam || 16 ||
 yamavaruṇakuberā yakṣadaityoragendrāḥ
 divi bhuvi gagane vā lokapālāstathānye |
 yuvatimadakaṭākṣairvīṃkṣitāste'pi suptā
 daśabala tava nityaṃ suprabhātaṃ prabhātam || 17 ||
 bhavajalanidhimagnā mohajālāvṛtāṅgā
 manukapilakaṇādā bhrāmitā mūḍhacittāḥ |
 samasukhaparihīnā vāliśāste'pi suptā
 daśabala tava nityaṃ suprabhātaṃ prabhātam || 18 ||
 ajñānanidrarajanītamasi prasuptā
 tṛṣṇāviśālaśayane viṣayopadhāne |
 kāle śubhāśubhaphalaṃ parikīryamāṇe
 jāgarti yaḥ satatameva namo'stu tasmai || 19 ||
 tīrtheṣu gokulaśatāni pibanti toyaṃ
 tṛptiṃ vrajanti na ca tatkṣayamabhyupaiti |
 tadvanmune kaviśatairapi saṃstutasya
 na kṣīyate guṇanidhirguṇasāgarasya || 20 ||
 suprabhātaṃ tavaikasya jñānonmīlitacakṣuṣaḥ |
 ajñānatimirāndhānāṃ nityamastamito raviḥ || 21 ||
 punaḥ prabhātaṃ punarutthito raviḥ punaḥ śaśāṅkaḥ punareva śarvarī |
 mṛtyurjarā janma tathaiva he mune gatāgataṃ mūḍhajano na buddhyate || 22 ||
 suprabhātaṃ sunakṣatraṃ śriyā pratyabhinanditam |
 buddhaṃ dharmaṃ ca saṅghaṃ va praṇamāmi dine dine || 23 ||
 stutvā lokaguruṃ mahāmunivaraṃ saddharmapuṇyodgamaṃ
 nirdvandvaṃ hatarāgadveṣatimiraṃ śāntendriyaṃ nispṛham |
 yatpuṇyaṃ samupārjitaṃ khalu mayā tenaiva loko'khilaṃ
 pratyūṣastutiharṣito daśabale śraddhāṃ parāṃ vindatām || 24 ||
 śrīharṣadevabhūpativiracitaṃ daśabalasya suprabhātastotraṃ samāptam |
