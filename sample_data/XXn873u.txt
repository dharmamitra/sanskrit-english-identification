 śākyasiṃhastotram
 chando'mṛtoddhṛtam
 namāmi taṃ bhikṣugaṇairūpetaṃ tathāgatairvṛkṣatale niṣaṇṇam |
 anantarodīritalakṣmabhājau pādau yadīyāvupajātayastāḥ || 1 ||
 śākyendravaṃśālalitāvataṃsamaṃśādhikābhaṃ kanakādhikābham |
 namāmi buddhaṃ hyupajātisiddhaṃ sarvārthasiddhākhyakumāravaryam || 2 ||
 namāmi nityaṃ niravadyavṛttaṃ niraṃjanaṃ nirmaladeharūpam |
 niḥśeṣasattvoddharaṇaikacittaṃ candrānanaṃ śubhrapadāravindam || 3 ||
 śauddhodaniṃ gautamipālanīyaṃ māyāsutaṃ mārajitaṃ mahāntam |
 maheśvarādyairmahanīyamūrtimameyamāhātmyamameyadharmam || 4 ||
 bhavodadhestīrṇamanantapuṇyaṃ bhavādidevairabhivandyapādam |
 anantabhavyākṛtibhāvanīyaṃ taṃ naumi bhavyojjvalabhūṣitāṅgam || 5 ||
 babhāṇa vaṃśasthaviro nṛpādhipo janān pratītyāhvayatātmajaṃ mama |
 kṛtāribhaṅgaṃ jinarājamīśvaraṃ gataṃ ṣaḍabdaṃ ca viyogabhāvayoḥ || 6 ||
 bhajasva vaṃśasthaviraṃ munīśvaraṃ mahāvane vṛkṣatale śucisthale |
 jagaddhitaṃ yajjanana jarāntakaṃ jagajjananyā varadakṣapārśvajam || 7 ||
 śākyendravaṃśodadhicandramudgataṃ śrīśākyasiṃhaṃ caturānanaiḥ stuvan |
 prāśiṣṭa brahmā caturānanaṃ svakaṃ caturguṇaṃ puṇyamavāptamityaho || 8 ||
 daityendravaṃśāgnirasau janārdano dvābhyāṃ vidhāyāñjalimambujāsanam |
 doṣṇāmamaṃsaccaturaścaturbhujād dvaiguṇyamāptaṃ sukṛtaṃ mayeti || 9 ||
 chando'mṛtoddhṛtaṃ śrīśākyasiṃhastotraṃ samāptam |
