 mahākālastotram
 namasyāmi mahākālaṃ sarvasampattidāyakam |
 kharvaṃ lambodaraṃ nīlamaṣṭanāgavibhūṣitam || 1 ||
 dvibhujaikamukhaṃ vīraṃ kapālakṛtaśekharam |
 vyāghracarmakaṭīveṣṭaṃ śatārdhamuṇḍamālinam || 2 ||
 bhāvābhāvaparicchinnaṃ jagatsaṃbodhakārakam |
 sarvabhāvātmakaṃ nāthaṃ jagannātha namo'stu te || 3 ||
 kṛṣṇavarṇaṃ mahātejaṃ siddhasādhakarakṣakam |
 kartikapālinaṃ nāthaṃ mahākāla namo'stu te || 4 ||
 vyāghracarmāmbaradharaṃ mahākrodhasvarūpiṇam |
 dvādaśādityasaṃkāśaṃ mahākāla namo'stu te || 5 ||
 mahādaṃṣṭrākarālāsyaṃ lalajjihvaṃ sabhairavam |
 mahāraktābhanayanaṃ mahākāla namo'stu te || 6 ||
 vibhrannaraśiromālāṃ nāgarājavibhūṣitam |
 śmaśrutundilakaṃ vandyaṃ mahākāla namo'stu te || 7 ||
 sabhrūbhaṅgaṃ trinetraṃ caivordhvapiṅgordhvakesaram |
 yugāntānalapuñjābhaṃ mahākāla namo'stu te || 8 ||
 trāsakaṃ sarvadaityānā(masthya)
 sṛṅmāṃsabhakṣakam |
 rakṣitāraṃ bhaktimatāṃ mahākāla namo'stu te || 9 ||
 siddhisādhanamantrasya viheṭhījyanarāśanam |
 yugmasyāśvāsadātāraṃ mahākāla namo'stu te || 10 ||
 saṃsārajaladheḥ pāraṃ naukā yānaikagāminī |
 naukāyāne svatejāstvaṃ mahākāla namo'stu te || 11 ||
 mahākālastavaṃ caitad yaḥ paṭhed bhaktimān naraḥ |
 bhayārto mucyate bhīteraricintā nivartate || 12 ||
 mahākālaṃ namaskṛtya yathoktakulajanmataḥ |
 tena sujanmā bhavati sarvasiddhiparāyaṇaḥ || 13 ||
 śrīmahākālastotraṃ sampūrṇam |
