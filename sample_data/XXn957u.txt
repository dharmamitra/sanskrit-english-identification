 yaśodharācaritam
 śrī siddhārthaḥ kapilanagare bodhisattvaḥ saputrāṃ
 devīṃ tyaktvā sakalavibhavaṃ cakravartiśriyaṃ ca |
 māsy āṣāḍhe viratamanasā pūrṇimāyāṃ niśīthe
 niścakrāma śramaṇapadabhṛn mokṣam anveṣṭukāmaḥ ||1 ||
 atha prabhāte śayanāt samutthitā
 sutena sārdhaṃ mahiṣī yaśodharā |
 didṛkṣayā svāmivarasya satvaraṃ
 gatāvidūre śayanīyamandiram ||2 ||
 yathā pure vañcayituṃ sa me patī
 rahogataḥ kutra cid eva gūḍhavān |
 vicintya saudhe 'ntarabāhiraṃ bhṛśaṃ
 parīkṣyamāṇāpi dadarśa naiva tam ||3 ||
 dadhāva tasmāt sacivasya mandiraṃ
 gavākṣam udghāṭya drutaṃ drutaṃ śucā |
 kapāṭam āhatya dṛḍhaṃ muhur muhur
 vyarīravac channa bhavan bhavann iti ||4 ||
 apekṣya kiṃ cit kvaṇam antarād gṛhe
 vyatiṣṭhatālpaṃ pratihārasannidhau |
 vicārabhaṅgāc chvasatī ca pāṇinā
 pratāḍayām āsa kapolayugmakam ||5 ||
 tato gatā sā nṛpamandurālayaṃ
 turaṅgamaṃ nātra dadarśa kanthakam |
 kuto yayau kiṃ rahasā sa vallabho
 vitarkayantīti babhūva mūrchitā ||6 ||
 vicintya yat kiṃ cid itas tataḥ śiraś
 cacāla jaghrau ca mukhe sutasya sā |
 bhujātapatreṇa vilocanadvayān
 nyavārayat sā sravadaśruśīkaram ||7 ||
 aśaknuvantī nitarāṃ samudgamāṃ
 manovyathāṃ soḍhum udagramanyunā |
 patipradattaṃ maṇikaṇṭhabhūṣaṇaṃ
 pravālamālām api kuṇḍaladvayam ||8 ||
 lalāṭikāṃ hemamayāṅgulīyakaṃ
 hiraṇyasūtreṇa nibaddhamekhalām |
 vimucya śīrṣābharaṇaṃ ca kaṅkaṇe
 sasarja dhig dhig vadatī sasambhramam ||9 ||
 atītaḍat pādatalena bhūtalaṃ
 jajṛmbha ūrdhvaṃ vicakarṣa mūrdhajam |
 jajalpa vākyaṃ vigatārtham ākulaṃ
 rurāva bhīteva ruroda gadgadam ||10 ||
 niveśya bālaṃ śayane punaḥ punaḥ
 samutkṣipantī yugapat karadvayam |
 vikampya śīrṣaṃ ca yathā vicetanā
 jughoṣa śaśvāsa papāta vivyathe ||11 ||
 nipīḍyamānāpi bubhukṣayāniśaṃ
 na bhojanaṃ bhoktum iyeṣa kiṃ cana |
 tṛṣāturā nodakabindum apy asau
 papau ca kāye 'py babhūva vepathuḥ ||12 ||
 nihanyate dhīsmṛtiśaktidhīratā
 śarīravarṇaṃ balam indriyeṣv api |
 vinaśyate jīvam anukrameṇa ca
 durantateyaṃ priyaviprayogatā ||13 ||
 niṣadya bhūmyāṃ vinatārdhavigrahā
 śiraś ca pāṇidvayam aṅkamastake |
 niveśya kiṃ cit pariṇamya kaṃdharaṃ
 mamajja cintājaladhāv apāśraye ||14 ||
 yaśodharāyā avamānanakriyā
 asahya siddhārthakumāra ekakaḥ |
 nivāsam utsṛjya gato nu kānanam
 iti pravādo 'pi bhaved aho mama ||15 ||
 yad asti kāryaṃ triṣu mandireṣu tac
 cakāra kārya- kṣamasevikā yathā |
 gatau sthitau vā śayane ca vipriyaṃ
 kadā canāhaṃ na cakāra kiṃ cana || 16 ||
 vicintayantī sahasāgatāpadaṃ
 pragamya devāyatanaṃ priyaṃ prati |
 sugandhipuspair api dhūmadīpakair
 apūpujad devagaṇaṃ sagauravam ||17 ||
 bhujadvayaṃ mūrdhni niveśya śokinī
 vilokya devapratimānanaśriyam |
 praṇamya bhaktyā pariśuddhacetasā
 yayāca devān iti viprayogataḥ ||18 ||
 trilokasargasthitināśahetavaḥ
 caturmukhaśrīpaticandraśekharāḥ |
 mahānubhāvā jagadīśvarāḥ surāḥ
 suduḥkhitāyai śaraṇaṃ bhavantu me ||19 ||
 vidhāya yācñām iti devahastayor
 upāyanīkṛtya babandha kārṣikau |
 upāharan miṣṭanavāmbupāyasaṃ
 sitāṃśukaṃ svarṇamayīṃ ca putrikām ||20 ||
 pramodam āpādayituṃ sureśvarāṃś
 cakāra ghaṇṭāninadaṃ ca bhūsurān |
 ajījapad devagirā ca saṃstavān
 nanāma bhūmāv asakṛt nipatya sā ||21 ||
 pure vane saṃvasathe 'pi vallabho
 vased dhi kasminn iti divyācakṣuṣā |
 vilokya gehaṃ vinivartayantu taṃ
 divaukasaḥ prārthayataiva sā punaḥ ||22 ||
 nirīkṣya jihmānimiṣeṇa cakṣuṣā
 nihatya gāḍhaṃ caraṇaṃ bhuvas tale |
 muhur muhur daṃśitakomalādharā
 prakarṣam utkṣipya vikampya tarjanīm ||23 ||
 are-tvayāryasya gṛhābhiniṣkramaḥ
 śruto na dṛṣṭaḥ vada kiṃ nirākulam |
 iti pratīhārabhaṭaṃ ruṣoccakai
 raveṇa papraccha sabāṣpalocanā ||24 ||
 bhavān sa ārye nṛpavaṃśaśekharo
 mayā na dṛṣṭaḥ pratihāram āgataḥ |
 varāṅganābhiḥ saha kelikānane
 gate niśīthe 'ramateti me śrutam ||25 ||
 avītarāgo nanu rājanandano
 vavāñcha tasmān nanu nūtanapriyām |
 mithaḥ sa kāṃ cit pariṇīya nāṭikāṃ
 bahir gato 'ddheti vitarkayāmy aham ||26 ||
 purā hi mandhātv-abhidho mahāyaśāḥ
 sa sārvabhaumo 'pi surāṅganāgaṇe |
 kṛtānurāgo parivarjya mānuṣīṃ
 śriyaṃ prapede nu divaukasāṃ puram ||27 ||
 mano-'bhirāmaṃ surasundarīgaṇaṃ
 vihāya vindhyā-vanatāpasāśrame |
 agastipatnīṃ parirabhya tāpasīṃ
 lalāsa rantuṃ niśi pākaśāsanaḥ ||28 ||
 pratīta-laṅkāvijite 'grabhūpatir
 daśānano daṇḍakakānanaṃ gataḥ |
 vigṛhya sītāṃ janakātmajām api
 nijapriyāvad vyadadhāt tadātmasāt ||29 ||
 maheśvaraś cāpi purā tapaś carann
 umāmahiṣyā saha kalikānane |
 apāsya sātatyasamādhibhāvanaṃ
 vyarīramac cājanayat sutau nanu ||30 ||
 śucākulāṃ sāntvayituṃ vadhūttamām
 iti pratīhāra uraḥ-sthale 'ñjalim |
 vidhāya valgudhvaninānukampayā
 natena mūrdhnā vacasā vyajijñapat ||31 ||
 are-tvam etarhi bhavantam uttamaṃ
 gṛhe bahir vopavane 'pi kutra cit |
 aharmukhe kiṃ niśi vā dadarśitha
 vyapṛcchad itthaṃ nijasevikāṃ ruṣā ||32 ||
 nidhāya vāmetarajānumaṇḍalaṃ
 kṣitau bhujau cāpi lalāṭamastake |
 natārdhakāyaṃ nijagāda sevikā
 śrutaṃ ca dṛṣṭaṃ na na vedmi kiṃ cana ||33 ||
 ataḥ-paraṃ harmyam upeyuṣī satī
 pramārjya nisyandajalaṃ vilocane |
 are-kim āryo 'tra samāgato na vā
 vyapṛcchad antaḥpurapālapaṇḍakam ||34 ||
 praśasyarūpeṇa girā ca valgunā
 śriyā 'pi dhṛtyā tava kakṣam āgatāḥ |
 mahottame sarvajanena mānitā
 bhavanti tasya tritayāḥ priyāṅganāḥ ||35 ||
 mano-'bhirāmā bhavatī ca bhāratī
 tathaiva lakṣmīr iti tāḥ priyāṅganāḥ |
 sadaiva tābhī ramate kumārakaḥ
 kadā cid anyatra mano 'sya no rajet ||36 ||
 jugupsite satpuruṣair manasvibhiḥ
 sadoṣakāme vimukho nu te patiḥ |
 tato 'sya śuddhāntagatiḥ kadā cana
 śrutā na dṛṣṭā na divā vā niśi ||37 ||
 tapodhanānāṃ samatām upeyivān
 ratiṃ na kuryāt sa bhavatraye kva cit |
 amedhyagehena same 'varodhane
 kathaṃ vidhatte ratim eṣa te patiḥ ||38 ||
 asādhyarogāyatane sukhetare
 bubhukṣayā nityanipīḍitodare |
 atarpaṇīye vividhānnapānakaiḥ
 spṛhāṃ na dehe prakaroti paṇḍitaḥ ||39 ||
 vikīrṇagharmodakavipruṣi tvaci
 vicitravarṇaṃ śamalena saṃskṛte |
 śarīra ālokya jano vinaśyate
 pataṅgavad dīpaśikhojjvalaprabhām ||40 ||
 tato nṛpāntaḥ-purapālakodite
 kṛtāvadhānā vacane yaśodharā |
 divaukasāṃ nandanakānanopamaṃ
 jagāma rājopavanaṃ calātmanā ||41 ||
 athābhirāmopavanasya rakṣakaḥ
 puraḥ pragamyorasi baddhapāṇinā |
 kimartham ārye 'tra samāgatis tava
 bhavāmi jijñāsur iti nyavedayat ||42 ||
 sakhe mamāryo rahasāruṇodaye
 samāgato vātra na kiṃ samāgataḥ |
 kim atra dṛṣṭaḥ sa na vā śrutas tvayā
 vicintya samyag vada māṃ yathātatham ||43 ||
 gataspṛhaḥ pañcasu kāmavastuṣu
 sa āryaputro vijitendriyo bhavet |
 tato 'bhirāmopavanaṃ samāgamo
 na dṛṣṭa ārye na hi vā śruto mayā ||44 ||
 vidhitsamāno 'bhyudayaṃ jagattraye
 divaukasānām adhigamya yācanam |
 divo 'vatīrṇo nanu puṇyatejasā
 manuṣyajanmany ajaniṣṭa sa prabhuḥ ||45 ||
 mahāmahe saty asitarṣir īyivān
 divaṃ kim ity asya vimṛśya kāraṇam |
 svamitra-śuddhodanabhūpateḥ suto
 'janīti harṣāt tam avekṣituṃ yayau ||46 ||
 tato 'sitarṣir nṛpasaudham āgataḥ
 kumārakaṃ vīkṣya sapuṇyasampadam |
 atīndriyajñānamayena cakṣuṣā
 parīkṣamāṇo 'sya śarīralakṣaṇam ||47 ||
 jagāda vākyaṃ śiśur eṣa puṇyavān
 bhaved dhi buddho hata-mārabandhanaḥ |
 pratārayet sarvanarāmarāsurān
 apārasaṃsāramahārṇavād iti ||48 ||
 dvijeṣu pañcasv atha dehalakṣaṇaṃ
 parīkṣya kauṇḍaṇyabudho 'bravīd iti |
 vinaśya tṛṣṇādimalāny ayaṃ śiśur
 anuttaraṃ buddhapadaṃ gamiṣyati ||49 ||
 tadā prasūtakṣaṇa eva lumbinī-
 vane sa saptāmbujamūrdhny abhivrajan |
 abhītanādaṃ nyanadaj jagattraye
 bhaveyam agras tv iti siṃhapotavat ||50 ||
 bhramaddvirephaśrutiramyanisvanaḥ
 sugandhinaḥ puṣpaparāgarāśinā |
 taraṃgiṇīśīkaramiśramāruto
 vavau samantād vipine śanaiḥ tadā ||51 ||
 mahātmanas tasya parārdhyajanmani
 vasuṃdharāyā nidhayaḥ samudgatāḥ |
 dharāṅganā tarhy atimātramoditā
 savismayāṃ siddhim adarśayad bhuvi ||52 ||
 tataḥ paraṃ lumbinikānanād gṛhaṃ
 vicitrajāmbūnadabimbasaṃnibham |
 kumārakaṃ tau pitarau savatsalau
 sabandhuvargaṃ parivārya ninyatuḥ ||53 ||
 gurupradiṣṭaṃ vidhivad gurupriyaḥ
 samastavidyāsamayaṃ ca darśanam |
 bhave bhave saṃcitapuṇyatejasā
 samadhyagīṣṭāciram eṣa buddhimā ||54 ||
 śrutena dhṛtyā navayauvanaśriyam
 upeyuṣo 'syārya-sutasya janmanaḥ |
 saha tvayā ṣoḍaśame hi hāyane
 vivāhadīkṣāṃ vidhivac cakāra nu ||55 ||
