 pañcākṣarastotram
 namo buddhāya
 na jāto na mṛtaścaiva na rūpo nāpi rūpavān |
 na saṃsāre na nirvāṇe na kārastena sūcyate || 1 ||
 mohadhvaṃsakaro nityaṃ mokṣasaukhyapradāyakaḥ |
 mohanaṃ sarvamārāṇāṃ mokārastena sūcyate || 2 ||
 buddhānāmuditaṃ dhyānaṃ buddhānāṃ janamelakam |
 buddhaniḥkleśa saṃbuddha bukārastena sūcyate || 3 ||
 dhāryate bodhisattvaiḥ sa dharmadhātugatiḥ sadā |
 dharmāṇāṃ paramo dharmaḥ dhakārastena sūcyate || 4 ||
 yathā nāsti tathā nāsti yathā nāsti tathāsti yaḥ |
 yathāvādī tathākārī yakārastena sūcyate || 5 ||
 pañcākṣaramidaṃ puṇyaṃ pavitraṃ pāpanāśanam |
 ye paṭhanti divārātrau te yānti paramāṃ gatim || 6 ||
 śrī pañcākṣarastotraṃ samāptam |
