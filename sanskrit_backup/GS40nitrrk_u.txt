RRĀ, 1,1
svargāpavargavisphārau bhuvanasyodaye yathā /
bhavarogaharau vande caṇḍikācandraśekharau // Rrā_1,1.1 //
rasoparasalohānāṃ tailamūlaphalaiḥ saha /
asādhyaṃ pratyayopetaṃ kathyate rasasādhanam // Rrā_1,1.2 //
vaidyānāṃ yaśase'rthāya vyādhitānāṃ hitāya ca /
vādināṃ kautukārthāya vṛddhānāṃ dehasiddhaye // Rrā_1,1.3 //
mantriṇāṃ mantrasiddhyarthaṃ vividhāścaryakāraṇam /
pañcakhaṇḍam idaṃ śāstraṃ sādhakānāṃ hitapradam // Rrā_1,1.4 //
rasakhaṇḍe tu vaidyānāṃ vyādhitānāṃ rasendrake /
vādināṃ vādakhaṇḍe ca vṛddhānāṃ ca rasāyane // Rrā_1,1.5 //
mantriṇāṃ mantrakhaṇḍe ca rasasiddhiḥ prajāyate /
sutarāṃ nāsti saṃdehaḥ tattatkhaṇḍavilokinām // Rrā_1,1.6 //
hato hanti jarāmṛtyuṃ mūrchito vyādhighātakaḥ /
dhatte ca khegatiṃ baddhaḥ ko'nyaḥ sūtātkṛpākaraḥ // Rrā_1,1.7 //
jarāmaraṇadāridryaroganāśakaromataḥ /
mūrchito harate vyādhīn naso dehe carannapi // Rrā_1,1.8 //
mohayedyaḥ parānbaddho jīvayecca mṛtaḥ parān /
mūrchito bodhayedanyāṃstaṃ sūtaṃ ko na sevate // Rrā_1,1.9 //
āyurdraviṇamārogyaṃ vahnir medhā mahad balam /
rūpayauvanalāvaṇyaṃ rasopāsanayā bhavet // Rrā_1,1.10 //
mārayejjāritaṃ sūtaṃ gandhakenaiva mūrchayet /
baddhaḥ syād drutisatvābhyāṃ rasasyaivaṃ tridhā gatiḥ // Rrā_1,1.11 //
doṣahīno raso brahmā mūrchitastu janārdanaḥ /
mārito rudrarūpaḥ syādbaddhaḥ sākṣānmaheśvaraḥ // Rrā_1,1.12 //
vedhako dehalohābhyāṃ sūto devi sadāśivaḥ /
darśanādrasarājasya brahmahatyāṃ vyapohati // Rrā_1,1.13 //
sparśanānnāśayeddevi gohatyāṃ nātra saṃśayaḥ /
kiṃ punarbhakṣaṇāddevi prāpyate paramaṃ padam // Rrā_1,1.14 //
alpamātropayogitvād arucer aprapsaṅgataḥ /
kṣipramārogyadāyitvādbheṣajebhyo raso'dhikaḥ // Rrā_1,1.15 //
yaduktaṃ śambhunā pūrvaṃ rasakhaṇḍe rasāyane /
rasasya vandanārthe ca dīpikā rasamaṅgale // Rrā_1,1.16 //
vyādhitānāṃ hitārthāya proktaṃ nāgārjunena yat /
uktaṃ carpaṭisiddhena svargavaidyakapālike // Rrā_1,1.17 //
anekarasaśāstreṣu saṃhitāsvāgameṣu ca /
yaduktaṃ vāgbhaṭe tantre suśrute vaidyasāgare // Rrā_1,1.18 //
anyaiśca bahubhiḥ siddhair yad uktaṃ ca vilokya tat /
tatra yadyadasādhyaṃ syādyadyaddurlabhamauṣadham // Rrā_1,1.19 //
tattatsarvaṃ parityajya sārabhūtaṃ samuddhṛtam /
kvacicchāstre kriyā nāsti kramasaṃkhyā na ca kvacit // Rrā_1,1.20 //
mātrā yuktiḥ kvacinnāsti sampradāyo na ca kvacit /
tena siddhirna tatrāsti rase vātha rasāyane // Rrā_1,1.21 //
vaidye vāde prayoge ca yasmādyatno mayā kṛtaḥ /
yadyadgurumukhājjñātaṃ svānubhūtaṃ ca yanmayā /
tattallokahitārthāya prakaṭīkriyate 'dhunā // Rrā_1,1.22 //
śrīmān sūtanṛpo dadāti vilasaṃllakṣmīṃ vapuḥ śāśvataṃsvānāṃ prītikarīm acañcalamano māteva puṃsāṃ yathā /
anyo nāsti śarīranāśakagadapradhvaṃsakārī tataḥ kāryaṃ nityamahotsavaiḥ prathamataḥ sūtād vapuḥsādhanam // Rrā_1,1.23 //
sākṣādakṣayadāyako bhuvi nṛṇāṃ pañcatvamuccaiḥ kuto mūrcchāṃ mūrchitavigraho gadabhṛtāṃ hantyuñcakaiḥ prāṇinām /
baddhaṃ prāpya surāsurendracaritāṃ tāṃ tāṃ gatiṃ prāpayet /
so'yaṃ pātu paropakāracaturaḥ śrīsūtarājo jagat // Rrā_1,1.24 //
yadanyatra tadatrāsti yadatrāsti na tatkvacit /
rasaratnākaraḥ so'yaṃ nityanāthena nirmitaḥ /
tataḥ kuryāt prayatnena rasasaṃskāram uttamam // Rrā_1,1.25 //
avijñātyā ca śāstrārthaṃ prayogakuśalo bhiṣak /
yama eva sa vijñeyaḥ martyānāṃ mṛtyurūpadhṛk // Rrā_1,1.26 //
{rasasya mahādoṣāḥ}
nāgo vaṅgo malo vahniścāṃcalyaṃ ca viṣaṃ giriḥ /
asahyāgnirmahādoṣā niṣiddhāḥ pārade sthitāḥ // Rrā_1,1.27 //
jāyaṃ gaṇḍastanau nāgātkuṣṭhaṃ vaṅgādrujā malāt /
vahner dāho bījanāśaścāñcalyānmaraṇaṃ viṣāt // Rrā_1,1.28 //
gireḥ sphoṭo hyasahyāgner doṣānmoha upajāyate /
{nirdoṣapāradasya guṇāḥ}
doṣahīno yadā sūtastadā mṛtyujarāpahaḥ // Rrā_1,1.29 //
sākṣādamṛtamapyeṣa doṣayukto raso viṣam /
tasmāddoṣaviśuddhyarthaṃ rasaśuddhirvidhīyate // Rrā_1,1.30 //
raso grāhyaḥ sunakṣatre palānāṃ śatamātrakam /
pañcāśataṃ pañcaviṃśadvā dvādaśaṃ caikameva vā // Rrā_1,1.31 //
palādūnaṃ na kartavyaṃ rasasaṃskāram uttamam /
aghoreṇa ca mantreṇa rasasaṃskārapūjanam // Rrā_1,1.32 //
aghorebhyo'tha ghorebhyo ghoraghoratarebhyaḥ /
sarvebhyaḥ sarvasarvebhyo namaste'stu rudrarūpebhyaḥ // Rrā_1,1.33 //
RRĀ, 1, 2
niḥsāraṃ vīkṣya viśvaṃ gadavikalavapur vyāptam evātitaptam /
bhūyaḥ kāruṇyasindhoḥ sakalaguṇanidheḥ sūtarājasya yuktim // Rrā_1,2.1 //
dṛṣṭvā sūtasya śāstrāṇyavahitamanasā prāṇinām iṣṭasiddhyai /
śṛṇvantūccair mayoktaṃ suvipulamatayo bhogikendrāḥ sarendrāḥ /
yāvatsūtaṃ na śuddhaṃ na ca mṛtamatha no mūrchitaṃ gandhabandhaṃ /
no vajraṃ māritaṃ vā na ca gaganavadho nāpasūtāśca śuddhāḥ /
svarṇādyaṃ sarvalohaṃ viṣamapi na mṛtaṃ tailapāto na yāvat /
tāvadvaidyaḥ kva siddho bhavati vasubhujāṃ maṇḍale ślāghyayogyaḥ // Rrā_1,2.2 //
{aṣṭadoṣanivāraṇa}
athātaḥ sampravakṣyāmi doṣāṣṭakanivāraṇam /
iṣṭakārajanīcūrṇaiḥ ṣoḍaśāṃśaiḥ rasasya tu // Rrā_1,2.3 //
mardayettaptakhalve taṃ jambīrotthadravairdinam /
khalvaṃ lohamayaṃ vātha pāṣāṇāśmamathāpi vā // Rrā_1,2.4 //
kāñjikaiḥ kṣālayetsūtaṃ nāgadoṣasya śāntaye /
viśālāṅkolacūrṇena vaṅgadoṣaṃ vināśayet // Rrā_1,2.5 //
rājavṛkṣo malaṃ hanti citrakaṃ hanti vahnijam /
cāñcalyaṃ kṛṣṇadhattūraistraiphalairviṣanāśanam // Rrā_1,2.6 //
kaṭutrayaṃ giriṃ hanti asahyāgniṃ trikaṇṭakaḥ / {(2)}
pratidoṣaṃ kalāṃśena tatra cūrṇaṃ sakanyakam // Rrā_1,2.7 //
suvastragālitaṃ sūtaṃ khalve kṣiptvā yathākramam /
pratyekaṃ pratyahaṃ yatnātsaptarātraṃ vimardayet // Rrā_1,2.8 //
uddhṛtyoṣṇāranālena mṛdbhāṇḍe kṣālayetsudhīḥ /
sarvadoṣavinirmuktaḥ saptakañcukavarjitaḥ // Rrā_1,2.9 //
jāyate śuddhaḥ sūto'yaṃ yujyate vaidyakarmaṇi /
{pāradaśodhana}
ajāśakṛttuṣāgniṃ ca jvālayitvā bhuvi kṣipet /
tasyopari sthitaṃ khalvaṃ tatroktaṃ mardayedrasam // Rrā_1,2.10 //
śrīkhaṇḍaṃ devadāru ca kākatuṇḍīṃ jayādravaiḥ /
karkoṭīmūṣalīkanyādrave dattvā vimardayet /
dinaikaṃ pātanāyantre śuddhaṃ ca viniyojayet // Rrā_1,2.11 //
kumāryāśca niśācūrṇe dinaṃ sūtaṃ vimardayet /
pātayet pātanāyantre samyak śuddho bhavedrasaḥ // Rrā_1,2.12 //
{hiṃgulotthapāradaśodhana}
pāribhadrarasaiḥ peṣyaṃ hiṃgulaṃ yāmamātrakam /
jambīrāṇāṃ dravairvātha pātyaṃ pātālayantrake // Rrā_1,2.13 //
taṃ sūtaṃ yojayedyoge saptakañcukavarjitam /
ityevaṃ śuddhayaḥ khyātā yatheṣṭaikā prakārayet // Rrā_1,2.14 //
{śuddhasūtamāraṇauṣadhayaḥ}
athaitāṃ mūlikāṃ vakṣye śuddhasūtasya māraṇe /
brahmadaṇḍī meghanādā citrakaṃ tṛṇamustikā // Rrā_1,2.15 //
vajravallī balā śuṇṭhī kaṭutumbyardhacandrikā /
viṣamuṣṭyarkalākṣāśca gokṣuraḥ kākatuṇḍikā // Rrā_1,2.16 //
kanyā caṇḍālinīkandaṃ sarpākṣī sarapuṅkhikā /
vastā raktāgranirguṇḍī lajjālī devadālikā // Rrā_1,2.17 //
jātī jayantī vārāhī bhūkadambaṃ kuraṇṭakam /
koṣātakī nīrakaṇā lāṅgalī sahadevikāḥ // Rrā_1,2.18 //
cakramardo'mṛtākandaṃ kākamācī ravipriyā /
viṣṇukrāntā hastiśuṇḍī snukpayo bhṛṅgarāṭ paṭuḥ // Rrā_1,2.19 //
ityetāḥ mūlikā ākhyātā yojyā pāradamārikāḥ /
etāḥ samastā vyastā vā deyā hyaṣṭādaśādhikāḥ // Rrā_1,2.20 //
{pāradabhasmanirmāṇa}
aprasūtagavāṃ mūtre peṣayed raktamūlikām /
taddravaiḥ śodhitaṃ sūtaṃ tulyaṃ gandhakasaṃyutam // Rrā_1,2.21 //
taptakhalve caturyāmam avicchinnaṃ vimardayet /
tatpiṇḍaṃ pātayedyantre triṃśaddhaṭṭamahāpuṭe // Rrā_1,2.22 //
evaṃ daśapuṭair māryaṃ mardyaṃ pātyaṃ punaḥ punaḥ /
taduddhṛtya punarmardyaṃ vajramūṣāntare kṣipet // Rrā_1,2.23 //
bhūdharākhye puṭe pacyāddaśadhā bhasmatāṃ vrajet /
dravairdravaiḥ punarmardyaṃ siddho'yaṃ vajrasūtakaḥ // Rrā_1,2.24 //
mūlikāmāritaḥ sūto jāraṇakramavarjitaḥ /
na krameddehalohābhyāṃ rogahartā bhaveddhruvam // Rrā_1,2.25 //
{pāradabhasmanirmāṇa (2)}
rasaṃ gandhakatailena dviguṇena vimardayet /
dinaikaṃ vātha sarpākṣīviṣṇukrāntāhvabhṛṅgajaiḥ // Rrā_1,2.26 //
tryahaṃ vimardayed drāvais triṃśaddhaṭṭamahāpuṭe /
ityevamaṣṭadhā pācyaṃ raso bhasmībhaved dhruvam // Rrā_1,2.27 //
{rasabhasmanirmāṇa (3)}
śvetāṅkoṭajaṭāvāri sūtaṃ mardyaṃ dinatrayam /
puṭayedbhūdhare yantre mūṣāyāṃ bhasmatāṃ vrajet // Rrā_1,2.28 //
devadālīṃ harikrāntāmāranālena peṣayet /
saptadhā sūtakaṃ tena kuryāddhamanam utthitam // Rrā_1,2.29 //
taṃ sūtaṃ kharpare kuryāddattvā dattvā caturdravam /
cullyopari paced vahnau bhasma syādaruṇopamam // Rrā_1,2.30 //
{pāradamāraṇa (4)}
kāṣṭhodumbarajaiḥ kṣīraiḥ sitāṃ hiṃgu vibhāvayet /
saptavāraṃ prayatnena śodhyaṃ peṣyaṃ punaḥ punaḥ // Rrā_1,2.31 //
kāṣṭhodumbarapañcāṅgaiḥ kaṣāyaṃ ṣoḍaśāṃśakam /
dattvā tena punar mardyaṃ hiṃgu vaṅgaraseśvaram // Rrā_1,2.32 //
kṣiptvā nirudhya mūṣāyāṃ bhūdharākhye puṭe pacet /
aṣṭadhā mriyate sūto deyaṃ hiṃgu puṭe puṭe // Rrā_1,2.33 //
{pāradamāraṇa (5)}
apāmārgasya bījāni tathairaṇḍasya cūrṇayet /
taccūrṇaṃ pārade deyaṃ mūṣāyāmeva rodhayet // Rrā_1,2.34 //
ruddhvā laghupuṭe pacyāccaturbhirbhasmatāṃ vrajet /
{pāradamāraṇa (6)}
kaṭutumbyudbhave kande garbhe nārīpayaḥsu vai // Rrā_1,2.35 //
saptadhā mriyate sūtaḥ svedayed gomayāgninā /
{pāradamāraṇa (7)}
aṅkolasya jaṭātoyaiḥ piṣṭvā khalve vimardayet // Rrā_1,2.36 //
sūtaṃ gandhakasaṃyuktaṃ dinānte taṃ nirodhayet /
puṭayedbhūdhare yantre dinānte taṃ samuddharet // Rrā_1,2.37 //
{pāradamāraṇa (8)}
dhānyābhraṃ sūtakaṃ tulyaṃ mardayenmārakadravaiḥ /
dinaikaṃ tena kalkena vastre liptvā ca vartikām // Rrā_1,2.38 //
vilipya tailairvartiṃ tām eraṇḍotthaiḥ punaḥ punaḥ /
prajvālya taddhṛtaṃ bhāṇḍe grāhayetpatitāmadhaḥ // Rrā_1,2.39 //
kṛṣṇabhasma bhavettacca punarmardyaṃ triyāmakaiḥ /
dinaikaṃ tatpacedyantre kacchapākhye na saṃśayaḥ // Rrā_1,2.40 //
mṛtaḥ sūto bhavetsadyastattadyogeṣu yojayet /
{pāradamāraṇa (9)}
dvipalaṃ śuddhasūtaṃ tu sūtārdhaśuddhagandhakam // Rrā_1,2.41 //
mardayenmārakadrāvair dinamekaṃ nirantaram /
baddhvā tu bhūdhare yantre dinaikaṃ mārayet puṭāt // Rrā_1,2.42 //
{vajramūṣā}
tuṣadagdhasya bhāgau dvāveko valmīkamṛttikā /
lohakiṭṭasya bhāgaikaṃ śvetapāṣāṇabhāgakam // Rrā_1,2.43 //
narakeśasamaṃ kiṃcicchāgīkṣīreṇa peṣayet /
yāmadvayaṃ dṛḍhaṃ mardyaṃ tena mūṣāndhasaṃpuṭām // Rrā_1,2.44 //
śoṣayitvātha saṃlipya tatkalkaiḥ saṃnirudhya ca /
vajramūṣā samākhyātā samyak pāradamārikā // Rrā_1,2.45 //
{bhasmasūtavarṇāḥ}
śvetaṃ pītaṃ tathā raktaṃ kṛṣṇaṃ ceti caturvidham /
lakṣaṇaṃ bhasmasūtasya śreṣṭhaṃ syāduttarottaram // Rrā_1,2.46 //
RRĀ, 1, 3
{jāraṇapūrvaṃ māraṇam}
athāto jāraṇāpūrvaṃ bījaṃ māraṇamucyate /
ajīrṇaṃ cāpyabījaṃ ca sūtakaṃ yastu mārayet // Rrā_1,3.1 //
brahmahā sa durācāro mama drohī maheśvari /
tasmātsarvaprayatnena jāritaṃ mārayedrasam // Rrā_1,3.2 //
{rasasya samukhakaraṇam}
saṃsthāpya gomayaṃ bhūmau pakvamūṣāṃ tataḥ param /
tanmadhye kaṭutumbyutthaṃ tailaṃ dattvā rasaṃ kṣipet // Rrā_1,3.3 //
kākamācīrasaṃ deyaṃ tailaṃ tulyaṃ tataḥ punaḥ /
gandhakaṃ vrīhimātraṃ ca kṣiptvā taṃ ca nirodhayet // Rrā_1,3.4 //
tatpṛṣṭhe pāvako deyaḥ pūrṇaṃ vā vahnikharparam /
svāṅgaśītalatāṃ jñātvā jīrṇe taile ca gandhakam // Rrā_1,3.5 //
kākamācīdravaṃ cāgnau dattvā dattvā ca jārayet /
mūṣādho gomayaṃ cātra dattvā codadharvaṃ ca pāvakam // Rrā_1,3.6 //
ṣaḍguṇaṃ gandhakaṃ jāryaṃ sūtasyaivaṃ mukhaṃ bhavet /
{samukhapāradasya jāraṇāpūrvako māraṇavidhiḥ}
taṃ sūtaṃ mardayennīrairjambīrotthaiḥ punaḥ punaḥ // Rrā_1,3.7 //
catuḥṣaṣṭyaṃśakaiḥ pūrvair dvātriṃśāṃśaṃ tataḥ punaḥ /
ṣoḍaśāṃśaṃ śuddhahemapatraṃ sūteṣu nikṣipet // Rrā_1,3.8 //
śikhipittena sampiṣṭaṃ tailaiśca sarṣapodbhavaiḥ /
liptvā hemaṃ kṣipetsūtaṃ yāmaṃ jambīrajairdravaiḥ // Rrā_1,3.9 //
mardyaṃ taṃ pūrvavat pacyānmūṣāyāṃ jambīradravaiḥ /
pūrayed rodhayeccāgniṃ dattvā yatnena jārayet // Rrā_1,3.10 //
grāse grāse ca tanmardyaṃ jambīrāṇāṃ dravaiḥ dṛḍham /
mūlikā lavaṇaṃ gandhamabhāve pittatailayoḥ // Rrā_1,3.11 //
piṣṭvā jambīranīreṇa hemapatraṃ pralepayet /
ityevaṃ jāraṇā kāryā tataḥ sūtaṃ ca mārayet // Rrā_1,3.12 //
athavā nirmukhaṃ sūtaṃ viḍayogena mārayet /
{viḍanirmāṇavidhi}
viḍamatra pravakṣyāmi sādhayedbhiṣajāṃ varaḥ // Rrā_1,3.13 //
śaṃkhacūrṇaṃ ravikṣīraiścātape bhāvayeddinam /
tadvajjambīrajairdrāvair dinaikaṃ dhūmasārakam // Rrā_1,3.14 //
suvarcalamajāmūtraiḥ kvāthyaṃ yāmacatuṣṭayam /
kaṇṭakārīṃ ca saṃkvāthyaṃ dinaikaṃ naramūtrakaiḥ // Rrā_1,3.15 //
sajjīkṣāraṃ tintiḍīkaṃ kāśīśaṃ ca śilājatum /
jambīrotthair dravair bhāvyaṃ pṛthagyāmaṃ catuṣṭayam // Rrā_1,3.16 //
jayapālabījaṃ tvagghīnaṃ mūlakānāṃ dravair dinam /
saindhavaṃ ṭaṅkaṇaṃ guñjāṃ śigrumūladravairdinam // Rrā_1,3.17 //
etatsarvaṃ samāṃśaṃ tu mardyaṃ jambīrajairdravaiḥ /
tadgolaṃ rakṣayedyatnādviḍo'yaṃ vāḍavānalaḥ /
anena mardayetsūtaṃ grasate taptakhalvake // Rrā_1,3.18 //
{viḍayogena pāradādimāraṇaprakāraḥ}
svarṇābhrakasarvalohāni yatheṣṭāni ca jārayet /
mārayet pūrvayogena māraṇaṃ cātra kathyate // Rrā_1,3.19 //
{pāradamāraṇa (1)}
kumbhīṃ samūlām uddhṛtya gomūtreṇa supeṣayet /
taddravair mardayetsūtaṃ dinaikaṃ kāntasampuṭe // Rrā_1,3.20 //
liptvā niyāmakā deyā ūrdhvaścādhas tadanvayet /
mṛdvagninā dinaikaṃ tu pacecculyāṃ mṛto bhavet // Rrā_1,3.21 //
{pāradamāraṇa (2)}
goghṛtaṃ gandhakaṃ sūtaṃ piṣṭvā piṇḍīṃ prakalpayet /
kumārīdalamadhyasthaṃ kṛtvā sūtreṇa veṣṭayet // Rrā_1,3.22 //
taṃ kāntasampuṭe ruddhvā tribhir laghupuṭaiḥ pacet /
tato dhmāte bhavedbhasma cāndhamūṣe kṣayaṃ dhruvam // Rrā_1,3.23 //
{pāradamāraṇa (3)}
śākavṛkṣasya pakvāni phalānyādāya śodhayet /
peṣayedravidugdhena tena mūṣāṃ pralepayet // Rrā_1,3.24 //
ādiprasūtagor jātajarāyoścūrṇapūritaḥ /
tanmadhye sūtakaṃ ruddhvā dhmāto bhasmatvamāpnuyāt // Rrā_1,3.25 //
{pāradamāraṇa (4)}
karkoṭakīṃ kākamācīṃ ca kañcukīṃ kaṭutumbikām /
kākajaṅghāṃ kākatuṇḍīṃ kākinīṃ kākamañjarīḥ // Rrā_1,3.26 //
piṣṭvaitān vajramūṣāstairlepaṃ kṛtvā rasaṃ kṣipet /
marditaṃ dinamekaṃ tu tairevārdrotthitai rasaiḥ // Rrā_1,3.27 //
ruddhvātha bhūdhare pacyād aṣṭavāraṃ punaḥ punaḥ /
mardayelliptamūṣāstā ruddhvā dhmāto mṛto bhavet // Rrā_1,3.28 //
{pāradamāraṇa (5)}
rasairniyāmakair mardyo dṛḍhaṃ yāmacatuṣṭayam /
dviguṇairgandhatailaiśca pacenmṛdvagninā śanaiḥ // Rrā_1,3.29 //
yāvat khoṭo bhavettattadrodhayellauhasampuṭe /
harītakīṃ jale piṣṭvā lauhakiṭṭena mūṣikām // Rrā_1,3.30 //
kṛtvā tanmadhyataḥ kṣiptvā sampuṭaṃ cāndhayetpunaḥ /
tasyordhvaṃ srāvakākāraṃ hṛtvā nāgadrutaṃ kṣipet // Rrā_1,3.31 //
kaṭhinena dhamettāvadyāvannāgo druto bhavet /
na dhamecca punastāvadyāvat kaṭhinatāṃ vrajet // Rrā_1,3.32 //
evaṃ punaḥ punardhmātastriyāmair mriyate rasaḥ /
{niyāmakauṣadhyaḥ}
niyāmakāstato vakṣye sūtasya mārakarmaṇi // Rrā_1,3.33 //
sarpākṣī kṣīriṇī vandhyā matsyākṣī śarapuṅkhikā /
kākajaṅghā śikhiśikhā brahmadaṇḍy ākhuparṇikā // Rrā_1,3.34 //
varṣābhūḥ kañcukī mūrvā padmakotpalaciñcikā /
śatāvarī vajralatā vajrakandā triparṇikā // Rrā_1,3.35 //
maṇḍūkaparṇī pāṭalī citrako grīṣmasundaraḥ /
kākamācī mahārāṣṭrī haridrā tilakarṇikā // Rrā_1,3.36 //
śvetārkaśigrudhattūramṛgadūrvāharītakī /
guḍūcī mūṣalī puṅkhā bhṛṅgarāḍraktacitrakam // Rrā_1,3.37 //
tagaraṃ śūraṇaṃ muṇḍī mayaṅkā potakokilam /
saindhavaṃ śvetavarṣābhūḥ sāmbharaṃ hiṃgu mākṣikam // Rrā_1,3.38 //
viṣṇukāntā somavallī vraṇaghnī yakṣalocanam /
vyāghrapādī haṃsapadī vṛścikālī kuraṇṭakam // Rrā_1,3.39 //
svayambhūkusumaṃ kuñcī hastiśuṇḍīndravāruṇī /
bījānyahaskarasyāpi sarvatraite niyāmakāḥ // Rrā_1,3.40 //
etāḥ samastā vyastā vā deyā hyaṣṭādaśādhikāḥ /
māraṇe mūrcchane bandhe rasasyaitāni yojayet // Rrā_1,3.41 //
{rasasya jāraṇamāraṇavidhiḥ}
aprasūtagavāṃ mūtraiḥ piṣṭvā pūrvaniyāmikāḥ /
taddravairmardayet sūtaṃ yathā pūrvoditaṃ kramāt // Rrā_1,3.42 //
ityevaṃ jāraṇaṃ proktaṃ māraṇaṃ parikīrtitam /
{rasabhasmaparīkṣā}
parīkṣā mārite sūte kartavyā ca yathoditā // Rrā_1,3.43 //
adhastuṣāgninā tapto hyakṣīṇastiṣṭhate yadā /
tadā bhasma vijānīyāccullyāṃ yāmaṃ nirīkṣayet // Rrā_1,3.44 //
mūlikāmāritaṃ sūtaṃ sarvayogeṣu yojayet /
jārito yāti sūto'sau jarādāridryaroganut // Rrā_1,3.45 //
mūrchito vyādhināśāya baddhaḥ sarvatra yojayet // Rrā_1,3.46 //
RRĀ, 1, 4
{mūrchana}
athātaḥ śuddhasūtasya mūrcchanā vidhirucyate /
meghanādo vacā hiṃgu śūraṇairmardayedrasam // Rrā_1,4.1 //
naṣṭapiṣṭaṃ tu tadgolaṃ hiṅgunā veṣṭayed bahiḥ /
pacellavaṇayantrasthaṃ dinaikaṃ caṇḍavahninā // Rrā_1,4.2 //
ūrdhvalagnaṃ samāruhya dṛḍhaṃ vastreṇa bandhayet /
ūrdhvādho gandhakaṃ tulyaṃ dattvā saumyānale pacet // Rrā_1,4.3 //
jīrṇe gandhe punar deyaṃ ṣaḍbhir vāraiḥ samaṃ samam /
ṣaḍguṇe gandhake jīrṇe mūrchito rogahā bhavet // Rrā_1,4.4 //
{mercury:: mūrchana}
gandhakaṃ madhusāraṃ ca śuddhasūtaṃ samaṃ samam /
yāmaikaṃ pācayet khalve kācakupyāṃ niveśayet // Rrā_1,4.5 //
ruddhvā dvādaśayāmaṃ taṃ vālukāyantragaṃ pacet /
sphoṭayetsvāṃgaśītaṃ taṃ tadūrdhvaṃ gandhakaṃ tyajet // Rrā_1,4.6 //
adhaḥsthaṃ rasamādāya sarvarogeṣu yojayet /
{mercury:: formulation}
śuddhaṃ sūtaṃ dvidhā gandhaṃ sūtārddhaṃ saindhavaṃ kṣipet // Rrā_1,4.7 //
dravaiḥ sitajayantyāśca mardayeddivasatrayam /
kṛtvā golaṃ ca saṃśoṣya kṣiptvā mūṣāṃ nirundhayet // Rrā_1,4.8 //
śoṣayitvā dhamet kiṃcit sutaptāṃ tāṃ jale kṣipet /
tasmādrasaṃ samuddhṛtya trikaṇṭarasabhāvitam // Rrā_1,4.9 //
yojayetsarvarogeṣu dhamedvā bhūdhare pacet /
{mercury:: formulation}
rasārdhaṃ gandhakaṃ mardyaṃ ghṛtairyuktaṃ tu golakam // Rrā_1,4.10 //
kṛtvā taṃ bandhayedvastre dolāyantragataṃ pacet /
gomūtrāntaḥ kṛtaṃ yāmaṃ naramūtrairdinatrayam // Rrā_1,4.11 //
śoṣayecca punarvastre baddhvāveṣṭya sadā dṛḍham /
śuṣkaṃ nirudhya mūṣāyāṃ tatastuṣāgninā pacet // Rrā_1,4.12 //
ūrdhvabhāgamadhaḥ kṛtvā adhobhāgaṃ ca ūrdhvagam /
ityādiparivartena svedayeddivasatrayam // Rrā_1,4.13 //
paścād uddhṛtya taṃ sūtaṃ yogavāhaṃ rujāpaham // Rrā_1,4.14 //
{mercury:: formulation}
sadyojātasya bālasya viṣṭhāṃ pālāśabījakam /
cāṇḍālī rudhiraṃ sūtaṃ sūtapādaṃ ca ṭaṅkaṇam // Rrā_1,4.15 //
jayantyā mardayed drāvair dinaikaṃ tattu golakam /
peṣayetsahadevyātha lepayet tāmrasaṃpuṭam // Rrā_1,4.16 //
tanmadhye golakaṃ kṣiptvā dviyāmaṃ svedayellaghu /
vālukāyantramadhye tu samuddhṛtya tataḥ punaḥ // Rrā_1,4.17 //
citrakaiḥ sahadevyā ca gandhakair lepayed bahiḥ /
sampuṭaṃ bandhayedvastre mṛdālepya ca śoṣayet // Rrā_1,4.18 //
taṃ ruddhvāndhamūṣāyāṃ dhmāte sampuṭamāharet /
sūkṣmacūrṇaṃ haredrogān yogavāho mahārasaḥ // Rrā_1,4.19 //
sampuṭaṃ sūtatulyaṃ syācchāstradṛṣṭena karmaṇā // Rrā_1,4.20 //
{mercury:: formulation}
dhattūrakadravair mardyaṃ dinaṃ gandhaṃ sasūtakam /
andhamūṣe dinaṃ svedyaṃ bhūdhare mūrchito bhavet // Rrā_1,4.21 //
kṛtvā ṣaḍaṅgulāṃ mūṣāṃ supakvāṃ mṛnmayīṃ dṛḍhām /
mūṣāgarbhaṃ vilepyātha mūlairbahulapatrakaiḥ // Rrā_1,4.22 //
tanmadhye sūtakaṃ kṣiptvā mūṣāṃ pūryāttu taddravaiḥ /
ruddhvā salavaṇairyantraiśculyāṃ dīptāgninā pacet // Rrā_1,4.23 //
saptāhānte samuddhṛtya yavamānaṃ jvarāpaham /
{mercury:: mūrchana}
kāśīśaṃ saindhavaṃ sūtaṃ tulyaṃ tulyaṃ vimardayet // Rrā_1,4.24 //
kāśīśasyāsya bhāgena dātavyā phullatūrikā /
stokastokaṃ kṣipet khalve triyāmaṃ caiva mūrchayet // Rrā_1,4.25 //
pratyekaṃ śataniṣkaṃ syādūnaṃ naivādhikaṃ bhavet /
sthālīsampuṭayantreṇa dinaṃ caṇḍāgninā pacet // Rrā_1,4.26 //
ūrdhvalagnaṃ tataścullyāṃ mūrchitaṃ cāharet sūtam /
{mercury:: mūrchana}
kuraṇṭakarasairbhāvyam ātape mardayedrasam // Rrā_1,4.27 //
latākarañjapatrairvāṅguṣṭhāgrena vimardayet /
dinaikaṃ mūrchitaṃ samyak sarvarogeṣu yojayet // Rrā_1,4.28 //
{hairaṇyagarbhaka}
atha sūtasya śuddhasya mūrchitasyāpyayaṃ vidhiḥ /
sūtatulyaṃ ghṛtaṃ jīrṇaṃ dvābhyāṃ tulyaṃ ca gandhakam // Rrā_1,4.29 //
ravikṣīrairdinaṃ mardyam andhayitvā ca bhūdhare /
puṭakena bhavetsiddho raso hairaṇyagarbhakaḥ // Rrā_1,4.30 //
{vaikrāntabaddharasa}
kaṭutumbyudbhave kande vandhyāyāḥ kṣīrakandake /
apakvaikaṃ samādāya tadgarbhe piṇḍikā tataḥ // Rrā_1,4.31 //
daśaniṣkaṃ śuddhasūtaṃ niṣkaikaṃ śuddhagandhakam /
stokaṃ stokaṃ kṣiped gandhaṃ pāṣāṇe taṃ tu kuṭṭayet // Rrā_1,4.32 //
yāmamātre bhavet piṇḍī rasaṃ kande vinikṣipet /
adha ūrdhvaṃ bhasma vaikrāntaṃ dattvā niṣkārddhamātrakam // Rrā_1,4.33 //
tataḥ kandasya majjābhirmukhaṃ baddhvā mṛdā dṛḍham /
liptam aṅgulamānena sarvataḥ śoṣya golakam // Rrā_1,4.34 //
pācayed bhūdhare yantre tata uddhṛtya punaḥ pacet /
ūrdhvabhāgamadhaḥ kuryādityevaṃ parivartayet // Rrā_1,4.35 //
krameṇa cālayedūrdhvaṃ bahiryugmopalaiḥ pacet /
tato bhinnastu saṃgrāhyo baddhaḥ syāddāḍimopamam /
nāmnā vaikrāntabaddho'yaṃ sarvarogeṣu yojayet // Rrā_1,4.36 //
{gandhabaddhapārada}
athavā gandhapīṭhīnāṃ vastre baddhvā tu gandhakam /
tulyaṃ dattvā nirundhyātha sampuṭe lohaje dṛḍhe // Rrā_1,4.37 //
puṭayedbhūdhare tāvadyāvajjīryati gandhakam /
evaṃ punaḥ punardeyaṃ yāvadgandhastu ṣaḍguṇam // Rrā_1,4.38 //
ityevaṃ gandhake baddhaḥ sūtaḥ syātsarvarogahṛt /
{gandhabaddhapārada (2)}
mūṣā jambīravistārā dairghyeṇa ṣoḍaśāṅgulā /
apakvā sudṛḍhā kāryā sikatābhāṇḍamadhyagā // Rrā_1,4.39 //
tribhāgaṃ vālukā lagnā pādāṃśena bahiḥ sthitāḥ /
palaikaṃ cūrṇitaṃ gandhaṃ mūṣāmadhye vinikṣipet // Rrā_1,4.40 //
śuddhasūtaṃ samaṃ paścāt kṣipedgandhapalaṃ tataḥ /
bhāṇḍam āropayeccullyāṃ mūṣāmācchādya yatnataḥ // Rrā_1,4.41 //
mandāgninā pacettāvadyāvannirdhūmatāṃ vrajet /
gandhadhūme gate pūryā kākamācīdravaistu sā // Rrā_1,4.42 //
drave jīrṇe punaḥ pūryā nāgavallīdaladravaiḥ /
jīrṇe dhustūrakadrāvaiḥ pūrayitvā punaḥ pacet // Rrā_1,4.43 //
yāvajjīryati tadgandhaṃ kākamācyādibhiḥ punaḥ /
dattvā dattvā pacettadvad dhusturādikramād rasam // Rrā_1,4.44 //
bhittvā mūṣāṃ samādāya jarāvyādhiharo rasaḥ /
yojayed gandhabaddho'yaṃ yogavāheṣu sarvataḥ // Rrā_1,4.45 //
{mercury:: mūrchana:: test}
kajjalābho yadā sūto vihāya ghanacāpalam /
mūrchitaḥ sa tadā jñeyo nānārasagataḥ kvacit // Rrā_1,4.46 //
mādhuryagauravopetaḥ tejasā bhāskaropamaḥ /
vahnimadhye yadā tiṣṭhettadā vṛkṣasya lakṣaṇam // Rrā_1,4.47 //
sa jayati rasarājo mṛtyuśaṅkāpahārī sakalaguṇanidhānaḥ kāyakalpādhikārī /
valipalitavināśaṃ sevanādvīryavṛddhiṃ sthiramapi kurute yaḥ kāminīnāṃ prasaṅge // Rrā_1,4.48 //
ityetā māritāḥ sūtā mūrchitā baddham āgatāḥ /
pratyekaṃ yogavāhaḥ syāttattadyogeṣu yojayet // Rrā_1,4.49 //
māritaṃ dehasiddhyarthaṃ mūrchitaṃ vyādhināśanam /
rasabhasma kvacidroge dehārthe mūrchitaṃ kvacit // Rrā_1,4.50 //
baddhaṃ dvābhyāṃ prayuñjīta śāstradṛṣṭena karmaṇā /
{mercury:: storage}
dante śṛṅge'thavā vaṃśe rakṣayetsādhitaṃ rasam // Rrā_1,4.51 //
{mercury:: medic. properties}
pāradaṃ krimikuṣṭhaghnaṃ balyamāyuṣyadṛṣṭidam /
sevanātsarvarogaghnaṃ rucyaṃ gurukaṣāyakam // Rrā_1,4.52 //
sūte guṇānāṃ śatakoṭir vajre cābhre sahasraṃ kanake śataikam /
tāre guṇāśītis tadardhaṃ kānte tīkṣṇe catuḥṣaṣṭiḥ ravau tadardham // Rrā_1,4.53 //
rasādibhiryā kriyate cikitsā daivīti sadbhiḥ parikīrtitā sā /
sā mānuṣī mantrakṛtā śiphādyaiḥ sā rākṣasī śastrakṛtādibhiryā // Rrā_1,4.54 //
RRĀ, 1, 5
{uparasanāmāni}
gandhakaṃ vajravaikrāntaṃ vajrābhraṃ tālakaṃ śilā /
kharparaṃ śikhitutthaṃ ca vimalāṃ hemamākṣikam // Rrā_1,5.1 //
kāsīsam kāntapāṣāṇaṃ varāṭīmatha hiṃgulam /
kaṅkuṣṭhaṃ śaṃkhabhūnāgaṃ ṭaṃkaṇaśca śilājatu // Rrā_1,5.2 //
ete uparasāḥ śodhyāḥ māryā drāvyāḥ puṭe kvacit // Rrā_1,5.3 //
{gandha:: aśuddha: :
medic. properties}
apakvagandhaṃ kurute'ti kuṣṭhaṃ tāpaṃ bhramaṃ pittarujāṃ karoti /
rūpaṃ sukhaṃ vīryabalaṃ ca hanti tasmāt saṃśuddhaṃ vidhiyojanīyam // Rrā_1,5.4 //
{gandhakaśodhana}
sājyaṃ bhāṇḍe payaḥ kṣiptvā mukhaṃ vastreṇa bandhayet /
tatpṛṣṭhe cūrṇitaṃ gandhaṃ kṣiptvā srāveṇa rodhayet // Rrā_1,5.5 //
bhāṇḍaṃ nikṣipya bhūmyante ūrdhve deyaṃ puṭaṃ laghu /
tataḥ kṣīre drutaṃ gandhaṃ śuddhaṃ yogeṣu yojayet // Rrā_1,5.6 //
{gandhakaśodhana (2)}
athavārkasnuhīkṣīrairvastraṃ lepyaṃ ca saptadhā /
gandhakaṃ navanītena piṣṭvā vastraṃ pralepayet // Rrā_1,5.7 //
tadvahnijvalitā deśe hṛtvā dhāryā hyadhomukhā /
tailaṃ patedadhobhāṇḍe grāhyaṃ yogeṣu yojayet // Rrā_1,5.8 //
{sulfur:: śuddha: :
medic. properties}
śuddho gandho haredrogān kuṣṭhamṛtyujvarādikān /
agnikārī mahānuṣṇo vīryavṛddhiṃ karoti ca // Rrā_1,5.9 //
{vajra:: śodhana}
vyāghrīkandayutaṃ vajraṃ dolāyantreṇa pācitam /
saptāhāt kaudrave kvāthe kaulatthe vimalaṃ bhavet // Rrā_1,5.10 //
{vajra:: māraṇa}
trisaptakṛtvastattaptaṃ kharamūtreṇa secayet /
ṣaḍguṇaistālakaṃ piṣṭvā tadgole kuliśaṃ kṣipet // Rrā_1,5.11 //
pradhmātaṃ vājimūtreṇa siktaṃ pūrvoditakramaiḥ /
bhasmībhavati tadvajraṃ vajravatkurute tanum // Rrā_1,5.12 //
{vajra:: māraṇa}
ūrṇāśṛṅgaṃ paripiṣya piṇḍam etasya madhye tu nidhāya vajram /
piṇḍe'thavādhāya ca vajravallyāḥ puṭatrayaṃ tasya rase vidadhyāt // Rrā_1,5.13 //
mṛtyureva bhavedasya vajrākhyasya na saṃśayaḥ // Rrā_1,5.14 //
{vajra:: aśuddha: :
medic. properties}
aśuddhavajram āyurghnaṃ pīḍāṃ kuṣṭhaṃ karoti ca /
pāṇḍutāpagurutvaṃ ca tasmācchuddhaṃ tu kārayet // Rrā_1,5.15 //
{vajra:: subtypes: :
colour, caste}
śvetaraktapītakṛṣṇā dvijādyāḥ vajrajātayaḥ /
rasāyane bhaved vipraḥ śvetaḥ siddhipradāyakaḥ // Rrā_1,5.16 //
kṣatriyo mṛtyujid rakto valīpalitarogahā /
dravakārī bhavedvaiśyaḥ pīto dehasya dārḍhyakṛt // Rrā_1,5.17 //
kṛṣṇaḥ śūdro rujāṃ hanti vayaḥsthairyaṃ karoti ca /
puṃstrīnapuṃsakāścaite lakṣaṇena tu lakṣayet // Rrā_1,5.18 //
{vajra:: puṃvajra:: parīkṣā}
vṛttāḥ phalakasampūrṇās tejasvanto bṛhadbhavāḥ /
puruṣāste samākhyātā rekhābinduvivarjitāḥ // Rrā_1,5.19 //
{vajra:: stīvajra:: parīkṣā}
rekhābindusamāyuktāḥ ṣaṭkoṇās tāḥ striyaḥ smṛtāḥ /
{vajra:: napuṃsaka:: parīkṣā}
trikoṇāyattā dīrghā vijñeyāstā napuṃsakāḥ // Rrā_1,5.20 //
pūrvapūrvamime śastāḥ puruṣāḥ balavattarāḥ /
śarīrakāntijanakā bhogadā vajrayoṣitaḥ // Rrā_1,5.21 //
napuṃsakāstvalpavīryāḥ kāmukāḥ sattvavarjitāḥ /
strī tu strīṇāṃ pradātavyā klībaṃ klībe tathaiva ca // Rrā_1,5.22 //
sarveṣāṃ sarvadā yojyāḥ puruṣāḥ balavattarāḥ // Rrā_1,5.23 //
{vajra:: śodhana}
gṛhītvā tu śubhaṃ vajraṃ vyāghrīkandodare kṣipet /
mahiṣīviṣṭhayā lepyaṃ karīṣāgnau vipācayet // Rrā_1,5.24 //
niśāyāṃ tu caturyāmaṃ niśānte vāśvamūtrake /
secayettāni pratyekaṃ saptarātreṇa śudhyati // Rrā_1,5.25 //
{vajra:: śodhana}
meghanādā śamī śyāmā śṛṅgī madanakodbhavam /
kulatthaṃ vetasaṃ cātha agastyaṃ sindhuvārakāḥ // Rrā_1,5.26 //
eteṣāṃ sajalaiḥ kvāthair vajraṃ jambīramadhyagam /
dolāyantre tryahaṃ pācyamevaṃ vajraṃ viśuddhayet // Rrā_1,5.27 //
{vajra:: śodhana}
kulatthakodravakvāthe dolāyantre vipācayet /
vyāghrīkandagataṃ vajraṃ saptāhācchuddhim ṛcchati // Rrā_1,5.28 //
{vajra:: śodhana}
vyāghrīṃ kandagataṃ vajraṃ mṛdā liptaṃ puṭe pacet /
ahorātrātsamuddhṛtya hayamūtreṇa secayet // Rrā_1,5.29 //
vajrīkṣīreṇa vā siñcedevaṃ śuddhaṃ ca mārayet // Rrā_1,5.30 //
{vajra:: brāhmaṇa:: māraṇa}
viprajātyādivajrāṇāṃ māraṇaṃ kathyate punaḥ /
aśvatthabadarījhiṇṭīmākṣikaṃ karkaṭāsthi ca // Rrā_1,5.31 //
tulyaṃ snuhīpayaḥ piṣṭvā vajraṃ tadgolake kṣipet /
ruddhvā gajapuṭe pacyādviprajātir mṛto bhavet // Rrā_1,5.32 //
{vajra:: kṣatriya:: māraṇa}
karavīraṃ meṣaśṛṅgaṃ ca badaraṃ ca udumbaram /
arkadugdhasamaṃ piṣṭvā vipravanmārayennṛpam // Rrā_1,5.33 //
{vajra:: vaiśya:: māraṇa}
balāṃ cātibalāṃ gandhaṃ peṣayetkacchapāsthi ca /
etair vā vāruṇīdugdhaiḥ mriyedvaiśyo'pi vipravat // Rrā_1,5.34 //
{vajra:: śūdra:: māraṇa}
sūraṇaṃ lasunaṃ śaṅkhaṃ samaṃ peṣyaṃ manaḥśilām /
vaṭakṣīreṇa mūṣāntarvipravacchūdramāraṇam // Rrā_1,5.35 //
{vajra:: strī, napuṃsaka:: māraṇa}
striyasteṣāṃ mriyante ca tattadauṣadhayogataḥ /
napuṃsakamṛtisteṣāṃ caturṇām auṣadhaiḥ samam // Rrā_1,5.36 //
{vajra:: māraṇa}
dvivarṣarūḍhakārpāsairmūlaṃ kāntamukhaiḥ saha /
nārīstanyena sampiṣya piṣṭvā dhmātaṃ mṛtaṃ bhavet // Rrā_1,5.37 //
{vajra:: māraṇa}
meṣaśṛṅgabhujaṅgāsthikūrmapṛṣṭhāmlavetasaiḥ /
gajadantasamaṃ piṣṭvā vajrīdugdhena golakam // Rrā_1,5.38 //
kṛtvā tanmadhyagaṃ vajraṃ mriyate dhamanena tu /
{vajra:: māraṇa}
trivarṣanāgavandhyāstu kārpāsasyātha mūlikā /
piṣṭvā tanmadhyagaṃ vajraṃ kṛtvā mūṣāṃ nirodhayet // Rrā_1,5.39 //
pacedgajapuṭe taṃ ca mriyate saptadhā puṭaiḥ // Rrā_1,5.40 //
{vajra:: māraṇa}
matkuṇānāṃ tu raktena saptadhātapaśoṣitam /
kuliśaṃ bhāvitaṃ tadakdhrūrṇitāpi manaḥśilā // Rrā_1,5.41 //
liptvā ca badarīpatraiḥ veṣṭayitvā pure pacet /
punarlepyaṃ punaḥ pācyaṃ saptadhā mriyate'pi ca // Rrā_1,5.42 //
{vajra:: māraṇa}
vajraṃ mahānadīśuktau kṣiptaṃ bhāvyaṃ muhurmuhuḥ /
snuhyarkonmattakanyānāṃ dvayeṇaikena cāhnikam // Rrā_1,5.43 //
kṛṣṇakarkaṭamāṃsena piṣṭitaṃ veṣṭayed bahiḥ /
bhūnāgasya mṛdā samyagdhmāte bhasmatvamāpnuyāt // Rrā_1,5.44 //
{vajra:: māraṇa}
raktotpalasya mūlaiśca meghanādasya kuḍmalaiḥ /
piṇḍitairveṣṭitaṃ dhmātaṃ vajraṃ bhasma bhavatyalam // Rrā_1,5.45 //
{vajra:: mṛta: :
medic. properties}
vajramāyurbalaṃ rūpaṃ dehasaukhyaṃ karoti ca /
sevito hanti rogāṃśca mṛto vajro na saṃśayaḥ /
{vaikrānta:: śodhana}
vaikrāntaṃ vajravacchodhyaṃ nīlaṃ vā lohitaṃ ca vā /
{vaikrānta:: māraṇa}
hayamūtre tatsecyaṃ taptaṃ taptaṃ trisaptadhā // Rrā_1,5.46 //
tataścottaravāruṇyāḥ pañcāṅge golake kṣipet /
ruddhvā mūṣāpuṭe pacyāduddhṛtya golake punaḥ // Rrā_1,5.47 //
kṣiptvā ruddhvā pacedevaṃ saptadhā bhasmatāṃ vrajet /
{vaikrānta:: substitute for vajra}
bhasmībhūtaṃ ca vaikrāntaṃ vajrasthāne niyojayet // Rrā_1,5.48 //
RRĀ, 1, 6
{abhra:: aśuddha: :
medic. properties}
aśuddhābhraṃ nihantyāyur vardhayenmārutaṃ kapham /
ahataṃ chedayeddehaṃ mandāgnikrimidāyakam // Rrā_1,6.1 //
{abhra:: subtypes}
kṛṣṇaṃ pītaṃ sitaṃ raktaṃ yojyaṃ yoge rasāyane /
pinākaṃ darduraṃ nāgaṃ vajraṃ ceti caturvidham // Rrā_1,6.2 //
pinākādyāstrayo varjyā vajraṃ yatnātsamāharet /
{pināka:: parīkṣā}
muñcatyagnau vinikṣipte pināko dalasaṃcayam // Rrā_1,6.3 //
ajñānādbhakṣaṇaṃ tasya mahākuṣṭhapradāyakam /
{dardura}
darduro nihito hyagnau kurute darduradhvanim // Rrā_1,6.4 //
{nāga}
nāgaścāgnigataḥ śabdaṃ phūtkāraṃ ca vimuñcati /
sa ca dehagato nityaṃ vyādhiṃ kuryādbhagandaram // Rrā_1,6.5 //
{vajrābhra}
vajrābhrakaṃ vahnisaṃsthaṃ na kiṃcid vikṛtiṃ vrajet /
tasmādvajrābhrakaṃ yojyaṃ vyādhivārddhakyamṛtyujit // Rrā_1,6.6 //
{dhānyābhraka: :
production}
dhamedvajrābhrakaṃ vahnau tataḥ kṣīre niṣecayet /
bhinnapatraṃ tu taṃ jñātvā meghanādadravāmlayoḥ // Rrā_1,6.7 //
bhāvayedaṣṭayāmaṃ taddhānyābhraṃ kārayetsudhīḥ /
{dhānyābhraka: :
production}
athavābhrasya bhāgau dvau ṭaṅkaścaikaṃ jalaiḥ saha // Rrā_1,6.8 //
dvidinaṃ sthāpayetpātre sūkṣmaṃ kṛtvā prapeṣayet /
baddhvā dhānyayutaṃ vastre mardayetkāñjikaiḥ saha // Rrā_1,6.9 //
adho yadgālitaṃ sūkṣmaṃ śuddhaṃ dhānyābhrakaṃ bhavet // Rrā_1,6.10 //
{abhra:: māraṇa:: niścandra}
punarnavāmeghanādadravair dhānyābhrakaṃ dinam /
mardyaṃ gajapuṭe pacyātpunaściñcātha sūraṇaiḥ // Rrā_1,6.11 //
dravairmustabhavairmardyaṃ pṛthagdeyaṃ puṭatrayam /
evaṃ markadalair veṣṭyaṃ deyaṃ vā mocasampuṭe // Rrā_1,6.12 //
niścandraṃ jāyate hyabhraṃ yathā doṣeṣu yojayet /
{abhra:: māraṇa:: niścandra}
goghṛtaistriphalāṃ kvāthaiḥ paktvā ca pūrvavat pacet // Rrā_1,6.13 //
pañcaviṃśatpuṭaireva kāsamardyāḥ dravaiḥ pacet /
deyaṃ puṭatrayaṃ kṣīrair mardayecca puṭe puṭe // Rrā_1,6.14 //
niścandraṃ jāyate hyabhraṃ jarāmṛtyurujāpaham /
{abhra:: māraṇa}
dhānyābhrakasya bhāgaikaṃ dvau bhāgau ṭaṃkaṇasya ca // Rrā_1,6.15 //
piṣṭvā tadandhamūṣāyāṃ ruddhvā tīvrāgninā pacet /
svabhāvaśītalaṃ cūrṇaṃ sarvarogeṣu yojayet // Rrā_1,6.16 //
{dhānyābhraka:: māraṇa}
dhānyābhrakamamlaṃpiṣṭaṃ puṭe tapte'mlasecanam /
tat piṣṭvā dhārayet khalve bhāvyamamlāranālakaiḥ // Rrā_1,6.17 //
taptaṃ taptaṃ cāranālaiḥ pācyaṃ śodhyaṃ punaḥ punaḥ /
puṭe vā dhamane pācyaṃ viṃśadvāraṃ punaḥ punaḥ // Rrā_1,6.18 //
taptaṃ taptaṃ kṣipeddugdhe piṣṭvātha śoṣayetpunaḥ /
dugdhataptaṃ puṭaṃ pacyāttaptaṃ dugdhena secayet // Rrā_1,6.19 //
evaṃ trisaptavārāṇi śoṣyaṃ peṣyaṃ puṭe pacet /
peṣayitvā pacetsthālyāṃ lauhadarvyā vicālayet // Rrā_1,6.20 //
dugdhasthaṃ ca tato dugdhaiḥ puṭe pacyātpunaḥ punaḥ /
evaṃ saptadinaṃ pacyāddivā caikaṃ puṭe niśi // Rrā_1,6.21 //
taṇḍulī vajravallī ca tālamūlī punarnavā /
cāṅgerī maricaṃ caiva balāyāḥ payasā saha // Rrā_1,6.22 //
ebhiśca peṣayeccābhraṃ pratyekaṃ taṃ tryahaṃ tryaham /
sthitvā tapte puṭe paścātpratyekena punaḥ punaḥ // Rrā_1,6.23 //
piṣṭvā punaḥ puṭe ghṛṣṭaṃ kajjalābhaṃ mṛtaṃ bhavet // Rrā_1,6.24 //
{abhra:: māraṇa:: niścandra}
dhānyābhrakasya śuddhasya daśāṃśaṃ maricaṃ kṣipet /
peṣayedamlavargeṇa cāmle bhāvyaṃ dinatrayam // Rrā_1,6.25 //
taṃ śuṣkaṃ sampuṭe dhāmyaṃ khadirāṅgārakair dṛḍham /
ūrdhvapātraṃ nirūpyātha secayedamlakena tat // Rrā_1,6.26 //
agastyaśigruvarṣābhūmūlaistaṃ patrajai rasaiḥ /
piṣṭvābhraṃ secayettena yad vānyāmlarasena ca // Rrā_1,6.27 //
sitāmadhvājyagokṣīrair dadhnāmlaṃ peṣyam abhrakam /
matsyākṣyāḥ karavīrāyāḥ dravaiḥ piṣṭvā tridhā pacet // Rrā_1,6.28 //
tato gajapure pācyaṃ niścandraṃ jāyate'bhrakam /
{abhra:: māraṇa:: niścandra}
dhānyābhrakaṃ dravairmardyaṃ matsyākṣītulasīdravaiḥ // Rrā_1,6.29 //
mūlajaiḥ kokilākṣasya kumārīśvetadūrvayoḥ /
vyāghrīkandapunarnavayā dinam etair vimardayet // Rrā_1,6.30 //
kuñjarākhyaiḥ puṭaiḥ sapta piṣṭvā piṣṭvā pacet punaḥ /
tadvatpañcāmṛtaiḥ pācyaṃ piṣṭvā piṣṭvā tu saptadhā // Rrā_1,6.31 //
evaṃ niścandratāṃ yāti sarvarogeṣu yojayet // Rrā_1,6.32 //
{abhra:: māraṇa:: niścandra}
dhānyābhraṃ ṭaṃkaṇaṃ tulyaṃ gomūtraistulasīdalaiḥ /
vākucyāḥ sūraṇair alpair dinaṃ piṣṭvā puṭe pacet // Rrā_1,6.33 //
jayantyāśca dravaiḥ paścānmardyaṃ mardya tridhā puṭet /
caturgajapuṭenaivaṃ niścandraṃ sarvarogajit // Rrā_1,6.34 //
{abhra:: māraṇa}
dhānyābhrakaṃ ravikṣīraiḥ ravimūladravaiśca vā /
mardyaṃ mardyaṃ puṭe pacyātsaptadhā mriyate dhruvam // Rrā_1,6.35 //
{abhra:: māraṇa}
dhānyābhrakaṃ tuṣāmlāmlairātape sthāpayeddinam /
yāmaṃ mardyaṃ caturgolaṃ ruddhvā gajapuṭe pacet // Rrā_1,6.36 //
evaṃ gokṣīramadhyasthaṃ sthāpyaṃ mardya puṭe pacet /
evaṃ kārpāsatoyena sthāpyaṃ peṣyaṃ puṭe pacet // Rrā_1,6.37 //
tato'mlaiścaiva kārpāsair gavāṃ kṣīraiḥ punaḥ punaḥ /
gharmapākaṃ mardanaṃ ca puṭaṃ caivam anukramāt // Rrā_1,6.38 //
evaṃ viṃśatpuṭe prāpte mṛto bhavati niścitam // Rrā_1,6.39 //
{abhra:: mṛta: :
amṛtīkaraṇa}
sarveṣāṃ ghātitābhrāṇāmamṛtīkaraṇaṃ śṛṇu /
triphalotthakaṣāyasya palānyādāya ṣoḍaśa // Rrā_1,6.40 //
gomūtrasya palānyaṣṭau mṛtābhrasya palāndaśa /
ekīkṛtya lauhapātre pācayenmṛduvahninā // Rrā_1,6.41 //
drave jīrṇe samādāya sarvaṃ rogeṣu yojayet /
{abhra:: medic. properties}
anupānaṃ vinā hyabhraṃ jarāmṛtyurujāpaham // Rrā_1,6.42 //
yojayedanupānairvā tattadrogaharaṃ kṣaṇāt /
mṛtaṃ cābhraṃ hared rogān jarāmṛtyumanekadhā // Rrā_1,6.43 //
sevitaṃ dehadārḍhyaṃ ca rūpavīryaṃ vivardhayet // Rrā_1,6.44 //
RRĀ, 1, 7
{haritāla:: aśuddha: :
medic. properties}
aśuddhatālamāyurghnaṃ kakamārutamehakṛt /
tāpaśophāṅgasaṃkocaṃ kurute tena śodhayet // Rrā_1,7.1 //
{haritāla:: śodhana}
tālakaṃ kaṇaśaḥ kṛtvā daśāṃśena ca ṭaṅkaṇam /
jambīrāṇāṃ dravaiḥ kṣālyaṃ kāñjikaiḥ kṣālayet punaḥ // Rrā_1,7.2 //
vastraiścaturguṇair baddhvā dolāyantre dinaṃ pacet /
saṃyuktaṃ cāranālena dinaṃ kuṣmāṇḍajaiḥ rasaiḥ // Rrā_1,7.3 //
tilatailaiḥ pacedyāmaṃ yāmaṃ ca triphalājalaiḥ /
trivāraṃ tālakaṃ bhāvyaṃ piṣṭvā mūtraiśca kāñjikaiḥ // Rrā_1,7.4 //
tatphalair daśabhir deyaṃ ruddhvā puṭaṃ ca peṣayet /
evaṃ dvādaśadhā pācyaṃ śuddhaṃ yogeṣu yojayet // Rrā_1,7.5 //
{haritāla:: śodhana}
tālakaṃ poṭalībaddhaṃ saptāhaṃ kāñjike pacet /
dolāyantreṇa yāmaikaṃ tataḥ kuṣmāṇḍajaiḥ rasaiḥ // Rrā_1,7.6 //
tilataile pacedyāmaṃ yāmaṃ ca triphalājalaiḥ /
evaṃ yantre caturyāmaṃ pācyaṃ śudhyati tālakaḥ // Rrā_1,7.7 //
{haritāla:: śuddha: :
medic. properties}
tālako harate rogān kuṣṭhamṛtyujvarāpahaḥ /
śodhitaḥ śītavīrye ca kurute vāyuvardhanam // Rrā_1,7.8 //
{manaḥśilā:: aśuddha: :
medic. properties}
aśmarīṃ mūtrahṛdrogamaśuddhā kurute śilā /
mandāgniṃ malabandhaṃ ca śuddhā sarvarujāpahā // Rrā_1,7.9 //
{manaḥśilā:: śodhana}
ajāmūtre tryahaṃ pācyā dolāyantre manaḥśilā /
saptadhā tairajāpittair gharme bhāvyaṃ viśuddhaye // Rrā_1,7.10 //
{manaḥśilā:: śodhana}
jayantībhṛṅgarājottharaktāgastyarasaiḥ śilā /
dolāyantre dinaṃ pācyā yāmaṃ chāgasya mūtrake // Rrā_1,7.11 //
kṣālayedāranālena sarvarogeṣu yojayet // Rrā_1,7.12 //
{rasaka:: śodhana}
naramūtraiśca gomūtraiḥ saptāhaṃ rasakaṃ pacet /
dolāyantreṇa samyaktacchuddhaṃ yogeṣu yojayet // Rrā_1,7.13 //
{tuttha:: śodhana}
viṣṭhayā mardayetkhalve mārjārakapotayoḥ /
daśāṃśaṃ ṭaṅkaṇaṃ dadyātpācyaṃ mṛdvagninā tataḥ // Rrā_1,7.14 //
puṭaṃ dadhnā puṭaṃ kṣaudrairdeyaṃ tutthaviśuddhaye // Rrā_1,7.15 //
{vimalā:: śodhana}
vimalā trividhaṃ pācyā rambhātoyena saṃyutā /
amlavetasadhānyāmlameṣīmūtreṇa peṣayet // Rrā_1,7.16 //
dolāyantre caturyāmaṃ śuddhireṣā mahottamā /
{vimala:: śodhana}
karkaṭīmeṣaśṛṅgyutthadravair jambīrajair dravaiḥ // Rrā_1,7.17 //
bhāvayedātape tīvre vimalā śudhyati dhruvam // Rrā_1,7.18 //
{mākṣika:: aśuddha: :
medic. properties}
mandāgniṃ balahāniṃ ca vraṇaviṣṭambhanetraruk /
kurute mākṣiko mṛtyum aśuddho nātra saṃśayaḥ // Rrā_1,7.19 //
{mākṣika:: śodhana}
mākṣikaṃ naramūtreṇa kvāthayet kodravairdravaiḥ /
vetasenāmlavargeṇa ṭaṃkaṇena kaṭutrikaiḥ // Rrā_1,7.20 //
dolāyantre dinaṃ pācyaṃ sūraṇasyaiva madhyagam /
dinaṃ rambhādravaiḥ pacyāttaddhṛtvā peṣayedghṛtaiḥ // Rrā_1,7.21 //
eraṇḍatailasaṃyuktaṃ puṭe pacyādviśuddhaye /
{mākṣika:: śodhana}
mākṣikasya trayo bhāgā bhāgaikaṃ saindhavasya ca // Rrā_1,7.22 //
mātuluṅgadravairvātha jambīrotthadravaiḥ pacet /
lohapātre pacettāvadyāvatpātraṃ sulohitam // Rrā_1,7.23 //
tāmravarṇamayo yāti tāvacchudhyati mākṣikam /
{mākṣika:: śodhana}
agastyapuṣpaniryāsaiḥ śigrumūlaṃ vigharṣayet // Rrā_1,7.24 //
dravaiḥ pāṣāṇabhedyāśca pacyādebhiśca mākṣikam /
tadvaṭīṃ cāndhamūṣāyāṃ viṃśadbhir upalaiḥ pacet // Rrā_1,7.25 //
punaḥ piṣṭvātha rundhyācca puṭaiḥṣaḍbhir viśudhyati // Rrā_1,7.26 //
{mākṣika:: śodhana}
meghanādapāṣāṇabhedī piṣṭvā tatpiṇḍamadhye mākṣikaṃ kaṇaśaḥ kṛtvā nikṣipet /
tadgolakaṃ vastre baddhvā dolāyantre kulatthakvāthe dinamekaṃ pacet /
etacchuddhalohānāṃ yuktasthāne māraṇe yojyam // Rrā_1,7.27 //
{mākṣika:: parīkṣā: :
good quality}
bhaṅge suvarṇasaṃkāśo 'ntaḥ kṛṣṇo bahiśchaviḥ /
bṛhadvarṇaṃ iti khyāto mākṣikaḥ śreṣṭha ucyate // Rrā_1,7.28 //
vyāpayatyaṅgam aṅgāni tailabindurivāmbhasi /
na vinā śodhanaṃ sarve dhātavaḥ prabalādayaḥ // Rrā_1,7.29 //
rogopaśamakartāraḥ śodhanaṃ tena vakṣyate // Rrā_1,7.30 //
{coral:: māraṇa}
pravālānāṃ strīdugdhena bhāvanā paścāddhaṇḍikāmadhye sthāpayitvā nirudhyopari śarāvakaṃ dattvā lepayet /
vahnisaṃdīpanaṃ kṛtvā praharadvayena vidrumaṃ mriyate // Rrā_1,7.31 //
{uparasa (?):: māraṇa}
kulatthasya paceddroṇe vāridroṇena buddhimān /
tena pādāvaśeṣeṇa kvāthe'ṣṭau maṇayaḥ śilā // Rrā_1,7.32 //
ātape tridinaṃ śuṣkaṃ kvāthasiktaṃ punaḥ punaḥ /
muktācūrṇaṃ samādāya karakāmbuvibhāvitam // Rrā_1,7.33 //
ātape tridinaṃ bhāvyaṃ cūrṇitaṃ mṛtyum āpnuyāt // Rrā_1,7.34 //
{śilājatu:: śodhana}
śaṅkhaṃ nīlāñjanaṃ caiva pūrvavacchodhayeddinam /
gomūtraistriphalākvāthair bhṛṅgarājadravair jatum // Rrā_1,7.35 //
mardayedāyase pātre dinācchuddhiḥ śilājatoḥ /
{darada:: śodhana}
meṣīkṣīreṇa daradamamlavargaiśca bhāvitam // Rrā_1,7.36 //
saptavāraṃ prayatnena śuddhimāyāti niścitam /
{uparasa:: śodhana}
sūryāvartaṃ vajrakandaṃ kadalī devadālikā // Rrā_1,7.37 //
śigru kośātakī vandhyā kākamācī ca vāyasī /
āsāmekarasenaiva trikṣārairlavaṇair yutam // Rrā_1,7.38 //
bhāvayedamlavargeṇa dinamekaṃ prayatnataḥ /
sauvīraṃ kāntapāṣāṇaṃ śuddhabhūnāgamṛttikā // Rrā_1,7.39 //
śaṅkhaṃ nīlāñjanaṃ caiva sarvoparasāśca ye /
pṛthagbhāvyaṃ vidhānena śuddhiṃ yānti dine dine // Rrā_1,7.40 //
tataḥ paścāttu taddrāvairdolāyantre dinaṃ sudhīḥ /
śudhyante nātra sandehaḥ sarveṣu paramā amī // Rrā_1,7.41 //
muñcanti drutasattvāṃśca mataṃ sādhāraṇaṃ smṛtam // Rrā_1,7.42 //
{?:: sattvapātana}
gugguluṃ ṭaṅkaṇaṃ lākṣā majjā sarjarasaṃ punaḥ /
ūrṇā guñjā kṣetramīnam asthīni śaśakasya ca // Rrā_1,7.43 //
guḍamadhvājyapiṇyākaṃ tutthaṃ peṣyamajājalaiḥ /
sarvaṃ tulyaṃ ca dhānyābhraṃ bhūnāgaṃ mṛttikāpi ca // Rrā_1,7.44 //
kāntapāṣāṇatulyaṃ ca kaṭhinyuparasāśca ye /
melayenmāhiṣaiḥ pacyāddadhyādigomayāntikaiḥ // Rrā_1,7.45 //
dṛḍhaṃ mardyaṃ vaṭīṃ kuryātkarṣamātraṃ tu śoṣayet /
koṣṭhīyantre dhamedgāḍham aṅgāraiśca cirodbhavaiḥ // Rrā_1,7.46 //
trivāraṃ dhamanād eva sattvaṃ patati nirmalam /
asādhyān mocayet sattvān mṛttikādeśca kā kathā // Rrā_1,7.47 //
{haritāla:: sattvapātana}
lākṣā ājyaṃ tilāḥ śigruḥ ṭaṃkaṇaṃ lavaṇaṃ guḍam /
tālakārdhena saṃyojya chidramūṣāṃ nirodhayet // Rrā_1,7.48 //
puṭe pātālayantreṇa satvaṃ patati niścitam / {??}
cāṅgerī caṇakāmlaṃ ca mātuluṅgāmlavetasam /
ciñcā nāraṅgaṃ jambīranamṇa varga iti smṛtam /
{haritāla:: sattvapātana}
tālakaṃ cūrṇayitvā tu chāgīkṣīreṇa bhāvayet // Rrā_1,7.49 //
vāratrayaṃ tato viddhimūlaṃ piṣṭvā tu miśritam /
kṛtvā ca guḍakaṃ śuṣkaṃ satvaṃ grāhyaṃ ca pūrvavat // Rrā_1,7.50 //
{haritāla:: sattvapātana}
tālakaṃ mardayeddugdhaiḥ sarpākṣīṃ vātha mūlakaiḥ /
pūrvavadgrāhayet sattvaṃ chidramūṣāṃ nirudhya ca // Rrā_1,7.51 //
{manaḥśilā:: sattvapātana}
tālavacca śilāsatvaṃ grāhyaṃ taireva cauṣadhaiḥ /
tulyena ṭaṃkaṇenaiva dhmātaṃ sattvaṃ caturthakam // Rrā_1,7.52 //
{mākṣika:: sattvapātana}
gokṣīraiśca tutthakṣīrairbhāvyameraṇḍatailakaiḥ /
mākṣikaṃ dinamekaṃ tu marditaṃ vaṭakīkṛtam // Rrā_1,7.53 //
abhravaddhamane satvaṃ samyagasyāpyayaṃ vidhiḥ /
{mākṣika (?):: sattvapātana}
jayantī triphalācūrṇaṃ haridrāguḍaṭaṅkaṇam // Rrā_1,7.54 //
pādāṃśaṃ ṭaṅkaṇasyedaṃ piṣṭvā mūṣāṃ vilepayet /
nālikāṃ sampuṭe baddhvā śoṣayedātape khare // Rrā_1,7.55 //
grāhyaṃ pātālayantre ca satvaṃ dhmātaṃ puṭena ca // Rrā_1,7.56 //
RRĀ, 1, 8
{metals}
svarṇaṃ tāraṃ tāmraṃ nāgaṃ vaṅgaṃ kāntaṃ ca tīkṣṇakam /
muṇḍāntamaṣṭadhā lohaṃ kāṃsyāraṃ ghoṣakaṃ tridhā // Rrā_1,8.1 //
{upalohāḥ}
upalauhāḥ samākhyātā maṇḍūrolauhakiṭṭakam /
ete dvādaśadhā śodhyā māryā drāvyāḥ puṭādiṣu // Rrā_1,8.2 //
{metals:: śodhana}
taile takre gavāṃ mūtre hyāranāle kulatthake /
kramātprāptaṃ tathā taptaṃ drāve drāve tu saptadhā // Rrā_1,8.3 //
svarṇādilohapatrāṇāṃ śuddhireṣā prakīrtitā /
{metals:: māraṇa}
hemnaḥ pādaṃ mṛtaṃ sūtaṃ piṣṭamamlena kenacit // Rrā_1,8.4 //
patre liptvā puṭe pacyādaṣṭābhirmriyate dhruvam /
śuddhānāṃ sarvalauhānāṃ māraṇe rītirīdṛśī // Rrā_1,8.5 //
{gold:: aśuddha: :
medic. properties}
saukhyaṃ vīryaṃ balaṃ hanti nānārogaṃ karoti ca /
aśuddhaṃ svarṇaṃ sūtaṃ ca tasmācchuddhaṃ tu mārayet // Rrā_1,8.6 //
{pañcamṛttikāḥ}
valmīkamṛttikādhūmagairikaṃ ceṣṭikāpuṭe /
{gold:: śodhana}
ityādyāḥ mṛttikāḥ pañca jambīrair āranālakaiḥ // Rrā_1,8.7 //
piṣṭvā lepyaṃ svarṇapatraṃ śreṣṭhaṃ puṭena śudhyati /
{gold:: śodhana}
bhāvayenmātuluṅgāmlaistridinaṃ pañcamṛttikā // Rrā_1,8.8 //
saindhavaṃ bhūmibhasmāpi svarṇaṃ śudhyati pūrvavat // Rrā_1,8.9 //
{substances for māraṇa of metals}
nāgaiḥ suvarṇaṃ rajataṃ ca tāpyairgandhena tāmraṃ śilayā ca nāgam /
tālena vaṅgaṃ trividhaṃ ca lauhaṃ nārīpayo hanti ca hiṃgulena // Rrā_1,8.10 //
{gold:: māraṇa}
mākṣikaṃ nāgacūrṇaṃ ca piṣṭamarkarasena tu /
hemapatraṃ puṭenaiva mriyate kṣaṇamātrataḥ // Rrā_1,8.11 //
{gold:: māraṇa}
svarṇārdhaṃ pāradaṃ dattvā kuryādyatnena piṣṭikām /
dattvordhvādho nāgacūrṇaṃ puṭanānmriyate dhruvam // Rrā_1,8.12 //
{gold:: māraṇa}
nāgacūrṇaṃ śilāṃ vajrīkṣīreṇa pariyasitam /
tenālipya suvarṇasya kalkaśca mriyate puṭāt // Rrā_1,8.13 //
{gold:: māraṇa}
mṛtaṃ nāgaṃ snuhīkṣīrairathavāmlena kenacit /
piṣṭvā lepyaṃ suvarṇapatraṃ ruddhvā gajapuṭe pacet // Rrā_1,8.14 //
ādāya peṣayedamlair mṛnnāgaṃ cāṣṭamāṃśakam /
baddhvā gajapuṭe pacyāt pūrvanāgayutaṃ yutam // Rrā_1,8.15 //
evaṃ punaḥ punaḥ pacyādaṣṭadhā mriyate dhruvam /
{gold:: māraṇa:: niruttha}
śuddhasūtasamaṃ gandhaṃ mākṣikaṃ ca mahāmlakaiḥ // Rrā_1,8.16 //
aṣṭābhiśca puṭairhemno mriyate pūrvavatkriyām /
śuddhasūtaṃ samaṃ svarṇaṃ khalve kuryācca golakam // Rrā_1,8.17 //
adho vai gandhakaṃ dattvā sarvaṃ tulyaṃ nirudhya ca /
triṃśadvanopalairdeyaṃ puṭānyevaṃ caturdaśa // Rrā_1,8.18 //
nirutthaṃ jāyate bhasma gandhaṃ deyaṃ puṭe puṭe /
{gold:: māraṇa:: niruttha}
svarṇasya dviguṇaṃ sūtaṃ yāmamamlena mardayet // Rrā_1,8.19 //
adhaḥ ūrdhvaṃ mākṣikaṃ piṣṭvā mūṣāyāṃ svarṇatulyakam /
tatpṛṣṭhe marditaṃ hema tatpṛṣṭhe hemamākṣikam // Rrā_1,8.20 //
deyaṃ svarṇaṃ samaṃ tacca pṛṣṭhe gandhaṃ ca tatsamam /
ṣaḍvāraṃ cūrṇitaṃ dattvā ruddhvā mūṣāṃ dhameddṛḍham // Rrā_1,8.21 //
svabhāvaśītalaṃ grāhyaṃ tadbhasma bhāgapañcakam /
ṭaṃkaṇaṃ śvetakācaṃ ca bhāgaikaṃ ca prayojayet // Rrā_1,8.22 //
tritayaṃ madhunājyena militaṃ golakīkṛtam /
dhānyābhrakasya bhāgaikam adhaścordhvaṃ ca dāpayet // Rrā_1,8.23 //
nirudhya taddhamedgāḍhaṃ mūṣāyāṃ ghaṭikādvayam /
nirutthaṃ jāyate bhasma tattadyogeṣu yojayet // Rrā_1,8.24 //
{gold:: māraṇa:: niruttha}
śuddhamākṣikaṃ bhāgaikaṃ bhāgaṃ cāvoṭamākṣikam /
tribhāgaṃ sūtakaṃ kṣiptvā trayamamlena mardayet // Rrā_1,8.25 //
tadgolaṃ pātālayantre tadā yāmatrayaṃ pacet /
ityevaṃ mriyate svarṇaṃ nirutthaṃ nātra saṃśayaḥ // Rrā_1,8.26 //
{gold:: māraṇa}
tathaiva ca rājavṛkṣabhallātaiṣṭaṃkaṇena ca /
liptvā svarṇasya patrāṇi ruddhvā gajapuṭe pacet // Rrā_1,8.27 //
taiḥ dravaiśca punaḥ piṣṭvā mriyate saptadhā puṭe /
hemamārabhya tolaikaṃ māṣaikaṃ śuddhanāgakam // Rrā_1,8.28 //
liptvā deyaṃ tu taṃ cūrṇaṃ tacchuddhairgandhamākṣikaiḥ /
amlena mardayedyāmaṃ ruddhvā laghupuṭe pacet // Rrā_1,8.29 //
gandhaṃ punaḥ punardeyaṃ mriyate daśabhiḥ puṭaiḥ /
{gold:: mṛta: :
medic. properties}
suvarṇaṃ ca bhavecchītaṃ tiktaṃ snigdhaṃ himaṃ guru // Rrā_1,8.30 //
buddhividyāsmṛtikaraṃ viṣahāri rasāyanam // Rrā_1,8.31 //
{silver:: aśuddha: :
medic. properties}
āyuḥ śukraṃ balaṃ hanti rogavegaṃ karoti ca /
aśuddhamamṛtaṃ tāraṃ śuddhaṃ māryamato budhaiḥ // Rrā_1,8.32 //
{silver:: śodhana}
nāgena ṭaṅkaṇenaiva drāvitaṃ śuddhim ṛcchati /
{silver:: māraṇa}
mākṣikaṃ gandhakaṃ caivamarkakṣīreṇa mardayet // Rrā_1,8.33 //
tena liptaṃ rūpyapatraṃ puṭena mriyate dhruvam /
{silver:: māraṇa}
tāraṃ trivāraṃ nikṣiptaṃ taile jyotiṣmatī bhavet // Rrā_1,8.34 //
snukkṣīraiḥ peṣayettāmraṃ tārapatrāṇi lepayet /
ruddhvā gajapuṭe pacyāt pūrvoktaiḥ peṣayetpunaḥ // Rrā_1,8.35 //
bhūdhātrī mākṣikaṃ tulyaṃ pippalī saindhavāmlakaiḥ /
liptvā tārasya patrāṇi ruddhvā saptapuṭe pacet // Rrā_1,8.36 //
dravaiḥ punaḥ punaḥ piṣṭvā mriyate nātra saṃśayaḥ /
{silver:: māraṇa:: niruttha}
tārapatraistribhir bhāgair bhāgaikaṃ śuddhamākṣikam // Rrā_1,8.37 //
mardyaṃ jambīrajairdrāvaistārapatrāṇi lepayet /
śoṣayedandhayet taṃ ca triṃśadvanyopalaiḥ pacet // Rrā_1,8.38 //
caturdaśapuṭenaivaṃ nirutthaṃ mriyate dhruvam /
{silver:: māraṇa}
rūpyapatraṃ caturbhāgādbhāgaikaṃ mṛtavaṅgakam // Rrā_1,8.39 //
athavā gandhatālena lepyaṃ jambīrapeṣitam /
ruddhvā triḥpuṭaiḥ pacyāt pañcaviṃśadvanopalaiḥ // Rrā_1,8.40 //
mriyate nātra saṃdeho gandho deyaḥ puṭe puṭe /
{silver:: māraṇa}
rasagandhau samau kṛtvā kākatuṇḍasya mūlakam // Rrā_1,8.41 //
mardayenmahiṣīkṣīraiḥ piṣṭvā taṃ kṣālayejjalaiḥ /
haridrāgolake kṣiptvā golaṃ hayapurīṣake // Rrā_1,8.42 //
kṣiptvā dinaikaviṃśaṃ taṃ tadgolamuddharet punaḥ /
tatpiṣṭvā tārapatrāṇi lepyānyamlena kenacit // Rrā_1,8.43 //
puṭair viṃśatibhirbhasma jāyate nātra saṃśayaḥ /
bhasmanā cāmlapiṣṭena melayettālakaṃ puṭaiḥ // Rrā_1,8.44 //
jāyate tadvidhānena sarvarogāpahārakam // Rrā_1,8.45 //
{copper:: aśuddha: :
medic. properties}
apakvatāmram āyurghnaṃ kāntighnaṃ sarvadhātuhā /
bhrāntimūrcchābhramotkeśaṃ nānārukkuṣṭhaśūlakṛt // Rrā_1,8.46 //
{copper:: śodhana}
snuhyarkakṣīralavaṇakāñjikais tāmrapatrakam liptvā /
pratāpyaṃ nirguṇḍīrasaiḥ siñcyātpunaḥ punaḥ // Rrā_1,8.47 //
vāradvādaśadāhatvaṃ lepanāttāmrasiñcanāt /
khaṭikā lavaṇaṃ takrair āranālaiśca peṣayet // Rrā_1,8.48 //
tena liptvā tāmrapatraṃ taptaṃ taptaṃ niṣecayet /
ṣaḍvāram amlapiṣṭena nirguṇḍyāstu viśuddhaye // Rrā_1,8.49 //
{copper:: śodhana}
gomūtreṇa pacettāmrapatraṃ yāmaṃ dṛḍhāgninā /
śudhyate nātra sandeho māraṇaṃ kathyate'dhunā // Rrā_1,8.50 //
{copper:: māraṇa}
gandhena tāmratulyena hyamlapiṣṭena lepayet /
kaṇṭakavedhīkṛtaṃ patraṃ siddhayitvā puṭe pacet // Rrā_1,8.51 //
uddhṛtya cūrṇayet tasmin pādāṃśaṃ gandhakaṃ kṣipet /
jambīrairāranālairvā mṛgadūrvādravaistathā // Rrā_1,8.52 //
piṣṭvā piṣṭvā pacettadvat sagandhaṃ ca catuṣpuṭe /
mātulaṅgarasaiḥ piṣṭvā puṭamekaṃ pradāpayet // Rrā_1,8.53 //
anenaiva vidhānena tāmrabhasma bhaveddhruvam /
{copper:: māraṇa}
tāmrasya dviguṇaṃ sūtaṃ jambīrāmlena mardayet // Rrā_1,8.54 //
sitaśarkarayāpyevaṃ puṭatraye mṛtaṃ bhavet /
{copper:: māraṇa}
pāṣāṇabhedīmatsyākṣīdravairdviguṇagandhakaiḥ // Rrā_1,8.55 //
tāmrasya lepayetpatraṃ ruddhvā gajapuṭe pacet /
saptāṃśena punardagdhaṃ dattvā drāvaiśca peṣayet // Rrā_1,8.56 //
evaṃ saptapuṭe pakvaṃ tāmrabhasma bhaveddhruvam /
{copper:: māraṇa}
tāmrasya hiṅgulaṃ sūtaṃ jambīrāmlena peṣayet // Rrā_1,8.57 //
ādau mūṣāntare kṣiptvā dhattūrasya tu patrakam /
tatpṛṣṭhe tāmratulyaṃ tu gandhakaṃ cūrṇitaṃ kṣipet // Rrā_1,8.58 //
tatpṛṣṭhe marditaṃ tāmraṃ pūrvatulyaṃ tu gandhakam /
ācchādya dhustūrapatre ruddhvā gajapuṭe pacet // Rrā_1,8.59 //
svāṃgaśītaṃ tu taccūrṇaṃ bhasmībhavati niścitam /
{copper:: māraṇa}
kiṃcidgandhena cāmlena kṣālayettāmrapatrakam // Rrā_1,8.60 //
tena gandhena sūtena tāmrapatraṃ pralepayet /
gandhena puṭitaṃ paścānmriyate nātra saṃśayaḥ // Rrā_1,8.61 //
{copper:: māraṇa}
tāmradviguṇagandhena cāmlapiṣṭena tatpunaḥ /
kṣiptvā hyadho'rdhabhāgena deyā piṣṭāmlakairbudhaḥ // Rrā_1,8.62 //
tatpiṇḍaṃ bhāṇḍagarbhe tu ruddhvā culyāṃ vipācayet /
yāmaikaṃ tīvrapākena bhasmībhavati niścitam // Rrā_1,8.63 //
{copper:: māraṇa}
sūtamekaṃ dvidhā gandhaṃ yāmaṃ kṛtvā vimarditam /
dvayostulyaṃ tāmrapatraṃ sthālyāṃ garbhe nidhāpayet // Rrā_1,8.64 //
samyaglavaṇayantrasthaṃ pārśve bhasma nidhāpayet /
caturyāmaṃ paceccullyāṃ pātrapṛṣṭhe sagomayam // Rrā_1,8.65 //
jalaṃ punaḥ punardeyaṃ svāṅgaśaityaṃ vicūrṇayet /
mriyate nātra saṃdehaḥ sarvarogeṣu yojayet // Rrā_1,8.66 //
{copper:: māraṇa (śodhana?)}
nānāvidhaṃ mataṃ tāmraṃ śuddhyarthaṃ bhāgapañcakam /
bhāgaikaṃ śvetakācaṃ ca bhāgapañcaikaṭaṃkaṇam // Rrā_1,8.67 //
mūṣāyāṃ militaṃ kṛtvā bhāgaikaṃ tāmrapatrakam /
ūrdhve dattvā niruddhyāya dhmātairgrāhyaṃ suśītalam // Rrā_1,8.68 //
nirdoṣaṃ tu bhavettāmraṃ sarvarogaharaṃ bhavet /
{copper:: mṛta: :
medic. application}
athavā māritaṃ tāmramamlenaikena mardayet // Rrā_1,8.69 //
tadgolaṃ sūraṇasyāntar urdhvāruddhvā tu lepayet /
śuṣkaṃ gajapuṭe pacyāt sarvadoṣaharo bhavet // Rrā_1,8.70 //
vāntiṃ bhrāntiṃ virekaṃ ca na karoti kadācana /
{copper:: mṛta: :
medic. properties}
tāmraṃ tīkṣṇoṣṇamadhuraṃ kaṣāyaṃ śītalaṃ saram // Rrā_1,8.71 //
kaphapittakṣayaṃ pāṇḍukuṣṭhaghnaṃ ca rasāyanam /
pariṇāmaśūlam arśāṃsi mandāgniṃ ca vināśayet // Rrā_1,8.72 //
{tin, lead:: amṛta: :
medic. properties}
pākahīnau nāgavaṃgau kuṣṭhagulmarujākarau /
mehapāṇḍūdaravātakaphamṛtyukarau kila // Rrā_1,8.73 //
{lead:: śodhana}
nirguṇḍīmūlacūrṇena mārkadugdhena lepayet /
nāgapatraṃ tu taṃ śuṣkaṃ drāvayitvā niṣecayet // Rrā_1,8.74 //
nirguṇḍīdravamadhye tu tataḥ patraṃ tu kārayet /
liptvā bhāvyaṃ punaḥ secyaṃ saptavāraṃ viśuddhaye // Rrā_1,8.75 //
{lead:: śodhana}
niśā tumbarubījāni kokilākṣaṃ kuṭhārikām /
gaurīphalāmlikā caṇḍī kṣudrā brāhmī sajīrakam // Rrā_1,8.76 //
yathālābhena bhasmaikaṃ vajrīkṣīreṇa bhāvayet /
tanmadhye bhāvitaṃ nāgaṃ śuddhaṃ sekaṃ tu saptadhā // Rrā_1,8.77 //
{lead:: māraṇa:: niruttha}
aśvatthaciñcātvagbhasma nāgasya caturaṃśataḥ /
kṣiptvā cullyāṃ pacetpātre cālayellohacaṭṭake // Rrā_1,8.78 //
yāvadbhasma bhaved etacca bhasma tulyaṃ manaḥśilām /
jambīrairāranālairvā piṣṭvā ruddhvā puṭe pacet // Rrā_1,8.79 //
svāṃgaśītaṃ punaḥ piṣṭvā viṃśatyaṃśaiḥ śilāmlakaiḥ /
evaṃ ṣaḍbhiḥ puṭe pāko nāgasyāpi nirutthitaḥ // Rrā_1,8.80 //
{lead:: māraṇa}
athavā nāgapatrāṇi cūrṇaliptāni kharpare /
atyagnau pācayedyāmaṃ tadbhasma citrakadravaiḥ // Rrā_1,8.81 //
bharjayellauhaje pātre cālyamarjunadaṇḍakaiḥ /
yāmaṣoḍaśaparyantaṃ dravaṃ deyaṃ punaḥ punaḥ // Rrā_1,8.82 //
daṇḍena mardayetkvāthyam uddhṛtya citrakadravaiḥ /
golayitvā nirudhyātha ṣaṭpuṭe mārayellaghu // Rrā_1,8.83 //
{lead:: māraṇa}
ciñcākṣamikṣubhallātabalāvajralatābhavaiḥ /
apāmārgārjunāśvatthabhasmabhir bharjayed dṛḍham // Rrā_1,8.84 //
lohapātraṃ tu saptāhaṃ tulyaṃ bhasmāni cāśu ca /
daṇḍapalāśakenaiva mriyate nātra saṃśayaḥ // Rrā_1,8.85 //
{lead:: māraṇa}
piṣṭvāgastiṃ ca bhūnāgaṃ liptvā pātraṃ viśoṣayet /
tadbhāṇḍe drāvayedyāmaṃ dṛḍhe bhāṇḍe vinikṣipet // Rrā_1,8.86 //
vāsācirciṭayoḥ kṣāre vāsādale vighaṭṭayet /
yāmaikaṃ pācayeccullyāṃ samuddhṛtya vimiśrayet // Rrā_1,8.87 //
taccūrṇaṃ tu śilātāpyairvāsakakṣārasaṃyutaiḥ /
tattulyaṃ pūrvanāgaṃ viṃśadekapuṭe pacet // Rrā_1,8.88 //
dvipuṭaṃ circiṭākṣāraiḥ deyaṃ vāsārasaiḥ saha /
nāgaḥ sindūravarṇābho mriyate sarvakāryakṛt // Rrā_1,8.89 //
{lead:: māraṇa}
kunaṭī mākṣikaṃ caiva samabhāgaṃ tu kārayet /
arkaparṇena tatpiṣṭvā sīsapatrāṇi mārayet // Rrā_1,8.90 //
{lead:: mṛta: :
medic. properties}
satiktamadhuro nāgo mṛto bhavati bhasmasāt /
āyuṣkīrtiṃ vīryavṛddhiṃ karoti sevanātsadā // Rrā_1,8.91 //
{tin:: māraṇa}
mākṣikaṃ haritālaṃ ca palāśasvarasena ca /
kṛtakalkena saṃlipya vaṃgapatrāṇi mārayet // Rrā_1,8.92 //
nāgavacchodhayed vaṅgaṃ tadvadaśvatthaciṃcayoḥ /
tadbhasma haritālaṃ ca tulyamamlena kenacit // Rrā_1,8.93 //
palāśotthadravairvātha golayitvāndhayetpuṭe /
uddhṛtya daśamāṃśena tālena saha mardayet // Rrā_1,8.94 //
pūrvadrāvaiḥ sahāloḍya ruddhvā gajapuṭe pacet /
evaṃ viṃśatpuṭe paktvā mṛtaṃ bhavati bhasmasāt // Rrā_1,8.95 //
{tin:: māraṇa}
vaṅgapādena sūtena vaṅgapatrāṇi lepayet /
ciñcāvṛkṣasya saṃgṛhya cāntaśchannaṃ ca taṇḍulaiḥ // Rrā_1,8.96 //
piṣṭvā tatpiṇḍamadhye tu vaṅgapatrāṇi lepayet /
śirīṣarajanīcūrṇaiḥ kumāryāḥ śubhagolakam // Rrā_1,8.97 //
sūtaliptaṃ vaṅgapatraṃ golake samalepitam /
ruddhvā gajapuṭe pakvaṃ pūrvasaṃkhyā mṛto bhavet // Rrā_1,8.98 //
{tin:: māraṇa}
akṣabhallātakaṃ toyaiḥ piṣṭvā tāni vilepayet /
tatastilakhalī madhye kṣiptvā ruddhvā puṭe pacet // Rrā_1,8.99 //
gajākhye jāyate bhasma catvāriṃśativaṅgakam /
{tin:: mṛta: :
medic. properties}
satiktalavaṇaṃ vaṅgaṃ pāṇḍughnaṃ krimimehajit // Rrā_1,8.100 //
lekhinaṃ pittalaṃ kiṃcit sarvadehāmayāpaham // Rrā_1,8.101 //
RRĀ, 1, 9
{iron:: aśuddha: :
medic. properties}
aśuddhamamṛtaṃ lauham āyurhānirujākaram /
hṛtpīḍāṃ ca tṛṣāṃ jāḍyaṃ tasmācchuddhaṃ ca mārayet // Rrā_1,9.1 //
{kāntaloha:: parīkṣā}
pātre yasminprasarati na cettailabindurvisṛṣṭaḥ /
hiṅgur gandhaṃ prasarati nijaṃ tiktatāṃ nimbukaśca /
pāke dagdhaṃ bhavati śikharākāratā naiva bhūmau /
kāntaṃ lauhaṃ tadidamuditaṃ lakṣaṇoktaṃ na cānyat // Rrā_1,9.2 //
kāntaṃ mṛdutaraṃ tāraṃ rukmābhaṃ timiraṃ karam /
svāduryato bhavennimbakalko rātriniveśitaḥ // Rrā_1,9.3 //
kāntaṃ taduttamaṃ yacca rūpyenāvartitaṃ milet /
sarvarogaharam etat sarvakuṣṭhaharaṃ param // Rrā_1,9.4 //
{iron:: subtypes:: śodhana}
śaśachāgaraktasaṃliptaṃ trivāraṃ cāgnitāpitam /
kāntādimuṇḍaparyantaṃ sarvarogaharaṃ param // Rrā_1,9.5 //
{iron:: śodhana:: adri}
triphalāṣṭaguṇais toyaistriphalāṣoḍaśaṃ palam /
tatkvāthe pādaśeṣe tu lauhasya patrapañcakam // Rrā_1,9.6 //
kṛtvā patrāṇi taptāni saptavārāṇi secayet /
evaṃ pralīyate doṣo girijo lauhasambhavaḥ // Rrā_1,9.7 //
{iron:: śodhana}
trividhaṃ lauhacūrṇaṃ vā gomūtraiḥ ṣaḍguṇaiḥ pacet /
prakṣālayedāranāle śoṣyaṃ śuddhim avāpnuyāt // Rrā_1,9.8 //
{iron:: subtypes:: śodhana}
raktamālā haṃsapādo gojihvā triphalāmṛtā /
gopālī tumbururdantī tulyagomūtrapeṣitam // Rrā_1,9.9 //
asminmadhye lauhapattraṃ taptaṃ taptaṃ dvisaptadhā /
secayetkāntamuṇḍāntaṃ sarvadoṣāpanuttaye // Rrā_1,9.10 //
sarveṣvauṣadhakalpeṣu lauhakalpaṃ praśasyate /
tasmāt sarvaṃ prayatnena lauhamādau vimārayet // Rrā_1,9.11 //
ayaḥ pañcapalād ūrdhvaṃ yāvat palatrayodaśāt /
ādau mantrastataḥ karma yathākartavyam ucyate // Rrā_1,9.12 //
{iron:: māraṇa}
hiṅgulasya palān pañca nārīstanyena peṣayet /
tena lauhasya patrāṇi lepayetpalapañcakam // Rrā_1,9.13 //
ruddhvā gajapuṭe pacyātkaṣāyaistraiphalaiḥ punaḥ /
jambīrairāranālairvā viṃśatyaṃśena hiṅgulam // Rrā_1,9.14 //
piṣṭvā ruddhvā puṭellohaṃ tathaivaṃ pācayetpunaḥ /
catvāriṃśatpuṭair evaṃ kāntaṃ tīkṣṇaṃ ca muṇḍakam // Rrā_1,9.15 //
ho mriyate trālasande dattvā dattvā ca hiṅgulam /
{iron:: māraṇa}
arjunasya tvacā peṣyā kāñjikenātilohitā // Rrā_1,9.16 //
tanmadhye lohacūrṇaṃ ca kāṃsyapātre vinikṣipet /
dinaikaṃ bhāvayedgharme dravaiḥ pūryaṃ punaḥ punaḥ // Rrā_1,9.17 //
arjunaiḥ sāranālair vā trividhaṃ mārayedayaḥ /
{iron:: māraṇa}
dantīpatraṃ dravaṃ yacca lauhacūrṇaṃ viloḍayet // Rrā_1,9.18 //
dinaikaṃ bhāvayed gharme dravaṃ deyaṃ punaḥ punaḥ /
ruddhvā rātrau puṭaiḥ pacyād ebhirdrāvaiśca bhāvayet // Rrā_1,9.19 //
evamaṣṭadinaṃ kuryāt trividhaṃ mriyate hyayaḥ /
{iron:: māraṇa}
ciñcāpatranibhāṃ kuryāttrividhaṃ lohapatrakam // Rrā_1,9.20 //
mṛtpātrasthaṃ kṣiped gharme dantyā drāvaiḥ prapūrayet /
patraṃ punaḥ punastāvadyāvajjvarati vai tvayaḥ // Rrā_1,9.21 //
mriyate tīvragharmeṇa cūrṇīkṛtya niyojayet /
{iron:: māraṇa}
kāntaṃ tīkṣṇaṃ tathā muṇḍacūrṇaṃ matsyākṣajair dravaiḥ // Rrā_1,9.22 //
ātape tridinaṃ bhāvyaṃ dvidinaṃ citrakadravaiḥ /
trikaṇṭakadravaistryahaṃ sahadevyā dravaistryaham // Rrā_1,9.23 //
gomūtraistriphalākvāthe bhāvayecca tryahaṃ tryaham /
dhātakyāśca tato mardyaṃ kramāddeyaṃ puṭaṃ puṭam // Rrā_1,9.24 //
ruddhvā gajapuṭenaivaṃ mṛtaṃ yogeṣu yojayet /
{iron:: māraṇa}
dravaiḥ kuraṇṭapatrotthaiḥ lauhacūrṇaṃ vimardayet // Rrā_1,9.25 //
dinaikamātape tīvre dravairmardyaṃ trikaṇṭakaiḥ /
vandhyābhṛṅgīpunarnavayor gomūtraiśca dinaṃ punaḥ // Rrā_1,9.26 //
gomūtraistriphalā kvāthyā tatkaṣāyeṇa bhāvayet /
trisaptāhaṃ prayatnena dinaikaṃ mardayet tataḥ // Rrā_1,9.27 //
ruddhvā gajapuṭe pañcādiṃ kvāthena mardayet /
divā mardyaṃ puṭaṃ rātrāvekaviṃśatidināni vai // Rrā_1,9.28 //
ekaviṃśaddinenaiva mriyate trividhaṃ hyayaḥ /
{iron:: māraṇa}
mākṣikaṃ ca śilā hyamlair haridrā maricāni ca // Rrā_1,9.29 //
piṣṭvā mardyaṃ lohapatraṃ taptaṃ taptaṃ niṣecayet /
saptadhā triphalākvāthe jalena kṣālayetpunaḥ // Rrā_1,9.30 //
kuṭṭayellohadaṇḍena peṣayettriphalājalaiḥ /
ṣoḍaśāṃśena lohasya dātavyaṃ mākṣikaṃ śilā // Rrā_1,9.31 //
amlena loḍitaṃ ruddhvā gajāndhakapuṭe pacet /
nirutthaṃ jāyate bhasma kāntaṃ tīkṣṇādimuṇḍakam // Rrā_1,9.32 //
{iron:: māraṇa}
tindūphalasya majjābhirliptvā sthāpyātape khare /
dhārayet kāṃsyapātrasthaṃ dinaikena puṭatyalam // Rrā_1,9.33 //
lepyaṃ punaḥ punaḥ kuryāt dināntāntaṃ pralepayet /
triphalākvāthasaṃyuktaṃ dinaikena mṛtaṃ bhavet // Rrā_1,9.34 //
{iron:: māraṇa}
sthālyāṃ vā lohapātre vā lauhadarvyā viloḍayet /
pācayettriphalākvāthe dinaikaṃ lohacūrṇakam // Rrā_1,9.35 //
tatpiṇḍaṃ triphalātoyaiḥ piṣṭvā ruddhvā puṭe pacet /
ṣoḍaśāṃśena mūṣāyāṃ nirvāte'harniśaṃ pacet // Rrā_1,9.36 //
evaṃ tridhā prakartavyaṃ sthālīpākaṃ puṭāntaram /
bhṛṅgyā drāvaṃ tālamūlī hastikarṇasya mūlakam // Rrā_1,9.37 //
śatāvarī vidāryāśca mūlakvāthe ca traiphale /
piṣṭvā tatpūrvavat sthālyāṃ pācyaṃ peṣyaṃ puṭe tridhā // Rrā_1,9.38 //
tataḥ punarnavātoyair daśamūlakaṣāyakaiḥ /
bṛhatyāśca kaṣāyairvā bījapūrasya toyataḥ // Rrā_1,9.39 //
brahmabījas tathāśigrukvāthe gopayasāpi vā /
pratyekena prapeṣyādau pūrvagarbhapuṭe pacet // Rrā_1,9.40 //
bhāvayettu dravenaiva puṭānte yāmamātrakam /
pratyekena kramādevaṃ piṣṭvā puṭaiśca bhāvayet // Rrā_1,9.41 //
mriyate nātra saṃdehaḥ kāntaṃ tīkṣṇaṃ ca muṇḍakam /
sarvam etanmṛtaṃ lauhaṃ dhmātavyaṃ mitrapañcakaiḥ /
yadyevaṃ syānnirutthānaṃ sevyaṃ vāritaraṃ bhavet // Rrā_1,9.42 //
{iron:: māraṇa}
madhvājyaṃ mṛtaṃ lauhaṃ ca sarūpyaṃ saṃpuṭe kṣipet /
ruddhvā dabhāyaṃ tu saṃgrāhyaṃ rūpyaṃ ca pūrvamānakam // Rrā_1,9.43 //
tadā lauhaṃ mṛtaṃ vidyādamṛtaṃ mārayet punaḥ // Rrā_1,9.44 //
{iron:: māraṇa:: niruttha}
gandhakaṃ tu mṛtaṃ lauhaṃ tulyaṃ khalve vimardayet /
dinaikaṃ kanyakādrāvai ruddhvā gajapuṭe pacet // Rrā_1,9.45 //
ityevaṃ sarvalohānāṃ kartavyo'yaṃ nirutthitaḥ // Rrā_1,9.46 //
{iron:: māraṇa:: vāritara}
śuddhasūtaṃ dvidhā gandhaṃ kṛtvā khalve tu kajjalīm /
dvayoḥ samaṃ lauhacūrṇaṃ mardayetkanyakādravaiḥ // Rrā_1,9.47 //
yāmadvayātsamuddhṛtya tadgolaṃ tāmrapātrake /
ācchādyairaṇḍapatraiśca yāmārddheṇoṣṇatāṃ vrajet // Rrā_1,9.48 //
dhānyarāśau nyaset paścāt tridinānte samuddharet /
sampiṣya gālayed vastre sadyo vāritaraṃ bhavet // Rrā_1,9.49 //
kāntaṃ tīkṣṇaṃ tathā muṇḍaṃ nirutthaṃ jāyate mṛtam /
svarṇādīn mārayedevaṃ cūrṇīkṛtya tu lohavat // Rrā_1,9.50 //
siddhayogamidaṃ khyātaṃ siddhānāṃ sammukhāgatam /
{iron:: mṛta:: medic. use}
annabhūtam āyasādyaṃ sarvarogajvarāpaham // Rrā_1,9.51 //
triphalārasasaṃyuktaṃ sarvarogeṣu yojayet // Rrā_1,9.52 //
mṛtāni lauhāni vaśībhavanti /
nighnanti yuktyā hyakhilāmayāni /
abhyāsayogād dṛḍhayogasiddham /
kurvanti ruṅmṛtyujarāvināśam // Rrā_1,9.53 //
{iron:: mṛta: :
amṛtīkaraṇa}
toyāṣṭabhāgaśeṣena triphalāpalapañcakam /
ghṛtaṃ kvāthasya tulyaṃ syāccūrṇaṃ tulyaṃ mṛtāyasam // Rrā_1,9.54 //
pācayet tāmrapātre ca lauhadarvyā vicālayet /
mṛdvagninā pacettāvad yāvajjīryati gandhakam // Rrā_1,9.55 //
lauhatulyā śivā yojyā supakvenaivāvatārayet /
yogavāhamidaṃ khyātaṃ mṛtaṃ lohaṃ mahāmṛtam // Rrā_1,9.56 //
evaṃ kāntasya tīkṣṇasya muṇḍasyāpi vidhiḥ smṛtaḥ /
{iron:: mṛta: :
amṛtīkaraṇa}
guḍasya kuḍave pakvaṃ lauhabhasma palānvitam // Rrā_1,9.57 //
kolapramāṇaṃ rogeṣu tacca yogena yojayet /
ghṛtaṃ tulyaṃ mṛtaṃ lohaṃ lohapātragataṃ pacet // Rrā_1,9.58 //
jīrṇe ghṛtaṃ samādāya yogavāheṣu yojayet // Rrā_1,9.59 //
oṃ amṛtena bhakṣyāya namaḥ anena manunā lauhaṃ bhakṣayet /
{iron:: mṛta: :
medic. properties}
āyurvīryaṃ balaṃ datte pāṇḍumehādikuṣṭhanut /
āmavātaharaṃ lauhaṃ valīpalitanāśanam // Rrā_1,9.60 //
{upaloha:: śodhana}
trikṣāraṃ pañcalavaṇaṃ saptadhāmlena mardayet /
kāṃsyāraghoṣapatrāṇi tilakalkena lepayet // Rrā_1,9.61 //
ruddhvā gajapuṭe pacyācchuddhimāyāti nānyathā /
{upaloha:: māraṇa}
tāmravanmārayet teṣāṃ kṛtvā sarvatra yojayet // Rrā_1,9.62 //
{bronze:: medic. properties}
kāṃsyaṃ kaṣāyamuṣṇaṃ ca laghu rūkṣaṃ ca tiktakam /
kaphapittarujaṃ hanti hṛddehāyuṣyavardhanam // Rrā_1,9.63 //
{brass:: medic. properties}
rītikā ca galaṃ rūkṣam atiktalavaṇaṃ saram /
śodhanaṃ sarvarogaghnaṃ balavīryāyuṣyavarddhanam // Rrā_1,9.64 //
{maṇḍūra:: production}
alpāṅgāre dhamet kiṭṭaṃ lauhajaṃ ca gavāṃ jalaiḥ /
secayedakṣapatraiśca saptavāraṃ punaḥ punaḥ // Rrā_1,9.65 //
maṇḍūro'yaṃ samākhyātaḥ śuddhaṃ ślakṣṇaṃ niyojayet /
kiṭṭācchataguṇaṃ muṇḍaṃ muṇḍāttīkṣṇaṃ śatādhikam // Rrā_1,9.66 //
tīkṣṇāllakṣaguṇaṃ kāntaṃ bhakṣaṇātkurute guṇam /
tasmāt kāntaṃ sadā sevyaṃ jarāmṛtyuharaṃ param // Rrā_1,9.67 //
RRĀ, 1, 10
tailānāṃ pātanaṃ vakṣye sūryapāke'thavānale /
yantrayogena yattailaṃ grāhyaṃ yogeṣu yojayet // Rrā_1,10.1 //
{dhattūra:: oil}
dhattūrabījacūrṇāni vastrapūtāni kārayet /
ālipya kāṃsyapātraṃ tu dhārayedātape khare // Rrā_1,10.2 //
sutaptaṃ vastrapūtaṃ ca pātayet tailamāharet /
{śigru:: oil}
śigrupuṣkarabījānāṃ bījasya mārkavasya ca // Rrā_1,10.3 //
grāhyaṃ dhattūravat tailamekaikasya pṛthak pṛthak /
yathā dhattūrajaṃ tailaṃ kvāthād gharme samuddhṛtam // Rrā_1,10.4 //
tathā sarvatra tailāni saṃgrāhyānyauṣadhāntaraiḥ /
{aṅkoṭa:: oil}
aṅkoṭasyāpi tailaṃ syātkākatuṇḍayā samūlayā // Rrā_1,10.5 //
vākucīdevadālyāśca karkoṭīmūlataḥ bhavet /
apāmārgakaṣāyeṇa tailaṃ syādviṣatuṇḍajam // Rrā_1,10.6 //
mūlakvāthaiḥ kumāryāstu tailaṃ jaipālajaṃ bhavet /
kvāthena raktamārgasya vākucītailamāharet // Rrā_1,10.7 //
kvāthena cendravāruṇyāstailamāragvadhaṃ bhavet /
kākatuṇḍyapāmārgotthakvāthāt tailaṃ samāharet // Rrā_1,10.8 //
{kaṭutumbī:: oil}
bījāni kaṭutumbyāśca gomayena viloḍayet /
śuṣkaṃ dhānyatuṣaiḥ sārddhaṃ kuṭṭayecca ulūkhale // Rrā_1,10.9 //
nistuṣaṃ taṃ vicūrṇyātha bhṛṅgarājarasaiḥ saha /
mardayitvātape tailaṃ gṛhṇīyātpīḍane sati // Rrā_1,10.10 //
{oil from kṛṣṇā and kākatuṇḍī}
kṛṣṇāyāḥ kākatuṇḍyāśca bījaṃ cūrṇāni kārayet /
kāntapāṣāṇacūrṇaṃ caikīkṛtya nirodhayet // Rrā_1,10.11 //
dhānyarāśigataṃ paktvā uddhṛte tailamāharet /
dhātrīphalarasair bhāvyaṃ cūrṇaṃ pāṣāṇabījakam // Rrā_1,10.12 //
dinaikaṃ ca tato yantre tailaṃ grāhyaṃ ca tailake /
{oil:: from guñjā and karañja}
guñjākarañjaphalaṃ ca naramūtreṇa bhāvayet // Rrā_1,10.13 //
saptavāraṃ tato gharme lepayetkāṃsyabhājanam /
uddhṛtya dhārayed gharme tailaṃ patati pīḍanāt // Rrā_1,10.14 //
{oil:: jyotiṣmatī}
vardhamānāranālena piṣṭvā cūrṇaṃ vibhāvayet /
jyotiṣmatyutthabījānām ātape tailamāharet // Rrā_1,10.15 //
{oil:: putrajīva}
putrajīvasya bījānāṃ cūrṇam agastyabījajam /
āmrātavatprakartavyaṃ tatastailaṃ pṛthak pṛthak // Rrā_1,10.16 //
{oil:: bilva}
nārikelāmbunā bhāvyaṃ bilvabījasya cūrṇakam /
dinaikaṃ tailayantreṇa tailamākṛṣya yojayet // Rrā_1,10.17 //
{oil:: aṅkola}
nistuṣāṅkolabījānāṃ sukhaṃ kiṃcid vigharṣayet /
pralepayetkāṃsyapātre piṣṭvā caṇakalepane // Rrā_1,10.18 //
tanmukhe ṭaṃkaṇaṃ cūrṇaṃ kiṃcit kiṃcit pralepayet /
dhārayedātape tīvre mukhāt tailaṃ samāharet // Rrā_1,10.19 //
{keśataila}
śamīcūrṇasamaṃ piṣṭvā chidramāṇḍe niveśayet /
chidrādhaḥ sthāpayed bhāṇḍaṃ chidre keśaṃ ca dāpayet // Rrā_1,10.20 //
jalena secayeddravyaṃ chidrādho grāhayecca tam /
tanmadhye dhṛtakeśasya kṣipedūrdhvaṃ puṭaṃ śanaiḥ // Rrā_1,10.21 //
tatkṣaṇācchravarūpaṃ ca keśatailamidaṃ bhavet /
{oil:: extraction (gen.)}
apakvabhānupatrāṇāṃ rasamādāya bhāvayet // Rrā_1,10.22 //
samastaṃ bījacūrṇaṃ coktānuktaṃ pṛthak pṛthak /
ātape mucyate tailaṃ sādhyāsādhyaṃ na saṃśayaḥ // Rrā_1,10.23 //
{oil}
tathaivottaravāruṇyāḥ kaṣāyeṇa samāharet /
tailaṃ samastabījānāṃ grāhayedātape khare // Rrā_1,10.24 //
{oil}
sarvabījāsthimāṃsānāṃ śuṣkaṃ piṣṭvā hyanekadhā /
sarvabījeṣu vā tailaṃ grāhyaṃ pātālayantrake // Rrā_1,10.25 //
{oil}
vaṃśādisarvakāṣṭhānāṃ nārikelakapālakam /
tuṣadhānyādibījānāṃ garbhayantreṇa tailakam // Rrā_1,10.26 //
grāhayetsarvabījānāṃ taṃ ca yogeṣu yojayet // Rrā_1,10.27 //
{vatsanābha}
vatsanābhaṃ viṣaṃ svādu dīpanaṃ kaphavātajit /
tridoṣaśamanaṃ yogayuktaṃ sudhāmayaṃ bhavet // Rrā_1,10.28 //
bṛṃhaṇaṃ balavīryasya vāḍabāgniśatopamam /
sannipāte pratīkāre prabhavaḥ prabhavo'sya hi // Rrā_1,10.29 //
uddhṛtaṃ phalapākānte navaṃ snigdhaṃ ghanaṃ guru /
avyāpakaṃ viṣaharaṃ vātātapaviśoṣitam // Rrā_1,10.30 //
raktasarṣapatailena liptaṃ vāsasi dhārayet /
athavāpi yathā prāptaṃ viṣaṃ gomūtrasaṃyutam // Rrā_1,10.31 //
ātape tridinaṃ śuṣkaṃ nihitaṃ vīryadhṛk bhavet /
mṛtaṃ sūtābhrakaṃ lauhaṃ viṣaṃ ca tulyavīryakam // Rrā_1,10.32 //
tasmādviṣaṃ yogavāhe yojyaṃ yoge rasāyane /
tāni caiva tu mānāni aṣṭau ṣaḍvā caturthakam // Rrā_1,10.33 //
mātrātrayaṃ samākhyātamuttamādhamamadhyam /
dātavyaṃ sarvarogeṣu ghṛtāśine hitāśine // Rrā_1,10.34 //
kṣīrāśine pradātavyaṃ rasāyanavate nare /
na krodhine na pittāḍhye na klībe rājayakṣmaṇi // Rrā_1,10.35 //
kṣuttṛṣṇāśramakarmādhvaśoṣiṇe kṣayarogiṇe /
garbhiṇībālavṛddheṣu na viṣaṃ rājamandire // Rrā_1,10.36 //
na dātavyaṃ na bhoktavyaṃ visaṃvāde kadācana /
ācāryeṇa tu bhoktavyaṃ śiṣyapratyayakārakam // Rrā_1,10.37 //
anena mantreṇa mardayedbhūmau na sthāpayet /
amṛtamiti vadediti kramo'yam /
oṃ siddhagurubhyo namaḥ /
paramagurubhyo namaḥ /
parātparagurubhyo namaḥ /
parameṣṭhigurubhyo namaḥ /
{vegetable poisons}
saktukaṃ mustakaṃ śṛṅgī vālakaṃ sarṣapāhvayam /
vatsanābhaṃ ca kūrmaśca śvetaśṛṅgī tathāṣṭamam // Rrā_1,10.38 //
ityaṣṭau yojayedyoge kālakūṭādi varjayet /
{poisons}
kālakūṭaṃ meṣaśṛṅgī hālāhalaṃ ca darduram // Rrā_1,10.39 //
karkaṭaṃ markaṭaṃ granthi hāridraṃ raktaśṛṅgakam /
keśavaṃ daśamaṃ ceti varjanīyaṃ bhiṣagvaraiḥ // Rrā_1,10.40 //
saktukādyān prayuñjīta sarvaroge rasāyane /
etadviṣaṃ jāticatuṣṭayaṃ ca vicārya yojyaṃ bhiṣaguttamena // Rrā_1,10.41 //
vipro rakṣati yauvanaṃ narapatistadbhūtale pālatāṃ vaiśyaḥ kuṣṭhavināśane ca kuśalaḥ śūdro harejjīvanam /
tasmāccāpi bhiṣagvareṇa nipuṇaistadvedinā bhāvayet kuryādeva tato viṣaṃ nṛpavaro mṛtyuṃjayāya kṣitau // Rrā_1,10.42 //
śvetā vā yadi vā piṅgā madhurā ūṣarāpi vā /
lomaśā brahmajātiḥ syātkṣatrajātistu lohitā // Rrā_1,10.43 //
pītā vā madhurā kiṃcid vaiśyajātistu dhūsarā /
kṛṣṇā śūdrasya dṛśyeta eteṣāṃ ca bhiṣagvaraiḥ // Rrā_1,10.44 //
kṣīraṃ sampūrṇabhāṇḍe'pi viṣaṃ dattvā vicintayet /
jāyate'pi yadā varṇaṃ tadā jātiṃ vinirdiśet // Rrā_1,10.45 //
śuklaṃ raktaṃ tathā pītaṃ kṛṣṇaṃ ceti caturvidham /
brahmakṣatraviṭśūdrāṇāṃ jñātavyo jātinirṇayaḥ // Rrā_1,10.46 //
kṣiptaṃ dugdhe viṣaṃ vaidyo jānīyāt kramaśo yadi /
śvetaṃ raktaṃ tathā pītaṃ kṛṣṇaṃ coṣṇalameva ca // Rrā_1,10.47 //
tutthena ṭaṅkaṇenaiva mriyate peṣaṇādviṣam /
viṣeṣu jaṅgamākhyeṣu viṣaṃ nāgabhavaṃ hitam // Rrā_1,10.48 //
idameva mahāśreṣṭhaṃ tridoṣakṣapaṇaṃ kṣaṇāt /
dīpanaṃ kurute sadyo vaḍavāgniśatopamam // Rrā_1,10.49 //
saṃnipātapratikāre prabhāvaḥ prabhavo hi saḥ // Rrā_1,10.50 //
nāgodbhavaṃ yathāprāptaṃ viṣaṃ gomūtrasaṃyutam /
ātape tridinaṃ śuṣkaṃ nihitaṃ vīryadhṛg bhavet // Rrā_1,10.51 //
atimātraṃ yadā bhuṅkte tadārjya ṭaṅkaṇaṃ pibet /
rajanī meghanādā vā sarpākṣī vā ghṛtānvitā // Rrā_1,10.52 //
lihedvā madhusarpirbhyāṃ cūrṇitām arjunatvacam /
putrajīvakamajjāṃ vā pibedvā nimbakadvayam // Rrā_1,10.53 //
evaṃ viṣavidhiḥ khyātaḥ prayogaṃ ca vadāmyaham /
viṣaṃ trikaṭukaṃ mustaṃ haridrānimbapatrakam // Rrā_1,10.54 //
viḍaṅgam aṣṭamaṃ cūrṇaṃ chāgamūtraiḥ samaṃ samam /
caṇakābhā vaṭī khyātā syājjayā yogavāhikā // Rrā_1,10.55 //
viṣaṃ pāṭhāśvagandhāśca balā tālīsapattrakam /
maricaṃ pippalī nimbamajāmūtreṇa tulyakam // Rrā_1,10.56 //
vaṭikā pūrvavatkāryā vaṭikā yogavāhikā /
nidrāṃ tandrāṃ klamaṃ dāhaṃ saphenaṃ lomaharṣaṇam // Rrā_1,10.57 //
śoṣaṃ caivātisāraṃ ca kurute jaṅgamaṃ viṣam /
sthāvaraṃ tu jvaraṃ hikkāṃ dantaharṣaṃ galagraham // Rrā_1,10.58 //
phenachardyaruciśvāsaṃ mūrcchāṃ ca kurute viṣam /
na jānāti yadā mantrī viṣaṃ bhakṣeccikitsitam // Rrā_1,10.59 //
viṣameva tadādāya majjatyambunidhāviva /
tasmādyatnena saṃrakṣedrājā viṣacikitsakāt // Rrā_1,10.60 //
prathamaṃ vahnikharparikāyāṃ manāgbhṛṣṭvā vakṣyamāṇamantreṇa nirviṣaṃ vidhāya gṛhṇīyāditi /
nimbudrave pittaṃ vāratrayaṃ vibhāvya prakṣālya saṃśoṣya gṛhṇīyāditi /
{śilājatu:: origin}
hemādyāḥ sūryasaṃtaptāḥ sravanti giridhātavaḥ /
jatvābhaṃ mṛdu mṛtsnābhaṃ yanmalaṃ tacchilājatu // Rrā_1,10.61 //
{śilājatu:: medic. properties}
anaghaṃ cālpakaṣāyaṃ ca kaṭu pāke śilājatu /
nātyuṣṇaśītaṃ dhātubhyaścaturbhyastasya sambhavaḥ // Rrā_1,10.62 //
{śilājatu:: from gold: :
medic. properties}
hemno'tha rajatāttāmrādvaraṃ kālāyasād api /
madhuraṃ ca satiktaṃ ca japāpuṣpanibhaṃ ca yat // Rrā_1,10.63 //
vipāke kaṭu śītaṃ ca tatsuvarṇasya nisṛtam /
{śilājatu:: from silver: :
medic. properties}
rājataṃ kaṭukaṃ śvetaṃ śītaṃ svādu vipacyate // Rrā_1,10.64 //
{śilājatu:: from copper: :
medic. properties}
tāmrād barhiṇakaṇṭhābhaṃ tīkṣṇoṣṇaṃ pacyate kaṭu /
{śilājatu:: from iron: :
medic. properties}
yacca guggulusaṃkāśaṃ satiktaṃ lavaṇānvitam // Rrā_1,10.65 //
vipāke kaṭu śītaṃ ca sarvaśreṣṭhaṃ tadāyasam /
gomūtragandhaḥ sarveṣāṃ sarvakarmasu yaugikāḥ // Rrā_1,10.66 //
rasāyanaprayogeṣu paścimaṃ tu viśiṣyate /
yathākramaṃ vātapitte śleṣmapitte kaphe triṣu // Rrā_1,10.67 //
viśeṣeṇa praśasyante malā hemādidhātujāḥ /
{śilājatu:: phys. properties}
lauhaḥ kiṭṭāyate vahnau vidhūmaṃ dahyate'mbhasi // Rrā_1,10.68 //
tṛṇādyagre kṛtaṃ śreṣṭham adho galati tantuvat /
daṃśadaṃṣṭrauṣadhādidoṣaharaṇārthaṃ meṣaśṛṅgaṃ bhūrjapatreṇa dhūpayet /
kvāthyadravyaṃ śilājatusamaṃ caturguṇena jalaṃ dattvā caturbhāgāvaśeṣeṇa bhāvayed ityekaḥ pakṣaḥ /
vāgbhaṭṭastu aṣṭaguṇajaladānenāṣṭāvaśeṣe pūrvavadubhayathaiva vyavahāraḥ /
bhadraśilājatu triphalādaśamūloṣṇakvāthe nikṣipya /
kevaloṣṇodake vā sthite ūrdhvaṃ vībhūte paddhapatravat sarvaṃ grāhyam /
tataḥ śivāguḍikoktakrameṇa bhāvanāṃ dattvā viśodhya sālasārādinā bhāvayedyathā /
sālayugmau karañjau dvau khadiraṃ candanadvayam /
gardabhāṇḍo 'rjunaśceha lodhrayugmadhavāsanāḥ // Rrā_1,10.69 //
śirīṣāgurukālīyapūgapūtikakarkaṭāḥ /
sālasārādirapyeṣa gaṇaḥ śleṣmagadāpahaḥ // Rrā_1,10.70 //
mehagulmārśaḥkuṣṭhārimedaḥpāṇḍurujāpahaḥ /
ebhirdivātape śoṣyaṃ rātrau rātrau ca bhāvayet // Rrā_1,10.71 //
draveṇa yāvatā dravyamekībhūyārdratāṃ vrajet /
bhavet pramāṇaṃ nirdiṣṭaṃ bhiṣagbhir bhāvanāvidhau // Rrā_1,10.72 //
bhaveddravyaṃ samaṃ kvāthyaṃ kvāthaṃ cāṣṭāvaśeṣitam /
tenārdrasamaṃ dravyaṃ śoṣayetprabalātape // Rrā_1,10.73 //
dagdhahīrakaṃ yojyaṃ nikṣipyāgnau dhmāpayitvā nirguṇḍīrasena saptavārān nirvāpya prakṣālya ca gṛhṇīyāt // Rrā_1,10.74 //
jāyante vāmarukvāthe janapade grīṣme 'rkatāpārditāḥ /
śītoṣaṇe śiśire ca guggulurasaṃ muñcanti te pañcadhā // Rrā_1,10.75 //
hemābhaṃ mahiṣākṣatulyamaparaṃ tatpadmarāgopamaṃ bhṛṅgābhaṃ kumudadyutiṃ ca vidhinā grāhyā parīkṣyā tataḥ // Rrā_1,10.76 //
vahnau jvalanti tapane vilayaṃ prayānti klidyanti koṣṇasalile payasā samānāḥ // Rrā_1,10.77 //
grāhyāḥ śubhāḥ parihareccirakālajātān aṅgātsphuṭaṃ kharparagandhikatulyavarṇān // Rrā_1,10.78 //
{guggulu:: medic. properties}
svāde svāduḥ kaṣāyatiktakaṭuko vīrye vipāke kaṭuḥ /
vṛṣyo mārgaviśodhane 'tiviśadastīkṣṇo vikāśī saraḥ // Rrā_1,10.79 //
sāyuṣyaḥ svaradastridoṣaśamano medhāsmṛtiśrīkaraḥ /
dhanyaḥ pāpanisūdano'gnijanano hṛtkaṇṭhaśodhīpunaḥ // Rrā_1,10.80 //
{guggulu:: śodhana}
daśamūlakvāthe uṣṇe pūte gugguluṃ parikṣipyāloḍya ca vastrapūtaṃ vidhāya caṇḍātape viśoṣya ghṛtaṃ dattvā piṇḍitavyam // Rrā_1,10.81 //
{conch:: śodhana}
śaṃkhanābhiṃ tathāmlena saptavāraṃ hi bhāvayet /
raudre malādikaṃ tyaktvā prakṣālya grāhayediti // Rrā_1,10.82 //
{money cowrie:: śodhana}
varāṭīṃ takracāṅgerījambīrāṇāṃ rase śubhe /
prakṣipya bhāvayettāvadyāvacchuklā na paśyati // Rrā_1,10.83 //
paścāduddhṛtya gṛhṇīyād varāṭīṃ śuddhimāgatām // Rrā_1,10.84 //
{pearl:: śodhana}
bhaumikaṃ jalam ādāya muktāṃ ca vyuṣitāmapi /
tyaktvā malādikāṃ tāṃ ca prakṣālya grāhayediti // Rrā_1,10.85 //
RRĀ, 2
RRĀ, 2, 1
jayati sa rasarājo mṛtyuśaṅkāpahārī sakalaguṇanidhānaṃ kāyakalpādhikārī /
valipalitavināśaṃ sevito vīryavṛddhiṃ sthiram api kurute yaḥ kāminīnāṃ prasaṅgam // Rrā_2,1.1 //
athātaḥ sampravakṣyāmi dehasiddhiṃ suśobhanām /
yasyāḥ siddhau manuṣyāṇāṃ jāyante sarvasiddhayaḥ // Rrā_2,1.2 //
na dehena vinā kiṃcid iṣṭam asti jagattraye /
tasmāt sarvaprayatnena tasmin yatno vidhīyatām // Rrā_2,1.3 //
śubhanakṣatradivase vamane recane kṛte /
tato viśeṣaśuddhyarthaṃ ketakīstanajaṃ dravam // Rrā_2,1.4 //
tridinaṃ kuḍavaikaikaṃ loṇadoṣaharaṃ pibet /
viḍaṅgaṃ ca vacā kuṣṭhaṃ ketakīstanasaṃyutam // Rrā_2,1.5 //
kvathitaṃ tridinaṃ pītam amladoṣaharaṃ param /
śyāmāvahniviḍaṅgāni tryūṣaṇaṃ triphalā vṛṣaḥ // Rrā_2,1.6 //
saindhavaṃ devadāruś ca mustā caitat samaṃ samam /
ghṛtair lehyaṃ tu karṣaikaṃ saptāhāt sarvadoṣajit // Rrā_2,1.7 //
evaṃ viśuddhadehas tu pūjayed devatāṃ gurum /
kumārīṃ yoginīcakraṃ tataḥ kuryād rasāyanam // Rrā_2,1.8 //
{rasāyana}
nirvāte bhūgṛhe vātha bāhyacintāvivarjitaḥ /
jitendriyo jitakrodhaḥ kṣīraśālyannabhug bhavet // Rrā_2,1.9 //
ṣaṣṭyodanaṃ yavānnaṃ ca godhūmaṃ mudgayūṣakam /
jāṅgalaṃ bhakṣayen māṃsaṃ kevalaṃ kṣīram eva vā // Rrā_2,1.10 //
balānnaṃ vātha bhuñjīta śākaloṇavivarjitam /
abhyaṅgaṃ mastunā kuryāt snānaṃ caiva sukhāmbunā // Rrā_2,1.11 //
kākinīṃ strīṃ bhajen nityaṃ svānukūlāṃ suyauvanām /
rasendre bhakṣyamāṇe tu kāmāndho jāyate naraḥ // Rrā_2,1.12 //
maithunena vinā tasya hy ajīrṇo jāyate rasaḥ /
ajīrṇe kampadāhārtī hikkā mūrchā jvaro 'ratiḥ // Rrā_2,1.13 //
kāsaśvāsārucicchardibhramamohā bhavanti hi /
seveta subhagāṃ tasmād durbhagāṃ parivarjayet // Rrā_2,1.14 //
abhyaṅgaṃ kaṭutailena kāñjikaṃ madirāṃ dadhi /
kaliṅgakāravallyamlatailakūṣmāṇḍarājikāḥ // Rrā_2,1.15 //
bilvacchatrākavārtākavidalaṃ kākamācikām /
mūlakaṃ laśunaṃ tīkṣṇaṃ śītam uṣṇaṃ ca varjayet // Rrā_2,1.16 //
rātrau jāgaraṇaṃ tyājyaṃ divāsvāpaṃ ca maithunam /
kalahodvegacintāś ca śokaṃ caiva vivarjayet // Rrā_2,1.17 //
āvarjanād bhavec chūlaṃ nidrālasyaṃ jvaro 'ratiḥ /
tryahaṃ pibet tatpraśāntyai vāriṇā karkaṭīphalam // Rrā_2,1.18 //
śuṇṭhīsaindhavacūrṇaṃ vā mātuluṅgāmlakair lihet /
sauvarcalaṃ gavāṃ mūtraiḥ pibed vā tatpraśāntaye // Rrā_2,1.19 //
vandhyākarkoṭakīṃ puṅkhāṃ pātālagaruḍīṃ jalaiḥ /
kvāthayed aṣṭaguṇitais tadaṣṭāṃśaṃ sasaindhavam // Rrā_2,1.20 //
pibet sarvavikāraghnaṃ tridinaṃ śivabhāṣitam /
mūlaṃ vā kāravallyutthaṃ saindhavaṃ vā gavāṃ jalaiḥ // Rrā_2,1.21 //
tridinaṃ karṣamātraṃ tu pibet sarvavikārajit /
apathyaśīlinām etat kathitaṃ rasasevinām // Rrā_2,1.22 //
amum eva vidhiṃ kuryād rasāyanavidhau kila /
amṛtaṃ vidhisaṃyuktaṃ vidhihīnaṃ tu tad viṣam // Rrā_2,1.23 //
cāturjātakakarpūrakaṅkolaṃ kaṭukīphalam /
khādet tāmbūlasaṃyuktaṃ rasasaṅkrāmaṇe hitam // Rrā_2,1.24 //
athātra vakṣyate samyag ādau pāradamāraṇam /
samukhasya rasendrasya vāsanāmukhitasya vā // Rrā_2,1.25 //
krameṇa jārayet svarṇaṃ samāṃśaṃ pūrvavat tataḥ /
tattulyaṃ gandhakaṃ tasmin dattvā divyauṣadhidravaiḥ // Rrā_2,1.26 //
mardayet tridinaṃ khalve mūṣāyāṃ cāndhitaṃ tataḥ /
karīṣāgnau divārātraṃ trirātraṃ vā tuṣāgninā // Rrā_2,1.27 //
sveditaṃ mardayed bhūyo bījair divyauṣadhodbhavaiḥ /
tulyaṃ khalve caturyāmaṃ vajramūṣāndhitaṃ dhamet // Rrā_2,1.28 //
bhasmasūtaṃ bhavet tadvai yojyaṃ sarvarasāyane /
śuddhasūtaṃ samaṃ svarṇaṃ yāmam amlair vimardayet // Rrā_2,1.29 //
prakṣālya grāhayet piṣṭīṃ piṣṭyardhaṃ śuddhagandhakam /
gandhārdhaṃ ṭaṅkaṇaṃ dattvā sarvatulyāṃ haridrikām // Rrā_2,1.30 //
strīpuṣpeṇa tu tatsarvaṃ mardyaṃ rambhādravānvitam /
dinānte golakaṃ kṛtvā vālukāyantragaṃ pacet // Rrā_2,1.31 //
dinaṃ mandāgninā taṃ vai samuddhṛtya vicūrṇayet /
cūrṇāṃśaṃ gandhakaṃ dattvā garbhayantre tryahaṃ pacet // Rrā_2,1.32 //
tuṣāgninā laghutvena jāyate bhasmasūtakaḥ /
śuddhasūtas tribhāgaḥ syād bhāgaikaṃ tāmracūrṇakam // Rrā_2,1.33 //
dinaikaṃ mardayed amlaiḥ kṣālitaṃ piṣṭim āharet /
mākṣikād dhautasattvaṃ ca piṣṭitulyaṃ prakalpayet // Rrā_2,1.34 //
tatsarvaṃ tridinaṃ mardyaṃ cakramardadaladravaiḥ /
tadgolaṃ garbhayantrasthaṃ tridinaṃ tuṣavahninā // Rrā_2,1.35 //
karīṣāgnau divārātraṃ paced vā bhasmatāṃ vrajet /
śuddhasūtaṃ vyomasattvaṃ suvarṇaṃ ca samaṃ samam // Rrā_2,1.36 //
sarvatulyaṃ viḍaṃ dattvā mardyaṃ rambhādravair dinam /
bījair divyauṣadhīnāṃ ca tulyair mardyaṃ dinadvayam // Rrā_2,1.37 //
garbhayantragataṃ pacyān mriyate pūrvavat puṭe /
caturaṅguladīrghaṃ syād vistāre cāṅgulatrayam // Rrā_2,1.38 //
mṛnmayaṃ sampuṭaṃ kṛtvā chāyāśuṣkaṃ ca kārayet /
lavaṇaṃ viṃśabhāgaṃ syād bhāgam ekaṃ tu guggulum // Rrā_2,1.39 //
sarvaṃ toyaiḥ prapiṣyātha tenaiva sampuṭodaram /
liptvā tatra rasaṃ rundhyād garbhayantram idaṃ bhavet // Rrā_2,1.40 //
vimalā pāradaṃ śuddhaṃ tulyaṃ nirguṇḍikādravaiḥ /
mardayet tridinaṃ taṃ vai kācakūpyāṃ niveśayet // Rrā_2,1.41 //
kācakūpyā hy abhāve tu nirundhyāccharāvasampuṭe /
pācayed vālukāyantre caturyāmān mṛto bhavet // Rrā_2,1.42 //
mākṣikād dhautasattvaṃ tu tatsamaṃ śuddhagandhakam /
dvābhyāṃ tulyaṃ śuddharasaṃ dinaṃ nirguṇḍikādravaiḥ // Rrā_2,1.43 //
tat sarvaṃ marditaṃ golaṃ vajramūṣāndhitaṃ pacet /
dinaikaṃ vālukāyantre mṛtaṃ syād raktavarṇakam // Rrā_2,1.44 //
ūrdhvādho gandhakaṃ tulyaṃ dātavyaṃ śuddhapārade /
udare pakvamūṣāyāḥ kākamācīdravaṃ punaḥ // Rrā_2,1.45 //
dvābhyāṃ caturguṇaṃ dattvā tām ācchādya pacec chanaiḥ /
kramāgnau vālukāyantre caturyāmān mṛto bhavet // Rrā_2,1.46 //
snuhyā vā hemavallyā vā kṣīraiḥ śuddharasaṃ dinam /
mardayed gandhakaṃ tulyaṃ garbhayantragataṃ puṭet // Rrā_2,1.47 //
pūrvavat kramayogena mṛtaṃ yogeṣu yojayet /
śuddhasūtasamaṃ guñjālākṣorṇāmadhuṭaṅkaṇam // Rrā_2,1.48 //
tat sarvaṃ bhṛṅgajair drāvair dinam ekaṃ vimardayet /
vajramūṣāndhitaṃ dhmātaṃ mriyate śaśisannibham // Rrā_2,1.49 //
dravais tu kīṭamāriṇyā hy ajamodādravaiś ca vā /
ahimāryā dravair vātha kiṃvā śvetāṅkuladravaiḥ // Rrā_2,1.50 //
mardayet pāradaṃ śuddhaṃ samagandhaṃ dinatrayam /
sampuṭe mṛnmaye ruddhvā karīṣāgnau divāniśi // Rrā_2,1.51 //
pacet tuṣāgninā vātha tridinān mriyate dhruvam /
śuddhasūtaṃ mṛtaṃ vajraṃ samāṃśaṃ taptakhalvake // Rrā_2,1.52 //
haṃsapādyā dravair mardyaṃ tridinānte samuddharet /
bījair divyauṣadhīnāṃ ca vajramūṣāṃ pralepayet // Rrā_2,1.53 //
tatra pūrvarasaṃ ruddhvā tridinaṃ tuṣavahninā /
pācayitvā samuddhṛtya tatsamaṃ śuddhapāradam // Rrā_2,1.54 //
ekīkṛtya tryahaṃ mardyaṃ haṃsapādyā dravair dṛḍham /
tadgolaṃ pūrvavat pacyān mṛtaṃ bhavati śobhanam // Rrā_2,1.55 //
vajrābhrādyaṣṭalohānāṃ rasakhaṇḍe yathoditam /
māraṇaṃ vādikhaṇḍe vā tathā jñeyaṃ rasāyane // Rrā_2,1.56 //
evaṃ mṛto rasavaraḥ paramāmūtaḥ syāt tatsevakāḥ satatam asya dṛḍhaṃ tu teṣām /
dehaṃ karoti sahasā surasundarīṇāṃ krīḍākṣamaṃ paramasundaram eva nityam // Rrā_2,1.57 //
RRĀ, 2, 2
dharmajñaiḥ śivavatsalair nirjarair bhūpair mahāsādhakaiḥ samyagdivyarasāyanena satataṃ kalpāntasīmāvadhi /
rakṣyaṃ gātram anantapuṇyanicaye muktiś ca yasmād bhavet tad vakṣye paramādbhutaṃ sukhakaraṃ sāmrājyadaṃ dhīmatām // Rrā_2,2.1 //
abhrakaṃ bhakṣayed ādau māritaṃ cāmṛtīkṛtam /
māsaikaṃ niṣkaniṣkaṃ vai kṣetrīkaraṇahetave // Rrā_2,2.2 //
yasmād abhraṃ rasakṣetraṃ tataḥ kuryād rasāyanam /
akṣetrīkaraṇe sūto hy amṛto viṣatāṃ vrajet // Rrā_2,2.3 //
phalasiddhiḥ kutas tasya subījasyoṣare yathā /
vajrapāradayor bhasma samabhāgaṃ prakalpayet // Rrā_2,2.4 //
sūtapādaṃ mṛtaṃ svarṇaṃ sarvaṃ mardyaṃ dināvadhi /
haṃsapādyā dravair eva tadgolaṃ cāndhitaṃ puṭet // Rrā_2,2.5 //
arkakṣīraiḥ punar mardyaṃ tadvad gajapuṭe pacet /
bhakṣayet sarṣapavṛddhaṃ yāvan māṣaṃ vivardhayet // Rrā_2,2.6 //
śaraṇyaḥ sādhakānāṃ tu raso 'yaṃ vajrapañjaraḥ /
citrakārdrakasindhūtthamṛtatīkṣṇasuvarcalam // Rrā_2,2.7 //
samaṃ sarvaṃ sadā cānu bhakṣyaṃ syāt krāmaṇe hitam /
māsaṣaṭkaprayogeṇa jīved ācandratārakam // Rrā_2,2.8 //
valīpalitanirmukto divyakāyo mahābalaḥ /
mṛtasūtād dvādaśāṃśaṃ mṛtaṃ vajraṃ prakalpayet // Rrā_2,2.9 //
dvābhyāṃ tulyaṃ mṛtaṃ kāntaṃ kāntatulyaṃ mṛtābhrakam /
tat sarvaṃ bhṛṅgajair drāvair marditaṃ bhāvayet tryaham // Rrā_2,2.10 //
tryahaṃ gokṣurakadrāvaiḥ kṣaudrair māṣaṃ tato lihet /
raso vajreśvaro nāma vajrakāyakaro nṛṇām // Rrā_2,2.11 //
caturmāsair jarāṃ hanti jīved brahmadinaṃ kila /
bhṛṅgarājasya pañcāṅgaṃ cūrṇayet triphalāsamam // Rrā_2,2.12 //
palaikaṃ madhunā lehyaṃ krāmakaṃ paramaṃ rase /
vajrasūtābhrahemnāṃ tu bhasma śuddhaṃ tu mākṣikam // Rrā_2,2.13 //
tulyaṃ saptadinaṃ mardyaṃ divyauṣadhirasair dṛḍham /
ruddhvā taṃ tridinaṃ pacyād vālukāyantragaṃ punaḥ // Rrā_2,2.14 //
uddhṛtya tridinaṃ bhāvyaṃ bhṛṅgasarpākṣijair dravaiḥ /
māṣaikaṃ madhusarpirbhyāṃ vajradhārārasaṃ lihet // Rrā_2,2.15 //
māsaṣaṭkaprayogeṇa rudratulyo bhaven naraḥ /
valīpalitanirmukto vāyuvego mahābalaḥ // Rrā_2,2.16 //
punarnavābhṛṅgatilavājigandhāḥ samāṃśakāḥ /
sarvatulyā sitā yojyā cūrṇitaṃ bhakṣayet palam // Rrā_2,2.17 //
suvarṇaṃ pāradaṃ kāntaṃ mṛtaṃ sarvaṃ samaṃ bhavet /
śatāvaryāḥ śiphādrāvair bhāvayed divasatrayam // Rrā_2,2.18 //
tridinaṃ triphalākvāthair bhṛṅgadrāvair dinatrayam /
bhāvitaṃ madhusarpirbhyāṃ bhakṣayed bhairavaṃ rasam // Rrā_2,2.19 //
māṣaikaikaṃ varṣamātraṃ jīvec candrārkatārakam /
mūlacūrṇaṃ śatāvaryāḥ kṛṣṇājapayasā yutam // Rrā_2,2.20 //
palaikaikaṃ pibec cānu krāmakaṃ paramaṃ hitam /
rasabhasma samaṃ gandhaṃ śilājatvamlavetasam // Rrā_2,2.21 //
yāmaikaṃ mardayet sarvaṃ madhusarpiryutaṃ lihet /
niṣkaikaikaṃ varṣamātraṃ śilāvīro mahārasaḥ // Rrā_2,2.22 //
jarākālaṃ nihanty āśu jīved varṣaśatatrayam /
palārdhaṃ musalīcūrṇaṃ bhṛṅgarājarasaiḥ pibet // Rrā_2,2.23 //
dhātrīphalarasair vātha krāmakaṃ hy anupānakam /
meghanādadravair mardyaṃ śuddhasūtaṃ dinatrayam // Rrā_2,2.24 //
viḍaṅgaṃ dviniśaṃ vyoṣaṃ samaṃ cūrṇaṃ prakalpayet /
āragvadhasya mūlaṃ tu cūrṇasya dviguṇaṃ bhavet // Rrā_2,2.25 //
cūrṇasya dviguṇaṃ cājyaṃ kṣaudraṃ caiva caturguṇam /
sarvaṃ pūrvarase kṣiptvā mṛdvagnau cālayat pacet // Rrā_2,2.26 //
tatpiṇḍaṃ karṣam ekaikaṃ bhakṣayed amṛtārṇavaḥ /
varṣamātrāñ jarāṃ hanti jīved varṣaśatatrayam // Rrā_2,2.27 //
vākucīcūrṇakarṣaikaṃ dhātrīphalarasaiḥ pibet /
pāradād dviguṇaṃ gandhaṃ śuddhaṃ sarvaṃ vimardayet // Rrā_2,2.28 //
muṇḍyārdrakarasaiḥ khalve trisaptāhaṃ punaḥ punaḥ /
etat tulyaṃ śuddhatāmraṃ sampuṭe tan nirodhayet // Rrā_2,2.29 //
veṣṭayed vastrakhaṇḍena vajramṛttikayā bahiḥ /
liptvā viśoṣayet taṃ vai samyag gajapuṭe pacet // Rrā_2,2.30 //
uddhṛtya sampuṭaṃ cūrṇyaṃ devadālyā dravais tryaham /
bhaṅgīpunarnavādrāvaiḥ pṛthagbhāvyaṃ tryahaṃ tryaham // Rrā_2,2.31 //
tattulyaṃ nāgarāc cūrṇaṃ kṣiptvā madhvājyasaṃyutam /
lihen māṣadvayaṃ nityaṃ yāvat saṃvatsarāvadhi // Rrā_2,2.32 //
raso 'yam udayādityo jarāmṛtyuharaḥ paraḥ /
punarnavādevadālībhṛṅgacūrṇaṃ samaṃ samam // Rrā_2,2.33 //
madhvājyābhyāṃ lihet karṣam anu syāt krāmaṇaṃ param /
pārado gaganaṃ kāntaṃ tīkṣṇaṃ ca māritaṃ samam // Rrā_2,2.34 //
bhṛṅgadhātrīphaladrāvaiś chāyāyāṃ bhāvayet tryaham /
sitāmadhvājyakais tulyaṃ sarvaṃ bhāṇḍe nirodhayet // Rrā_2,2.35 //
dhānyarāśau sthitaṃ māsaṃ tato niṣkatrayaṃ samam /
bhakṣayec ca pibet kṣīraṃ karṣaikaṃ triphalām anu // Rrā_2,2.36 //
rātrau śuṇṭhīṃ kaṇāṃ khāded varṣaikād amaro bhavet /
jīved brahmadinaṃ vīraḥ syād raso gaganeśvaraḥ // Rrā_2,2.37 //
vaṭakṣīrais tryahaṃ mardyaṃ gandhaṃ śuddharasaṃ samam /
vaṭakāṣṭhāgninā pacyān mṛtpātre yāmapañcakam // Rrā_2,2.38 //
kṣipan kṣipan vaṭakṣīraṃ tatkāṣṭhenaiva cālayet /
samuddhṛtya tryahaṃ bhāvyaṃ devadālīdaladravaiḥ // Rrā_2,2.39 //
uṣṇakāle tu guñjaikaṃ tāmbūlapatrasaṃyutam /
candravṛddhyā sadā bhakṣyaṃ yāvat ṣoḍaśaguñjakam // Rrā_2,2.40 //
cūrṇam uttaravāruṇyā vākucyā devadālijam /
madhvājyābhyāṃ lihet karṣaṃ krāmakaṃ hy anupānakam // Rrā_2,2.41 //
varṣamātrāj jarāṃ hanti jīved varṣaśatatrayam /
raso vaṭeśvaro nāma vajrakāyakaro nṛṇām // Rrā_2,2.42 //
mṛtaṃ sūtaṃ śuddhagandhaṃ triphalāṃ gugguluṃ samam /
sarvaṃ vātāritailena miśraṃ karṣaṃ lihet sadā // Rrā_2,2.43 //
ṣaṇmāsena jarāṃ hanti jīved brahmadinatrayam /
tasya mūtrapurīṣeṇa śulbaṃ bhavati kāñcanam // Rrā_2,2.44 //
ajasya vṛṣaṇaṃ pācyaṃ gavāṃ kṣīreṇa taṃ niśi /
sitāyuktaṃ pibec cānu raso 'yam acaleśvaraḥ // Rrā_2,2.45 //
rasaṃ vajraṃ svarṇakānte muṇḍaṃ ca māritaṃ samam /
mākṣikaṃ gandhakaṃ śuddhaṃ sarvaṃ jambīrajair dravaiḥ // Rrā_2,2.46 //
saptāhaṃ mardayet khalve tadgolaṃ cāndhitaṃ puṭet /
bhūdhare dinam ekaṃ tu khyātaḥ siddharasaḥ paraḥ // Rrā_2,2.47 //
māṣaikaṃ madhunā lehyaṃ varṣān mṛtyujarāpaham /
divyakāyo naraḥ siddho bhaved viṣṇuparākramaḥ // Rrā_2,2.48 //
śvetapaunarnavaṃ mūlaṃ kṣīrapiṣṭaṃ sadā pibet /
bhakṣayed vā sitā sārdhaṃ krāmakaṃ parame rase // Rrā_2,2.49 //
mṛtasūtasya dviguṇaṃ śuddhaṃ gandhaṃ vimiśrayet /
dinaikaṃ kanyakādrāvair mardayitvā nirodhayet // Rrā_2,2.50 //
dinaikaṃ madhunā pacyān niṣkaikaṃ madhunā lihet /
gandhāmṛto raso nāma vatsarān mṛtyujid bhavet // Rrā_2,2.51 //
samūlaṃ bhṛṅgarājaṃ tu chāyāśuṣkaṃ vicūrṇayet /
tatsamaṃ triphalācūrṇaṃ sarvatulyā sitā bhavet // Rrā_2,2.52 //
ekīkṛtya palaikaikaṃ bhakṣayed anupānakam /
pāradābhraṃ mṛtaṃ tulyaṃ dvābhyāṃ tulyaṃ tu gandhakam // Rrā_2,2.53 //
tat sarvaṃ bhṛṅgajair drāvair mardayed dinasaptakam /
ṣaḍvāraṃ cāṅkulītailair bhāvayitvātha bhakṣayet // Rrā_2,2.54 //
māṣamātraṃ tu varṣaikaṃ raso 'yaṃ kālakaṇṭakaḥ /
piṣṭvā karañjapatrāṇi gavāṃ kṣīraiḥ pibed anu // Rrā_2,2.55 //
jarāmṛtyuvinirmukto jīved brahmadinaṃ naraḥ /
mṛtasūtābhrakaṃ kāntaṃ viṣaṃ tāpyaṃ śilājatu // Rrā_2,2.56 //
tulyāṃśaṃ madhusarpirbhyāṃ lihed guñjātrayaṃ sadā /
ṣaṇmāsena jarāṃ hanti jīved brahmadinaṃ naraḥ // Rrā_2,2.57 //
aśvagandhāmūlacūrṇaṃ saptabhāgaghṛtaiḥ samam /
bhāgāṣṭakaṃ guḍaṃ tasmin kṣiped bhāgaṃ ca pippalīm // Rrā_2,2.58 //
mṛdvagninā ca tat sarvaṃ piṇḍitaṃ bhakṣayet palam /
krāmakaṃ hy amṛteśasya rasarājasya siddhaye // Rrā_2,2.59 //
triguṇaṃ śuddhasūtasya yojayec chuddhagandhakam /
lohaparpaṭikācūrṇaṃ sūtatulyaṃ vinikṣipet // Rrā_2,2.60 //
snuhyarkapayasā mardyaṃ tat sarvaṃ divasatrayam /
tac chuṣkaṃ cāndhitaṃ pacyāt karīṣāgnau divāniśam // Rrā_2,2.61 //
tataś ca ṭaṅkaṇaṃ kācaṃ dattvā ruddhvā dhamed dṛḍham /
guñjaikaṃ madhunā khāded rasavīro mahārasaḥ // Rrā_2,2.62 //
abdaikena jarāṃ hanti jīved ācandratārakam /
musalīmūlacūrṇaṃ tu guñjāpatradravaiḥ pibet // Rrā_2,2.63 //
chāgīmūtreṇa vā taṃ vai karṣaikaṃ krāmakaṃ param /
mṛtasūtasamaṃ gandhaṃ kākamācyā dravair dinam // Rrā_2,2.64 //
marditaṃ cāndhitaṃ pacyāt karīṣāgnau divāniśam /
divyauṣadhadaladrāvair dinaṃ mardyaṃ tam andhayet // Rrā_2,2.65 //
dhmātaṃ tasmāt samuddhṛtya tattulyaṃ hāṭakaṃ mṛtam /
ekīkṛtya ghṛtair lehyaṃ māṣaikaṃ vatsarāvadhi // Rrā_2,2.66 //
jarāṃ mṛtyuṃ nihanty āśu satyaṃ kāñcāyano rasaḥ /
kākamācīdravair bhāvyaṃ cūrṇaṃ dhātrīphalodbhavam // Rrā_2,2.67 //
madhunā bhakṣayet karṣam anu syāt krāmakaṃ param /
mṛtasūtābhrakaṃ gandhaṃ tulyaṃ saptadināvadhi // Rrā_2,2.68 //
śigrumūladravair mardyaṃ tadgolaṃ bhāṇḍamadhyagam /
ruddhvā pacyāl laghutvena śākakāṣṭhair dināvadhi // Rrā_2,2.69 //
parānando raso nāma ghṛtair niṣkaṃ sadā lihet /
dinaikaṃ triphalākvāthaiḥ kuṣṭhaṃ samyag vipācayet // Rrā_2,2.70 //
tac chuṣkaṃ cūrṇitaṃ karṣaṃ madhvājyābhyāṃ lihed anu /
saṃvatsaraprayogeṇa jīved ācandratārakam // Rrā_2,2.71 //
mṛtasūtābhrakaṃ tulyaṃ mṛtalohaṃ tayoḥ samam /
lohāṃśaṃ śodhitaṃ gandhaṃ bhāvayed dinasaptakam // Rrā_2,2.72 //
tat sarvaṃ triphalākvāthair bhṛṅgaśigrukacitrakaiḥ /
dravaiḥ pṛthak pṛthag bhāvyaṃ saptadhā saptadhā kramāt // Rrā_2,2.73 //
saptadhā kaṭukīkvāthair bhāvitaṃ cūrṇayet punaḥ /
cūrṇatulyaṃ kaṇācūrṇaṃ purātanaguḍaiḥ samaiḥ // Rrā_2,2.74 //
sarvamekīkṛtaṃ khāden niṣkaikaṃ vatsarāvadhi /
mahākālo raso nāma jarākālabhayaṃkaraḥ // Rrā_2,2.75 //
tilakoraṇṭapattrāṇi guḍena bhakṣayedanu /
mṛtapāradasaṃtulyaṃ lohaparpaṭakaṃ bhavet // Rrā_2,2.76 //
triguṇaṃ gandhakaṃ sūtātsarvaṃ divyauṣadhadravaiḥ /
marditaṃ taddinaṃ ruddhvā dhmāto baddho bhavedrasaḥ // Rrā_2,2.77 //
tasmin pādaṃ mṛtaṃ svarṇaṃ kṣiptvā vahnyārdrakadravaiḥ /
mardyaṃ yāmaṃ vicūrṇyātha vyoṣajīrakasaindhavaiḥ // Rrā_2,2.78 //
tulyaṃ pūrvarasaṃ tulyaṃ niṣkaikaikaṃ ca bhakṣayet /
jarāmṛtyuṃ nihantyāśu hemaparpaṭako rasaḥ // Rrā_2,2.79 //
aśvagandhāsamāṃ yaṣṭiṃ dhātrīphalarasairdinam /
bhāvitāṃ lehayetkṣaudraiḥ palaikāṃ krāmakaṃ param // Rrā_2,2.80 //
svarṇatārārkakāntaṃ ca tīkṣṇaṃ vā māritaṃ samam /
kṛṣṇābhrasattvamākṣīkaṃ pratyekaṃ svarṇatulyakam // Rrā_2,2.81 //
tatsarvaṃ cāndhitaṃ dhāmyaṃ tatkhoṭaṃ mṛtapāradam /
samaṃ sūtānmṛtaṃ vajraṃ pādāṃśaṃ tatra yojayet // Rrā_2,2.82 //
sarvaṃ jambīrajairdrāvaistaptakhalve vimardayet /
dinaikaṃ taṃ nirudhyātha bhūdhare pāvayed dinam // Rrā_2,2.83 //
uddhṛtya gandhakaṃ tulyaṃ dattvā ruddhvā dhamed drutam /
taccūrṇaṃ madhunājyena māṣamātraṃ lihetsadā // Rrā_2,2.84 //
rasaḥ śrīkaṇṭhanāmāyaṃ khecaratvaṃ prayacchati /
saṃvatsaraprayogena jīvetkalpāntameva ca // Rrā_2,2.85 //
tasya mūtrapurīṣābhyāṃ sarvalohāni kāñcanam /
palaikaṃ gandhakaṃ kṣīraiḥ krāmakaṃ cānu pāyayet // Rrā_2,2.86 //
śuddhatāmrasya bhāgaikaṃ dviṣaṭ śuddharasasya ca /
trayaṃ bhūnāgasattvasya bhāgamekatra vārayet // Rrā_2,2.87 //
sarvaṃ mardyaṃ taptakhalve jambīrāṇāṃ dravairdinam /
tatsarvaṃ kacchape yantre kṣiptvā tatraiva gandhakam // Rrā_2,2.88 //
kāsamardarasaiḥ piṣṭaṃ tulyaṃ dattvā nirudhya ca /
yāvaj jīrṇaṃ puṭe pacyād evaṃ ṣaḍguṇagandhakam // Rrā_2,2.89 //
jārayetkramayogena samuddhṛtyātha mardayet /
yāmaṃ jambīrajairdrāvaistato niścandramabhrakam // Rrā_2,2.90 //
amlavetasasaṃtulyaṃ marditaṃ dāpayedrase /
ṣoḍaśāṃśaṃ taptakhalve caṇakāmlaṃ ca tālakam // Rrā_2,2.91 //
kāsīsaṃ ca daśāṃśena dattvā mardyaṃ dināvadhi /
tatsarvaṃ pakvamūṣāyāṃ kṣiptvā vastreṇa bandhayet // Rrā_2,2.92 //
dolāyantre sāranāle tryahaṃ laghvagninā pacet /
uddhṛtya kṣālayeduṣṇaiḥ kāñjikairjīryate yadi // Rrā_2,2.93 //
ajīrṇaṃ cetpacedyantre kacchapākhye viḍānvitam /
eva punaḥ punarjāryaṃ gaganaṃ sūtatulyakam // Rrā_2,2.94 //
śikhipittapraliptāni svarṇapattrāṇi tasya vai /
catuḥṣaṣṭyaṃśayogena dattvā khalve vimardayet // Rrā_2,2.95 //
svedayetpūrvavadyantre jīrṇe svarṇaṃ ca dāpayet /
ityevaṃ ṣoḍaśāṃśaṃ tu svarṇaṃ jāryaṃ rasasya vai // Rrā_2,2.96 //
tato jāryaṃ mṛtaṃ vajraṃ ṣoḍaśāṃśaṃ ca hemavat /
tālakāsīsajambīrayuktaṃ mardyaṃ ca tatparam // Rrā_2,2.97 //
tato divyauṣadhadrāvaistaṃ sūtaṃ mardayet tryaham /
vajramūṣāndhitaṃ dhāmyaṃ baddhaṃ syāc cūrṇayetpunaḥ // Rrā_2,2.98 //
madhuśarkarayā sārdhaṃ guñjāmātraṃ ca bhakṣayet /
rasaḥ khecarabaddho'yaṃ ṣaṇmāsānmṛtyujidbhavet // Rrā_2,2.99 //
valīpalitanirmukto mahābalaparākramaḥ /
saptāhaṃ bhṛṅgajairdrāvair nīlamuṇḍīphalatrayam // Rrā_2,2.100 //
bhāvayenmadhusarpirbhyāṃ karṣamātraṃ lihedanu /
śuddhasūtaṃ dvidhā gandhaṃ kuryātkhalvena kañjalam // Rrā_2,2.101 //
tayostulyaṃ kāntacūrṇaṃ tīkṣṇaṃ vā muṇḍameva vā /
sarvamekīkṛtaṃ khalve mardayetkanyakādravaiḥ // Rrā_2,2.102 //
dinaikaṃ golakaṃ kṛtvā tāmrapātre niveśayet /
ācchādyairaṇḍapattraistu yāmārdhe'tyuṣṇatāṃ vrajet // Rrā_2,2.103 //
dhānyarāśau nyasettaṃ tu dvidinānte samuddharet /
kanyābhṛṅgīkākamācīmuṇḍīnirguṇḍīcitrakam // Rrā_2,2.104 //
koraṇṭavākucībrāhmīsahadevīpunarnavāḥ /
śālmalīvijayādhūrtā dravaireṣāṃ pṛthakpṛthak // Rrā_2,2.105 //
saptadhā saptadhā bhāvyaṃ saptadhā triphalodbhavaiḥ /
kaṣāyairbhāvitaṃ cūrṇyaṃ jātīphalalavaṃgakam // Rrā_2,2.106 //
trikaṭu triphalā cailā cūrṇayen navakaṃ samam /
taccūrṇaṃ pūrvacūrṇaṃ ca samaṃ kṣaudreṇa karṣakam // Rrā_2,2.107 //
varṣaikaṃ lehayen nityaṃ jarākālapraśāntaye /
svayamagniraso nāma siddhānāṃ sumukhāgataḥ // Rrā_2,2.108 //
tilāśvagandhayoścūrṇaṃ palārdhaṃ madhunā lihet /
nirguṇḍī nīlikā vajrī brahmadaṇḍī tridaṇḍikā // Rrā_2,2.109 //
śatapuṣpā mudgaparṇī śvetārko vānarī jayā /
peṭārīkṛṣṇadhattūravijayākṣīrakandakam // Rrā_2,2.110 //
etaiḥ samastairvyastairvā dravyairmardyaṃ dinatrayam /
śuddhasūtaṃ taptakhalve tatkalkaṃ kṣīrakandake // Rrā_2,2.111 //
vajrakande'thavā ruddhvā tanmajjābhirmṛdā punaḥ /
taṃ kandaṃ vajramūṣāyāṃ ruddhvā laghupuṭe pacet // Rrā_2,2.112 //
punarmardyaṃ punaḥ pācyamityevaṃ saptadhā kramāt /
rasaḥ kakṣapuṭo nāma guñjaikaṃ madhunā lihet // Rrā_2,2.113 //
jīvedbrahmadinaikaṃ tu valīpalitavarjitaḥ /
varṣaikena na saṃdeho rasakāyo bhaven naraḥ // Rrā_2,2.114 //
bhallātabījacūrṇaṃ ca hayagandhāmṛtāghṛtaiḥ /
palaikaṃ bhakṣayec cānu krāmakaṃ paramaṃ hitam // Rrā_2,2.115 //
mṛtasūtābhrakaṃ vajraṃ kāntatārārkahāṭakam /
tīkṣṇaṃ ca tulyatulyāṃśaṃ sarveṣāṃ gandhakaṃ samam // Rrā_2,2.116 //
sarvaṃ pālāśatailena mardayed dinasaptakam /
mahāśaktiraso nāma kṣaudrairmāṣaṃ lihetsadā // Rrā_2,2.117 //
ṣaṇmāsena jarāṃ hanti jīvedbrahmadinatrayam /
vatsarāt saptakalpāni jīvatyeva na saṃśayaḥ // Rrā_2,2.118 //
icchāvegī mahāsiddhaḥ parāśaktisamo bhavet /
tasya mūtrapurīṣābhyāṃ tāmraṃ bhavati kāñcanam // Rrā_2,2.119 //
pālāśabījajaṃ tailaṃ kṣaudrairlehyaṃ palāṣṭakam /
krāmakaṃ hy anupānaṃ syāt samyakchaktyā prakāśitam // Rrā_2,2.120 //
lohitaṃ vātha vā kṛṣṇaṃ vaikrāntaṃ māritaṃ palam /
svarṇacūrṇapalaikaṃ ca dvipalaṃ śuddhapāradam // Rrā_2,2.121 //
bālaraṇḍājamūtrābhyāṃ tatsarvaṃ mardayed dinam /
śarapuṅkhā meṣaśṛṅgī sarpākṣīkaṭutumbikā // Rrā_2,2.122 //
indravāruṇikā caiṣāṃ dravairmardyaṃ dinatrayam /
tadgolaṃ garbhayantre tu ruddhvā pacyād dinatrayam // Rrā_2,2.123 //
tuṣāgninā laghutvena samuddhṛtya vicūrṇayet /
saptadhā bhṛṅgajairdrāvairbhāvitaṃ cūrṇayetpunaḥ // Rrā_2,2.124 //
triphalātryūṣamadhvājyaiḥ samaṃ cūrṇaṃ vimiśrayet /
māṣaikaikaṃ sadā khādedraso'yaṃ nāṭakeśvaraḥ // Rrā_2,2.125 //
sarvarogajarāmṛtyūn vatsarānnāśayatyalam /
divyatejā mahākāyo jīvedācandratārakam // Rrā_2,2.126 //
mūlatvacaṃ brahmavṛkṣācchāyāśuṣkāṃ vicūrṇitām /
piben niṣkadvayāṃ takraiḥ krāmakaṃ paramaṃ śubham // Rrā_2,2.127 //
suśuddhaṃ śvetavaikrāntaṃ saptāhaṃ bhāvyamātape /
amlavetasasampiṣṭaṃ tenaiva drutimāpnuyāt // Rrā_2,2.128 //
etaddrutiṃ śuddhasūtaṃ samaṃ kṣaudrairdinatrayam /
marditaṃ lehayenmāṣaṃ māsādbālo bhaven naraḥ // Rrā_2,2.129 //
vatsarādbrahmatulyaḥ syādraso'yaṃ bālasundaraḥ /
vākucībījakarṣaikaṃ madhvājyābhyāṃ lihedanu // Rrā_2,2.130 //
catuḥpalaṃ śuddhasūtaṃ palaikaṃ mṛtahāṭakam /
palāśakuḍmaladrāvaistattailaiśca dinatrayam // Rrā_2,2.131 //
mardayettaptakhalve tu svarṇatulyaṃ ca gandhakam /
śodhitaṃ nikṣipettasmin pūrvoktairmardayed dinam // Rrā_2,2.132 //
māṣamātrāṃ vaṭīṃ khādedvatsarān mṛtyujidbhavet /
jīvedbrahmadinaṃ vīro raso'yaṃ brahmapañjaraḥ // Rrā_2,2.133 //
vānarīkākatuṇḍyutthabījacūrṇaṃ samaṃ samam /
śālmalītvagdaladrāvair bhāvayed divasatrayam // Rrā_2,2.134 //
tryahaṃ ca bhṛṅgajairdrāvairbhāvitaṃ cūrṇayettataḥ /
purātanaguḍaistulyaṃ karṣaikamanu bhakṣayet // Rrā_2,2.135 //
raktabhūmau tu bhūnāgān grāhayitvā parīkṣayet /
chede niryāti raktaṃ cet tān svīkuryāt prayatnataḥ // Rrā_2,2.136 //
kṛṣṇavarṇāgavājyena samena saha tān pacet /
lohaje cālayan pātre yāvat sindūravarṇakam // Rrā_2,2.137 //
tatsarvaṃ jāyate bhasma tattulyaṃ mṛtapāradam /
madhunāloḍitaṃ sarvaṃ guñjārdhārdhaṃ vivardhayan // Rrā_2,2.138 //
paścādguñjāṃ sadā khādedyāvatsaṃvatsarāvadhi /
śivāmṛto raso nāma jarāmṛtyuharo nṛṇām /
āyur brahmadinaṃ datte śivāmbu pāyayedanu // Rrā_2,2.139 //
evaṃ divyarasāyanaiḥ samucitaiḥ sārātisāraiḥ śubhaiḥ siddhaṃ dehamanekasādhanabalād yeṣāṃ tu dṛṣṭaṃ mayā /
tānārādhya ca teṣu sāramakhilaṃ saṃgṛhya śāstrādapi bhūpānāṃ viduṣāṃ mahāmatimatāṃ proktaṃ hitārthāya vai // Rrā_2,2.140 //
RRĀ, 2, 3
divyayogaguṭikārasāyanaṃ krāmaṇena rahitaṃ na sidhyati /
śīghrasiddhikarameva sevyatāṃ krāmaṇārtham anupānamatra vai // Rrā_2,3.1 //
kākatumbī kākamācī nirguṇḍī ca kumārikā /
gojihvā saindhavaṃ guñjā hy ārdrakaṃ ca samaṃ samam // Rrā_2,3.2 //
piṣṭvā tena praleptavyā mūṣā sarvāṅgulāvadhi /
pāradaṃ vyomasattvaṃ ca kāntaṃ tīkṣṇaṃ ca muṇḍakam // Rrā_2,3.3 //
tāpyasattvaṃ ca tulyāṃśaṃ sarvaṃ saṃcūrṇya mardayet /
dinaṃ jambīrajairdrāvaistanmūṣāyāṃ vinikṣipet // Rrā_2,3.4 //
ācchādyālepya kalkena cāndhayitvā viśoṣayet /
karīṣāgnau divārātraṃ puṭe paktvā samuddharet // Rrā_2,3.5 //
punaḥ praliptamūṣāyāṃ kṣiptvā ruddhvā puṭet tataḥ /
ityevaṃ daśamūṣāsu praliptāsu vipācayet // Rrā_2,3.6 //
jāyate guṭikā divyā mṛtasaṃjīvanī parā /
vaktre śirasi kaṇṭhe vā karṇe vā dhāritā kare // Rrā_2,3.7 //
hemnā suveṣṭitā samyagvayaḥstambhakarī parā /
valīpalitakālāgnimṛtyuśaṅkāvināśanī // Rrā_2,3.8 //
varṣamātrān na saṃdeho jīved varṣaśatatrayam /
śuddhapalaikaṃ tu gavāṃ kṣīraiḥ pibetsadā // Rrā_2,3.9 //
anena tv anupānena dehe saṃkramate rasaḥ /
samukhaṃ pāradaṃ kāntaṃ muṇḍalohābhrasattvakam // Rrā_2,3.10 //
tattvaṃ mṛtaṃ vajraṃ sarvaṃ jambīrajair dravaiḥ /
saptāhaṃ mardayet tulyaṃ kṛtvā golaṃ samuddharet // Rrā_2,3.11 //
nirguṇḍī saindhavaṃ kṣaudraṃ gojihvā kākatuṇḍikā /
piṣṭvā tu lepayedgolaṃ sarvato 'ṅgulamātrakam // Rrā_2,3.12 //
taṃ ruddhvā vajramūṣāyāṃ pacedyāmaṃ tu bhūdhare /
liptvā ruddhvā punaḥ pācyamityevaṃ pakṣamātrakam // Rrā_2,3.13 //
yavaciñcāpalāśottharājīkārpāsabījakaiḥ /
supiṣṭair lepayenmūṣāṃ tanmadhye pūrvagolakam // Rrā_2,3.14 //
ṭaṅkaṇaṃ śvetakācaṃ ca dattvā pṛṣṭhe nirudhya ca /
khadirāṅgārayogena dhamed yāvad drutaṃ bhavet // Rrā_2,3.15 //
tatastaṃ viḍaliptāyāṃ mūṣāyāṃ ca niveśayet /
tattulyaṃ dāpayetsvarṇaṃ jayettaṃ dhaman dhaman // Rrā_2,3.16 //
jīrṇe svarṇe samuddhṛtya taptakhalve vimardayet /
tryahaṃ divyauṣadhidrāvair vajramūṣāndhitaṃ dhamet // Rrā_2,3.17 //
jāyate guṭikā divyā nāmnā vajreśvarī parā /
vaktrasthā sā jarāṃ mṛtyuṃ hanti saṃvatsarātkila // Rrā_2,3.18 //
śastrastambhaṃ ca kurute brahmāyur yacchati dhruvam /
kṛṣṇāṣṭamyāṃ samādāya sahadevīṃ su cūrṇayet // Rrā_2,3.19 //
karṣaikāṃ bhakṣayed ājyairanu syāt krāmeṇa hitam /
āraktaṃ meghanādaṃ tu tathā pāṣāṇabhedakam // Rrā_2,3.20 //
strīstanyasahitaṃ piṣṭvā tena mūṣāṃ pralepayet /
bhagaikaṃ mṛtavajrasya svarṇacūrṇasya ṣoḍaśa // Rrā_2,3.21 //
kṣiptvā tasyāṃ nirudhyātha yāmamātraṃ dṛḍhaṃ dhamet /
uddhṛtya nikṣipetkhalve śuddhasūtaṃ ca tatsamam // Rrā_2,3.22 //
mardayec cārdrakadrāvair yāvadbhavati golakaḥ /
caṇḍālīkandamādāya strīstanyena su peṣayet // Rrā_2,3.23 //
anena golakaṃ liptvā vajramūṣāyāṃ nirodhayet /
paktvā gajapuṭe grāhyā guṭikā vajrasundarī // Rrā_2,3.24 //
varṣaikaṃ dhārayedvaktre jīvedbrahmadinatrayam /
brahmavṛkṣasya tvakcūrṇaṃ kṣīrairnityaṃ palaṃ pibet // Rrā_2,3.25 //
krāmaṇaṃ hy anupānaṃ syāt sādhakasyātisiddhidam /
tadudbhavamalair liptaṃ tāmraṃ tu dhamanena hi // Rrā_2,3.26 //
jāyate kanakaṃ divyaṃ satyaṃ śaṃkarabhāṣitam /
samukhasya rasendrasya pūrvavatkāñcanaṃ samam // Rrā_2,3.27 //
jārayed viḍayogena tato mardyaṃ dinatrayam /
divyauṣadhaiḥ sagomūtrair vajramūṣāndhitaṃ dhamet // Rrā_2,3.28 //
uddhṛtya dhārayedvaktre guṭikā hemasundarī /
palārdhaṃ gandhakaṃ cājyair dviguṇair lehayedanu // Rrā_2,3.29 //
varṣaikena jarāṃ hanti jīved ācandratārakam /
śuddhasūtaṃ mṛtaṃ vajraṃ vyomasattvaṃ sahāṭakam // Rrā_2,3.30 //
amlavarge samaṃ sarvaṃ mardayed divasatrayam /
tadgolakaṃ dṛḍhaṃ kṛtvā chāyāyāṃ śoṣayettataḥ // Rrā_2,3.31 //
brahmakārpāsabījāni rājikā yavaciñcikā /
vandhyā sarvaṃ samaṃ piṣṭvā pūrvagolaṃ pralepayet // Rrā_2,3.32 //
ruddhvā gajapuṭe pacyāt samuddhṛtyātha lepayet /
ruddhvā mūṣāyāṃ dhamedgāḍhaṃ guṭikā vajrakhecarī // Rrā_2,3.33 //
jāyate dhāritā vaktre vatsarān mṛtyunāśinī /
bhūtāravaṭacūrṇaṃ tu palaikaṃ sitayā yutam // Rrā_2,3.34 //
bhakṣayet krāmaṇārthaṃ tu brahmāyurjāyate naraḥ /
kārpāsyāḥ kākamācyāśca kanyāyāśca daladravaiḥ // Rrā_2,3.35 //
śuddhasūtaṃ dinaṃ mardyaṃ kṣālyam amlaiḥ samuddharet /
tadrasaṃ niṣkacatvāri niṣkārdhaṃ tāmracūrṇakam // Rrā_2,3.36 //
pādonaniṣkamabhrotthaṃ sattvaṃ pādaṃ ca hāṭakam /
hematulyaṃ muṇḍacūrṇaṃ sarvamamlairvimardayet // Rrā_2,3.37 //
dinānte golakaṃ kṛtvā jambīrasyodare kṣipet /
tridinaṃ dolakāyantre pācayet sāranālake // Rrā_2,3.38 //
uddhṛtya dhārayedvaktre guṭikā vyomasundarī /
varṣamātrāj jarāṃ hanti jīvedbrahmadinaṃ naraḥ // Rrā_2,3.39 //
citramūlasya cūrṇaṃ tu sakṣaudraṃ kāntapātrake /
āloḍya bhakṣayet karṣamanu syātkrāmaṇe hitam // Rrā_2,3.40 //
niṣkamekaṃ svarṇapattraṃ triniṣkaṃ śuddhapāradam /
jambīraśarapuṅkhotthadravair mardyaṃ dināvadhi // Rrā_2,3.41 //
tadgolaṃ bandhayedvastre paced gokṣīrapūrite /
dolāyantre divārātraṃ guṭikā hāṭakeśvarī // Rrā_2,3.42 //
jāyate dhāritā vaktre jarāmṛtyuvināśinī /
varṣamātrān na saṃdeho jīvedvarṣāyutaṃ naraḥ // Rrā_2,3.43 //
dinaikaṃ triphalācūrṇaṃ kvāthaiḥ khadirabījakaiḥ /
bhāvitaṃ madhusarpirbhyāṃ palaikaṃ krāmakaṃ lihet // Rrā_2,3.44 //
rasaniṣkatrayaṃ śuddhaṃ niṣkaikaṃ tāmracūrṇakam /
ciñcāphalāmlatakrābhyāṃ khalve mardyaṃ dināvadhi // Rrā_2,3.45 //
tadgolaṃ bandhayed vasrais takraciñcāmlapūrite /
dolāyantre dinaṃ pacyādguṭikārkaprabhāvatī // Rrā_2,3.46 //
varṣaikaṃ dhārayedvaktre sūryatulyo bhaven naraḥ /
pālāśabījajaṃ tailaṃ gokṣīraiḥ karṣamātrakam // Rrā_2,3.47 //
krāmakaṃ hy anupānaṃ syāj jarāmṛtyuharaṃ param /
svarṇamekaṃ kāntamekaṃ pañcatāraṃ dvipāradam // Rrā_2,3.48 //
tribhāgaṃ vyomasattvaṃ syāt ṣaḍbhāgaṃ śulbacūrṇakam /
sarvametatkṛtaṃ sūkṣmaṃ taptakhalve dinatrayam // Rrā_2,3.49 //
mardayedamlavargeṇa dolāyantre sakāñjike /
tadgolaṃ tridinaṃ pacyādguṭikā surasundarī // Rrā_2,3.50 //
jāyate dhāritā vaktre varṣānmṛtyujarāpahā /
bhūtāravaṭamūlaṃ ca karṣaṃ kṣīraiḥ pibedanu // Rrā_2,3.51 //
svarṇatārārkamuṇḍaṃ ca vaṅgasīsābhrasattvakam /
etatsarvaṃ samaṃ cūrṇaṃ cūrṇāṃśaṃ mṛtavajrakam // Rrā_2,3.52 //
sarvatulyaṃ śuddhasūtaṃ sarvaṃ divyauṣadhidravaiḥ /
mardayed dinamekaṃ tu vajramūṣāndhitaṃ dhamet // Rrā_2,3.53 //
guṭikā vajratuṇḍeyaṃ jāyate dhāritā mukhe /
jarāmṛtyuṃ śastrasaṃghaṃ nāśayedvatsarātkila // Rrā_2,3.54 //
vajrakāyo mahāvīro jīvedvarṣaśatatrayam /
kumāryāḥ svarasaṃ grāhyaṃ guḍena saha loḍayet // Rrā_2,3.55 //
palaikaṃ krāmakaṃ lehyamanupānaṃ sadaiva hi /
svarṇacūrṇaṃ tu bhāgaikaṃ tribhāgaṃ śuddhapāradam // Rrā_2,3.56 //
pādabhāgaṃ mṛtaṃ vajraṃ tatsarvaṃ kṣīrakandajaiḥ /
dravaiśca devadālyutthaistaptakhalve dināvadhi // Rrā_2,3.57 //
mardayet kāntacūrṇaṃ ca vajratulyaṃ kṣipec ca vai /
vajramūṣāndhitaṃ dhāmyaṃ guṭikā kāmasundarī // Rrā_2,3.58 //
jāyate dhāritā vaktre varṣānmṛtyujarāpahā /
niṣkatrayaṃ brahmatailaṃ gavāṃ kṣīraṃ paladvayam // Rrā_2,3.59 //
miśritaṃ pāyayec cānu lakṣāyurjāyate naraḥ /
lohapātre drute gandhe pādāṃśaṃ pāradaṃ kṣipet // Rrā_2,3.60 //
kiṃcic cālyaṃ tu kāṣṭhena muhūrtād avatārayet /
śatāvarī kṣīrakando vajravallīndravāruṇī // Rrā_2,3.61 //
pāṭhā punarnavā ciñcā lāṅgalī suradālikā /
etāsāṃ vastrapūtaiśca dravairmardyaṃ dinatrayam // Rrā_2,3.62 //
tasmin pātre lohamuṣṭyā chāyāśuṣkaṃ vaṭīkṛtam /
lohasampuṭagaṃ ruddhvā saṃdhiṃ mṛllavaṇair dṛḍham // Rrā_2,3.63 //
taṃ dhamet khadirāṅgāre yāvadāraktamuddharet /
utkhanyotkhanya tanmadhyād uddharet tadrasaṃ punaḥ // Rrā_2,3.64 //
kācaṭaṅkaṇasaṃyuktaṃ mūṣāyāṃ cāndhitaṃ pacet /
gāndhārīguṭikā siddhā varṣaṃ vaktre sthitā sadā // Rrā_2,3.65 //
kākatuṇḍībījatailaṃ karṣaikaṃ nasyamācaret /
krāmakaṃ hy anupānaṃ syāj jīvedvarṣasahasrakam // Rrā_2,3.66 //
śuddhasūtasamaṃ gandhaṃ mardanāt kajjalīkṛtam /
tat tāmrasampuṭe ruddhvā lavaṇena mṛdā dṛḍham // Rrā_2,3.67 //
śuṣkaṃ dīpāgninā pacyād yāmaikaṃ bhasmayantrake // Rrā_2,3.68 //
sampuṭasyordhvalagnaṃ tatsamuddhṛtyātha mardayet /
tulyapāradasaṃyuktaṃ pūrvavatsampuṭe pacet // Rrā_2,3.69 //
uddhṛtya tulyasūtena saṃyuktaṃ marditaṃ pacet /
ityevaṃ saptadhā kuryātpunaḥ pāradaṭaṅkaṇam // Rrā_2,3.70 //
tulyaṃ tulyaṃ kṣipet tasmin dinaṃ sarvaṃ vimardayet /
vajramūṣāgataṃ ruddhvā dhmāte khoṭo bhavedrasaḥ // Rrā_2,3.71 //
mārtaṇḍī guṭikā hy eṣā varṣaikaṃ yasya vaktragā /
valīpalitamukto 'sau jīvedācandratārakam // Rrā_2,3.72 //
palāśabījajaṃ tailaṃ palaikaṃ kṣīratulyakam /
krāmaṇaṃ prapiben nityaṃ tatkṣaṇān mūrchito bhavet // Rrā_2,3.73 //
tasya vaktre gavāṃ kṣīraṃ stokaṃ stokaṃ niṣecayet /
prabuddhe kṣīramannaṃ syādbhojane paramaṃ hitam // Rrā_2,3.74 //
tasya mūtrapurīṣābhyāṃ tāmraṃ bhavati kāñcanam /
vāyuvego mahāsiddhaś chidrāṃ paśyati medinīm // Rrā_2,3.75 //
kākamācyamṛtādrāvaiḥ pāradaṃ tālakaṃ samam /
mardayed dinamekaṃ tu kṛtvā golaṃ viśoṣayet // Rrā_2,3.76 //
nikṣiped vajramūṣāyāmācchādya lohaparpaṭaiḥ /
ruddhvā saṃdhiṃ dhamedgāḍhaṃ khoṭabaddho bhavedrasaḥ // Rrā_2,3.77 //
lohaparpaṭakaṃ dattvā tadvad dhāmyaṃ tridhā punaḥ /
varṣaikaṃ dhārayedvaktre guṭikā tārakeśvarī // Rrā_2,3.78 //
vākucībījakarṣaikaṃ gavāṃ kṣīraiḥ pibedanu /
vyomasattvaṃ mṛtaṃ vajraṃ svarṇatārārkamuṇḍakam // Rrā_2,3.79 //
tīkṣṇaṃ kāntaṃ tālakaṃ ca śuddhaṃ kṛtvā vimiśrayet /
sūkṣmacūrṇaṃ samaṃ sarvaṃ cūrṇāṃśaṃ śuddhapāradam // Rrā_2,3.80 //
tridinaṃ cāmlavargeṇa marditaṃ cāndhitaṃ dhamet /
vidyāvāgīśvarī khyātā guṭikā vatsarāvadhi // Rrā_2,3.81 //
yasya vaktre sthitā tasya jarā mṛtyurna vidyate /
karṣaṃ jyotiṣmatītailaṃ krāmaṇārthaṃ pibetsadā // Rrā_2,3.82 //
vākpatirjāyate dhīro jīvec candrārkatārakam /
kāntapāṣāṇamākṣīkaṃ ṭaṅkaṇaṃ karkaṭāsthi ca // Rrā_2,3.83 //
snuhyarkakṣīrabhūnāgaṃ sarvametatsamaṃ bhavet /
strīstanyena dinaṃ mardyaṃ tena mūṣāṃ pralepayet // Rrā_2,3.84 //
tanmadhye drutasūtaṃ tu vajrabhasma samaṃ samam /
kṣiptvā ruddhvā puṭe pacyādgajākhye yāmamātrakam // Rrā_2,3.85 //
tataḥ praliptamūṣāyāṃ kṣiptvā ruddhvā dhameddhaṭhāt /
evaṃ punaḥ punaḥ kāryaṃ vajrasūtaṃ milatyalam // Rrā_2,3.86 //
tatastasyaiva dātavyaṃ samaṃ kācaṃ saṭaṅkaṇam /
evaṃ mūṣāśate deyaṃ tulyaṃ tulyaṃ dhaman dhaman // Rrā_2,3.87 //
tejaḥpuñjo rasendro'sau bhaven mārtaṇḍasaṃnibhaḥ /
guṭikā vajratuṇḍeyaṃ vaktrasthā mṛtyunāśinī // Rrā_2,3.88 //
varṣamātrān na saṃdeho rudratulyo bhaven naraḥ /
tasya mūtrapurīṣābhyāṃ pūrvavatkāñcanaṃ bhavet // Rrā_2,3.89 //
pañcāṅgaṃ bhakṣayetkarṣaṃ rudantyā madhusarpiṣā /
ṭaṅkaṇaṃ karkaṭāsthīni ūrṇā caiva śilājatu // Rrā_2,3.90 //
mahiṣīkarṇanetrotthaṃ malaṃ strīstanyakaiḥ samam /
piṣṭvā talliptamūṣāyām abhrasattvaṃ kṣipeddhamet // Rrā_2,3.91 //
sattvatulyaṃ kṣipettatra pūrvavad drutapāradam /
dravaṃ divyauṣadhīnāṃ ca dattvā tatraiva taddhamet // Rrā_2,3.92 //
milito jāyate baddhaḥ pūrvavat kācaṭaṅkaṇaiḥ /
dhmāto mūṣāśatenāyaṃ tejaḥpuñjo bhavedrasaḥ // Rrā_2,3.93 //
varṣaikaṃ dhārayedvaktre śivatulyo bhaven naraḥ /
ajarāmarakārīyaṃ guṭikā gaganeśvarī // Rrā_2,3.94 //
bilvabījotthitaṃ tailaṃ niṣkamātraṃ pibedanu /
udare jāyate vahniḥ pibetkṣīraṃ punaḥ punaḥ // Rrā_2,3.95 //
sākṣāj jātismaratvaṃ ca kavitvaṃ śrutadhāraṇam /
khecaratvamadṛśyatvaṃ jāyate nātra saṃśayaḥ // Rrā_2,3.96 //
agnimantho vajravallī sūraṇaṃ vanaśūraṇam /
citrakaśca dravaireṣāṃ śuddhasūtaṃ dināvadhi // Rrā_2,3.97 //
mardayettaptakhalve tu taṃ rasaṃ palamātrakam /
palaṃ palaṃ tālavaṅgau tatsarvaṃ cāmlavetasaiḥ // Rrā_2,3.98 //
mardayed dinamekaṃ tu kṛtvā taṃ golakaṃ punaḥ /
catuḥpalāṃ nāgamūṣāṃ kṛtvā tasyāṃ tu tatkṣipet // Rrā_2,3.99 //
catuḥpale śuddhatāmrasampuṭe tāṃ nirodhayet /
mṛṇmūṣāyāṃ tu tāṃ ruddhvā āraṇyotpalakaiḥ puṭet // Rrā_2,3.100 //
śatadvayapramāṇaistu svāṅgaśītaṃ samuddharet /
sarvaṃ divyauṣadhadrāvair mardayed divasatrayam // Rrā_2,3.101 //
caturniṣkamitā kāryā vaṭikā śoṣayettataḥ /
ekaikāṃ vajramūṣāyāṃ ruddhvā tīvrāgninā dhamet // Rrā_2,3.102 //
ānandaguṭikā hy eṣā vaktrasthā mṛtyunāśinī /
vatsarān nātra saṃdeho jīvedbrahmadinatrayam // Rrā_2,3.103 //
tailaṃ vātāribījotthaṃ gokṣīrair niṣkamātrakam /
krāmaṇārthaṃ piben nityaṃ śīghrasiddhikaraṃ param // Rrā_2,3.104 //
vajrabhasmasamaṃ sūtaṃ haṃsapādyā dravaistryaham /
marditaṃ dvaṃdvaliptāyāṃ mūṣāyāṃ cāndhitaṃ puṭet // Rrā_2,3.105 //
bhūdharākhye divārātrau samuddhṛtyātha tasya vai /
pūrvāṃśaṃ pāradaṃ dattvā haṃsapādyā dravaistryaham // Rrā_2,3.106 //
marditaṃ dvaṃdvaliptāyāṃ mūṣāyāṃ cāndhitaṃ dhamet /
tatkhoṭaṃ dhamanācchodhyaṃ kācaṭaṅkaṇayogataḥ // Rrā_2,3.107 //
nakṣatrābhaṃ bhaved yāvattāvaddhāmyaṃ punaḥ punaḥ /
tadrasaṃ vyomasattvaṃ ca kāñcanaṃ ca samaṃ samam // Rrā_2,3.108 //
samāvartya tataḥ kāryā guṭikā vaktramadhyagā /
vajrakhecarikā nāma vatsarān mṛtyunāśinī // Rrā_2,3.109 //
valīpalitanirmukto divyakāyo bhaven naraḥ /
nirguṇḍīmunicūrṇaṃ tu karṣamājyaiḥ pibedanu // Rrā_2,3.110 //
kāntaṃ śulbaṃ samaṃ cūrṇaṃ vajramūṣāndhitaṃ dhamet /
tatkhoṭasiddhacūrṇaṃ tu gandhakāmlena mardayet // Rrā_2,3.111 //
ruddhvā samyakpuṭe pacyātsamuddhṛtyātha mardayet /
pūrvavatkramayogena puṭed vārāṃścaturdaśa // Rrā_2,3.112 //
vajreṇa dvaṃdvitaṃ svarṇamanenaiva tu rañjayet /
mūṣāmadhye dhamann evaṃ saptavāraṃ samaṃ kṣipet // Rrā_2,3.113 //
tatkhoṭaṃ cūrṇitaṃ bhāvyaṃ strīpuṣpeṇa dināvadhi /
tattulyaṃ drutasūtaṃ tu sarvaṃ yāmaṃ vimardayet // Rrā_2,3.114 //
veṣṭayed bhūrjapattreṇa vastre baddhvā pacet tryaham /
dolāyantre sāranāle jātaṃ golaṃ samuddharet // Rrā_2,3.115 //
gāndhārī jīvanī caiva lāṅgalī cendravāruṇī /
etāsāṃ piṇḍakalkena veṣṭayetpūrvagolakam // Rrā_2,3.116 //
andhayitvā dinaṃ pacyādbhūdhare taṃ samuddharet /
punarlepyaṃ punaḥ pācyaṃ caturdaśadināvadhi // Rrā_2,3.117 //
guṭikā jāyate divyā nāmnā ratneśvarī tathā /
vaktrasthā varṣamātraṃ tu nanditulyo bhaven naraḥ // Rrā_2,3.118 //
jīvedvarṣasahasrāṇi divyatejā mahābalaḥ /
varṣadvādaśaparyantaṃ yasya vaktre sthitā tu sā // Rrā_2,3.119 //
tasya prasvedasamparkādaṣṭalohāni kāñcanam /
jāyante nātra saṃdehaḥ satyamīśvarabhāṣitam // Rrā_2,3.120 //
pañcāṅgacūrṇaṃ madhvājyai rudantyutthaṃ lihedanu /
svarṇaṃ kṛṣṇābhrasattvaṃ ca tāraṃ tāmraṃ sucūrṇitam // Rrā_2,3.121 //
samāṃśaṃ dvaṃdvaliptāyāṃ mūṣāyāṃ cāndhitaṃ dhamet /
tatkhoṭaṃ bhāgacatvāri bhāgaikaṃ mṛtavajrakam // Rrā_2,3.122 //
mākṣikaṃ tīkṣṇakāntaṃ ca bhāgaikaikaṃ sucūrṇitam /
samastaṃ dvaṃdvaliptāyāṃ mūṣāyāṃ cāndhitaṃ dhamet // Rrā_2,3.123 //
tatkhoṭaṃ sūkṣmacūrṇaṃ tu cūrṇāṃśaṃ drutasūtakam /
tridinaṃ taptakhalve tu mardyaṃ divyauṣadhidravaiḥ // Rrā_2,3.124 //
ruddhvātha bhūdhare pacyādahorātrātsamuddharet /
drutasūtaṃ punastulyaṃ dattvā mardyaṃ puṭettathā // Rrā_2,3.125 //
ityevaṃ saptavārāṃstu drutaṃ sūtaṃ samaṃ samam /
dattvā mardyaṃ puṭe pacyāj jāyate bhasmasūtakaḥ // Rrā_2,3.126 //
bhasmasūtasamaṃ gandhaṃ dattvā ruddhvā dhamed dṛḍham /
jāyate guṭikā divyā vikhyātā divyakhecarī // Rrā_2,3.127 //
varṣaikaṃ dhārayedvaktre jīvetkalpasahasrakam /
tasya mūtrapurīṣābhyāṃ sarvalohasya lepanāt // Rrā_2,3.128 //
jāyate kanakaṃ divyaṃ samāvarte na saṃśayaḥ /
paladvayaṃ bhṛṅgarājadravyaṃ cānu pibetsadā // Rrā_2,3.129 //
pūrvoktaṃ bhasmasūtaṃ vā guñjāmātraṃ sadā lihet /
varṣaikaṃ madhunājyena lakṣāyurjāyate naraḥ // Rrā_2,3.130 //
valīpalitanirmukto mahābalaparākramaḥ /
svarṇaṃ vaikrāntasattvaṃ ca dvaṃdvitaṃ jārayedrase // Rrā_2,3.131 //
samāṃśaṃ tu bhaved yāvattatastenaiva sārayet /
samena jāyate baddho dhārayettaṃ mukhe sadā // Rrā_2,3.132 //
saṃvatsaraprayogeṇa jarākālāpamṛtyujit /
kumāryā dalajaṃ drāvaṃ sitāyuktaṃ pibedanu // Rrā_2,3.133 //
svarṇavaikrāntabaddho'yaṃ brahmāyuryacchate nṛṇām /
vaikrāntasattvatulyāṃśaṃ śuddhasūtaṃ vimardayet // Rrā_2,3.134 //
dinaṃ divyauṣadhadrāvais tadgolaṃ nigaḍena vai /
liptvā lavaṇagarbhāyāṃ vajramūṣyāṃ nirodhayet // Rrā_2,3.135 //
chāyāyāṃ śoṣayetsaṃdhiṃ tridinaṃ tuṣavahninā /
svedayedvā karīṣāgnau divārātramathoddharet // Rrā_2,3.136 //
tadgolaṃ nigaḍenaiva liptvā tadvan nirudhya ca /
chāyāśuṣkaṃ dhamedgāḍhaṃ bandhamāyāti niścitam // Rrā_2,3.137 //
varṣaikaṃ dhārayedvaktre jīved brahmadinatrayam /
vaikrāntaguṭikā hy eṣā sarvakāmaphalapradā // Rrā_2,3.138 //
karṣaikaṃ triphalācūrṇaṃ madhvājyābhyāṃ lihedanu /
hemnā yaddvaṃdvitaṃ vajraṃ kuryāttatsūkṣmacūrṇitam // Rrā_2,3.139 //
etaddeyaṃ guhyasūte mūṣāyāmadharottaram /
pādamātraṃ prayatnena ruddhvā saṃdhiṃ viśoṣayet // Rrā_2,3.140 //
bhūdharākhye dinaṃ pacyātsamuddhṛtyātha mardayet /
divyauṣadhaphaladrāvais taptakhalve dināvadhi // Rrā_2,3.141 //
ruddhvātha bhūdhare pacyād dinaṃ laghupuṭaiḥ puṭet /
samuddhṛtya punastadvanmardyaṃ ruddhvā dinatrayam // Rrā_2,3.142 //
tuṣāgninā śanaiḥ svedyam ūrdhvādhaḥ parivartayan /
jāyate bhasmasūto'yaṃ sarvayogeṣu yojayet // Rrā_2,3.143 //
drutasūtasya bhāgaikaṃ bhāgaikaṃ pūrvabhasmakam /
śuddhanāgasya bhāgaikaṃ sarvamamlena mardayet // Rrā_2,3.144 //
andhamūṣāgataṃ dhāmyaṃ khoṭo bhavati tadrasaḥ /
dhametprakaṭamūṣāyāṃ yāvan nāgakṣayo bhavet // Rrā_2,3.145 //
drutasūtaprakāreṇa drāvayitvā tv imaṃ rasam /
nikṣipetkacchape yantre viḍaṃ dattvā daśāṃśataḥ // Rrā_2,3.146 //
svarṇādisarvalohāni krameṇaiva ca jārayet /
pratyekaṃ ṣaḍguṇaṃ paścād vajradvaṃdvaṃ ca jārayet // Rrā_2,3.147 //
triguṇaṃ tu bhavedyāvattato ratnāni vai kramāt /
jārayed drāvitāny eva pratyekaṃ triguṇaṃ śanaiḥ // Rrā_2,3.148 //
tato yantrātsamuddhṛtya divyauṣadhadravairdinam /
mardyaṃ ruddhvā dhamedgāḍhaṃ jāyate guṭikā śubhā // Rrā_2,3.149 //
pūjayedaṅkuśīmantrairnāmneyaṃ divyakhecarī /
yasya vaktre sthitā hy eṣā sa bhavedbhairavopamaḥ // Rrā_2,3.150 //
divyatejā mahākāyaḥ khecaratvena gacchati /
yatrecchā tatra tatraiva krīḍate hy aṅganādibhiḥ // Rrā_2,3.151 //
mahākalpāntaparyantaṃ tiṣṭhatyeva na saṃśayaḥ /
tasya mūtrapurīṣābhyāṃ tāmraṃ bhavati kāñcanam // Rrā_2,3.152 //
palāśapuṣpacūrṇaṃ tu tilāḥ kṛṣṇāḥ saśarkarāḥ /
sarvaṃ palatrayaṃ khāden nityaṃ syāt krāmaṇe hitam // Rrā_2,3.153 //
cūrṇam aśvakhurasyaiva guhyasūte samaṃ kṣipet /
tridinaṃ mātuluṅgāmlaistatsarvaṃ mardayed dṛḍham // Rrā_2,3.154 //
sūtatulyaṃ mṛtaṃ vajraṃ tasmin kṣiptvātha mardayet /
taptakhalve dinaṃ cāmlaistadgolaṃ cāndhitaṃ puṭet // Rrā_2,3.155 //
dinaikaṃ bhūdhare yantre bhāgaikaṃ pūrvapāradam /
kṣiptvā tasmin dṛḍhaṃ mardyaṃ mātuluṅgadravairdinam // Rrā_2,3.156 //
ruddhvātha pūrvavatpacyātpunardeyaśca pāradaḥ /
mardyaṃ pācyaṃ yathāpūrvamevaṃ kuryāc ca saptadhā // Rrā_2,3.157 //
rasaṃ punaḥ punardattvā syādevaṃ bhasmasūtakaḥ /
yojayetsarvayogeṣu jarāmṛtyuharo bhavet // Rrā_2,3.158 //
bhāgaikaṃ nāgacūrṇasya bhāgaikaṃ pūrvabhasmanaḥ /
drutasūtasya bhāgaikaṃ khoṭaṃ kuryāc ca pūrvavat // Rrā_2,3.159 //
tadvaddhāmyaṃ gate nāge drāvitaṃ jārayetpunaḥ /
pūrvaval loharatnāntaṃ jīrṇe baddhā sthitā mukhe // Rrā_2,3.160 //
pracaṇḍakhecarīnāmnī guṭikā khe gatipradā /
pūrvaval labhate vīraḥ phalamatyantadurlabham // Rrā_2,3.161 //
nirguṇḍīmūlacūrṇaṃ tu karṣaṃ takraiḥ pibedanu /
śuddhasūtasya dātavyaṃ kalāṃśaṃ mṛtavajrakam // Rrā_2,3.162 //
tatsarvamamlavargeṇa taptakhalve dinatrayam /
mardayitvā tatastena lepayetsamabhāgataḥ // Rrā_2,3.163 //
pakvabījasya pattrāṇi tāni bhānudalaiḥ punaḥ /
veṣṭitāni nirudhyātha nikhanec culligarbhataḥ // Rrā_2,3.164 //
ācchādya jvālayettatra kāṣṭhāgniṃ divasatrayam /
uddhṛtya dvaṃdvaliptāyāṃ mūṣāyāṃ taṃ nirodhayet // Rrā_2,3.165 //
karīṣāgnau puṭe pacyādahorātrātsamuddharet /
vāsanāmukhite sūte tulyametadvinikṣipet // Rrā_2,3.166 //
amlena mardayedyāmaṃ jātaṃ golaṃ samuddharet /
kṣipejjambīragarbhe taṃ vastre baddhvā tryahaṃ pacet // Rrā_2,3.167 //
dolāyantre sāranāle jāyate guṭikā śubhā /
kaṅkālakhecarī nāmnā vaktrasthā mṛtyunāśinī // Rrā_2,3.168 //
varṣaikaṃ dhārayedyastu sa jīvedbrahmaṇo dinam /
gandhakaṃ gugguluṃ tulyamājyaiḥ karṣaṃ lihedanu // Rrā_2,3.169 //
kṛṣṇābhrakasya sattvaṃ tu kāntamākṣīkakāñcanam /
tīkṣṇaṃ sauvīracūrṇaṃ ca tulyaṃ ruddhvā dhamed dṛḍham // Rrā_2,3.170 //
tatkhoṭaṃ sūkṣmacūrṇaṃ tu drutasūtasamaṃ bhavet /
sūtārdhaṃ māritaṃ vajraṃ sarvamamlena mardayet // Rrā_2,3.171 //
dinaikaṃ taptakhalve tu taṃ ruddhvā bhūdhare pacet /
ahorātrātsamuddhṛtya tatsamaṃ pūrvasūtakam // Rrā_2,3.172 //
dattvā divyauṣadhadrāvairmardyaṃ sarvaṃ dināvadhi /
pūrvavadbhūdhare pacyād drutasūtaṃ punaḥ samam // Rrā_2,3.173 //
dattvā mardyaṃ punaḥ pacyādityevaṃ saptavārakam /
etadbhasmasamaṃ gandhaṃ dattvā cāndhyaṃ dhamed dṛḍham // Rrā_2,3.174 //
jāyate guṭikā divyā kālavidhvaṃsikā parā /
yasya vaktre sthitā hy eṣā tasya kālaḥ karoti kim // Rrā_2,3.175 //
varṣaṣaṭkaprayogeṇa jīvetkalpasahasrakam /
tadgātrasvedamātreṇa sarvalohāni kāñcanam // Rrā_2,3.176 //
jāyante nātra saṃdehaḥ śivāmbu krāmakaṃ pibet /
svarṇatārārkakāntaṃ ca tīkṣṇacūrṇaṃ samaṃ samam // Rrā_2,3.177 //
dvaṃdvamelāpaliptāyāṃ mūṣāyāṃ cāndhitaṃ dhamet /
tatkhoṭaṃ cūrṇitaṃ kṛtvā cābhiṣiktaṃ tu pūrvavat // Rrā_2,3.178 //
samukhe jārayetsūte yāvatpañcaguṇaṃ kramāt /
divyauṣadhadravaistaṃ vai mardayed divasatrayam // Rrā_2,3.179 //
andhamūṣāgataṃ dhmātaṃ jāyate guṭikā śubhā /
nāmnā pañcānanā dhāryā vaktre saṃvatsarāvadhi // Rrā_2,3.180 //
valīpalitanirmukto jīvec candrārkatārakam /
hastikarṇī samūlā tu cūrṇyā madhvājyasaṃyutā // Rrā_2,3.181 //
snigdhabhāṇḍe tu tāṃ ruddhvā dhānyarāśau niveśayet /
trisaptāhātsamuddhṛtya palaikaṃ bhakṣayedanu // Rrā_2,3.182 //
ṛddhikhaṇḍe tu yatproktaṃ vividhaṃ rasabandhanam /
atra tasyaiva vakṣyāmi dehavedhakramaṃ yathā // Rrā_2,3.183 //
jāritair bandhitais tais tai rasarājaiḥ pṛthakpṛthak /
kārayedguṭikāṃ divyāṃ badarāṇḍapramāṇakām // Rrā_2,3.184 //
sā dhāryā vatsaraṃ vaktre svānurūpaphalapradā /
guṭikā śatavedhī syādyugāyuṣyakarī nṛṇām // Rrā_2,3.185 //
sahasravedhī guṭikā aṣṭakalpāntarakṣikā /
lakṣavedhakarī yā tu sā datte viṣṇuvadbalam // Rrā_2,3.186 //
vedhikā daśalakṣe yā sā rudrapadadāyinī /
koṭivedhakarī yā sā īśvaratvakarī nṛṇām // Rrā_2,3.187 //
vedhikā daśakoṭīnāṃ sā sadākhyapadapradā /
guṭikārbudavedhī yā sā śrīkaṇṭhapadapradā // Rrā_2,3.188 //
samyagbhavapadaṃ datte guṭikā śaṅkhavedhikā /
dhūmravedhī tu yā siddhā sā śaktipadadāyinī // Rrā_2,3.189 //
parāśaktipadaṃ datte sparśavedhakarī tu yā /
śabdavedhakarā yā tu sā yasya vatsarāvadhi // Rrā_2,3.190 //
vaktre sthitā sa vai siddho nityaṃ nityapadaṃ labhet /
svecchācārī vajrakāyo vajrapātairna bhidyate // Rrā_2,3.191 //
tasya mūtrapurīṣābhyāṃ sarvalohāni kāñcanam /
jāyante svedasamparkād gātrasaṃsparśanādapi // Rrā_2,3.192 //
sarveṣām uktayogānām anu syācchuddhagandhakam /
palārdhaṃ bhakṣayen nityaṃ rasasaṃkrāmaṇe hitam // Rrā_2,3.193 //
kāli kāli mahākāli māṃsaśoṇitabhojini /
raktakṛṣṇamukhe devi rasasiddhiṃ dadasva me // Rrā_2,3.194 //
svāhā anena siddhamantreṇa śakticakraṃ prapūjayet /
kālikāṃ bhairavaṃ siddhān kumārīṃ sādhitaṃ rasam // Rrā_2,3.195 //
tato rasāyanaṃ divyaṃ sevayet siddhimāpnuyāt /
guṭikāṃ dhārayedvaktre pūrvamantraṃ japetsadā // Rrā_2,3.196 //
rasamantraprayogeṇa śīghraṃ siddhimavāpnuyāt /
kālāntarasasiddhiryā proktā manthānabhairave // Rrā_2,3.197 //
tadarthaṃ pañca tattvāni ṣaṣṭhaṃ jīvaṃ ca sādhayet /
kākinyāḥ puṣpakāle tu saṅgaṃ kṛtvā samāharet // Rrā_2,3.198 //
tadyonisthaṃ rajobījaṃ gaganaṃ taṃ vidurbudhāḥ /
kākinyutpannaputrasya sadyoviḍvāyurucyate // Rrā_2,3.199 //
tejastu kākinīpuṣpaṃ jalaṃ tatputraśoṇitam /
kākinīputrasarvāṅgaṃ pṛthivītattvamucyate // Rrā_2,3.200 //
rasasevakadehotthavīryaṃ jīvastu kathyate /
tatpratyekaṃ koṭivedhaṃ karṣaikaṃ rasasaṃyutam // Rrā_2,3.201 //
kṛtvā saṃrakṣayedbhinnaṃ supiṣṭaṃ golakīkṛtam /
unnataṃ pauruṣaṃ yāvadvistāreṇa tadardhakam // Rrā_2,3.202 //
kuryāttāmrakaṭāhaṃ tu sthūlaṃ yāvat ṣaḍaṅgulam /
caturmukhasya koṣṭhasya pṛṣṭhe dhāryaṃ dṛḍhaṃ yathā // Rrā_2,3.203 //
goghṛtaṃ naratailaṃ ca samabhāgena melayet /
tenāpūrya kaṭāhaṃ taṃ siddhacakraṃ tato 'rcayet // Rrā_2,3.204 //
kumārīgurudevāgnīn bhairavaṃ bhairavīyutam /
tarpayed balimāṃsena kṣetrapālaṃ ca pūjayet // Rrā_2,3.205 //
dhamanaṃ tatra kurvīta caturdikṣu śanaiḥ śanaiḥ /
caturbhir vaṅkanālaiśca khadirāṅgārayogataḥ // Rrā_2,3.206 //
sutaptaṃ phenanirmuktaṃ nirdhūmaṃ ca yadā bhavet /
candrārkagrahanakṣatradevatābhuvanāni ca // Rrā_2,3.207 //
namaskṛtya guruṃ devaṃ dehaṃ tatra vinikṣipet /
sudrutaṃ taṃ vijānīyān nikṣipetpārthivaṃ rasam // Rrā_2,3.208 //
dhamann atraiva yatnena yāvat tat kalkatāṃ vrajet /
aptattvākhyaṃ rasaṃ tasmin kṣiped raktaṃ bhavet tu tat // Rrā_2,3.209 //
vāyuyuktaṃ rasaṃ kṣiptvā śubhravarṇaṃ prajāyate /
tejoyuktaṃ rasaṃ kṣipyād ghanībhūtaṃ bhavettu tat // Rrā_2,3.210 //
tata ākāśasaṃyuktaṃ rasaṃ tatra vinikṣipet /
āvartitaṃ suvarṇābhaṃ jāyate tatra nikṣipet // Rrā_2,3.211 //
jīvayuktaṃ rasaṃ divyaṃ tato huṃkāramuccaret /
kṛtvā tatra mahārāvaṃ huṃkāratrayasaṃyutam // Rrā_2,3.212 //
tataś cottiṣṭhate siddhaḥ pūrvāhṇe bhāskaro yathā /
divyatejā mahākāyo mahābalaparākramaḥ // Rrā_2,3.213 //
navanāgasahasrāṇāṃ balaṃ tasyādhikaṃ bhavet /
jīvate vajradehaḥ san satyaṃ satyaṃ śivoditam // Rrā_2,3.214 //
jarājarjaritāṅgānām andhānāṃ paṅgukuṣṭhinām /
naṣṭavāgjaḍaṣaṇḍānāṃ kubjānāṃ kuṣṭhadehinām // Rrā_2,3.215 //
anekavyādhiyuktānāṃ bhrāntonmattapiśācinām /
kiṃ punaḥ svacchadehānāṃ bhūpānāṃ rasasevinām // Rrā_2,3.216 //
vīrāṇāṃ sādhakānāṃ ca divyasiddhiprado bhavet /
tasmādvīrataro yo 'tra bhairavo'sau na saṃśayaḥ // Rrā_2,3.217 //
vajrakāyo bhavetsiddho medhāvī divyarūpavān /
ardhayojanavistīrṇaṃ vimānaṃ cāpsaroyutam // Rrā_2,3.218 //
āyāti nātra saṃdehastasya siddhasya sammukham /
tatrārūḍho rudraloke krīḍate bhairavo yathā // Rrā_2,3.219 //
kṣutpipāsāvinirmukto jagannāśe na naśyati /
bhuñjānaḥ sarvabhogāṃśca yogināṃ sa priyo bhavet /
icchāsiddho mahāvīro nityānandamayo bhavet // Rrā_2,3.220 //
dṛṣṭvā samastamanubhūya rasāyaneṣu sārātisārasukhasādhyataraṃ narāṇām /
dehasya dārḍhyakaraṇe guṭikāprayogāḥ proktāḥ paraṃ śivakarāḥ satataṃ susiddhyai // Rrā_2,3.221 //
RRĀ, 2, 4
sūtagandhagaganāyasaśulbaṃ māritaṃ ca paramāmṛtīkṛtam /
iṣṭamekamapi mūlikāgaṇaṃ dehasiddhikaramāśu sevitam // Rrā_2,4.1 //
mṛtakāntābhrakaṃ sūtaṃ gandhaṃ bhṛṅgaviḍaṅgakam /
tvagvarjaṃ bilvabījaṃ ca pratyekaṃ palaṣoḍaśa // Rrā_2,4.2 //
triṃśatpalaṃ tryūṣaṇaṃ ca triṃśattriṃśadghṛtaṃ madhu /
citramūlaṃ daśapalaṃ sarvaṃ cūrṇaṃ viloḍayet // Rrā_2,4.3 //
palāni triphalāyāstu viṃśapūrvaṃ catuḥśatam /
kvāthyam aṣṭaguṇais toyair grāhyamaṣṭāvaśeṣitam // Rrā_2,4.4 //
kaṣāyaṃ bhāvayettena māsaikaṃ pūrvaloḍitam /
lohapātre khare gharme tatpalārdhaṃ sadā pibet // Rrā_2,4.5 //
kṣīraiḥ śayanakāle tu varṣān mṛtyujarāpaham /
bālo nibiḍasaṃdhiś ca jīvec candrārkatārakam // Rrā_2,4.6 //
mahārasāyanaṃ divyaṃ kāminīśatatoṣakam /
agnivarṇaṃ kṣipetkṣīre kṛṣṇābhraṃ vahnitāpitam // Rrā_2,4.7 //
bhinnapattraṃ tataḥ kṛtvā jalamadhye vinikṣipet /
triṃśatpalāni yatnena maricaṃ palapañcakam // Rrā_2,4.8 //
cūrṇitaṃ nikṣipettasmiṃstridinānte samuddharet /
tatsarvaṃ peṣayec chlakṣṇaṃ sitavastreṇa bandhayet // Rrā_2,4.9 //
jalapūrṇe ghaṭe gharme dolāyantreṇa dhārayet /
śuṣke toye punastoyaṃ dadyād yāvaj jale gatam // Rrā_2,4.10 //
tadabhrakaṃ tato vastraṃ saṃtyajed rakṣayej jalam /
triṃśadbhāgaṃ tataḥ kuryāt taj jalaṃ sābhrakaṃ sudhīḥ // Rrā_2,4.11 //
tadbhāgaikena saṃloḍya palaikaṃ śvetataṇḍulāt /
triṃśatpale gavāṃ kṣīre tat pacec cātha śītalam // Rrā_2,4.12 //
madhvājyairdvipalairyuktaṃ niṣkaikaiś ca marīcakaiḥ /
sādhako bhakṣayen nityaṃ māsān mṛtyujarāpaham // Rrā_2,4.13 //
keśā dantā nakhāstasya patanti hy udbhavanti ca /
vajrakāyo bhavetsiddho vāyuvego mahābalaḥ // Rrā_2,4.14 //
amṛtābhrakayogo'yaṃ śambhunā gaditaḥ purā /
mṛtābhraṃ gandhakaṃ śuddhaṃ kaṇā sarvaṃ samaṃ ghṛtaiḥ // Rrā_2,4.15 //
karṣaikaṃ bhakṣayen nityaṃ varṣān mṛtyujarāpaham /
koraṇṭakasya pattrāṇi mṛtābhraṃ gandhakaṃ samam // Rrā_2,4.16 //
tatsarvaṃ nīlikādrāvaiḥ saptāhaṃ bhāvyamātape /
tatkarṣaikaṃ pibet kṣīrairabdān mṛtyujarāpaham // Rrā_2,4.17 //
mṛtābhrakasya karṣaikaṃ gavāṃ kṣīraṃ palaṃ tathā /
samūlapattrāṃ sarpākṣīṃ sārdrāṃ piṣṭvā ca gandhakam // Rrā_2,4.18 //
ekīkṛtya pibetsarvaṃ varṣaikena jarāṃ jayet /
vajrakāyaḥ khecaraśca jīved brahmadinatrayam // Rrā_2,4.19 //
mṛtābhraṃ kāntalohaṃ ca triphalā māgadhī samam /
pañcāṅgaṃ badarīcūrṇamabhratulyaṃ niyojayet // Rrā_2,4.20 //
sitāmadhvājyasaṃyuktaṃ palārdhaṃ bhakṣayetsadā /
hanti varṣāj jarāṃ mṛtyumāyuḥ syādbrahmaṇo dinam // Rrā_2,4.21 //
amṛtakrīḍe viṣṇusaṃvaraṇi svāhā /
anena mantreṇa sarve abhrakayogā abhimantrya bhakṣaṇīyāḥ /
mṛtaṃ kāntaṃ tilāḥ kṛṣṇā badarīphalacūrṇakam /
kākatuṇḍībījacūrṇaṃ sarvaṃ tulyaṃ prakalpayet // Rrā_2,4.22 //
śālmalīmallipattrāṇāṃ dravair bhāvyaṃ dinatrayam /
tridinaṃ bhṛṅgajairdrāvair bhāvitaṃ śoṣayetpunaḥ // Rrā_2,4.23 //
tasmin tulyaṃ guḍaṃ kṣiptvā vaṭikāḥ karṣamātrakāḥ /
rudanty utthadravaiḥ kṣīrair madhvājyābhyāṃ pibet sadā // Rrā_2,4.24 //
varṣaikena jarāṃ mṛtyuṃ hanti satyaṃ na saṃśayaḥ /
mṛtaṃ kāntaṃ kṛṣṇatilāṃstriphalāṃ cūrṇayetsamam // Rrā_2,4.25 //
śālmalīketakīdrāvairloḍitaṃ kāntapātrake /
sthitaṃ rātrau pibetprātaḥ palārdhaṃ mṛtyunāśanam // Rrā_2,4.26 //
vatsaraikāj jarāṃ hanti jīved brahmadinatrayam /
kāntabhasma kaṇācūrṇaṃ nimbaniryāsameva ca // Rrā_2,4.27 //
triphalātulyatulyāṃśaṃ madhvājyābhyāṃ palārdhakam /
lihenmāsāṣṭakaṃ nityaṃ jīvedbrahmadinaṃ naraḥ // Rrā_2,4.28 //
kuṣṭhakhaṇḍāni saṃpācya kaṣāye traiphale same /
śoṣayitvā vicūrṇyātha tāni kāntaṃ mṛtaṃ samam // Rrā_2,4.29 //
madhvājyābhyāṃ lihetkarṣaṃ varṣān mṛtyujarāpaham /
koraṇṭapattracūrṇaṃ tu kāntabhasma tilā guḍam // Rrā_2,4.30 //
tulyaṃ bhakṣyaṃ palārdhaṃ tad varṣān mṛtyujarāpaham /
kāntabhasma samaṃ gandhaṃ tailair jyotiṣmatībhavaiḥ // Rrā_2,4.31 //
lihen nityaṃ caturniṣkaṃ brahmāyurjāyate naraḥ /
bṛhaspatisamo vācā vatsarādbhavati dhruvam // Rrā_2,4.32 //
mṛtatīkṣṇaṃ trayo bhāgāḥ śuddhagandhāṣṭabhāgakam /
gharme bhāvyaṃ trisaptāhaṃ tatsarvaṃ kanyakādravaiḥ // Rrā_2,4.33 //
gokṣīrais tat pibetkarṣaṃ jīvedbrahmadinatrayam /
varṣamātrān na saṃdeho divyatejā mahābalaḥ // Rrā_2,4.34 //
mṛtaṃ kāntaṃ śilā śuddhā tulyaṃ madhvājyakairlihet /
niṣkaṃ niṣkaṃ tu varṣaikaṃ jīvedbrahmadinatrayam // Rrā_2,4.35 //
triniṣkaṃ mṛtatīkṣṇaṃ tu muṇḍaṃ vā kāntameva vā /
pibeddhāroṣṇapayasā vayaḥstambhakaraṃ nṛṇām // Rrā_2,4.36 //
varṣadvayaprayogeṇa jīvedācandratārakam /
samyakkāntamaye pātre dhātrīcūrṇaṃ śivāmbunā // Rrā_2,4.37 //
rātrau palaikaṃ saṃlipya prātarutthāya bhakṣayet /
valīpalitanirmukto vatsarānmṛtyujidbhavet // Rrā_2,4.38 //
lepayetkāntapātrāntaḥ palaikaṃ triphalāmadhu /
divārātraṃ sthitaṃ peyaṃ tannityaṃ tu śivāmbunā /
varṣānmṛtyuṃ jarāṃ hanti jīvedvarṣaśatatrayam // Rrā_2,4.39 //
 oṃ haḥ amṛte amṛtaśakti amṛtagandhopajīvi niṣpannaṃ candrāmṛtam ājñāpitaṃkuru kurusvāhā he he haṃ haḥ gaṃ iti gandhakalohayorbhakṣaṇamantraḥ 
sarveṣāṃ lohayogānāmanu syātkṣīrapānakam /
āsvādayet svādumustānāṃ svarasaṃ dantapīḍitam // Rrā_2,4.40 //
mūlāni bhakṣayet tāsām āsyavairasyaśāntaye /
baddhe koṣṭhe tu dīptāgnau taptaṃ kṣīraṃ pibetsadā // Rrā_2,4.41 //
snānamardanatīkṣṇoṣṇaṃ viṣṭambhe sati varjayet /
tāmbūlaṃ bhakṣayennityaṃ sakarpūraṃ muhurmuhuḥ // Rrā_2,4.42 //
samyagjīrṇe tu dīptāgnau pibetpaścādbubhukṣitaḥ /
śṛtaṃ kṣīraṃ tato'nnaṃ ca sevyaṃ lauharasāyane // Rrā_2,4.43 //
brahmavṛkṣasya pañcāṅgaṃ chāyāśuṣkaṃ sucūrṇitam /
madhvājyābhyāṃ lihetkarṣaṃ varṣaikena jarāṃ jayet // Rrā_2,4.44 //
jīvedvarṣasahasraikaṃ divyatejā mahābalaḥ /
brahmavṛkṣasya puṣpāṇi chāyāśuṣkāṇi kārayet // Rrā_2,4.45 //
triṃśatpalaṃ tu taccūrṇaṃ caturviṃśatpalaṃ ghṛtam /
ekīkṛtya kṣipedbhāṇḍe taṃ ruddhvā dhānyarāśigam // Rrā_2,4.46 //
kṛtvā māsātsamuddhṛtya bhāgān kuryāccaturdaśa /
bhāgaikaṃ bhakṣayennityaṃ bhuñjīta kāntabhājane // Rrā_2,4.47 //
evaṃ māsatrayaṃ kuryādvajrakāyo bhavennaraḥ /
tasya mūtrapurīṣābhyāṃ tāmramāyāti kāñcanam // Rrā_2,4.48 //
brahmavṛkṣasya bījāni cūrṇitāni ghṛtaiḥ saha /
pūrvavaddhānyamadhye tu kṣiptvā māsātsamuddharet // Rrā_2,4.49 //
palaikaikaṃ sadā khādedvatsarānmṛtyujidbhavet /
valīpalitanirmukto jīvedbrahmadinatrayam // Rrā_2,4.50 //
brahmabījotthitaṃ tailaṃ gavāṃ kṣīraiḥ paladvayam /
tulyaiḥ pibedbhavenmūrchā siñcettasya mukhe payaḥ // Rrā_2,4.51 //
bodhe kṣīraudanaṃ dadyānmāsājjñānī bhavennaraḥ /
dvitīye śukratulyaḥ syāttṛtīye vajravadbhavet // Rrā_2,4.52 //
dūraśrāvī caturthe tu pañcame khegatirbhavet /
māsaṣaṭke svayaṃ kartā śivatulyaparākramaḥ // Rrā_2,4.53 //
mahākalpāntaparyantaṃ jīvedvarṣaikasevanāt /
brahmavṛkṣamatisthūlaṃ chedayedūrdhvabhāgataḥ // Rrā_2,4.54 //
adho rakṣyaṃ trihastaṃ syāttasya mūrdhni bilaṃ kṛtam /
pakvadhātrīphalaiḥ pūryaṃ tatkāṣṭhena nirudhya ca // Rrā_2,4.55 //
kuśaistu veṣṭayetsarvaṃ lepyaṃ mṛdgomayaiḥ punaḥ /
āveṣṭya vastrakhaṇḍena limpenmṛdgomayaistataḥ // Rrā_2,4.56 //
śuṣke gajapuṭaṃ deyaṃ parito'raṇyakotpalaiḥ /
svāṅgaśītalamuddhṛtya sadravāṇi phalāni ca // Rrā_2,4.57 //
kṣipenmadhvājyasaṃyukte bhāṇḍe tānyeva bhakṣayet /
yatheṣṭaṃ bhūgṛhāntasthaḥ kṣīrāhārī jarāṃ jayet // Rrā_2,4.58 //
māsadvayena vasudhāṃ chidrāṃ paśyati niścitam /
jīvedbrahmadinaṃ yāvatsarpavatkañcukaṃ tyajet // Rrā_2,4.59 //
śvetapālāśapañcāṅgaṃ cūrṇitaṃ madhunā saha /
karṣaikaṃ bhakṣayennityaṃ māsānmṛtyujarāpaham // Rrā_2,4.60 //
brahmāyurjāyate siddho varṣamātrānna saṃśayaḥ /
ajāghṛtena tadbījamekaikaṃ bhakṣayetsadā // Rrā_2,4.61 //
śarīraṃ bhasmanā mardyaṃ māsānmṛtyujarāṃ jayet /
jīvedbrahmadinaṃ yāvaddivyakāyo bhavennaraḥ // Rrā_2,4.62 //
anye yogā yathā rakte brahmavṛkṣe ca ye guṇāḥ /
tathaiva śvetapālāśe bhaveyuḥ sādhakasya vai // Rrā_2,4.63 //
amṛtaṃ kuru kuru amṛtamālinyai namaḥ /
anena mantreṇa sarvayogāḥ saptābhimantritā bhakṣaṇīyāḥ /
śuklapakṣe'tha pūrṇāyāṃ puṣye vā śravaṇe tathā /
revatyāṃ vātha sampūjya muṇḍīpañcāṅgamuddharet // Rrā_2,4.64 //
chāyāśuṣkaṃ tu taccūrṇaṃ karṣaṃ gopayasā saha /
varṣaikena jarāṃ hanti jīvedvarṣaśatatrayam // Rrā_2,4.65 //
tasya mūtrapurīṣābhyāṃ tāmraṃ sauvarṇatāṃ vrajet /
taccūrṇaṃ tu ghṛtairlehyaṃ tadvatsyādbalamadbhutam // Rrā_2,4.66 //
oṃ namo'mṛtodbhavāya amṛtaṃ kuru kuru svāhā oṃ hrāṃ saḥ /
iti auṣadhabhakṣaṇamantraḥ /
chāyāśuṣkaṃ devadālīpañcāṅgaṃ cūrṇayettataḥ /
madhvājyābhyāṃ lihetkarṣaṃ varṣānmṛtyujarāṃ jayet // Rrā_2,4.67 //
jīvetkalpasahasraṃ tu rudratulyo bhavennaraḥ /
taccūrṇaṃ karṣamātraṃ tu nityaṃ peyaṃ śivāmbunā // Rrā_2,4.68 //
pūrvavajjāyate siddhirvatsarānnātra saṃśayaḥ /
taccūrṇaṃ vākucīvahnisarpākṣībhṛṅgarāṭsamam // Rrā_2,4.69 //
cūrṇitaṃ karṣamātraṃ tu nityaṃ peyaṃ śivāmbunā /
varṣānmṛtyuṃ jarāṃ hanti chidrāṃ paśyati medinīm // Rrā_2,4.70 //
punarnavādevadālyornīrairnityaṃ pibennaraḥ /
devadālyāśca sarpākṣyāḥ palaikaṃ vā śivāmbunā // Rrā_2,4.71 //
pibet syāt pūrvavat siddhirvatsarānnātra saṃśayaḥ /
devadālīṃ ca nirguṇḍīṃ pibetkarṣaṃ śivāmbunā /
varṣaikena jarāṃ hanti jīvedācandratārakam // Rrā_2,4.72 //
oṃ amṛtagaṇa rudragaṇāmbhaḥ svāhā /
ayaṃ ca grahaṇamantraḥ /
namo bhagavate rudrāya huṃ phaṭ svāhā /
ayaṃ sādhakasya śikhābandhanamantraḥ /
oṃ cara ra ra /
ayaṃ bhakṣaṇamantraḥ // Rrā_2,4.73 //
puṣye śvetārkamūlaṃ tu grāhyaṃ chāyāviśoṣitam /
cūrṇakarṣaṃ gavāṃ kṣīraiḥ paladvaṃdvairyutaṃ pibet // Rrā_2,4.74 //
māsaṣaṭkāj jarāṃ hanti jīvedbrahmadinatrayam /
dravaṃ śvetārkapattrāṇāṃ bhṛṅgarājadravaiḥ samam // Rrā_2,4.75 //
ekīkṛtyātape śuṣkaṃ cūrṇaṃ kṣīraiścaturguṇaiḥ /
mṛdvagninā pacettāvadyāvatpiṇḍatvamāgatam /
tatkarṣaikaṃ ghṛtairlehyaṃ varṣātsyātpūrvavatphalam // Rrā_2,4.76 //
oṃ āṃ haṃ vāsaramāline svāhā /
ayaṃ bhakṣaṇamantraḥ /
grāhyaṃ somatrayodaśyāṃ hastikarṇasya pattrakam /
chāyāśuṣkaṃ tu taccūrṇaṃ gavāṃ kṣīraiḥ pibetpalam // Rrā_2,4.77 //
varṣamātrājjarāṃ hanti jīvedbrahmadinaṃ naraḥ /
hastikarṇasya pañcāṅgaṃ chāyāśuṣkaṃ vicūrṇitam // Rrā_2,4.78 //
karṣamātraṃ pibennityaṃ māsaikamudakaiḥ saha /
āranālais tatas takrair dadhikṣīrājyakṣaudrakaiḥ // Rrā_2,4.79 //
pratyekena kramātsevyaṃ māsaikena jarāpaham /
jīvedbrahmadinaṃ sārdhaṃ vajrakāyo mahābalaḥ // Rrā_2,4.80 //
oṃ garaviṣaṃ dṛṣṭau gṛhṇāmi svāhā /
hastikarṇagrahaṇamantraḥ /
oṃ amṛtakuṭījātānām amṛtaṃ kuru kuru svāhā /
anena pūjayet /
oṃ amṛtodbhavāya amṛtaṃ kuru kuru nityaṃ namo namaḥ /
bhakṣaṇamantraḥ // Rrā_2,4.81 //
rudantyāścaiva pañcāṅgaṃ chāyāśuṣkaṃ vicūrṇayet /
tadardhaṃ musalīcūrṇaṃ musalyardhaṃ phalatrayam // Rrā_2,4.82 //
mūlānāṃ katakotthānāṃ tailaṃ pātālayantrake /
grāhayedgarbhayantre vā tattailaṃ kṣālayejjalaiḥ // Rrā_2,4.83 //
nālikerajalairvātha kṣālyaṃ pañcāṃśavārakam /
etattailena saṃyuktaṃ pūrvacūrṇaṃ lihetkramāt // Rrā_2,4.84 //
karṣādivardhanaṃ kāryaṃ palāntaṃ cātha vardhayet /
evamabdājjarāṃ hanti āyuḥ syādbrahmaṇo dinam // Rrā_2,4.85 //
siddhayogo hy ayaṃ khyāto vajrakāyakaro nṛṇām /
puṣyārke grāhayet prātarnirguṇḍīmūlajāṃ tvacam // Rrā_2,4.86 //
chāyāśuṣkāṃ vicūrṇyātha karṣamekaṃ pibetsadā /
ajāmūtrapalaikena ṣaṇmāsādamaro bhavet // Rrā_2,4.87 //
varṣamātraprayogeṇa śivatulyo bhavennaraḥ /
taccūrṇaṃ kṣīramadhvājyair loḍitaṃ snigdhabhāṇḍake // Rrā_2,4.88 //
ruddhvā kṣipeddhānyarāśau māsāduddhṛtya bhakṣayet /
dvipalaṃ varṣaparyantaṃ jīveccandrārkatārakam // Rrā_2,4.89 //
taccūrṇārdhapalaṃ cājyair lihetsyātpūrvavatphalam /
taccūrṇaṃ triphalā muṇḍī bhṛṅgī nimbo guḍūcikā // Rrā_2,4.90 //
vacā caiṣāṃ samaṃ cūrṇaṃ madhvājyābhyāṃ lihetpalam /
varṣānmṛtyuṃ jarāṃ hanti jīvedbrahmadinatrayam // Rrā_2,4.91 //
nirguṇḍīpattrajaṃ drāvaṃ bhāṇḍe mṛdvagninā pacet /
guḍavatpākamāpannaṃ pītaṃ vāntivirekakṛt // Rrā_2,4.92 //
niryānti kṛmayastasya mukhanāsākṣikarṇataḥ /
rājayakṣmādirogāṃśca saptāhena vināśayet /
māsatrayājjarāṃ hanti jīvedvarṣaśatatrayam // Rrā_2,4.93 //
oṃ namo māya gaṇapataye bhūpataye kuberāya svāhā iti bhakṣaṇamantraḥ /
bhallātako'bhayā vīrā kākatuṇḍyāḥ phalaṃ vacā /
lāṅgalī nimbapattrāṇi sahadevī samaṃ samam // Rrā_2,4.94 //
eṣāṃ pātālayantreṇa tailaṃ grāhyaṃ prayatnataḥ /
tattailaṃ nīlikāmūlayuktamardhapalaṃ pibet // Rrā_2,4.95 //
vatsarātpalitaṃ hanti āyuḥ syādbrahmaṇo dinam /
tailārdhaniṣke tannasye kṛte syātpūrvavatphalam // Rrā_2,4.96 //
kṛṣṇajīrakaprasthaikaṃ tattulyaṃ bhṛṅgajadravam /
yaṣṭī nīlotpalaṃ caiva prati prasthārdhamāharet // Rrā_2,4.97 //
pādaprasthaṃ tilāttailaṃ sarvamekatra pācayet /
grāhyaṃ tailāvaśeṣaṃ tannasyaṃ tenaiva kārayet // Rrā_2,4.98 //
nasyaṃ cāṅkollatailena kuryānmṛtyujarāpaham /
niṣkārdhaniṣkaṃ varṣaikaṃ jīvedvarṣaśatatrayam // Rrā_2,4.99 //
kākamācīphalaṃ piṣṭvā karṣaikamudakaiḥ pibet /
vatsarātpalitaṃ hanti āyuḥ syādbrahmaṇo dinam // Rrā_2,4.100 //
guḍūcī musalī muṇḍī nirguṇḍī ca śatāvarī /
vijayā ca samaṃ cūrṇaṃ sitāmadhvājyasaṃyutam // Rrā_2,4.101 //
khādetkarṣadvayaṃ nityaṃ vatsarātpalitaṃ jayet /
uktaṃ gorakṣanāthena jīvedbrahmadinatrayam // Rrā_2,4.102 //
kṛṣṇāṣṭamyāṃ kṛṣṇasūtrairvṛkṣaṃ śunakaśālmaleḥ /
āveṣṭyāghoramantreṇa rātrau kṛṣṇājakaṃ balim // Rrā_2,4.103 //
dattvāghoraṃ japettatra yāvadaṣṭasahasrakam /
tasya mūlatvacaṃ grāhyaṃ chāyāśuṣkaṃ vicūrṇayet // Rrā_2,4.104 //
madhvājyābhyāṃ sadā khādetpalaikaṃ vatsarāvadhi /
valīpalitanirmukto jīvedbrahmadinaṃ naraḥ // Rrā_2,4.105 //
tasya puṣpāṇi saṃgṛhya gavāṃ kṣīraiḥ sadā pacet /
puṣpavarjaṃ pibetkṣīraṃ māsānmṛtyujarāpaham // Rrā_2,4.106 //
phalaikaṃ tasya vṛkṣasya gavāṃ kṣīreṇa pācayet /
phalavarjaṃ pibetkṣīraṃ kṣīramevaṃ pibedbudhaḥ // Rrā_2,4.107 //
caturmāsaprayogeṇa vajrakāyo bhavennaraḥ /
jīvetkalpāntaparyantaṃ vāyuvego mahābalaḥ // Rrā_2,4.108 //
tasya mūtrapurīṣābhyāṃ tāmraṃ bhavati kāñcanam /
kākamācī bhṛṅgarājaḥ sarpākṣī sahadevikā // Rrā_2,4.109 //
samūlā devadālī ca nimbavākucībījakam /
phalāni kākatuṇḍyāśca mūlaṃ brahmāśvagandhayoḥ // Rrā_2,4.110 //
nīlakoraṇṭapattrāṇi triphalā ca samaṃ samam /
cūrṇaṃ tatkanyakādrāvairbhāvayetsaptavāsaram // Rrā_2,4.111 //
chāyāyāṃ śoṣitaṃ kuryātsitāmadhvājyasaṃyutam /
bhakṣet karṣadvayaṃ nityaṃ varṣamātrājjarāṃ jayet /
jīveccandrārkanakṣatraṃ mahākāyo mahābalaḥ // Rrā_2,4.112 //
oṃ ṭhaḥ ṭhaḥ ṭhaḥ saḥ saḥ saḥ amṛte amṛtavarṣiṇi amṛtasaṃjīvani sarvakāmaprade bhagavān somarāja ājñāpayati svāhā iti bhakṣaṇamantraḥ /
triphalā vākucībījaṃ pippalī cāśvagandhikā /
sarvaṃ tulyaṃ kṛtaṃ cūrṇaṃ madhvājyābhyāṃ lihetpalam /
varṣānmṛtyuṃ jarāṃ hanti jīvedbrahmadinatrayam // Rrā_2,4.113 //
oṃ hrāṃ hrīṃ hrūṃ saḥ svāhā anena mantreṇa bhakṣayet /
mūlikākalpayogeṣu guñjaikaṃ mṛtapāradam /
pratiyogayutaṃ khādetphalaṃ śataguṇaṃ bhavet /
rasendrasya prabhāveṇa śīghraṃ siddhimavāpnuyāt // Rrā_2,4.114 //
asthimudrādharo mantrī lakṣamekaṃ śmaśānataḥ /
japenmahābhayaṃ hanti siddhiṃ datte rasāyanam // Rrā_2,4.115 //
tena bhakṣitamātreṇa jīvedācandratārakam /
ajeyo devadaityānāṃ parvatānapi cālayet // Rrā_2,4.116 //
oṃ hrīṃ mahābhayerum /
prātaḥ puṣyārkamukhye vividhaśubhadine mantrapūjāvidhānair grāhyaṃ divyauṣadhīnāṃ phaladalakusumaṃ mūlapattraṃ rasaṃ vā /
sarvāṅgaṃ vātha siddhyai sakalamabhinavaṃ sevayed brahmacārī kṣīrānnaṃ codakānnaṃ hitamaśanamidaṃ sarvamanyad vivarjyam // Rrā_2,4.117 //
RRĀ, 2, 5
udvartanaṃ palitahāri paraṃ narāṇāṃ śobhāvahaṃ sukhakaraṃ kacarañjanaṃ ca /
vṛddhopayogisukhasādhyamanekayuktyā vakṣye susiddhamanubhūtipathena dṛṣṭam // Rrā_2,5.1 //
pāradaṃ gandhakaṃ tulyaṃ nārīstanyena mardayet /
viṣṇukrāntā meghanādā sarpākṣī munimuṇḍikā // Rrā_2,5.2 //
āsāṃ dravairdinaṃ khalve mardayettatsamuddharet /
yavacūrṇaṃ tilāścaiva pratyekaṃ rasatulyakam // Rrā_2,5.3 //
kṣipettasmin ghṛtaiḥ kṣaudraiḥ sarvamāloḍya rakṣayet /
anenodvartanaṃ samyagvalīpalitanāśanam // Rrā_2,5.4 //
vatsarāddivyadehaḥ syājjīvedvarṣasahasrakam /
vajrakāpālinīmūlaṃ pāradaṃ ca samaṃ samam // Rrā_2,5.5 //
śivāmbunā tryahaṃ mardyamudvartātpūrvavatphalam /
utpalāni samūlāni pāradaṃ ca samaṃ samam // Rrā_2,5.6 //
saptāhaṃ mardayetkhalve svakīyenāśivāmbunā /
tenaiva mardayedgātraṃ jāyate pūrvavatphalam // Rrā_2,5.7 //
pāradasya samāṃśena brahmadaṇḍīyamūlakam /
kṣiptvā saptadinaṃ mardyaṃ svakīyenāśivāmbunā // Rrā_2,5.8 //
anenodvartayedgātraṃ jāyate pūrvavatphalam /
gandhakaṃ kaṭutailena gharme bhāvyaṃ dināvadhi // Rrā_2,5.9 //
tatpalārdhaṃ sadā khādeddivyakāyakaraṃ nṛṇām /
jāyate svarṇavaddeho vatsarādvalivarjitaḥ // Rrā_2,5.10 //
kuṣṭhacūrṇaṃ samadhvājyaṃ nityaṃ karṣaṃ lihettu yaḥ /
vatsarāddivyadehaḥ syādgandhena śatapuṣpavat // Rrā_2,5.11 //
kāntapāṣāṇacūrṇaṃ tu tailamadhvājyasaṃyutam /
kākatuṇḍīphalaṃ sarvaṃ samametattu kalpayet // Rrā_2,5.12 //
bhāṇḍe ruddhvā kṣipenmāsaṃ dhānyarāśāv athoddharet /
anena lepayecchīrṣaṃ nasyaṃ kuryādanena vai // Rrā_2,5.13 //
tryahādbhramarasaṃkāśāḥ keśāḥ syur vatsarārdhakam /
nāgacūrṇapalaikaṃ tu śaṅkhacūrṇapaladvayam // Rrā_2,5.14 //
pathyācūrṇaṃ niṣkamekaṃ sarvaṃ peṣyaṃ dināvadhi /
amladadhnā yutaṃ yatnātsnātvādau śirasi kṣipet // Rrā_2,5.15 //
mardayedghaṭikārdhaṃ tu veṣṭyam eraṇḍapattrakaiḥ /
śiraḥ saṃveṣṭya vastreṇa prātaḥ snānaṃ samācaret // Rrā_2,5.16 //
ityevaṃ tridinaṃ yatnātkṛtvā keśāṃśca rañjayet /
pañcāṅgaṃ nīlikābhṛṅgatriphalālohacūrṇakam // Rrā_2,5.17 //
tulyaṃ sarvaṃ kṛtaṃ sūkṣmamiḍāmūtreṇa mardayet /
dinārdhaṃ tena kalkena pūrvavatkeśarañjanam // Rrā_2,5.18 //
guñjābījaṃ tu tvagvarjyaṃ kuṣṭhailādevadārukam /
tulyaṃ cūrṇaṃ dinaṃ bhāvyaṃ bhṛṅgarājabhavairdravaiḥ // Rrā_2,5.19 //
sarvaṃ caturguṇe taile pācayenmṛduvahninā /
tenābhyaṅgena keśānāṃ rañjanaṃ bhramaropamam // Rrā_2,5.20 //
hastidantasya dagdhasya samaṃ yojyaṃ rasāñjanam /
ajākṣīreṇa tatpiṣṭvā lepanātkeśarañjanam // Rrā_2,5.21 //
triphalā lohacūrṇaṃ tu kṛṣṇamṛdbhṛṅgajadravam /
ikṣudaṇḍadravaṃ caiva māsaṃ bhāṇḍe nirodhayet // Rrā_2,5.22 //
tallepād rañjayet keśān syād yāvanmāsapañcakam /
lohakiṭṭaṃ japāpuṣpaṃ piṣṭvā dhātrīphalaṃ samam // Rrā_2,5.23 //
tridinaṃ lepitāstena kacāḥ syur bhramaropamāḥ /
bhṛṅgarājarasaprasthaṃ tailaṃ kṛṣṇatilodbhavam // Rrā_2,5.24 //
tulyaṃ ca nīlikādrāvaṃ sarvaṃ yāmaṃ vimardayet /
tallepastridinaṃ kāryaḥ keśānāṃ rañjanaṃ bhavet // Rrā_2,5.25 //
sindūrasya samaṃ cūrṇaṃ sābuṇaṃ ca tayoḥ samam /
tajjale peṣitaṃ lepyaṃ tatkṣaṇātkacarañjanam // Rrā_2,5.26 //
śatapuṣpā kākamācī tilāḥ kṛṣṇāśca rocanam /
dinaṃ śivāmbunā sarvaṃ mardayellohapātrake // Rrā_2,5.27 //
tallepaṃ tridinaṃ kuryātkeśānāṃ rañjanaṃ bhavet /
cūrṇaṃ sarjī yavakṣāraṃ siddhārthaṃ kāñjikaiḥ saha // Rrā_2,5.28 //
nāgapuṣpādravairmardyaṃ tallepādrañjanaṃ bhavet /
nīlīpattrāṇi kāsīsaṃ bhṛṅgarājarasaṃ dadhi // Rrā_2,5.29 //
lohacūrṇaṃ samaṃ piṣṭvā tallepaṃ keśarañjanam /
cūrṇaṃ sindūramaṅgāraṃ kadalīkandasaṃyutam // Rrā_2,5.30 //
lohapātre lohamuṣṭyā mardyaṃ jambīrajairdravaiḥ /
dinaikaṃ ca tato lepyaṃ keśānāṃ rañjanaṃ bhavet // Rrā_2,5.31 //
kuraṇṭakasya pattrāṇi nāgamuṣṭyā vimardayet /
tallepaṃ tridinaṃ kuryājjāyate keśarañjanam // Rrā_2,5.32 //
āmrāsthi triphalā bhṛṅgī priyaṅgurmātuluṅgakam /
niśā nīlī mṛṇālāni nāgaṃ lohaṃ ca cūrṇitam // Rrā_2,5.33 //
samaṃ kalkaṃ kāntapātre nimbatailena bhāvayet /
māsamātraṃ tatastena lepādbhavati rañjanam // Rrā_2,5.34 //
kākamācīyabījāni samāḥ kṛṣṇatilāstathā /
tattailaṃ grāhayedyantre tannasyaṃ keśarañjanam // Rrā_2,5.35 //
goghṛtaṃ bhṛṅgajaṃ drāvaṃ mayūraśikhayā saha /
mṛdvagninā pacettena syānnasyaṃ keśarañjanam // Rrā_2,5.36 //
japāpuṣpadravaṃ kṣaudraṃ karṣaikaṃ nasyamācaret /
saptāhādrañjayetkeśān sarvanasyeṣvayaṃ vidhiḥ // Rrā_2,5.37 //
triphalā lohacūrṇaṃ tu vāriṇā peṣayetsamam /
tattulyena ca tailena bhṛṅgarājarasena ca // Rrā_2,5.38 //
pacettailāvaśeṣaṃ tatsnigdhabhāṇḍe nirodhayet /
māsaikaṃ bhūgataṃ kuryāttena śīrṣaṃ pralepayet // Rrā_2,5.39 //
kāravallyā dalairveṣṭya tato vastreṇa bandhayet /
nirvāte kṣīrabhojī syātkṣālayettriphalājalaiḥ // Rrā_2,5.40 //
nityamevaṃ prakartavyaṃ lepanaṃ dinasaptakam /
kapālarañjanaṃ khyātaṃ yāvajjīvaṃ na saṃśayaḥ // Rrā_2,5.41 //
bījāni kākatuṇḍyāśca siryālībījasaṃyutam /
taccūrṇaṃ dinacatvāri bhāvyaṃ nirguṇḍījairdravaiḥ // Rrā_2,5.42 //
japāpuṣpadravaistāvattataḥ pātālayantrake /
tailaṃ prāhyaṃ tu tallepātkeśānāṃ rañjanaṃ bhavet // Rrā_2,5.43 //
veṣṭyameraṇḍapattraiśca nirvāte kṣīrabhojanam /
kuryātsnānaṃ kāñjikaiśca nityaṃ saptadine kṛte // Rrā_2,5.44 //
yāvajjīvaṃ na saṃdehaḥ keśāḥ syur bhramaropamāḥ /
bhṛṅgarājaṃ kācamācīṃ samāṃśaṃ jalamaṇḍavīm // Rrā_2,5.45 //
saṃpiṣṭyāpūpikāṃ kṛtvā tailamadhye vipācayet /
pakvāṃ tāṃ peṣayettailairlepaḥ syātkeśarañjanam // Rrā_2,5.46 //
pūrvavatkramayogena saptāhāttatphalaṃ bhavet /
ayaskāntamaye pātre rātrau lepyaṃ phalatrayam // Rrā_2,5.47 //
bhṛṅgarājadravaiḥ sārdhaṃ prātaḥ keśān pralepayet /
evaṃ kuryāttrisaptāhaṃ jāyate pūrvavatphalam // Rrā_2,5.48 //
prakṣipenmāhiṣe śṛṅge kṛṣṇajīraṃ tadandhayet /
gṛhāgre kardame kṣiptvā ṣaṇmāsāttatsamuddharet // Rrā_2,5.49 //
taddrutaṃ jāyate kṛṣṇaṃ karṣaikaṃ śirasi kṣipet /
veṣṭayetpūrvayogena kapālarañjanaṃ bhavet // Rrā_2,5.50 //
bhramarāñjanasaṃkāśaṃ yāvajjīvaṃ na saṃśayaḥ /
nīlīpattraṃ bhṛṅgarājaṃ triphalā kṛṣṇamāyasam // Rrā_2,5.51 //
madanasya ca bījāni puṣpaṃ koraṇṭakasya ca /
arjunasya tvacaṃ cūrṇaṃ nalinīmūlakardamam // Rrā_2,5.52 //
sarvaṃ tulyaṃ kṣipedbhāṇḍe lohaje tannirodhayet /
pakṣamekaṃ kṣipedbhūmau bhāṇḍātkalkaṃ samuddharet // Rrā_2,5.53 //
kalkāccaturguṇaṃ tailaṃ tailāccaturguṇaṃ dravam /
bhṛṅgatriphalajaṃ yojyaṃ pacettailāvaśeṣakam // Rrā_2,5.54 //
parīkṣārthaṃ kṣipetpakṣaṃ balākāyā yadā bhavet /
kṛṣṇavarṇaṃ tadā siddhaṃ pātre kṛṣṇāyase kṣipet // Rrā_2,5.55 //
māsaikaṃ dhārayettasmiṃstataḥ keśānvilepayet /
tiṣṭhanti māsaṣaṭkaṃ tu bhramarastomasaṃnibhāḥ // Rrā_2,5.56 //
vāsāpalāśaciñcotthair daṇḍair vāśvatthajair dṛḍham /
nāgaṃ pātragataṃ cālyaṃ yāvadbhavati mūrchitam // Rrā_2,5.57 //
palaikaṃ tatsamādāya lohacūrṇaṃ paladvayam /
tripalaṃ triphalācūrṇaṃ dāḍimasya phalatvacaḥ // Rrā_2,5.58 //
śuṣkaṃ cūrṇaṃ palaikaṃ tatsarveṣāṃ kāñjikaṃ samam /
bhāṇḍe sarvaṃ pacetkiṃcittaṃ kṣipellohabhājane // Rrā_2,5.59 //
bhṛṅgarājakuraṇṭotthadravaṃ dattvātape kṣipet /
trisaptāhaṃ prayatnena dravo deyaḥ punaḥ punaḥ // Rrā_2,5.60 //
tatastaṃ rakṣayettena lepātsyātkeśarañjanam /
uktānukteṣu lepeṣu veṣṭyameraṇḍapattrakaiḥ // Rrā_2,5.61 //
śiro rātrau divā snānaṃ yuktireṣā praśasyate /
vajrīkṣīreṇa saptāhaṃ bhāvayedabhayāphalam /
taccūrṇayuktatailasya lepācchuklā bhavanti hi // Rrā_2,5.62 //
keśāśca sarvaromāṇi śaṅkhavarṇā bhavanti vai /
saptāhaṃ vajradugdhena suśvetān bhāvayettilān // Rrā_2,5.63 //
tebhyastailaṃ gṛhītvā tallepācchuklā bhavanti vai /
gauryāmalakacūrṇaṃ tu vajrīkṣīreṇa saptadhā // Rrā_2,5.64 //
bhāvayettena lepena śuklatāṃ yānti mūrdhajāḥ /
sindūraṃ sphaṭikāṃ śvetāṃ jalena saha lepayet // Rrā_2,5.65 //
tallepena tu romāṇi suśuklāni bhavanti hi /
māsaikaṃ māgadhīcūrṇaṃ vajrīkṣīreṇa bhāvayet // Rrā_2,5.66 //
narāśvagajavājināṃ śuklīkaraṇamuttamam /
indragopaṃ tailinī ca tālakaṃ rajanīdvayam // Rrā_2,5.67 //
manaḥśilā ca tulyāṃśaṃ cūrṇaṃ snukpayasā tryaham /
bhāvayedarkajaiḥ kṣīraistridinaṃ cātape khare // Rrā_2,5.68 //
tataḥ kuṣmāṇḍajairdrāvairbhāvayeddinasaptakam /
kūṣmāṇḍasya tato garbhe kṣiptvā māsātsamuddharet // Rrā_2,5.69 //
tailena sarvaromāṇi keśān saṃlepayettryaham /
veṣṭayedarkajaiḥ pattraiḥ śuklavarṇā bhavanti ca // Rrā_2,5.70 //
snāne kṛte śuṣkakaceṣu rātrau lepe kṛte pūrvadalaistu veṣṭyam /
dadhnā tilaiḥ snānamataḥ prabhāte kuryāttryahaṃ lepanamitthameva // Rrā_2,5.71 //
RRĀ, 2, 6
yeṣāṃ rāmā ramaṇakuśalā rāgasaktāḥ pragalbhāḥ kāmāsaktā hariṇanayanāścandrabimbānanāśca /
teṣāṃ vakṣye madanasukhadāṃ vīryavṛddhiṃ prabhūtāṃ mattāḥ siddhāḥ śatamapi dṛḍhāstādṛśāstoṣayanti // Rrā_2,6.1 //
vajrahemārkasūtābhralohabhasma kramottaram /
sarvaṃ kanyādravairmardyaṃ śālmalyāśca dravaistryaham // Rrā_2,6.2 //
tadruddhvā kācakūpyantarvālukāyāṃ tryahaṃ pacet /
tatkalkaṃ musalīkvāthair vajrārkakṣīrasaṃyutaiḥ // Rrā_2,6.3 //
dinaikaṃ mardayetkhalve ruddhvāntarbhūdhare puṭet /
yāmāduddhṛtya saṃcūrṇyaṃ sitākṛṣṇātrijātakaiḥ // Rrā_2,6.4 //
samaiḥ samaṃ vimiśryātha māṣaikaṃ bhakṣayetsadā /
māgadhī musalī yaṣṭī vānarībījakaṃ samam // Rrā_2,6.5 //
cūrṇaṃ sitājyagokṣīraiḥ palārdhaṃ pāyayedanu /
kāminīnāṃ sahasraikaṃ ramamāṇo na muhyati /
sevanāddṛḍhakāyaḥ syādraso'yaṃ makaradhvajaḥ // Rrā_2,6.6 //
śuddhasūtaṃ samaṃ gandhaṃ raktotpaladaladravaiḥ /
yāmaṃ mardyaṃ punargandhaṃ sārdhaṃ tatra vinikṣipet // Rrā_2,6.7 //
pūrvadrāvairdinaṃ mardyaṃ rasārdhaṃ gandhakaṃ punaḥ /
dattvā tadvaddinaṃ mardyaṃ kācakūpyāṃ nirodhayet // Rrā_2,6.8 //
dinaikaṃ vālukāyantre pakvamuddhṛtya cūrṇayet /
bhūkuṣmāṇḍīkaṣāyeṇa bhāvayeddinasaptakam // Rrā_2,6.9 //
chāyāyāṃ tatsitātulyaṃ niṣkaikaṃ bhakṣayetsadā /
śaṇamūlaṃ sabījaṃ ca musalī śarkarā samam // Rrā_2,6.10 //
gavāṃ kṣīraiḥ palārdhaṃ tu anu rātrau sadā pibet /
anantaṃ vardhate vīryaṃ raso'yaṃ madanodayaḥ // Rrā_2,6.11 //
śuddhasūtasamaṃ gandhaṃ badarīcitrakadravaiḥ /
mardyaṃ cāṅkollajairdrāvaistaptakhalve dinatrayam // Rrā_2,6.12 //
sadyo hatājamāṃsasya piṇḍe nyastaṃ ca sīvayet /
tatpiṇḍaṃ tilatailena lohapātre śanaiḥ pacet // Rrā_2,6.13 //
yāvanmāṃsaṃ raktavarṇaṃ tataḥ sūtaṃ samuddharet /
tridinaṃ musalīkvāthairbhāvitaṃ sitayā yutam // Rrā_2,6.14 //
niṣkaikaṃ bhakṣayennityaṃ raso'yaṃ madaneśvaraḥ /
vidārīkandacūrṇaṃ tu kṣīrājyena palaṃ pibet // Rrā_2,6.15 //
ramayetstrīśataṃ nityaṃ tattyāgādandhatāṃ vrajet /
mṛtābhraṃ pāradaṃ svarṇaṃ tulyaṃ mardyaṃ dinatrayam // Rrā_2,6.16 //
musalītriphalākvāthair vājigandhākaṣāyakaiḥ /
kadalīkandajairdrāvaistadgolaṃ cāndhitaṃ puṭet // Rrā_2,6.17 //
bhūdhare dinamātraṃ tu samuddhṛtyātha mardayet /
dinaikaṃ pūrvajair drāvaistadvadruddhvā puṭe pacet // Rrā_2,6.18 //
punarmardyaṃ punaḥ pācyamevamaṣṭapuṭaiḥ pacet /
śālmalījātaniryāsaistulyaṃ śarkarayā saha // Rrā_2,6.19 //
khādenniṣkadvayaṃ nityaṃ drāvayedvanitāśatam /
gokṣīrairmarkaṭībījaṃ palārdhaṃ pāyayedanu // Rrā_2,6.20 //
sarvāṅgodvartanaṃ kuryātsayavaiḥ śālmalīdravaiḥ /
rasaḥ kāmakalākhyo'yaṃ mahāvīryakaro nṛṇām // Rrā_2,6.21 //
mṛtasūtaṃ trayo bhāgā bhāgaikaṃ hāṭakaṃ mṛtam /
kadalīkandajairdrāvaiḥ śālmalījadravairdinam // Rrā_2,6.22 //
gokṣīraiśca dinaṃ mardyaṃ kṣaṇaikaṃ pācayedghṛtaiḥ /
tanmadhye śarkarāṃ drākṣāṃ dhātrīṃ rambhāphalaṃ madhu // Rrā_2,6.23 //
gokṣīraṃ musalīṃ māṣān kokilākṣasya bījakam /
sūtāccaturguṇaṃ kṣiptvā mardyaṃ śālmalijairdravaiḥ // Rrā_2,6.24 //
tatsarvaṃ dinamekaṃ tu kāmadevo raso bhavet /
niṣkamātraṃ sadā bhakṣyaṃ gavāṃ kṣīraṃ pibedanu // Rrā_2,6.25 //
maithune dṛḍhaliṅgaḥ syāddrāvayedvanitākulam /
prārambharajasā strīṇāṃ mardayed bhasmasūtakam // Rrā_2,6.26 //
mṛtaṃ tāmraṃ ca tāraṃ ca gandhakaṃ ca samaṃ dinam /
sitāmadhvājyasaṃyuktaṃ niṣkaṃ bhuktvā pibetpayaḥ // Rrā_2,6.27 //
ratikāmaraso nāma kāminīramaṇe hitaḥ /
vānarīmūlagodhūmaṃ kokilākṣasya bījakam // Rrā_2,6.28 //
māṣāścekṣurasaiḥ sarvaṃ loḍitaṃ pācayedghṛtaiḥ /
tenaiva vaṭakāḥ kāryā nityaṃ khādeddvayaṃ dvayam // Rrā_2,6.29 //
anupānamidaṃ siddhaṃ sevanādramayecchatam /
śuddhasūtasamaṃ gandhaṃ tryahaṃ kahlārajairdravaiḥ // Rrā_2,6.30 //
marditaṃ cāndhitaṃ pacyādyāmaṃ vālukayantrake /
raktāgastyadravairbhāvyaṃ dinaikaṃ tu sitāyutam // Rrā_2,6.31 //
niṣkamātraṃ sadā khādedraso'yaṃ madavardhanaḥ /
ajasya vṛṣaṇaṃ kṣīre pakvaṃ tilasitāyutam // Rrā_2,6.32 //
yatheṣṭaṃ bhakṣayeccānu ramayetkāminīśatam /
paladvayaṃ dvayaṃ śuddhaṃ pāradaṃ gandhakaṃ śubham // Rrā_2,6.33 //
karṣaikaṃ māritaṃ svarṇaṃ palaikaṃ mṛtatāmrakam /
raupyabhasma caturniṣkaṃ sarvaṃ pañcāmṛtairdinam // Rrā_2,6.34 //
mardyaṃ ruddhvā dinaṃ pacyādbhūdhare taṃ samuddharet /
piṣṭvā pañcāmṛtaiḥ khādedvaṭikāṃ badarākṛtim // Rrā_2,6.35 //
anaṅgasundarī khyātā rāmāṇāṃ ramate śatam /
śālmalīmūlacūrṇaṃ tu madhuśarkarayānvitam // Rrā_2,6.36 //
palaikaṃ bhakṣayeccānu sitākṣīraṃ tu pāyayet /
śālmalyutthairdravairmardyaḥ pakṣaikaṃ śuddhapāradaḥ // Rrā_2,6.37 //
śuddhagandhaṃ trisaptāhaṃ taddravairmardayetpṛthak /
samāv etau punarmardyau ghṛtairyāmacatuṣṭayam // Rrā_2,6.38 //
tadgolaṃ bandhayedvastre ghṛtairyāmadvayaṃ pacet /
tatastaṃ śālmalīdrāvairmardayeddivasatrayam // Rrā_2,6.39 //
nikṣipetkācakūpyantarvālukāyantragaṃ pacet /
kṣipecchālmalijaṃ drāvaṃ kūpyā garbhe dināvadhi // Rrā_2,6.40 //
sārdrameva samuddhṛtya miśryaṃ tatsitayā samam /
niṣkamātraṃ sadā khādedraso'yaṃ kāmanāyakaḥ // Rrā_2,6.41 //
musalīṃ sasitāṃ kṣīraiḥ palaikāṃ pāyayedanu /
kāminīnāṃ sahasraṃ tu kṣobhayennimiṣāntare // Rrā_2,6.42 //
śuddhasūtatrayo bhāgā bhāgaikaṃ tāmracūrṇakam /
kṛtvā piṣṭīṃ nirudhyātha rambhākandodare punaḥ // Rrā_2,6.43 //
mṛlliptaṃ śoṣitaṃ pacyāddinaikaṃ karīṣāgninā /
evaṃ saptadinaṃ pacyātkande kande dinaṃ dinam // Rrā_2,6.44 //
uddhṛtya bandhayedvastre dṛḍhe caiva caturguṇe /
kṣudraśambūkamāṃsāktachāgīraktagataṃ pacet // Rrā_2,6.45 //
dolāyantre tryahaṃ yāvaddeyaṃ raktaṃ punaḥ punaḥ /
guḍūcyā gajapippalyā kadalyā kokilākṣakaiḥ // Rrā_2,6.46 //
gokṣurīvānarīmūlajātīmūlasya ca dravaiḥ /
pācayettatkaṣāyairvā dolāyantre dinatrayam // Rrā_2,6.47 //
tataḥ kṣīre sitāyukte tadvatpacyāddināvadhi /
uddhṛtya musalīkvāthairmardyaṃ yāmacatuṣṭayam // Rrā_2,6.48 //
rasaḥ pūrṇendunāmāyaṃ khādenmāṃsaṃ sitāyutam /
gokṣuro vānarībījaṃ guḍūcī gajapippalī // Rrā_2,6.49 //
kokilākṣasya bījāni majjā kārpāsabījajā /
śatāvarī ca rambhāyāḥ phalaṃ sarvaṃ samaṃ bhavet // Rrā_2,6.50 //
sarvatulyā sitā yojyā madhunā loḍitaṃ lihet /
palārdhamanupānaṃ syāttataḥ peyaṃ gavāṃ payaḥ // Rrā_2,6.51 //
kāminīnāṃ sahasraikaṃ ramate kāmadevavat /
padmabījaṃ kaseruṃ ca kandaṃ nālaṃ ca karṇikām // Rrā_2,6.52 //
musalī bhṛṅgarāṭ drākṣā pakvaṃ śleṣmātakaṃ phalam /
vijayā markaṭī māṣāḥ śaṇabījāni vai tilāḥ // Rrā_2,6.53 //
kokilākṣasya bījāni bhūkuṣmāṇḍī śatāvarī /
śṛṅgāṭaṃ cirbhiṭaṃ phañjībījāni cāśvagandhikā // Rrā_2,6.54 //
etatsarvaṃ samaṃ cūrṇya pādāṃśaṃ cāharetpṛthak /
pādāṃśasyāṣṭamāṃśena śuddhaṃ sūtaṃ vimiśrayet // Rrā_2,6.55 //
pāradādaṣṭamāṃśaṃ ca karpūraṃ tatra nikṣipet /
cāturjātakamekaikaṃ karpūrāddviguṇaṃ bhavet // Rrā_2,6.56 //
sūtatulyā sitā yojyā mardyaṃ rambhādravairdinam /
tadgolaṃ ḍāmare yantre kramavṛddhāgninā pacet // Rrā_2,6.57 //
dinānte cordhvalagnaṃ tadgrāhyaṃ rambhādravairdṛḍham /
marditaṃ sitayā tulyaṃ māṣaikaṃ bhakṣayetsadā // Rrā_2,6.58 //
raso madanakāmo'yaṃ balavīryavivardhanaḥ /
divyarūpā bhajedrāmāḥ kāmākulakalānvitāḥ // Rrā_2,6.59 //
bhāgatrayaṃ tu yatpūrvaṃ pṛthakcūrṇaṃ surakṣitam /
kulīramāṃsacchāgāṇḍacaṭakāṇḍāni vai pṛthak // Rrā_2,6.60 //
pratyekaṃ cūrṇayettulyaṃ sarvatulyaṃ gavāṃ payaḥ /
tatsarvaṃ cālayan pacyād yāvatpiṇḍatvamāgatam // Rrā_2,6.61 //
prasārya kāṣṭhapātrāntaśchāyāśuṣkaṃ vicūrṇayet /
asya cūrṇasya karpūraṃ catuḥṣaṣṭyaṃśakaṃ kṣipet // Rrā_2,6.62 //
cāturjātakacūrṇaṃ tu kṣipeddvātriṃśadaṃśataḥ /
sarvatulyā sitā yojyā rakṣayennūtane ghaṭe // Rrā_2,6.63 //
karṣadvayaṃ gavāṃ kṣīrairanupānaiḥ sadā pibet /
niṣekaṃ māritaṃ cābhraṃ khādeccharkarayā samam // Rrā_2,6.64 //
śālmalīmūlacūrṇaṃ tu bhṛṅgarājasya mūlakam /
palaikaṃ sitayā cānu seveta kāminīśatam // Rrā_2,6.65 //
vānarīkokilākṣasya bījāni tilamāṣakāḥ /
vāsāgokṣurayormūlaṃ sarvaṃ cūrṇaṃ samaṃ bhavet // Rrā_2,6.66 //
cūrṇatulyaṃ mṛtaṃ cābhraṃ sarvatulyā tu śarkarā /
etatkarṣaṃ gavāṃ kṣīraiḥ pibet kāmāṅganāyakaḥ // Rrā_2,6.67 //
tailena pakvaṃ caṭakaṃ khādetpūrvaṃ tu bhojanāt /
bhojanānte pibetkṣīraṃ rāmāṇāṃ ramayecchatam // Rrā_2,6.68 //
aśvagandhāśatāvaryoḥ śālmalyāścitrakasya ca /
mūlaṃ musalījaṃ kandaṃ kokilākṣasya bījakam // Rrā_2,6.69 //
vidārīpadminīkandaṃ vānarībījakaṃ samam /
etaccūrṇaṃ mṛtābhraṃ tu tulyaṃ śarkarayā samam // Rrā_2,6.70 //
palārdhaṃ pāyayetkṣīraiḥ khādetkukkuṭamāṃsakam /
kṣīrapānaṃ tataḥ kṛtvā ramayetkāminīśatam // Rrā_2,6.71 //
dhātrīphalasya cūrṇaṃ tu bhāvayettatphaladravaiḥ /
ekaviṃśativārān vai śoṣyaṃ peṣyaṃ punaḥ punaḥ // Rrā_2,6.72 //
tatpādāṃśaṃ mṛtaṃ lohaṃ madhvājyaśarkarānvitam /
palaikaṃ bhakṣayennityaṃ sitākṣīraṃ pibedanu // Rrā_2,6.73 //
dhātrīlohaprabhāvena ramayet kāminīśatam /
punarnavā nāgabalā vājigandhā śatāvarī // Rrā_2,6.74 //
gokṣuraṃ musalīkandaṃ mṛtaṃ sūtaṃ samaṃ samam /
cūrṇaṃ madhvājyasaṃyuktaṃ niṣkaṃ bhuktvā pibetpayaḥ // Rrā_2,6.75 //
taṇḍulaṃ vānarībījaṃ cūrṇayetsitayā samam /
āloḍayedgavāṃ kṣīraistena pacyādapūpikām // Rrā_2,6.76 //
tāṃ ghṛtairbhakṣayeccānu ramayetkāminīkulam /
vānarībījacūrṇaṃ tu tvagvarjyaṃ māṣacūrṇakam // Rrā_2,6.77 //
nālikerodakair bhāvyaṃ yāmānte peṣayettataḥ /
viṃśatyaṃśena piṣṭasya mṛtamabhraṃ vimiśrayet // Rrā_2,6.78 //
ghṛtaistadvaṭakaṃ paktvā madhvājyābhyāṃ tu bhakṣayet /
kṣīraṃ sitāṃ cānupibedrāmāṇāṃ ramate śatam // Rrā_2,6.79 //
vālukāsambhavaṃ matsyaṃ supakvaṃ bhakṣayedghṛtaiḥ /
ṣaṇḍho'pi jāyate kāmī vīryastambhaḥ prajāyate // Rrā_2,6.80 //
ūrṇanābhiṃ samaṃ kṣaudraiḥ piṣṭvā nābhiṃ pralepayet /
mucyate baddhaṣaṇḍho'pi kṣīrairvahniṃ pibedanu // Rrā_2,6.81 //
svayamagnirasaṃ cātra triniṣkaṃ bhakṣayetsadā /
ghṛtāktā dalitā māṣāḥ kṣīreṇa saha pācitāḥ // Rrā_2,6.82 //
sitājyasaṃyutā bhakṣyā vīryavṛddhikarā hy alam /
kṣaṇe kṣaṇe bhajedrāmāṃ yathā pārāvato dhruvam // Rrā_2,6.83 //
samyaṅmāritamabhrakaṃ kaṭuphalaṃ kuṣṭhāśvagandhāmṛtā methī mocaraso vidārimusalīgokaṇṭakekṣurakām /
rambhākandaśatāvarī hy ajamodā māṣāstilā dhānyakaṃ yaṣṭī nāgabalā kacoramadanaṃ jātīphalaṃ saindhavam // Rrā_2,6.84 //
bhārgīkarkaṭaśuṅgibhṛṅgatrikaṭu dvau jīrakau citrakaṃ cāturjātapunarnavāgajakaṇādrākṣāśaṇaṃ vāsakaḥ /
śālmalyaṅghri phalatrikaṃ kapibhavaṃ bījaṃ samaṃ cūrṇayec cūrṇāṃśā vijayāsitādviguṇitā madhvājyamiśraṃtu tat // Rrā_2,6.85 //
karṣārdhāṃ gulikāṃ vilehyamathavā kṛtvā sadā sevayet peyā kṣīrasitānu vīryakaraṇe stambhe'pyalaṃ kāminām /
śyāmāvaśyakaraḥ samādhisukhadaḥ saṅge'ṅganādrāvakaḥ kṣīṇe puṣṭikaraḥ kṣayakṣayakaro nānāmayadhvaṃsakaḥ // Rrā_2,6.86 //
kāsaśvāsamahātisāraśamano mandāgnisaṃdīpano hy arśāṃsi grahaṇīpramehanicayaśleṣmātisārapraṇut /
nityānandakaver viśeṣakavitāvācāvilāsodbhavaṃ datte sarvaṃ mahāsthiradaśāṃ dhyānāvasāne bhṛśam // Rrā_2,6.87 //
abhyāsena nihanti mṛtyupalitaṃ kāmeśvaro vatsarāt sarveṣāṃ hitakārako nigaditaḥ śrīnityanāthena
vai vṛddhānāmapi kāmavardhanakaraḥ prauḍhāṅganāsaṃgame siddho'yaṃ dhanavastvamoghasukhado
bhūpaiḥ sadā sevyatām // Rrā_2,6.88 //
ityetaduktaṃ bahuvīryavardhanaṃ rātrau sadā kṣīrasitāsamanvitam /
bhuktottaraṃ sevitamāśu kāmināṃ vidagdharāmākulavaśyakārakam // Rrā_2,6.89 //
RRĀ, 2, 7
vīryaṃ sthiraṃ yonimukheṣu yeṣāṃ sthūlaṃ dṛḍhaṃ dīrghatamaṃ ca liṅgam /
teṣāṃ pragalbhāḥ pramadāśca sarvā bhavanti tṛptāḥ surataprasaṅge // Rrā_2,7.1 //
nāgavallīdaladrāvaiḥ saptāhaṃ śuddhapāradam /
mardayettaptakhalve tu kṣālayetkāñjikaistataḥ // Rrā_2,7.2 //
tatkṣiped viṣakandasya garbhe niṣkacatuṣṭayam /
viṣeṇa tanmukhaṃ ruddhvā sthūlavārāhamāṃsake // Rrā_2,7.3 //
piṇḍaṃ garbhe nirudhyātha mukhaṃ sūtreṇa sīvayet /
saṃdhyākāle baliṃ dattvā kukkuṭaṃ madirāyutam // Rrā_2,7.4 //
tataś cullyāṃ lohapātre taile dhattūrasambhave /
taṃ viṃśatipale pacyātsapiṇḍaṃ mandavahninā // Rrā_2,7.5 //
saṃdhyāmārabhya yatnena yāvatsūryodayaṃ tathā /
haṭhājjāgaraṇaṃ kuryādanyathā tanna sidhyati // Rrā_2,7.6 //
prātaruddhṛtya guṭikāṃ kṣīrabhāṇḍe vinikṣipet /
tatkṣīraṃ śuṣyati kṣiprametatpratyayamadbhutam // Rrā_2,7.7 //
dṛṣṭvā tāṃ dhārayedvaktre vīryastambhakarīṃ ratau /
kṣīraṃ pītvā ramedrāmāḥ kāmākulakalānvitāḥ // Rrā_2,7.8 //
mukhāddhastaṃ yadā prāptā tadā vīryaṃ patatyalam /
brahmāṇḍaguṭikā nāma śoṣayantī mahodadhim // Rrā_2,7.9 //
dagdhamaṅkollamūlaṃ tu karpūraṃ kuṅkumaṃ tathā /
rocanā sahadevī ca samaṃ sarvaṃ prapeṣayet // Rrā_2,7.10 //
viṣamuṣṭikatailena liptaliṅgo hy anena vai /
naro nārīsahasraikaṃ gacchanvīryaṃ na muñcati // Rrā_2,7.11 //
śvetārkatūlajāṃ vartiṃ kṛtvā sūkaramedasā /
yāvajjvalati dīpo'yaṃ tāvadvīryaṃ sthiraṃ nṛṇām // Rrā_2,7.12 //
indravāruṇikāmūlaṃ puṣye nagnaḥ samuddharet /
tryūṣaṇaiśca gavāṃ kṣīraiḥ piṣṭvā kuryādvaṭīṃ dṛḍhām // Rrā_2,7.13 //
chāyāśuṣkā sthitā vaktre vīryastambhakarī nṛṇām /
varamaṅkolatailena nābhilepo'pi vīryadhṛk // Rrā_2,7.14 //
raktāpāmārgāmūlaṃ tu somavāre'bhimantrayet /
bhaume prāptaḥ samuddhṛtya bandhet kaṭyāṃ ca vīryadhṛk // Rrā_2,7.15 //
caṭakānaṅkulītailaiḥ pādādhaḥ saṃpralepayet /
na muñcati naro vīryaṃ śayyāṃ pādena na spṛśet // Rrā_2,7.16 //
ḍuṇḍubho nāma yaḥ sarpaḥ kṛṣṇavarṇastamāharet /
tasyāsthi dhārayetkaṭyāṃ naro vīryaṃ na muñcati // Rrā_2,7.17 //
tanmukte muñcate vīryaṃ siddhayoga udāhṛtaḥ /
sahadevīyamūlaṃ tu tatsamaṃ padmakesaram // Rrā_2,7.18 //
piṣṭvā madhvājyasaṃyukto lepo nābhau tu vīryadhṛk /
śvetasya kokilākṣasya bījaṃ mūlaṃ samāharet // Rrā_2,7.19 //
piṣṭaṃ taṇḍulasambhūtaṃ badarīṇāṃ phalaṃ samam /
jalaiḥ piṣṭvā vaṭī dhāryā vīryastambhakarī mukhe // Rrā_2,7.20 //
nāgavallīpayaḥpiṣṭaṃ lajjāmūlaṃ pralepayet /
tannābhau vīryadhṛk puṃsāṃ mūlaṃ vā tulasībhavam // Rrā_2,7.21 //
mūlena śvetaguñjāyā vartiṃ kṛtvā pradīpayet /
dīpaṃ sūkaratailena vīryastambhakaraṃ nṛṇām // Rrā_2,7.22 //
bījamīśvaraliṅgyās tu sūtaṃ vṛścikakaṇṭakam /
sarvaṃ pūgaphalasyāntaḥ kṣiptvā veṣṭyaṃ trilohakaiḥ // Rrā_2,7.23 //
jihvopari sthite tasminnaro vīryaṃ na muñcati /
śleṣmātasya kuraṇṭasya bījaṃ phañjyāḥ samāharet // Rrā_2,7.24 //
ajākṣīreṇa taṃ piṣṭvā karṣaṃ bhuktvā tu vīryadhṛk /
sūraṇaṃ tulasīmūlaṃ tāmbūlaiḥ saha bhakṣayet // Rrā_2,7.25 //
na muñcati naro vīryaṃ karṣaikena pṛthakpṛthak /
nakhāsthīni samādāya mārjārasya sitasya vai // Rrā_2,7.26 //
śvetāparājitāmūlaṃ nīlīmūlaṃ śmaśānajam /
sarvaṃ baddhvā kaṭau vīryaṃ cirakālaṃ na muñcati // Rrā_2,7.27 //
bhūlatā sikthakaṃ tulyaṃ limpettailaiḥ kusumbhajaiḥ /
pādau vīryadharo bhūyātpadbhyāṃ śayyāṃ na saṃspṛśet // Rrā_2,7.28 //
navanītena vā lepyaṃ caṭakāṇḍaṃ ca pūrvavat /
indravāruṇīmūlaṃ unmattājasya mūtrataḥ // Rrā_2,7.29 //
bhāvayettena lepena naro vīryaṃ na muñcati /
dāḍimasya tvacaścūrṇaṃ phalaṃ bhallātakākṣayoḥ // Rrā_2,7.30 //
piṣṭvā tatkaṭutailena lepaḥ syātpūrvavatphalam /
karpūraṃ ṭaṅkaṇaṃ sūtaṃ munipuṣparasaṃ madhu // Rrā_2,7.31 //
mardayitvā limpettena liṅgaṃ yāvatsamantataḥ /
jalaiḥ prakṣālayelliṅgaṃ bhajedrāmāṃ yathocitām // Rrā_2,7.32 //
vīryaṃ stambhayate puṃsāṃ yāmamātraṃ na saṃśayaḥ /
kṛṣṇadhattūratailena pāradaṃ gharṣayeddinam // Rrā_2,7.33 //
trilohairveṣṭitaṃ baddhaṃ tatkaṭyāṃ vīryadhārakam /
svarṇaṃ vyomasattvaṃ tāraṃ tāmraṃ ca rocanam // Rrā_2,7.34 //
bījaṃ vai śarapuṅkhāyāḥ kṛṣṇadhattūrabījakam /
sarvaṃ mardyaṃ vaṭakṣīraiḥ kuberākṣasya bījake // Rrā_2,7.35 //
tatkṣiptvā dhārayedvaktre vīryastambhakaraṃ ciram /
kṛkalāsasya pucchāgraṃ mudrikākāratāṃ kṛtam // Rrā_2,7.36 //
ūrṇanābhasya jālena veṣṭayitvātha dhārayet /
vāmahaste kaniṣṭhāyāṃ naro vīryaṃ na muñcati // Rrā_2,7.37 //
sthalamīnaṃ samādāya śuṣkaṃ cūrṇena lepayet /
ulliptaṃ rakṣayetkiṃcidvaktre dhāryaśca vīryadhṛk // Rrā_2,7.38 //
paścimasamudrasya taṭe amaracaṇḍeśvaro nāma devatāyatanaṃ tasyāgre vālukāmadhye sthalamīnāstiṣṭhanti te ca vālukāmīnāḥ kathyante /
śuddhasūte vinikṣipya svarṇaṃ vā nāgameva vā /
aṣṭamāṃśena tatsarvaṃ mardayettaptakhalvake // Rrā_2,7.39 //
śālmalyāścaiva pañcāṅgarasaṃ tatra vinikṣipet /
śleṣmāntasya phalaṃ pakvaṃ kokilākṣasya bījakam // Rrā_2,7.40 //
tilapiṇyākacūrṇaṃ tu dattvā tāvadvimardayet /
jalaukā jāyate yāvattataḥ karpūraṭaṅkaṇam // Rrā_2,7.41 //
kapikacchukaromāṇi vākucītailakaṃ paṭu /
māgadhīṃ ca jalaiḥ piṣṭvā tatsarvaṃ taptakhalvake // Rrā_2,7.42 //
kṣipetpūrvajalaukāṃ ca trisaptāhaṃ vimardayet /
sā yojyā kāmakāle tu nārīṇāṃ yonigahvare // Rrā_2,7.43 //
madadarpaharā tāsāṃ madavihvalakārakā /
bālye ṣaḍaṅgulā yojyā yauvane sā navāṅgulā // Rrā_2,7.44 //
dvādaśāṅgulikā yojyā pragalbhānāṃ jalaukikā /
yo vā tāṃ dhārayenmūrdhni vīryaṃ tasya sthiraṃ bhavet // Rrā_2,7.45 //
pāradādaṣṭamāṃśena suvarṇaṃ nāgameva vā /
yojayettaptakhalve tu śālmalītvaṅnijadravaiḥ // Rrā_2,7.46 //
munipattrarasairnīlīmūladrāvaiśca mardayet /
śleṣmātakaphalaṃ pakvaṃ kokilākṣasya bījakam // Rrā_2,7.47 //
majjā supakvā bilvasya kṣipettatraiva mardayet /
jalaukā jāyate yāvattatastasmātsamuddharet // Rrā_2,7.48 //
trisaptāhaṃ taptakhalve karpūrādyaiśca pūrvavat /
mardayecca phalaṃ tadvajjāyate nātra saṃśayaḥ // Rrā_2,7.49 //
rasādaṣṭamabhāgaṃ tu suvarṇaṃ nāgameva vā /
yojyaṃ ca triphalā bhṛṅgī śuṇṭhī chāgapayo ghṛtam // Rrā_2,7.50 //
kṣaudraṃ gomūtrakaṃ caiva sarvaṃ saptadināvadhi /
mardayettadavacchinnaṃ jalaukā yāvatā bhavet // Rrā_2,7.51 //
karpūrādyaiḥ punarmardyaṃ taptakhalve tu pūrvavat /
pūrvavajjāyate siddhistadvadyoge na saṃśayaḥ // Rrā_2,7.52 //
tridinaṃ mardayetkhalve sūtaṃ niṣkacatuṣṭayam /
triphalāyāstu niryāsaṃ stokaṃ stokaṃ vinikṣipet // Rrā_2,7.53 //
payaścaiva mahāśṛṅgyā dātavyaṃ mardanakṣamam /
jalaukā mardanākhyeyaṃ jāyate sukhadā nṛṇām // Rrā_2,7.54 //
rāmāṇāṃ madamattānāṃ drāvikāgnau ghṛtaṃ yathā /
pūrvavatkramayogena vīryastambhakarī bhavet // Rrā_2,7.55 //
pāradaṃ maricaṃ kuṣṭhaṃ tagaraṃ kaṇṭakārikā /
aśvagandhātilakṣaudrasaindhavaśvetasarṣapāḥ // Rrā_2,7.56 //
apāmārgo yavā māṣāḥ pippalī ca samaṃ jalaiḥ /
piṣṭvā vimardayettena liṅgaṃ māsamaharniśam // Rrā_2,7.57 //
vardhate hastamātraṃ tatsthaulyena musalopamam /
varāhavasayā kṣaudrairliṅgaṃ māsaṃ vilepayet // Rrā_2,7.58 //
atidīrghaṃ dṛḍhaṃ sthūlaṃ jāyate nātra saṃśayaḥ /
aśvagandhā vacā kuṣṭhaṃ bṛhatī ca śatāvarī // Rrā_2,7.59 //
pācayettilatailena mardayettena pūrvavat /
liṅgaṃ sthūlaṃ dṛḍhaṃ dīrghaṃ māsamātrātprajāyate // Rrā_2,7.60 //
jambūsūkarajaṃ tailaṃ mahārāṣṭrī ca ṭaṅkaṇam /
madhunā saha lepo'yaṃ māsālliṅgasya vṛddhikṛt // Rrā_2,7.61 //
miśritaṃ musalīcūrṇaṃ māhiṣairnavanītakaiḥ /
tadbhāṇḍaṃ dhānyarāśau ca sthitaṃ saptadinairharet // Rrā_2,7.62 //
tena pralepayelliṅgaṃ vardhate māsamātrataḥ /
pippalī maricaṃ kṣīraṃ sitā tulyaṃ vimardayet // Rrā_2,7.63 //
māsaikaṃ vṛddhikṛlliṅge nātra kāryā vicāraṇā /
māhiṣaṃ goghṛtaṃ tulyaṃ saindhavaṃ ca samaṃ samam // Rrā_2,7.64 //
anena lepayelliṅgaṃ sthūlaṃ syānmāsamātrataḥ /
aśvagandhāpamārgau ca sārivākṣaphalaṃ tilāḥ // Rrā_2,7.65 //
sarṣapendrayavaṃ tulyamajākṣīreṇa peṣayet /
tena liṅgaṃ tu māsaikaṃ mardanādvṛddhimāpnuyāt // Rrā_2,7.66 //
māṃsīmakṣaphalaṃ kuṣṭhamaśvagandhāṃ śatāvarīm /
taile paktvā pralepo'yaṃ māsālliṅgasya vṛddhikṛt // Rrā_2,7.67 //
rohītamatsyajaṃ pittaṃ jalaukā lāṅgalī samam /
anena lepayelliṅgaṃ syānmāsānmusalopamam /
niśā sitāśvagandhā ca pāradaṃ mardayetsamam /
anena mardayelliṅgaṃ yonikarṇastanāṃstathā /
vardhante māsamātreṇa nātra kāryā vicāraṇā // Rrā_2,7.68 //
oṃ namo bhagavate uḍḍāmareśvarāya sara prasara 2 kuru ṭha ṭhaḥ /
anena mantreṇa sarve vardhanayogāḥ saptābhimantritāḥ siddhā bhavanti /
jāmbūmārjārayoḥ pittaṃ yavāgūmarditaṃ dihet /
māsaikādvardhate liṅgaṃ stanau karṇau ca mardanāt // Rrā_2,7.69 //
oṃ namo bhagavate uḍḍāmareśvarāya sara prasara prasara nikala nikala nikālaya nikālaya svāhā ṭhaḥ ṭhaḥ // Rrā_2,7.70 //
gṛhagodhā śuno jihvā strījarāyuḥ samaṃ samam /
piṣṭvā dhāryaṃ tāmrapātre saptāhāttaṃ punaḥ pacet // Rrā_2,7.71 //
tilatailena tattailamardanādvardhate khalu /
liṅgaṃ stanau ca karṇau ca hastau pādau na saṃśayaḥ /
oṃ namo bhagavate uḍḍāmareśvarāya sara sara hili hili svāhā ṭhaḥ ṭhaḥ /
atitarasukhasādhyair yogarājaiḥ prasiddhaiḥ satatasuratayogyaṃ stambhanaṃ vardhanaṃ ca /
nipuṇarasikarāmārañjakaṃ mohakaṃ syād gaditamiha samastaṃ bhogināṃ saukhyahetuḥ // Rrā_2,7.72 //
RRĀ, 2, 8
śrīśaile dehasiddhiḥ prabhavati sahasā vṛkṣamṛtkandatoyais tacchāstraṃ śambhunoktaṃ pragahanam akhilaṃ vīkṣitaṃ yattu sāram /
vyāhṛtyānekayuktyā sakalasukhakaraṃ dṛṣṭasiddhaṃ tu yadyattadvakṣye sādhakānāmanubhavapathagaṃ bhuktaye muktaye ca // Rrā_2,8.1 //
{Fels mit guggulu bei Mallikārjuna}
mallikārjunadevasya purato gajasaṃnibhā /
śilā tiṣṭhati yā rātrau sravate gugguluṃ sadā // Rrā_2,8.2 //
pālāśacāṭunā grāhyaṃ kṣipedalābupātrake /
tadguggulusamaṃ gandhaṃ niṣkaikaṃ bhakṣayetsadā // Rrā_2,8.3 //
māsānmṛtyujarāṃ hanti jīvedācandratārakam /
tadgugguluṃ drute tāmre koṭibhāgena yojayet // Rrā_2,8.4 //
tadbhavetkanakaṃ divyaṃ jāmbūnadasamaprabham /
{Glocke bei Ghaṇṭāsiddheśvara}
vāmato mallināthasya ghaṇṭāsiddheśvaraḥ sthitaḥ // Rrā_2,8.5 //
taddvāre vidyate kuṇḍaṃ tatra ghaṇṭā vilambate /
rātrau kṛṣṇacaturdaśyāṃ sopavāsais tribhirjanaiḥ // Rrā_2,8.6 //
kartavyaṃ sādhanaṃ tatra nirvikalpairanidritaiḥ /
ekastu snāpayeddevaṃ jalamekastu vāhayet // Rrā_2,8.7 //
ekastu vādayedghaṇṭāmavicchinnaṃ niśāvadhi /
tatastuṣṭo bhavecchambhuḥ khecaratvaṃ prayacchati // Rrā_2,8.8 //
ghaṇṭāsiddheśvarasyaiva dakṣiṇe krośamātrake /
nikhaneddṛśyate tatra mṛdgorocanasaṃnibhā // Rrā_2,8.9 //
sitākṣīraiḥ pibetkarṣaṃ saptāhādamaro bhavet /
{candrodaka im W von Mallinātha}
candrodakaṃ prasiddhaṃ vai mallināthasya paścime // Rrā_2,8.10 //
sthitaṃ vaiśākhamāse tu pūrṇamāsyāṃ susādhayet /
sādhako nirvikalpena sthitvā tasya samīpataḥ // Rrā_2,8.11 //
rātrau japaṃ prakurvāṇastattoyaṃ cārdharātrake /
spraṣṭuṃ candro yadā gacchettadā kṣipraṃ karāñjalim // Rrā_2,8.12 //
kṛtvā tiṣṭhedyadā yāti tajjalaṃ tatkṣaṇātpibet /
vajrakāyo bhavedvīro jīvedācandratārakam // Rrā_2,8.13 //
{Tamarindenbaum im Osten von Śrīśaila}
śrīśailapūrvadvāre tu devo'sti tripurāntakaḥ /
devasyottaradigbhāge ciñcāvṛkṣaḥ samīpataḥ // Rrā_2,8.14 //
vidyate tasya mūle tu bhairavo dṛśyate svayam /
tasyāgre nikhanedbhūmiṃ puruṣasya pramāṇataḥ // Rrā_2,8.15 //
dṛśyate taptakuṇḍaṃ tu nīlavarṇajalānvitam /
ciñcāvṛkṣasya pattrāṇi samyagvastreṇa bandhayet // Rrā_2,8.16 //
tasmin kuṇḍe vinikṣipya tāni mīnā bhavanti vai /
saṃgṛhya tasya kāṣṭhena pacetteṣāṃ vivarjayet // Rrā_2,8.17 //
kaṇṭakāni śiraḥ pucchaṃ śeṣaṃ bhakṣeta sādhakaḥ /
kṣaṇaṃ mūrchā bhavettena prabuddho jāyate svayam // Rrā_2,8.18 //
chidraṃ paśyati medinyāṃ jīvedvarṣāyutaṃ naraḥ /
tripurāntakadevasya paścime gavyūtidvaye // Rrā_2,8.19 //
maṇipalliriti grāmastasya paścimato giriḥ /
tasya paścimadigbhāge kapāṭaṃ dṛśyate śubham // Rrā_2,8.20 //
pūrvābhimukhaḥ praviśettato gacchecca dakṣiṇam /
daśadhanvantaraṃ yāvaddṛśyante jvalanaprabhāḥ // Rrā_2,8.21 //
āmrākārāḥ supāṣāṇā grāhyā vastreṇa bandhayet /
raktavarṇaṃ bhavedvastraṃ kṣīramadhye kṣipettataḥ // Rrā_2,8.22 //
tatkṣīraṃ jāyate raktaṃ tatkṣīraṃ sādhakaḥ pibet /
saptāhādvajrakāyaḥ syājjīveccandrārkatārakam // Rrā_2,8.23 //
tripurāntakadevasya uttare kokilābilam /
vikhyātaṃ sarvalokeṣu kṛtvā vamanarecanam // Rrā_2,8.24 //
sādhakaḥ praviśettatra daśadhanvantarāvadhi /
pāṣāṇāḥ kokilākārāstiṣṭhanti tāṃs tu cāharet // Rrā_2,8.25 //
teṣāṃ pṛṣṭhe tilāḥ kṣiptāḥ sphuṭantyeva hi tatkṣaṇāt /
ityevaṃ pratyayaṃ dṛṣṭvā tāṃś ca ghṛṣṭvā parasparam // Rrā_2,8.26 //
kṣīramadhye kṣipettān vai kṣīraṃ kṛṣṇaṃ prajāyate /
ākaṇṭhāntaṃ pibettattu divyakāvyo bhavennaraḥ // Rrā_2,8.27 //
valīpalitanirmukto jīvedbrahmadinatrayam /
chidraṃ paśyati medinyāṃ vāyuvego mahābalaḥ // Rrā_2,8.28 //
tripurāntakadevasya pūrvadigyojanāntare /
devaḥ svargapurī nāma vidyate tatra vai khanet // Rrā_2,8.29 //
devāgre bhūmikāṃ jānumātrāṃ tatra phalā iva /
nirgacchanti tu pāṣāṇāḥ kharasparśā bhavanti vai // Rrā_2,8.30 //
tripurāntakadevasya paścime yojanārdhake /
vidyate hi biladvāraṃ tanmadhye dhanuṣāṃ trayam // Rrā_2,8.31 //
gacchetkharjūravṛkṣo vai dṛśyate kṛṣṇavarṇakaḥ /
tatphalānāṃ rasaṃ pītvā mūrchā saṃjāyate kṣaṇam // Rrā_2,8.32 //
tataḥ saṃjāyate siddho jīveccandrārkatārakam /
śrīśaile dakṣiṇe dvāre jāleśvarasureśvarau // Rrā_2,8.33 //
devau prasiddhau vidyete nikhanettatra bhūmikām /
pāṣāṇāḥ śrīphalākārā niryānti sparśabhedakāḥ // Rrā_2,8.34 //
devo rāmeśvarastatra vidyate tasya saṃnidhau /
rudrākṣākārapāṣāṇāḥ kharasparśā bhavanti te // Rrā_2,8.35 //
jyotiḥsiddhavaṭe vṛkṣe ekapādena tiṣṭhati /
āvartadevako nāma tatsamīpe tu paścime // Rrā_2,8.36 //
vidyate parvatastatra pāṣāṇāstālakopamāḥ /
ādāya tān dhamettīvraṃ divyaṃ bhavati kāñcanam // Rrā_2,8.37 //
tatraiva dakṣiṇadvāre devaḥ syātkuṇḍaleśvaraḥ /
tatsamīpe khanedbhūmiṃ jānumātrāṃ tato haret // Rrā_2,8.38 //
pāṣāṇāḥ śrīphalākārā raktāśca sparśavedhakāḥ /
puruṣeśvaradevasya kuṇḍamasti samīpataḥ // Rrā_2,8.39 //
guñjā ca riṭhṭhakaś caiva dvau vṛkṣau tatra tiṣṭhataḥ /
tayoḥ pattrāṇi saṃbhakṣya tatkṣaṇādamaro bhavet // Rrā_2,8.40 //
tathā hastiśilā tatra tasyā dakṣiṇataḥ khanet /
hastamātraṃ tataḥ paśyejjambūphalasamākṛtiḥ // Rrā_2,8.41 //
śilā tatra samākhyātā sparśagrāhyā prayatnataḥ /
nāmnā hastiśiraḥ khyātaṃ saiva hastiśilā bhavet // Rrā_2,8.42 //
tasyā dakṣiṇadigbhāge yojanaikena tiṣṭhati /
chāyāchattraṃ prasiddhaṃ tacchivarūpaṃ śivoditam // Rrā_2,8.43 //
śatahastapramāṇaṃ tu tatkṣetraṃ parivartulam /
yo 'sau gacchati tasyādho nāsau kenāpi dṛśyate // Rrā_2,8.44 //
rudratulyo bhavetsiddhaḥ krīḍate bhuvanatraye /
athavā sādhayeddūrātkhyātaṃ siddhyaṣṭakaṃ tu yat // Rrā_2,8.45 //
kāntābhraṃ kāñcanaṃ sūtaṃ mardyaṃ kramaguṇottaram /
tadgolaṃ veṣṭayel lohais tribhir yatnātkrameṇa vai // Rrā_2,8.46 //
vastre baddhvā tu tadvastraṃ vaṃśāgre bandhayeddṛḍham /
mantrayetkālīmantreṇa chāyāchattre niveśayet // Rrā_2,8.47 //
tadvaṃśāgraṃ kṣaṇaikena jāyate guṭikā tu tām /
sādhako dhārayedvaktre khecaratvapradāyikām // Rrā_2,8.48 //
tālakaṃ kunaṭīṃ tadvadvaṃśe baddhvā niveśayet /
tābhyāmañjitanetro yo nidhiṃ paśyati bhūgatam // Rrā_2,8.49 //
vaṃśe baddhvā kṣipetkhaḍgaṃ pūrvamantreṇa mantritam /
tatkhaḍgaṃ dhārayeddhaste trailokyavijayī bhavet // Rrā_2,8.50 //
vastre gorocanaṃ baddhvā vaṃśasthaṃ tatra veśayet /
tenaiva tilakaṃ kuryāddṛṣṭvā mohayate jagat // Rrā_2,8.51 //
srotoñjanaṃ kajjalaṃ ca kṣiptvā tatraiva pūrvavat /
tena cāñjitanetro yo devairapi na dṛśyate // Rrā_2,8.52 //
pādukāṃ tena yogena kṣiptvā padbhyāṃ tu dhārayet /
yatrecchā tatra tatraiva gantā bhavati tatkṣaṇāt // Rrā_2,8.53 //
tadvadraktapaṭaṃ tatra kṣiptvā saṃveṣṭya sādhakaḥ /
adṛśyo jāyate samyakpaṭe mukte tu dṛśyate // Rrā_2,8.54 //
kāntābhraṃ kāñcanaṃ sūtaṃ kṛtvā golaṃ tu veśayet /
vaṃśāgrasthaṃ mantrayuktaṃ sparśavedhī bhavettu tat // Rrā_2,8.55 //
śrīśaile paścime dvāre nāmnā brahmeśvareśvaraḥ /
talliṅgaṃ sparśamityāhurdurgā tatraiva tādṛśī // Rrā_2,8.56 //
navamaṃ yattu sopānaṃ nadyāṃ tattādṛśaṃ sthitam /
devasya tiṣṭhati dvāre mudgavarṇaṃ vilokayet // Rrā_2,8.57 //
brahmeśvarasya nairṛtye saṃsthitaṃ tintiṇīvanam /
tasmin vane sthitaṃ kuṇḍaṃ tatra tiṣṭhati caṇḍikā // Rrā_2,8.58 //
ekapādena ciñcādhas tadvṛkṣāt pattramāharet /
baddhvā vastre kṣipetkuṇḍe snānaṃ tatra samācaret // Rrā_2,8.59 //
snānānte poṭalī grāhyā sarve matsyā bhavanti te /
tatkāṣṭhaiḥ pācayettāni kaṇṭhaṃ pucchaṃ śirastyajet // Rrā_2,8.60 //
bhāgaṃ devāya saṃkalpya dvitīyamatitherbhavet /
tṛtīyaṃ sādhako bhuktvā kṣaṇaṃ bhavati mūrchitaḥ // Rrā_2,8.61 //
tatkṣaṇājjāyate siddhaśchidrāṃ paśyati medinīm /
ajarāmaratāṃ yāti na bādhyastridaśairapi // Rrā_2,8.62 //
alampurottare bhāge grāmaḥ syādbhīmapādukaḥ /
tasya grāmasya pārśve tu hastamātraṃ khanedbhuvam // Rrā_2,8.63 //
pāṣāṇāḥ sarpavadvakrā grāhyāḥ sparśā bhavanti te /
yogeśvarīti vikhyātā devatā yā tv alampure // Rrā_2,8.64 //
devyā hy agre guhā ramyā tanmadhye nikhanedbhuvam /
pāṣāṇā bhekasaṃkāśā grāhyā mārjāraviṣṭhayā // Rrā_2,8.65 //
miśrīkṛtya kṣipedvaṅge tadvaṅgaṃ tāratāṃ vrajet /
madhvājyasahitān bhakṣetpāṣāṇāṃstānvicakṣaṇaḥ // Rrā_2,8.66 //
śrīśailasyottaradvāre maheśo nāma devatā /
bhramarāmraḥ sthitastatra tasya pakvaphalāni vai // Rrā_2,8.67 //
sphoṭayettatra niryānti bhramarā jīvasaṃyutāḥ /
ityevaṃ pratyayaṃ jñātvā bhramarāṃstān parityajet // Rrā_2,8.68 //
phalāni pācayetkṣīraiḥ pibetkṣīraṃ yatheṣṭakam /
kiṃcinmūrchā bhavettena tato bodhe pibetpunaḥ // Rrā_2,8.69 //
evaṃ kuryāttrisaptāhaṃ vajrakāyo bhavennaraḥ /
valīpalitanirmukto jīvedācandratārakam // Rrā_2,8.70 //
sarvavāṅmayavettā ca vāyuvegī bhavennaraḥ /
tenaivāmraphalaikena varjitabhramareṇa ca /
sahasrapalavaṅgaṃ tu drāvitaṃ stambhayeddhruvam // Rrā_2,8.71 //
kṣepāttāramavāpnoti satyamīśvarabhāṣitam /
tatphalaṃ chidritaṃ kṛtvā utpātya bhramaraṃ tataḥ // Rrā_2,8.72 //
śuddhapāradakarṣaikaṃ tattulyaṃ kṛṣṇamabhrakam /
kṣiptvā tasminmukhaṃ ruddhvā limpenmṛdgomayena ca // Rrā_2,8.73 //
chāyāśuṣkaṃ tadāmrotthaiḥ kvāthairyāmaṃ vipācayet /
svabhāvaśītalā grāhyā guṭikā phalamadhyagā // Rrā_2,8.74 //
mukhasthā khecaraṃ datte adṛśyatvaṃ mahābalā /
kvāthe vākpatitulyaḥ syājjīvedācandratārakam // Rrā_2,8.75 //
tāraṃ tāmraṃ bhujaṃgaṃ vā koṭibhāgena vedhayet /
kṛṣṇābhraṃ śuddhasūtaṃ ca pūrvavattatphale kṣipet // Rrā_2,8.76 //
limpenmṛdgomayaistadvadāraṇyotpalakaiḥ puṭet /
svabhāvaśītalaṃ grāhyaṃ tadrasaṃ madhusarpiṣā // Rrā_2,8.77 //
guñjāmātraṃ sadā khādenmāsādbālo bhavennaraḥ /
jīvedbrahmadinaṃ vīro navanāgabalānvitaḥ // Rrā_2,8.78 //
vidyate lokavikhyātaḥ pūjyaḥ pañcopacārakaiḥ /
oṃ huṃ phaṭkāramantreṇa nirvikalpena sādhakaiḥ // Rrā_2,8.79 //
vīkṣya paścimadigbhāge hy antarikṣe ca tatkṣaṇāt /
paśyeddivyavimānāni jāyate pratyayo mahān // Rrā_2,8.80 //
tataḥ paścimadigbhāge gacchennadīṃ taretsudhīḥ /
gahvaraṃ dṛśyate tatra praviśetpaścimamukham // Rrā_2,8.81 //
yojanatritayaṃ gacchedekākī nirvikalpakaḥ /
pañcayojanavistīrṇaṃ dṛśyate kadalīvanam // Rrā_2,8.82 //
tasya madhye'tivistīrṇaṃ jalapūrṇaṃ sarovaram /
siṃhāsanaṃ tu tanmadhye śuddhasphaṭikasaṃnibham // Rrā_2,8.83 //
taṃ dṛṣṭvā daṇḍavadbhūmau nipatenmantramuccaret /
oṃ hrīṃ vidyāvāgīśvarādhipataye hrīṃ oṃ svāhā /
snānaṃ kṛtvā prayatnena lakṣamekaṃ japedanu /
yatheṣṭaṃ bhojanaṃ kṛtvā kandamūlaphalādikam // Rrā_2,8.84 //
tataḥ siṃhāsanasyordhvaṃ śuddhasphaṭikasaṃnibhaḥ /
caturbhujastrinetraśca dṛśyate parameśvaraḥ // Rrā_2,8.85 //
stotramantrairnamaskāraiḥ praṇipatya punaḥ punaḥ /
varaṃ datte yatheṣṭaṃ vai sādhakasya na saṃśayaḥ // Rrā_2,8.86 //
śatamāyatanaṃ tatra kūpānāṃ ca śataṃ nava /
tāvatsaṃkhyāstathārāmā nandanākhyavanāni ca // Rrā_2,8.87 //
tathā navaśataṃ vāpyo vidyante kadalīvane /
biladvārāṇi tāvanti kalpavṛkṣāstathaiva ca // Rrā_2,8.88 //
tatraiva maukalī nāma yakṣiṇī prakaṭā sthitā /
sā vakti bhojanaṃ dehi yadīcchasi samīhitam // Rrā_2,8.89 //
tatastasya pravaktavyaṃ dāsyāmi parameśvari /
kṣīrānnaṃ vā phalāhāraṃ tadagre dāpayet sudhīḥ // Rrā_2,8.90 //
sā vakti mama putro'yaṃ kṣaṇaṃ vakṣasi dhāraya /
yadā na muñcase bhūmau tadā siddhyaṣṭakaṃ tava // Rrā_2,8.91 //
dāsye'haṃ nātra saṃdeho bhojanānte'thavā punaḥ /
tyakte karomi saṃhāraṃ tasmādyatnena rakṣaya // Rrā_2,8.92 //
ityevaṃ sādhako vīraḥ kuryātsiddhimavāpnuyāt /
gaccheduttaradigbhāge tatsaro yojanārdhakam // Rrā_2,8.93 //
tatrāsti puṣpasampūrṇaṃ divyākhyaṃ nandanaṃ vanam /
puṣpāṇāṃ ghrāṇamātreṇa kṣutpipāsā na vidyate // Rrā_2,8.94 //
athavā bhakṣayettasmātphalamekaṃ yathācitam /
tena bhakṣitamātreṇa vajrakāyo bhavennaraḥ // Rrā_2,8.95 //
saro dakṣiṇadigbhāgaṃ gacchedyojanapādakam /
tatra dāḍimasampūrṇaṃ dṛśyate nandanaṃ vanam // Rrā_2,8.96 //
tatphalaṃ bhakṣayetsiddho jīvedyugasahasrakam /
tatsaraḥpūrvadigbhāge gacchetkrośārdhamātrakam // Rrā_2,8.97 //
tatra dhātrīphalaiḥ pūrṇaṃ śyāmalaṃ nandanaṃ vanam /
phalāni bhakṣayettāni jīvetkalpaśatatrayam // Rrā_2,8.98 //
tatsaraḥpaścimabhāge gacchedyojanamātrakam /
tatra bilvaphalaiḥ pūrṇaṃ dṛśyate nandanaṃ vanam // Rrā_2,8.99 //
tatphalaṃ bhakṣayedvīro jīveccandrārkatārakam /
tannandanavane ramye liṅgaṃ syānnīlavarṇakam // Rrā_2,8.100 //
praviśeduttaradvāre tatra nāgo mahābalaḥ /
ugraḥ saptaphaṇākāro dṛśyate 'tibhayaṃkaraḥ // Rrā_2,8.101 //
tasya kuryānnamaskāraṃ hruṃ hruṃ kuryātsamuddharet /
tadāsau vadate vāṇīmadṛśyatvaṃ dadāmi te // Rrā_2,8.102 //
gaccha tvaṃ paścimadvāre tatrāsti divyakanyakā /
gacchettatra mahāvīraḥ sādhako mantramuccaran // Rrā_2,8.103 //
hāraṃ dāsyati sā tuṣṭā na praveśaṃ prayacchati /
taṃ hāraṃ dhārayetkaṇṭhe sākṣādvāgīśvaro bhavet // Rrā_2,8.104 //
tatastu dakṣiṇaṃ dvāraṃ gacchettatra bhayaṃkaram /
muktakeśaṃ vakranetraṃ gadāhastaṃ digambaram // Rrā_2,8.105 //
nīlavarṇaṃ kṣetrapālaṃ dṛṣṭvā mantraṃ samuccaret /
ha hā he he haṃ hruṃkāraṃ phaṭ huṃ svāhāntameva ca // Rrā_2,8.106 //
anena mantrapāṭhena kṣetrapālaḥ prasīdati /
dadāti khecarīṃ siddhiṃ na praveśaṃ kadācana // Rrā_2,8.107 //
tatastu pūrvadigbhāge dvāraṃ tatra gaṇeśvaraḥ /
dṛśyate pūjayettaṃ vai sādhakaḥ praviśettataḥ // Rrā_2,8.108 //
dṛśyate divyacāpaṃ tu tathā liṅgaṃ manoharam /
pūjayecchivamantreṇa rakāreṇaiva nānyathā // Rrā_2,8.109 //
tatastatra japaṃ kuryādahorātramupoṣitaḥ /
pratyakṣo jāyate rudro varaṃ datte yathepsitam // Rrā_2,8.110 //
ityevamādayaḥ santi siddhayaḥ kadalīvane /
akṣarairlikhitaṃ dvāre tatra padmāvatībilam // Rrā_2,8.111 //
sarasaḥ pūrvadigbhāge yojanaikena tiṣṭhati /
vamanaṃ recanaṃ kṛtvā praviśettatra sādhakaḥ // Rrā_2,8.112 //
dhanvantaraṃ śataṃ yāvadgacchettatra mṛdaṅgam /
dṛṣṭvā taṃ vādayedvīraḥ samyakpadmāvatī tataḥ // Rrā_2,8.113 //
āgatya cāmṛtaṃ datte yatpānādamaro bhavet /
tatastaṃ prārthayatyeva āgaccha mama mandiram // Rrā_2,8.114 //
divyaṃ kanyāpañcaśataṃ parivāreṇa svīkuru /
ahaṃ patnī bhaviṣyāmi yāvadbrahmā ca jīvati // Rrā_2,8.115 //
tadante paramaṃ sthānaṃ gacchāmo nātra saṃśayaḥ /
kadambeśvaradevastu āgneyyāṃ diśi vidyate // Rrā_2,8.116 //
tasya pūrvataṭākāgre sthito vṛkṣaḥ kadambakaḥ /
tasya pattrāṇi saṃgṛhya kaṭutailena lepayet // Rrā_2,8.117 //
tadvṛkṣabījatailairvā tatkāṣṭhaiḥ pācayet sudhīḥ /
matsyā bhavanti te sarve tāmrapātre vinikṣipet // Rrā_2,8.118 //
kaṇṭhapucchaśirovarjaṃ madhvājyābhyāṃ tu bhakṣayet /
tatkṣaṇājjāyate siddho rudratulyo mahābalaḥ // Rrā_2,8.119 //
nadīsthāne ca yo vṛkṣo vidyate kuṇḍaleśvare /
pūrvavatkramayogena siddhiḥ syānnātra saṃśayaḥ // Rrā_2,8.120 //
kapoteśvaradevasyottare puṣpagiriḥ sthitaḥ /
tasya kuryāt prayatnena trivāraṃ tu pradakṣiṇam // Rrā_2,8.121 //
tataḥ śiraḥ samāruhya khecaratvaṃ labhennaraḥ /
tatpūrvottaradigbhāge chelikādvārasthitam // Rrā_2,8.122 //
uttarābhimukhaṃ tatra praviśeddhanuṣāṃ trayam /
mūṣikākārapāṣāṇāstiṣṭhanti tān samāharet // Rrā_2,8.123 //
takraiḥ piṣṭvā tadekaṃ tu pibenmūrchāmavāpnuyāt /
kṣaṇāduttiṣṭhate siddho jīvedbrahmadinatrayam // Rrā_2,8.124 //
sa eva sarvalohānāṃ sparśavedhakaro bhavet /
ahorātroṣito bhūtvā devāgre siddhimāpnuyāt // Rrā_2,8.125 //
kapoteśvaradevasya dakṣiṇe devatādvayam /
tanmadhye kaṭimātraṃ tu khanedgorocanopamāḥ // Rrā_2,8.126 //
pāṣāṇāstān samādāya madhvājyābhyāṃ prapeṣayet /
tatpānājjāyate martyaḥ kalpāyur nātra saṃśayaḥ // Rrā_2,8.127 //
kapoteśvaradevasya vāyavye hastamātrakam /
khanetpārāvataprakhyāḥ pāṣāṇāḥ sparśabhedakāḥ // Rrā_2,8.128 //
tiṣṭhanti grāhayedekaṃ devatārādhane kṛte /
mallikārjunadevasya aiśānyāṃ bhṛgupātanam // Rrā_2,8.129 //
vidyate tatsamīpasthaṃ kuṇḍaṃ tasmānmṛdāharet /
pañcagavyena sammiśrāṃ khadirāṅgārakairdhamet // Rrā_2,8.130 //
nīlotpalasamaṃ lohaṃ patatyevātha secayet /
madhvājyābhyāṃ sutaptaṃ tatsaptavāraṃ punaḥ punaḥ // Rrā_2,8.131 //
tadgolaṃ dhārayedvaktre viṣṇutulyo bhavennaraḥ /
bhṛgupātāt pūrvabhāge krośodadhikapāṭake // Rrā_2,8.132 //
tasyāgre acchatailākhyaḥ parvato nāma viśrutaḥ /
tatpaścime biladvāraṃ tanmadhye dhanvapañcakam // Rrā_2,8.133 //
gate tu dṛśyate kuṇḍaṃ raso lākṣārasaprabhaḥ /
alābupātre saṃgṛhya koṭivedhī bhavettu saḥ // Rrā_2,8.134 //
{sparśavedha: :
rock near a tempul}
mallikārjunadevasya pūrvato lokaviśrutaḥ /
prākāraścandraguptasya vidyate tatra mandiram // Rrā_2,8.135 //
tasya pūrve sthitaścaityaścaityapūrve mahāśilā /
mudgavarṇā ca sā khyātā sparśavedhakarā tu sā // Rrā_2,8.136 //
gajastatraiva vikhyātastamāruhya samāhitaḥ /
tasya pṛṣṭhāttṛṇaṃ grāhyaṃ tatsarvaṃ kanakaṃ bhavet // Rrā_2,8.137 //
gajasya cottare pārśve jānumātraṃ khanedbhuvam /
jambūphalasamākārāḥ santi te sparśavedhakāḥ // Rrā_2,8.138 //
gajasyādhaḥ khanedvātha jānumātraṃ labhettataḥ /
trikoṇaguṭikāṃ siddhāṃ lakṣavedhakarāṃ parām // Rrā_2,8.139 //
śrīśailasya tu vāyavye tīrthaṃ devahradaḥ sthitam /
tatra kuṇḍe mudgavarṇāḥ pāṣāṇāḥ sparśavedhakāḥ // Rrā_2,8.140 //
tatra kūrmopamaṃ liṅgaṃ sparśavedhakaraṃ param /
kṛttikāyāṃ supūrṇāyāṃ kṛtvā pūjāṃ samāharet // Rrā_2,8.141 //
gavyūtidvayatastasmānnāmnā nīlavanaṃ smṛtam /
tatra liṅgaṃ nīlavarṇaṃ jalaṃ caiva tu tādṛśam // Rrā_2,8.142 //
aśvābhrakākasadṛśāḥ pāṣāṇāḥ sparśavedhakāḥ /
santi devagṛhasyāntaḥ khanejjānvantarāddharet // Rrā_2,8.143 //
śrīśailasya tu nairṛtye nāmnā guṇḍiprabhā sthitā /
tasyāgrādgartamṛdgrāhyā pītavarṇā puṭairdahet // Rrā_2,8.144 //
tasmānniḥsarate hema sphuradrūpaṃ na saṃśayaḥ /
tatraiva bhramarāḥ syuśca pūrvavatphaladāyakāḥ // Rrā_2,8.145 //
tathā tambīpure nāmni tīrthe ca vipule śubham /
sadāphalaṃ tu vikhyātaṃ pūrvavatsādhayet sudhīḥ // Rrā_2,8.146 //
mahānandeśvaraṃ nāma śrīśailasya tu nairṛte /
tasya pūrvottare pārśve gacchedrājapathena tu // Rrā_2,8.147 //
kālavarṇeśvaro nāma devastasyāgrakuṇḍakam /
indragopakasaṃkāśas tanmadhye vidyate rasaḥ // Rrā_2,8.148 //
taptāni saptalohāni tatsekātkāñcanaṃ bhavet /
śrīśailasya tu īśāne devaḥ syātturaleśvaraḥ // Rrā_2,8.149 //
tasyottare suvikhyāta umāparvata uttamaḥ /
tasya mūrdhni triśūlābhā darbhāstiṣṭhanti śobhanāḥ // Rrā_2,8.150 //
tasyādhaḥ kaṭimātraṃ tu khātvā nīlāṃ mṛdaṃ haret /
tāṃ pacedakṣajaiḥ kāṣṭhairbhāgaṃ devāya kalpayet // Rrā_2,8.151 //
atitheśca tathāgneśca bhāgaṃ bhāgaṃ prakalpayet /
bhāgamātmani bhuñjīta jīvetkalpāyutaṃ naraḥ // Rrā_2,8.152 //
tatra koṭīśvaraṃ khyātamileśvarasamīpataḥ /
tasyāgre puṣpamātraṃ tu sparśavedhakaraṃ bhavet // Rrā_2,8.153 //
acaleśaśca tatraiva sparśavedhakaraḥ paraḥ /
dakṣiṇe leśasya yojanaikena vidyate // Rrā_2,8.154 //
amareśvaradevākhyastatra svarṇaśilā śubhā /
tasya pṛṣṭhe ca gomāṃsaṃ mahāmāṃsaṃ ca vā kṣipet // Rrā_2,8.155 //
prajvālya badarīkāṣṭhaiḥ prātaḥ svarṇopamā tu sā /
dṛśyate rajasā strīṇāṃ bhāvitaṃ vastrakhaṇḍakam // Rrā_2,8.156 //
tacchilāloḍitaṃ kuryādrakṣedalābupātrake /
tena saṃsparśamātreṇa lohaṃ bhavati hāṭakam // Rrā_2,8.157 //
śrīśaile tatra tatraiva pāṣāṇāḥ piṇḍabhūsthitāḥ /
taccūrṇaṃ triphalāsārdhaṃ karṣaikaṃ bhakṣayetsadā // Rrā_2,8.158 //
māsārdhaṃ tu jarāṃ hanti jīvedācandratārakam /
nairṛtye śailarājasya paṭāhakarṇa īśvaraḥ // Rrā_2,8.159 //
tasya ceśānadigbhāge pañcaviṃśatidhanvake /
dvihastamātrordhvaśilā tatra hastadvayaṃ khanet // Rrā_2,8.160 //
śrāvasampuṭasaṃkāśān pāṣāṇāṃstriṃśadāharet /
kṛtvā tānagnivarṇāṃśca siñcetkūṣmāṇḍajairdravaiḥ // Rrā_2,8.161 //
tanmadhyānnavanītaṃ tu gṛhṇīyād devāya bhāgakam /
atitherbhāgaikaṃ tu bhāgaikaṃ bhakṣayedbudhaḥ // Rrā_2,8.162 //
mūrchā bhaveddivārātraṃ prabuddho jāyate naraḥ /
jīvedvarṣāyutaṃ vīro valīpalitavarjitaḥ // Rrā_2,8.163 //
tasya devasya sopānaṃ dvitīyaṃ sparśavedhakam /
tasya devasya pārśve tu pāṣāṇāḥ śvetapītakāḥ // Rrā_2,8.164 //
sarvasparśā na saṃdeha ekameva samāharet /
tasya devasya pūrve tu kūpaḥ syānnātidūrataḥ // Rrā_2,8.165 //
tanmadhye bhekasaṃkāśāḥ pāṣāṇāḥ sparśavedhāḥ /
uttare tasya devasya vikhyāto liṅgaparvataḥ // Rrā_2,8.166 //
tasya cottarapārśve tu nadī syātpūrvavāhinī /
nadyāḥ paścimadigbhāge liṅgaṃ piṅgalavarṇakam // Rrā_2,8.167 //
tatra śailodakaiḥ kuṇḍaṃ pūrṇaṃ syātkṣaṇavedhakam /
maheśāddakṣiṇe bhāge caṇḍikā yojanadvaye // Rrā_2,8.168 //
piṇḍādevīti vikhyātā tasyā vāyavyakoṇataḥ /
kūpastiṣṭhati tanmadhye pāṣāṇā mudgavarṇakāḥ // Rrā_2,8.169 //
tathā pathyānibhāścaiva sarve te sparśavedhakāḥ /
sparśanādatra sarveṣāṃ vedhayuktir vidhīyate // Rrā_2,8.170 //
sthūlaścetpeṣayecchlakṣṇaṃ tena mūṣāṃ tu kārayet /
aṣṭalohāni tanmadhye samāvartyāni kārayet // Rrā_2,8.171 //
tatsarvaṃ jāyate svarṇamevaṃ kuryādyathepsitam /
sūkṣmaścedaṣṭalohānāṃ drutānāṃ yatra kutracit // Rrā_2,8.172 //
taṃ sarvaṃ nikṣipenmadhye sarvaṃ tatkāñcanaṃ bhavet /
mallikārjunavāyavye tīrthaṃ sarveśvaraṃ sthitam // Rrā_2,8.173 //
tasya dakṣiṇadigbhāge jalamārge'rdhayojane /
gate ḍāṅgarikaṃ tatra dṛśyate tasya mūrdhani // Rrā_2,8.174 //
dhātrīphalāni kṛṣṇāni vidyante tāni bhakṣayet /
yatheṣṭāni tu saptāhaṃ vajrakāyo bhavennaraḥ // Rrā_2,8.175 //
valīpalitanirmukto jīvetkalpaśatatrayam /
tasmācca dakṣiṇe bhāge kākalerīmahānavam // Rrā_2,8.176 //
tatrāsti stambhakadalī praviśettatra sādhakaḥ /
gacchetkrośārdhamātraṃ tu dṛśyate rasakuṇḍakam // Rrā_2,8.177 //
gṛhītvālābupātre tu koṭivedhī bhavedrasaḥ /
tasmin vane mayūraḥ syānnīlavarṇaśilāmayaḥ // Rrā_2,8.178 //
mukhāgre tasya kuṇḍaṃ tu dvādaśāṅgulanīlakam /
tanmadhye śuṣkavaṃśaṃ tu kṣiptvā syānnūtanaḥ kṣaṇāt // Rrā_2,8.179 //
dine pattraṃ phalaṃ puṣpaṃ jāyate tasya nānyathā /
tatra pāradaprasthaikaṃ kṣiptvā tāvajjalaṃ haret // Rrā_2,8.180 //
kṣaudratulyaṃ pibettaṃ vai tatkṣaṇānmūrchito bhavet /
muhūrtāllabdharājyaḥsyājjīvedyugasahasrakam // Rrā_2,8.181 //
śailasyāgneyabhāge tu guṭikāsiddhakeśvaraḥ /
vidyate tasya purataḥ pañcahastāṃ khanedbhuvam // Rrā_2,8.182 //
pāṣāṇā badarākārāḥ santi khegatidāyakāḥ /
ekameva samāhṛtya vaktre dhāryaḥ khagāmibhiḥ // Rrā_2,8.183 //
śrīśaile sarvayogānām uktānāṃ vidhirucyate /
mantranyāsaṃ purā kṛtvā paścāllakṣaṃ japedanu // Rrā_2,8.184 //
aghoraṃ tena vai śīghraṃ tattatsiddhimavāpnuyāt /
kṣetradevatāmāvāhayet /
tatra svapne devatā pratyakṣībhūya varaṃ dadāti /
evaṃ mantraparaiḥ suniścalatarair bhaktaiśca tatsādhakaiḥ śambhoḥ pūjanatatparaiḥ pratidinaṃ pūjāvidheḥ pālakaiḥ /
kāryaṃ śrīgirisādhanaṃ japaparair āmnāyapāraṃgatair no cetkleśakaraṃ parākṛtamaho vyarthaṃ bhavenniścitam // Rrā_2,8.185 //
RRĀ, 3, 1
yena sṛṣṭaṃ vidā cidātmasvamaruttejojalorvīgaṇāḥ satsaṃvicchivaśaktibhairavakalāḥ śrīkaṇṭhapañcānanaḥ /
īśo rudramurāridhātṛvibudhāś candrārkatārāgaṇāḥ so 'yaṃ pātu carācaraṃ jagadidaṃ nirnāmanāmādhipaḥ // Rrā_3,1.1 //
sūte sūtavaro varaṃ ca kanakaṃ śabdātparaṃ sparśanāddhūmādvidhyati tatkṣaṇād aghaharaṃ saṃkhyāṃ sakharvāṃśataḥ /
saṃkhyām arbudakoṭilakṣamayutaṃ yuktyā sahasraṃ śataṃ datte khegatimakṣayaṃ śivapadaṃ tasmai parasmai namaḥ // Rrā_3,1.2 //
natvā śrīpārvatīṃ devīṃ bhairavaṃ siddhasaṃtatim /
rasaratnākaraṃ vakṣye dehe lohe śivaṃkaram // Rrā_3,1.3 //
{rasanāmāni}
śivabījaḥ sūtarājaḥ pāradaśca rasendrakaḥ /
etāni rasanāmāni tathānyāni śive yathā // Rrā_3,1.4 //
datte śivapadaṃ siddhiṃ sādhakānāṃ mahottamām /
śivabījaṃ tadākhyātaṃ sarvasiddhipradāyakam // Rrā_3,1.5 //
{mercury:: nirukti}
yataḥ paraśivātsūtastena sūtaḥ sa coditaḥ /
saṃsārasya paraṃ pāraṃ datte'sau pāradaḥ smṛtaḥ // Rrā_3,1.6 //
rasībhavanti lohāni dehā api susevanāt /
rasendras tena vikhyāto dravatvācca rasaḥ smṛtaḥ // Rrā_3,1.7 //
rasaśāstreṣu sarveṣu śambhunā sūcitaṃ purā /
raso rasāyanaṃ divyaṃ sūcanānnaiva budhyate // Rrā_3,1.8 //
siddhaiḥ śivamukhāt prāptaṃ teṣāṃ siddhistu sādhanāt /
sampradāyakramo yuktistaiḥ svaśāstreṣu gopitā // Rrā_3,1.9 //
mayāpi tanmukhātprāptaṃ sādhitaṃ bahudhā tataḥ /
rasaśāstrāṇi sarvāṇi samālokya yathākramam // Rrā_3,1.10 //
sādhakānāṃ hitārthāya prakaṭīkriyate'dhunā /
na krameṇa vinā śāstraṃ na śāstreṇa vinā kramaḥ // Rrā_3,1.11 //
śāstraṃ kramayutaṃ jñātvā yaḥ karoti sa siddhibhāk /
{ācārya}
ācāryo jñānavāndakṣo rasaśāstraviśāradaḥ // Rrā_3,1.12 //
mantrasiddho mahāvīro niścalaḥ śivavatsalaḥ /
devībhaktaḥ sadā dhīro devatāyāgatatparaḥ // Rrā_3,1.13 //
sarvāmnāyaviśeṣajñaḥ kuśalo rasakarmaṇi /
evaṃ lakṣaṇasaṃyukto rasavidyāgurur bhavet // Rrā_3,1.14 //
{śiṣya}
gurubhaktāḥ sadācārāḥ satyavanto dṛḍhavratāḥ /
nirālasāḥ svadharmajñāḥ sadājñāparipālakāḥ // Rrā_3,1.15 //
dambhamātsaryanirmuktāḥ kulācāreṣu dīkṣitāḥ /
atyantasādhakāḥ śāntā mantrārādhanatatparāḥ // Rrā_3,1.16 //
ityevaṃ lakṣaṇairyuktāḥ śiṣyāḥ syū rasasiddhaye /
{anucarāḥ}
sahāyāḥ sodyamāḥ sarve yathā śiṣyāstato'dhikāḥ // Rrā_3,1.17 //
kulīnāḥ svāmibhaktāśca kartavyā rasakarmaṇi /
{bad alchemists}
nāstikā ye durācārāścumbakā gurutalpagāḥ // Rrā_3,1.18 //
vidyāṃ gṛhītumicchanti cauryeṇa ca balācchalāt /
na teṣāṃ sidhyate kiṃcinmaṇimantrauṣadhādikam // Rrā_3,1.19 //
kurvanti yadi mohena nāśayanti svakaṃ dhanam /
iha loke sukhaṃ nāsti paraloke tathaiva ca // Rrā_3,1.20 //
tasmād bhaktibalādeva saṃtuṣyati yathā guruḥ /
tathā śiṣyeṇa sā grāhyā rasavidyātmasiddhaye // Rrā_3,1.21 //
hastamastakayogena varaṃ labdhvā susādhayet /
{rasaśālā}
ātaṅkarahite deśe dharmarājye manorame // Rrā_3,1.22 //
umāmaheśvaropete samṛddhe nagare śubhe /
kartavyaṃ sādhanaṃ tatra rasarājasya dhīmatā // Rrā_3,1.23 //
atyantopavane ramye caturdvāropaśobhite /
tatra śālā prakartavyā suvistīrṇā manoramā // Rrā_3,1.24 //
samyagvātāyanopetā divyacitrairvicitritā /
{rasamaṇḍapa}
tatsamīpe same dīrghe kartavyaṃ rasamaṇḍapam // Rrā_3,1.25 //
atiguptaṃ suvistīrṇakapāṭārgalabhūṣitam /
dhvajachattravitānāḍhyaṃ puṣpamālāvilambitam // Rrā_3,1.26 //
bherīkākalaghaṇṭādiśṛṅginādavināditam /
bhūḥ samā tatra kartavyā sudṛḍhā darpaṇopamā // Rrā_3,1.27 //
tanmadhye vedikā ramyā kartavyā lakṣaṇānvitā /
{rasaliṅga}
niṣkatrayaṃ hemapattraṃ rasendro navaniṣkakam // Rrā_3,1.28 //
amlena mardayedyāmaṃ tena liṅgaṃ tu kārayet /
dolāyantre sāranāle jambīrasthaṃ dinaṃ pacet // Rrā_3,1.29 //
{rasaliṅga:: worship}
talliṅgaṃ pūjayettatra suśubhair upacārakaiḥ /
liṅgakoṭisahasrasya yatphalaṃ samyagarcanāt // Rrā_3,1.30 //
tatphalaṃ koṭiguṇitaṃ rasaliṅgārcanād bhavet /
brahmahatyāsahasrāṇi gohatyāprayutānyapi // Rrā_3,1.31 //
tatkṣaṇādvilayaṃ yānti rasaliṅgasya darśanāt /
sparśanātprāpyate muktiriti satyaṃ śivoditam /
vāṅmāyāṃ śrīmadghoreṇa mantrarājena vārcayet // Rrā_3,1.32 //
aṣṭādaśabhujaṃ śubhraṃ pañcavaktraṃ trilocanam // Rrā_3,1.33 //
pretārūḍhaṃ nīlakaṇṭhaṃ rasaliṅgaṃ vicintayet /
tasyotsaṅge mahādevīm ekavaktrāṃ caturbhujām // Rrā_3,1.34 //
akṣamālāṅkuśaṃ dakṣe vāme pāśābhayaṃ śubham /
dadhantīṃ taptahemābhāṃ pītavastrāṃ vicintayet // Rrā_3,1.35 //
vāṅmāyā śrī kāmarājaśaktir bījarasāṅkuśā /
yai namo dvādaśaiteṣāṃ kāmavidyā rasāṅkuśā // Rrā_3,1.36 //
anayā pūjayeddevīṃ gandhapuṣpākṣatādibhiḥ /
nandibhṛṅgimahākālānpūjayet pūrvadikkramāt // Rrā_3,1.37 //
pūjayennāmamantraistu praṇavādinamo'ntakaiḥ /
evaṃ nityārcanaṃ tatra kartavyaṃ rasasiddhaye // Rrā_3,1.38 //
{rasadīkṣā}
rasadīkṣā śivenoktā dātavyā sādhakāya vai /
yathoktena vidhānena guruṇā muditātmanā // Rrā_3,1.39 //
sumuhūrte sunakṣatre candratārābalānvite /
kalaśaṃ toyasampūrṇaṃ hemaratnaphalairyutam // Rrā_3,1.40 //
sthāpayed rasaliṅgāgre divyavastreṇa veṣṭitam /
gandhapuṣpākṣatadhūpadīpair naivedyato 'rcayet // Rrā_3,1.41 //
pūjānte havanaṃ kuryādyonikuṇḍe sulakṣaṇe /
tilājyaiḥ pāyasaiḥ puṣpairaṣṭādhikaśataiḥ pṛthak // Rrā_3,1.42 //
aghoreṇa rasāṅkuśyā homānte śiṣyamāvahet /
kākinīśaktisaṃyuktaṃ rasasiddhiparāyaṇam // Rrā_3,1.43 //
{kākinī (def.)}
yasyāḥ saṃkucitāḥ keśāḥ śyāmā yā padmalocanā /
surūpā taruṇī citrā vistīrṇajaghanā śubhā // Rrā_3,1.44 //
saṃkīrṇaradanā pīnastanabhāreṇa cānatā /
cumbanāliṅganasparśakomalā mṛdubhāṣiṇī // Rrā_3,1.45 //
aśvatthapattrasadṛśayonideśena śobhitā /
kṛṣṇapakṣe puṣpavatī sā nārī kākinī smṛtā // Rrā_3,1.46 //
rasabandhe prayoge ca uttamā rasasādhane /
{kākiṇī:: substitute}
tadabhāve surūpā tu yā kācit taruṇāṅganā // Rrā_3,1.47 //
tasyā deyaṃ trisaptāhaṃ gandhakaṃ ghṛtasaṃyutam /
karṣaikaikaṃ prabhāte tu sā bhavetkākinīsamā // Rrā_3,1.48 //
{rasadīkṣā (cont.)}
evaṃ śaktiyuto yo 'sau dīkṣayettaṃ gurūttamaḥ /
susnātam abhiṣiñceta vimalaiḥ kalaśodakaiḥ // Rrā_3,1.49 //
aghoramaṅkuśīṃ vidyāṃ dadyācchiṣyāya sadguruḥ /
yathāśaktyātha śiṣyeṇa dātavyā gurudakṣiṇā // Rrā_3,1.50 //
athājñayā gurormantraṃ lakṣaṃ lakṣaṃ pṛthagjapet /
daśāṃśena hunet kuṇḍe trikoṇe hastamātrake // Rrā_3,1.51 //
kamalaṃ caturasraṃ ca caturdvāraiḥ suśobhitam /
jātipuṣpaṃ trimadhvaktaṃ pūrṇānte kanyakārcanam /
kṛtvātha praviśecchālāṃ śubhāṃ liptāṃ suvedikām // Rrā_3,1.52 //
ṣaṭkoṇaṃ maṇḍalaṃ tatra sindūreṇa dvihastakam /
vedikāyāṃ likhetsamyak tadbahiścāṣṭapattrakam // Rrā_3,1.53 //
kamalaṃ caturasraṃ ca caturdvāreṣu śobhitam /
karṇikāyāṃ nyasetkhalvaṃ lohajaṃ svarṇarekhitam // Rrā_3,1.54 //
tanmadhye rasarājaṃ tu palānāṃ śatamātrakam /
pañcāśatpañcaviṃśaṃ vā pūjayed rasaliṅgavat // Rrā_3,1.55 //
vajravaikrāntavajrābhrakāntapāṣāṇaṭaṅkaṇam /
bhūnāgaṃ śaktayaścaitāḥ ṣaṭsu pattreṣu pūjayet // Rrā_3,1.56 //
{uparasāḥ}
gandhatālakakāsīsaśilākaṅkuṣṭhabhūkhagam /
rājāvarto gairikaṃ ca khyātā uparasā amī // Rrā_3,1.57 //
{uparasa:: worship}
pūjyā aṣṭadaleṣvete pūrvādīśāntagāḥ kramāt /
{mahārasāḥ}
rasakaṃ vimalā tāpyaṃ capalā tutthamañjanam // Rrā_3,1.58 //
hiṅgulaṃ sasyakaṃ caiva khyātā ete mahārasāḥ /
pūrvādīśānaparyantaṃ pattrāgreṣu prapūjayet // Rrā_3,1.59 //
pūrvadvāre svarṇaraupye dakṣiṇe tāmrasīsake /
paścime vaṅgakāntau ca uttare tīkṣṇamuṇḍake // Rrā_3,1.60 //
sarvametamaghoreṇa pūjayed aṅkuśānvitam /
{Ausstattung des Alchemisten}
viḍakāñjikayantrāṇi kṣāramṛllavaṇāni ca // Rrā_3,1.61 //
koṣṭhī mūṣā vaṅkanālī tuṣāṅgāravanopalāḥ /
bhastrikā daṃśakān ekā śilā khalvo'pyudūkhalam // Rrā_3,1.62 //
svarṇakāropakaraṇaṃ samastatulanāni ca /
mṛtkāṣṭhatāmralohādyapātrāṇi vividhāni ca // Rrā_3,1.63 //
divyauṣadhāni vargāśca rañjakaṃ snehanāni ca /
etāni dvārabāhye tu mūlamantreṇa pūjayet // Rrā_3,1.64 //
vāṅmāyāṃ heṃ tataḥ kṣmeṃ ca kṣmaśca pañcākṣaro manuḥ /
anena mūlamantreṇa bhairavaṃ tatra pūjayet // Rrā_3,1.65 //
{rasasiddhas}
sarveṣāṃ rasasiddhānāṃ nāmāni kīrtayettadā /
vyālācāryaścandrasenaḥ subuddhirnaravāhanaḥ // Rrā_3,1.66 //
nāgārjuno ratnaghoṣaḥ surānando yaśodharaḥ /
indradyumnaśca māṇḍavyaścarpaṭiḥ śūrasenakaḥ // Rrā_3,1.67 //
vāḍabo nāgabuddhiśca khaṇḍaḥ kāpāliko haraḥ /
kāmalī tāttvikaḥ śambhurloko lampaṭaśāradau // Rrā_3,1.68 //
bāṇāsuro muniśreṣṭho govindaḥ kapilo baliḥ /
ete sarve tu bhūpendrā rasasiddhā mahābalāḥ // Rrā_3,1.69 //
caranti sarvalokeṣu nirjarāmaraṇāḥ sadā /
saptaviṃśatisaṃkhyākā rasasiddhipradāyakāḥ // Rrā_3,1.70 //
vandyāḥ pūjyāḥ prayatnena tataḥ kuryādrasāyanam /
harṣayed dvijadevāṃśca tarpayediṣṭadevatām // Rrā_3,1.71 //
kumārīyoginīyogimunimāyikasādhakān /
tarpayetpūjayed bhaktyā nijaśaktyanusārataḥ // Rrā_3,1.72 //
ityevaṃ sarvasambhārayuktaṃ kuryādrasotsavam /
sarvavighnapraśāntyarthaṃ sarvepsitaphalapradam // Rrā_3,1.73 //
anyathā cedvimūḍhātmā mantradīkṣākramaṃ vinā /
kartumicchati sūtasya sādhanaṃ guruvarjitaḥ // Rrā_3,1.74 //
nāsau siddhimavāpnoti yatnakoṭiśatairapi /
tasmāt sarvaprayatnena śāstroktāṃ kārayet kriyām // Rrā_3,1.75 //
samyaksādhanasodyamā guruyutā rājājñayālaṃkṛtā nānākarmaṇi kovidā rasaparāstvāḍhyā janaiścārthitāḥ /
mātrāyantrasupākakarmakuśalāḥ sarvauṣadhīkovidāsteṣāṃ sidhyati nānyathā vidhibalāt śrī pāradaḥ pāradaḥ // Rrā_3,1.76 //
RRĀ, 3, 2
bhaktyā śāstravicāraṇādanudinaṃ pūjāvidheḥ pālanāt svātmānandanimajjanāt parahitāt kāryakriyāgopanāt /
nityaṃ sadgurusevanād anubhavāt sūtasya sadbhāvanād dāsyante nijaraśmayo varabalāt satsampradāyātsphuṭam // Rrā_3,2.1 //
rasādilohaparyantaṃ śodhane māraṇe hitam /
bhāvanāyāṃ kvacic caiva nānāvargo nigadyate // Rrā_3,2.2 //
{default values}
aṅge nokte bhavenmūlaṃ dravaḥ sarvāṅgato bhavet /
amātrāyāṃ samā mātrā vijñeyā rasakarmaṇi // Rrā_3,2.3 //
{kṣāravarga}
tilāpāmārgakadalīcitrakārdrakamūlakam /
śigrumokṣapalāśaṃ ca sarvamantaḥpuṭe dahet // Rrā_3,2.4 //
samāloḍya jalairvastrairbaddhvā grāhyamadhojalam /
śodhayet pācayedagnau mṛdbhāṇḍena tu tajjalam // Rrā_3,2.5 //
grāhyaṃ kṣārāvaśeṣaṃ tad vṛkṣakṣāramidaṃ smṛtam /
{śvetavarga,
śuklavarga}
cunnaṃ kūrpaṃ śaṅkhaśuktivarāṭaiḥ śuklavargakaḥ // Rrā_3,2.6 //
{viḍvarga}
kapotacāṣagṛdhrāṇāṃ śikhikukkuṭayośca viṭ /
{amlavarga}
cāṅgerī caṇakāmlaṃ tu mātuluṅgāmlavetasam // Rrā_3,2.7 //
ciñcānāraṅgajambīramamlavarga iti smṛtaḥ /
{lavaṇapañcaka}
sāmudraṃ saindhavaṃ kācaṃ cullikā ca suvarcalam // Rrā_3,2.8 //
cūlikānavasāraḥ syād etallavaṇapañcakam /
{trikṣāra}
sajjīkṣāraṃ yavakṣāraṃ ṭaṅkaṇaṃ ca tṛtīyakam // Rrā_3,2.9 //
{mūtravarga}
kṣāratrayamidaṃ khyātam ajāśvamahiṣīgavām /
nārīmeṣīkharoṣṭrāṇāṃ mūtravargo gajasya ca // Rrā_3,2.10 //
{mitrapañcaka}
madhvājyaṭaṅkaṇaṃ guñjā guḍaḥ syān mitrapañcakam /
{pittavarga}
narāśvaśikhigomatsyapittāni pittavargake // Rrā_3,2.11 //
{vasāvarga}
matsyāhinarameṣīṇāṃ śikhināṃ ca vasā matā /
{raktavarga}
mañjiṣṭhā kuṅkumaṃ lākṣā dāḍimaṃ raktacandanam // Rrā_3,2.12 //
bandhūkaṃ karavīraṃ ca raktavargo hyayaṃ bhavet /
{pītavarga}
kusumbhaṃ kiṃśukaṃ rātriḥ pataṃgaṃ madayantikā // Rrā_3,2.13 //
pītavargo hyayaṃ khyāto divyauṣadhigaṇaṃ śṛṇu /
{divyauṣadhigaṇa}
ajakarṇī śaṅkhapuṣpī rudantī kākatuṇḍikā // Rrā_3,2.14 //
haṃsapādī vyāghranakhī cāṇḍālī kṣīrakandakaḥ /
vandhyākarkoṭakī rambhā gojihvā kokilākṣakaḥ // Rrā_3,2.15 //
śākavṛkṣo hemavallī pātālagaruḍī śamī /
kaṭutumbī vajralatā sūraṇaṃ vanasūraṇam // Rrā_3,2.16 //
meṣaśṛṅgī cakramardo jalakumbhī śatāvarī /
guñjā kośātakī nīlī ākhukarṇī triparṇikā // Rrā_3,2.17 //
kukkuṭī kṛṣṇatulasī puṅkhā śvetāparājitā /
garuḍī lāṅgalī brāhmī cāṅgerī padmacāriṇī // Rrā_3,2.18 //
{vajraśodhanam (1)}
gṛhītvātha śubhaṃ vajraṃ vyāghrīkandodare kṣipet /
mahiṣīviṣṭhayā liptvā tulāgnau ca puṭe pacet // Rrā_3,2.19 //
ahorātrātsamuddhṛtya hayamūtrairniṣecayet /
vyāghrīkande punaḥ kṣiptvā vajrakaṃdodare kṣipet /
hayamūtrair niṣiñcyācca puṭetsiñcyācca pūrvavat // Rrā_3,2.20 //
evaṃ saptadinaiḥ śuddhaṃ vajraṃ syānnātra saṃśayaḥ /
{vajraśodhanam (2)}
kulatthakodravakvāthahayamūtrasnuhīpayaḥ // Rrā_3,2.21 //
kṣiptvā bhāṇḍe kṣipettasmin vyāghrīkandagataṃ pavim /
dolāyaṃtre divārātrau samuddhṛtya punaḥ kṣipet // Rrā_3,2.22 //
vyāghrīkandaṃ mahākande kṣiptvā gajapuṭe pacet /
tatpakvaṃ kāñcanīdrāvaiḥ secayecchuddhimāpnuyāt /
{vajraśodhanam (3)}
ākhukarṇī meghanādaḥ priyaṅgurmeṣaśṛṅgikā /
amlavetasanirguṇḍīkulatthakodravāḥ śamī // Rrā_3,2.23 //
muniśca hayamūtreṇa kaṣāyaṃ kārayecchubham /
jambīre sūraṇe vātha kṣiptvā vajraṃ dinaṃ pacet // Rrā_3,2.24 //
pūrvakvāthena dolāyāṃ śuddhimāpnoti nānyathā /
{vajra:: māraṇa}
śuddhaṃ vajraṃ matkuṇānāṃ raktairliptvā dhamettu tat // Rrā_3,2.25 //
agnivarṇaṃ kṣipenmūtre gardabhotthe punaḥ punaḥ /
lepitaṃ dhāmitaṃ tadvadevaṃ kuryāt trisaptadhā // Rrā_3,2.26 //
{vajra:: māraṇa}
tālakaṃ matkuṇaiḥ piṣṭvā gole tasminkṣipettu tat /
ruddhvā mūṣāṃ dhamed dārḍhyāt hayamūtre vinikṣipet // Rrā_3,2.27 //
samuddhṛtya punastadvat saptavārānmṛto bhavet /
{vajramāraṇam (3)}
meṣaśṛṃgī bhujagāsthi kūrmapṛṣṭhaṃ śilājatu // Rrā_3,2.28 //
gandhakaṃ kāntapāṣāṇaṃ munipuṣpaṃ satālakam /
trikṣāraṃ paṃcalavaṇaṃ meṣaśṛṅgīndravāruṇī // Rrā_3,2.29 //
vajravallī mūṣakarṇī badarīkuḍmalāni ca /
mūṣakasya malaṃ stanyaṃ snuhyarkakṣīramatkuṇāḥ // Rrā_3,2.30 //
pañcāṅgāṃ śarapuṅkhāṃ ca hastinīraṃ nṛchāgayoḥ /
peṭārībījaṃ strīpuṣpaṃ pārāvatamalaṃ śilām // Rrā_3,2.31 //
puṣpāṇi caiva vākucyāḥ pañcāṅgaṃ nimbakasya ca /
dhātrīvṛkṣasya pañcāṅgaṃ gorambhā cājamūtrakam // Rrā_3,2.32 //
haṃsapādī vajrakandaṃ bṛhatīphalasūraṇe /
gojihvā karkaṭaṃ māṃsaṃ mūtravargaṃ ca miśrayet // Rrā_3,2.33 //
etatsamastaṃ vyastaṃ vā yathālābhaṃ supiṇḍitam /
tatpiṇḍe nikṣipedvajramandhamūṣāgataṃ puṭet // Rrā_3,2.34 //
kulatthaṃ kodravaṃ piṣṭvā hayamūtrairviloḍayet /
tanmadhye secayettaptāṃ mūṣāṃ puṭavinirgatām // Rrā_3,2.35 //
evaṃ punaḥ punaḥ kuryādekaviṃśativārakam /
ādāya pūrvajaṃ vajratāle matkuṇapeṣite // Rrā_3,2.36 //
golake nikṣipedruddhvā mūṣāṃ tīvrānale dhamet /
ityevaṃ saptadhā dhāmyaṃ hayamūtrair niṣecayet // Rrā_3,2.37 //
anena kramayogena mṛtaṃ bhavati niścitam /
taṃ mṛtaṃ cūrṇayetkhalve siddhayoga udāhṛtaḥ // Rrā_3,2.38 //
{mercury:: śodhana}
bhrāmakasya mukhaṃ tāpyaṃ peṭārībījaṭaṅkaṇe /
kṣāraṃ cottaravāruṇyā gandhakaṃ tālakaṃ śamī // Rrā_3,2.39 //
bhūdharasthaṃ puṭaikena samuddhṛtya vimardayet /
pūrvavatpūrvajairdrāvaistadvad ruddhvā ca pācayet // Rrā_3,2.40 //
punarmardyaṃ punaḥ pācyaṃ daśavāraṃ ca pūrvavat /
pātayetpātanāyaṃtre samyak śuddho bhavedrasaḥ // Rrā_3,2.41 //
{mercury:: śodhana}
rasasya daśamāṃśaṃ tu gandhaṃ dattvā vimardayet /
jambīrotthairdravairyāmaṃ pātyaṃ pātanayantrake // Rrā_3,2.42 //
punarmardyaṃ punaḥ pātyaṃ saptavāraṃ viśuddhaye /
{mercury:: śodhana}
athavā pāradaṃ mardyaṃ taptakhalve dināvadhi /
kumārīrajanīcunnaiḥ pātyaṃ pātanayantrake // Rrā_3,2.43 //
kanyāgnitriphalābhiśca punarmardyaṃ ca pātayet /
punarmardyaṃ punaḥ pātyaṃ saptavāraṃ viśuddhaye /
ityevaṃ saptadhā kuryāt samyak śuddho bhavedrasaḥ // Rrā_3,2.44 //
{mercury:: mardana: :
application}
yuktaṃ sarvasya sūtasya taptakhalve vimardanam /
śodhane cāraṇe caiva jāraṇe ca viśeṣataḥ /
mūrchane māraṇe caiva bandhane ca praśasyate // Rrā_3,2.45 //
{taptakhalva}
ajāśakṛttuṣāgniṃ ca bhūgarte tritayaṃ kṣipet /
tasyopari sthitaṃ khalvaṃ taptakhalvamidaṃ bhavet // Rrā_3,2.46 //
khalvaṃ lohamayaṃ śastaṃ mardakaṃ caiva lohajam /
tadabhāve śilotthaṃ vā yogyaṃ khalvaṃ ca mardakam // Rrā_3,2.47 //
{mercury:: hiṅgulākṛṣṭa}
athavā hiṃgulāt sūtaṃ grāhayettannigadyate /
gomūtrair māhiṣair mūtraistilatailasurāmlakaiḥ // Rrā_3,2.48 //
saptāhaṃ hiṃgulaṃ pācyaṃ lohapātre kramāgninā /
cālayellohadaṇḍena drāvaṃ dattvā punaḥ punaḥ // Rrā_3,2.49 //
sadravaṃ taṃ samādāya śikhipittena bhāvayet /
dinānte pātanāyantre pātayeccaṇḍavahninā // Rrā_3,2.50 //
saptakañcukanirmuktaḥ khyāto'yaṃ śuddhasūtakaḥ // Rrā_3,2.51 //
kanyābhistriphalābhiśca punarmardyaṃ ca pātayet /
ityevaṃ saptadhā kuryāt samyak śuddho bhaved rasaḥ // Rrā_3,2.52 //
{mercury:: hiṅgulākṛṣṭa}
dinaikaṃ hiṅgulaṃ khalve mardyamamlena kenacit /
pātayet pātanāyaṃtre dinānte tatsamuddharet /
vinā karmāṣṭakenaiva sūto'yaṃ sarvakāryakṛt // Rrā_3,2.53 //
sarvasiddhamatametadīritaṃ sūtaśuddhikaramadbhutaṃ param /
alpakarmavidhibhūrisiddhidaṃ dehalohakaraṇe hi śasyate // Rrā_3,2.54 //
RRĀ, 3, 3
ṣaṭkāṣṭakaṃ hyaṣṭakamaṣṭakaṃ ca śodhyaṃ vimardyaṃ ca yathoditaṃ tat /
vajrādilohāntakamuktapūrvaṃ tadvakṣyate sūtavarasya siddhyai // Rrā_3,3.1 //
{vajra:: subtypes}
śvetā raktāḥ pītakṛṣṇā dvijādyā vajrajātayaḥ /
puṃstrīnapuṃsakāś ceti lakṣaṇena tu lakṣayet // Rrā_3,3.2 //
{puṃvajra:: parīkṣā}
vṛttāḥ phalakasampūrṇās tejasvanto bṛhattarāḥ /
puruṣāste samākhyātā rekhābinduvivarjitāḥ // Rrā_3,3.3 //
{strīvajra:: parīkṣā}
rekhābindusamāyuktāḥ ṣaḍasrāstāḥ striyaḥ smṛtāḥ /
{napuṃsaka:: parīkṣā}
trikoṇaṃ pattradehaṃ yaddīrghaṃ yatsyānnapuṃsakam // Rrā_3,3.4 //
sarveṣāṃ puruṣāḥ śreṣṭhā vedhakā rasabandhakāḥ /
strīvajrā dehasiddhyarthaṃ krāmakaṃ syānnapuṃsakam // Rrā_3,3.5 //
{divyauṣadhi}
ajāmārī kākamācī devadālīndravāruṇī /
kākajaṅghā śikhiśikhā sarpākṣī nāgavallikā // Rrā_3,3.6 //
mīnākṣī kṛṣṇadhattūro balā nāgavallī jayā /
muṇḍī mahābalā pūgī trividhaṃ citrakaṃ niśā // Rrā_3,3.7 //
mūrvā kāñcānanaṃ kanyā peṭārī sūryavartakaḥ /
viṣṇukrāntā kāravallī vākucī sinduvārikā // Rrā_3,3.8 //
svarṇapuṣpī khaṇḍajārī mañjiṣṭhā pīlukaṃ vacā /
snuhī raktasnuhī bilvaṃ kārpāsaḥ kaṃguṇī ghanā // Rrā_3,3.9 //
palāśāṅkolavijayā meghanādārkasarṣapāḥ /
brahmadaṇḍī mahārāṣṭrī śvetā raktā punarnavā // Rrā_3,3.10 //
udumbarasomalatā kumbhī puṣkaramūlakam /
tilaparṇī kṛṣṇajīrā vṛścikālī ca kālikā // Rrā_3,3.11 //
karavīro'gnidamanī bṛhatī bhūmipāṭalī /
yavaciñcī candralatā markaṭī vanarājakam // Rrā_3,3.12 //
badarī lajjarī lākṣā caṇā vartulapatrakā /
apāmārgo bhūkadambo viṣamuṣṭyekavīrakaḥ // Rrā_3,3.13 //
gorambhā kadalī jātī musalī sahadevikā /
eraṇḍaḥ saindhavaṃ pathyā śuṃṭhī maṇḍūkaparṇikā // Rrā_3,3.14 //
marūvako hiṃgu vālo lakṣmaṇā hastimūlikā /
kṣīravṛkṣāśca ye sarve tathā nānāvidhaṃ viṣam // Rrā_3,3.15 //
divyauṣadhigaṇaḥ khyāto rasarājasya sādhane /
vyastaṃ vātha samastaṃ vā yathālābhaṃ niyojayet // Rrā_3,3.16 //
{viṣavargaḥ}
tīvragandharasasparśairvividhaistu vanodbhavaiḥ /
mardanātsvedanātsūto mriyate badhyate'pi ca // Rrā_3,3.17 //
raktaśṛṅgī kālakūṭaṃ hāridraṃ saktūkaṃ tathā /
maustikaṃ viṣavargaḥ syāt mūṣākaraṇamucyate /
{vajramūṣā:: production}
tuṣaṃ vastraṃ samaṃ dagdhaṃ tatpādāṃśā ca mṛttikā /
kūpīpāṣāṇapādaṃ ca vajravallyā dravairdinam // Rrā_3,3.18 //
mardayet kārayenmūṣāṃ vajrākhyāṃ rasabandhakām /
{vajramūṣā (2)}
valmīkamṛttikāṅgārāḥ purāṇaṃ lohakiṭṭakam // Rrā_3,3.19 //
śvetapāṣāṇakaṃ caitat sarvaṃ cūrṇyaṃ samaṃ samam /
sarvatulyaṃ tuṣaṃ dagdhaṃ sarvaṃ toyaiśca mardayet // Rrā_3,3.20 //
mūṣāsaṃpuṭakaṃ kuryāt sandhiṃ lipyācca tena vai /
sarvakāryakarā eṣā vajramūṣā mahābalā // Rrā_3,3.21 //
{vajramūṣā (3)}
gārā dagdhāstuṣā dagdhā dagdhā valmīkamṛttikā /
gajāśvānāṃ malaṃ dagdhaṃ yāvattat kṛṣṇatāṃ gatam // Rrā_3,3.22 //
pāṣāṇabhedīpatrāṇi kṛṣṇā mṛc ca samaṃ samam /
vajravallyā dravairmardyaṃ dinaṃ vā śoṣayed dṛḍham // Rrā_3,3.23 //
tena koṣṭhaṃ vaṅkanālaṃ vajramūṣāṃ ca kārayet /
vartulā gostanākārā vajramūṣā prakīrtitā // Rrā_3,3.24 //
mūrchane māraṇe bandhe dvaṃdvamelāpake hitā /
saiva chidrānvitā madhyagambhīrā sāraṇocitā // Rrā_3,3.25 //
prakaṭā śarāvakākārā bījanirvāpaṇe hitā /
{vajra:: māraṇa}
sūtaṃ dhānyābhrakaṃ tulyaṃ dinaṃ punarnavādravaiḥ /
marditaṃ taptakhalve tu vajramūṣāndhitaṃ pacet // Rrā_3,3.26 //
ciñcābījaṃ meṣaśṛṃgī strīpuṣpaṃ cāmlavetasam /
pañcāṅgaṃ śarapuṅkhāyāḥ śaśadantāḥ śilājatu // Rrā_3,3.27 //
etatsamastaṃ vyastaṃ vā yathālābhaṃ sucūrṇayet /
snuhyarkonmattavāruṇyāḥ kṣīraiḥ stanyairvimardayet // Rrā_3,3.28 //
tadgolake kṣipedvajraṃ ruddhvā mūṣāṃ dhamed dṛḍham /
guḍūcīṃ saindhavaṃ hiṃgu samustottaravāruṇīm // Rrā_3,3.29 //
kvāthaiḥ kaulatthakaiḥ piṣṭvā tasmindrāve niṣecayet /
tadvajraṃ pūrvavadgole kṣiptvā ruddhvā dhamettathā // Rrā_3,3.30 //
secanāntaṃ punaḥ kuryādekaviṃśativārakam /
tālamatkuṇayogena saptavāraṃ punardhamet // Rrā_3,3.31 //
secayedaśvamūtreṇa tadvajraṃ mriyate dhruvam /
{vajra:: māraṇa}
trivarṣarūḍhakārpāsamūlamādāya peṣayet // Rrā_3,3.32 //
trivarṣanāgavallyā vā nijadrāvaiḥ prapeṣayet /
tadgolake kṣipedvajraṃ ruddhvā gajapuṭe pacet // Rrā_3,3.33 //
evaṃ saptapuṭaiḥ pakva ekaikena mṛto bhavet /
{vajramāraṇam (6)}
tālakāsīsasaurāṣṭrayor hyapāmārgasya bhasma ca // Rrā_3,3.34 //
piṣṭvā kaulatthakaiḥ kvāthaistasminvajraṃ sutāpitam /
kṣiptvā trisaptavārāṇi mriyate nātra saṃśayaḥ // Rrā_3,3.35 //
{vajramāraṇam (7)}
vaikrāntabhasmanā sārdhaṃ peṣayedamlavetasam /
tadgolake kṣipedvajramandhamūṣāgataṃ dhamet // Rrā_3,3.36 //
secayedaśvamūtreṇa pūrvagole punaḥ kṣipet /
ruddhvā dhmātaṃ punaḥ secyamevaṃ kuryāttrisaptakam // Rrā_3,3.37 //
mriyate nātra sandehaḥ sarvakarmasu yojayet /
{vajramāraṇam (8)}
uttarāvāruṇīkṣīraiḥ kāntapāṣāṇajaṃ mukham // Rrā_3,3.38 //
kṣaṇaṃ piṣṭvā tu tadgole vajraṃ kṣiptvā pacedanu /
nṛtaile gandhataile vā mriyate nātra saṃśayaḥ // Rrā_3,3.39 //
{vajramāraṇam (9)}
bhūnāgaṃ gandhakaṃ vātha nārīstanyena peṣayet /
tadgolasya pacedvajraṃ pūrvataile mṛtaṃ bhavet // Rrā_3,3.40 //
{vajramāraṇam (10)}
snuhīkṣīreṇa vimalāṃ piṣṭvā tadgolake kṣipet /
vajraṃ nirudhya mūṣāṃ tāṃ śuṣkāṃ tīvrāgninā dhamet // Rrā_3,3.41 //
taptamaśvasya mūtre tu kṣiptvā vajraṃ samāharet /
ityevaṃ saptadhā kāryaṃ tatastālakamatkuṇāḥ // Rrā_3,3.42 //
kṛtvā golaṃ kṣipettasminvajramūṣāṃ nirudhya ca /
dhāmitaṃ pūrvavatsecyaṃ saptavārairmṛtaṃ bhavet // Rrā_3,3.43 //
{vajramāraṇam (11)}
vajraṃ matkuṇarakteṣu kṣiptvā liptvātape kṣipet /
śuṣkaṃ lepyaṃ punaḥ śoṣyaṃ yāvat saptadināvadhi // Rrā_3,3.44 //
viṣṇukrāntāpeṭakāryor dravaiḥ siñcet punaḥ punaḥ /
taptaṃ taptaṃ tu tadvajraṃ śatavārānmṛtaṃ bhavet // Rrā_3,3.45 //
{vajramāraṇam (12)}
gandhakaṃ cūrṇitaṃ bhāvyaṃ strīpuṣpeṇa tu saptadhā /
punaḥ strīrajasāloḍya tasminvajraṃ sutāpitam // Rrā_3,3.46 //
secayettāpayedevaṃ mṛtaṃ syāttu trisaptadhā /
{vajra:: mṛdūkaraṇa}
mātuluṅgagataṃ vajraṃ ruddhvā bāhye mṛdā lipet /
pacet puṭe samuddhṛtya tadvacchatapuṭaiḥ pacet // Rrā_3,3.47 //
nāgavallyā dravair liptaṃ tatpatreṇaiva veṣṭitam /
jānumadhyasthitaṃ yāmaṃ tadvajraṃ mṛdutāṃ vrajet // Rrā_3,3.48 //
{vajraudanaṃ vajramṛdūkaraṇam (2)}
mātṛvāhakajīvasya madhye vajraṃ vinikṣipet /
jambīrodaragaṃ vātha dolāyantre dinaṃ pacet // Rrā_3,3.49 //
kulatthakodravakvāthais traiphale vā kaṣāyake /
ahorātrāt samuddhṛtya jambīre tu punaḥ kṣipet // Rrā_3,3.50 //
mātṛvāhakajīve vā kṣiptvā paktvā ca pūrvavat /
punaḥ kṣepyaṃ punaḥ pācyaṃ tridinānte samuddharet // Rrā_3,3.51 //
badarīvaṭanimbānām aṅkurāṇi samāharet /
piṣṭvā tadgolake vajraṃ pūrvapakvaṃ vinikṣipet // Rrā_3,3.52 //
aśvatthapatrakair veṣṭyaṃ tadgolaṃ jānumadhyagam /
dinaṃ vā dhārayet kakṣe mṛdurbhavati niścitam // Rrā_3,3.53 //
{vajramṛdūkaraṇam (3)}
pāradaṃ tīkṣṇacūrṇaṃ ca dinamamlena mardayet /
tadgole nikṣipedvajraṃ sūtreṇāveṣṭayedbahiḥ // Rrā_3,3.54 //
nāgavallīdravaiścaiva veṣṭitaṃ dhānyarāśigam /
māsānte tatsamuddhṛtya nāgavallyā dravairlipet /
taddalairveṣṭitaṃ jānumadhyasthaṃ mṛdutāṃ vrajet // Rrā_3,3.55 //
{vajramṛdūkaraṇam (4)}
kāntapāṣāṇavajraṃ vā cūrṇaṃ vā kāntalohajam // Rrā_3,3.56 //
sasūtam amlayogena dinamekaṃ vimardayet /
tadgole nikṣipedvajraṃ nimbakārpāsakolajaiḥ // Rrā_3,3.57 //
patraiḥ piṣṭaistu saṃveṣṭya nāgavallīdalaistataḥ /
veṣṭyaṃ tajjānumadhyasthaṃ dinānte mṛdutāṃ vrajet // Rrā_3,3.58 //
{varjamṛdūkaraṇam (5)}
eraṇḍavṛkṣamadhye tu tatphale vā kṣipetpavim /
māsamātrātsamuddhṛtya jānumadhye tu pūrvavat // Rrā_3,3.59 //
komalaṃ jāyate vajraṃ dinānte nātra saṃśayaḥ /
{vajramṛdūkaraṇam (6)}
vajraṃ tittiramāṃsena veṣṭayennikṣipenmukhe // Rrā_3,3.60 //
atisthūlasya bhekasya mukhaṃ sūtreṇa veṣṭayet /
nikhaneddhastamātrāyāṃ bhūmau māsātsamuddharet // Rrā_3,3.61 //
maṇḍūkasaṃpuṭe ruddhvā samyaggajapuṭe pacet /
tadvajraṃ pūrvagolasthaṃ jānumadhye gataṃ dinam // Rrā_3,3.62 //
bhavedvajraudanaṃ sākṣānmāryaṃ paścācca yojayet /
sarvavajraudanānāṃ tu māraṇaṃ pūrvavadbhavet // Rrā_3,3.63 //
{vaikrāntaśodhanam}
trikṣāraiḥ pañcalavaṇair vasāmūtrāmlakodravaiḥ /
matsyapittaistailaghṛtaiḥ kulatthaiḥ kāñjikānvitaiḥ // Rrā_3,3.64 //
saptāhaṃ dolakāyantre vyāghrīkandagataṃ pacet /
saptavarṇaṃ tu vaikrāntaṃ śuddhimāyāti niścitam // Rrā_3,3.65 //
{uparasānāṃ śodhanam}
jambīrāṇāṃ drave magnamātape dhārayeddinam /
śudhyanti ṭaṅkaṇaṃ śaṃkho varāṭāñjanagairikam /
kāsīsaṃ bhūkhagaṃ caiva śuddhaṃ yogeṣu yojayet // Rrā_3,3.66 //
{gandhakaśuddhiḥ (1)}
yāmaikaṃ gandhakaṃ mardyaṃ dravair nimbājagandhayoḥ /
śṛṅgīdhattūrayorvātha tilaparṇyāśca vā dravaiḥ /
tadādāya ghṛtaistulyaṃ lohapātre kṣaṇaṃ pacet // Rrā_3,3.67 //
laghvagninā drutaṃ tadvai ajākṣīre vinikṣipet /
ityevaṃ saptadhā kuryācchuddhimāyāti gandhakam // Rrā_3,3.68 //
{gandhakaśodhanam (2)}
karañjairaṇḍatailaṃ ca chāgīdugdhaṃ ca bhāṇḍake // Rrā_3,3.69 //
kṣiptvā tasya mukhaṃ ruddhvā svacchavastreṇa buddhimān /
gandhakaṃ dhūrtajair drāvairdinaṃ bhāvyaṃ viśoṣayet // Rrā_3,3.70 //
taccūrṇaṃ pūrvabhāṇḍasya vastropari nidhārayet /
ācchādya ca śarāveṇa pṛṣṭhe deyaṃ puṭaṃ laghu // Rrā_3,3.71 //
drutaṃ gandhaṃ samādāya bhāvyaṃ dhattūrajairdravaiḥ /
tadvaddrāvyaṃ punarbhāvyaṃ drāvayecca punastataḥ // Rrā_3,3.72 //
ādāya matsyapittena saptadhā bhāvyamātape /
tataḥ kośātakībījacūrṇena saha peṣayet // Rrā_3,3.73 //
bhāvayedbhṛṅgajairdrāvaiḥ saptāham ātape khare /
toyena kṣālitaṃ śoṣyaṃ tato mṛdvagninā kṣaṇam // Rrā_3,3.74 //
ghṛtākte lohapātre tu drāvitaṃ ḍhālayettataḥ /
bhṛṅgarājadravāntasthaṃ samyak śuddhaṃ bhavettu tat // Rrā_3,3.75 //
{gandhataila}
atha śuddhasya gandhasya tailapātanamucyate /
amlaparṇī devadālī dāḍimaṃ mātuluṅgakam // Rrā_3,3.76 //
nāraṅgaṃ vā yathālābhaṃ dravamekasya cāharet /
gandhakasya tu pādāṃśaṃ ṭaṅkaṇaṃ dravasaṃyutam // Rrā_3,3.77 //
etābhyāṃ gandhakaṃ bhāvyaṃ gharme vāratrayaṃ punaḥ /
dhattūrastulasī kṛṣṇā laśunaṃ devadālikā // Rrā_3,3.78 //
śigrumūlaṃ kākamācī karpūraṃ śaṅkhapuṣpikā /
kṛṣṇāguru ca kastūrī vandhyākarkoṭakī samam // Rrā_3,3.79 //
mātuluṅgarasaiḥ piṣṭvā kṣipederaṇḍatailake /
anena lohapātrasthaṃ bhāvayetpūrvagandhakam // Rrā_3,3.80 //
trivāraṃ kṣaudratulyaṃ tajjāyate gandhavarjitam /
idaṃ gandhakatailaṃ syāttattadyogeṣu yojayet // Rrā_3,3.81 //
{haritālaśuddhiḥ (1)}
sacūrṇeṇāranālena dolāyantreṇa tālakam /
dinaṃ pakvaṃ vicūrṇyātha bhāvyaṃ kūṣmāṇḍajairdravaiḥ // Rrā_3,3.82 //
śoṣyaṃ peṣyaṃ punarbhāvyaṃ śatavāraṃ viśuddhaye /
{haritālaśuddhiḥ (2)}
tālakaṃ kaṇaśaḥ kṛtvā tālāt pādāṃśaṭaṅkaṇam // Rrā_3,3.83 //
dvayaṃ jambīrajair drāvaiḥ kṣālayetkāñjikaistathā /
tacchuṣkaṃ poṭalībaddhaṃ sacūrṇe kāñjike pacet // Rrā_3,3.84 //
dvidinaṃ dolakāyantre tadvatkūṣmāṇḍajairdravaiḥ /
pācitaṃ śuddhimāyāti tālaṃ sarvatra yojayet // Rrā_3,3.85 //
{vimalaśuddhiḥ}
suvarṇavarṇaṃ vimalaṃ tāpyaṃ vā kaṇaśaḥ kṛtam /
punarnavāyāḥ kalkasthaṃ kaulatthe svedayejjale // Rrā_3,3.86 //
saindhavairbījapūrāktairyuktaṃ vā poṭalīkṛtam /
dolāyantre dinaṃ svedyaṃ śuddhimāyāti niścitam // Rrā_3,3.87 //
{rasakaśuddhiḥ}
rajasvalārajomūtrai rasakaṃ bhāvayeddinam /
taireva dinamekaṃ tu mardayecchuddhim āpnuyāt // Rrā_3,3.88 //
{uparasa:: śodhana}
punarnavāmeghanādakapijambīratindukaiḥ /
agastipuṣpakumudayavaciñcāmlavetasaiḥ // Rrā_3,3.89 //
yavasūraṇabhūdhātrīmāṇḍūkīkaravīrakaiḥ /
kāravallīkṣīrakandaraktotpalaśamīvanaiḥ // Rrā_3,3.90 //
meṣaśṛṅgyā coṣṭravasāśakravāruṇiṭaṅkaṇaiḥ /
tailamatsyavasāvyoṣair dravairetaiḥ sakāñjikaiḥ // Rrā_3,3.91 //
etaiḥ samastairvyastairvā dolāyantre dinatrayam /
abhrapatrādyuparasān śuddhihetostu pācayet // Rrā_3,3.92 //
{uparasa:: śodhana}
sūryāvarto vajrakandaḥ kadalī devadālikā /
śigruḥ kośātakī vandhyā kākamācī ca vālukam // Rrā_3,3.93 //
āsāmekarasenaiva trikṣārapaṭupañcakam /
bhāvayedamlavargeṇa tīvragharme dināvadhi // Rrā_3,3.94 //
etatkalkena saṃlepyamabhrakaṃ vajramākṣikam /
vaikrāṃtaṃ sasyakaṃ tālaṃ kāntapāṣāṇam añjanam // Rrā_3,3.95 //
vimalāṃ ca śilāṃ tutthamanyānuparasāṃstathā /
dolāyantre sāranāle pūrvakalkayute pacet /
tīvrānale dinaikena śuddhimāyānti tāni vai // Rrā_3,3.96 //
{dhānyābhrakaraṇam}
śuddhamabhraṃ bhinnapatraṃ kṛtvā vrīhiyute dṛḍhe /
vastre baddhvā sāranāle bhāṇḍamadhye vimardayet // Rrā_3,3.97 //
hastābhyāṃ svayamāyāti yāvadamlāntare tu tat /
dravaṃ tyaktvā tu tacchoṣyaṃ dinaṃ dhānyābhrakaṃ bhavet // Rrā_3,3.98 //
{abhra:: māraṇa:: niścandra}
etaddhānyābhrakaṃ mardyaṃ bhānudugdhair dināvadhi /
kṛtvā pūpaṃ bhānupatrairveṣṭitaṃ pācayetpuṭe // Rrā_3,3.99 //
ityevaṃ daśadhā pācyaṃ dugdhairbhāvyaṃ punaḥ punaḥ /
tato vaṭajaṭākvāthairmardyaṃ daśapuṭaiḥ pacet // Rrā_3,3.100 //
saghṛtair mahiṣīkṣīrairmardyaṃ deyaṃ puṭatrayam /
niścandraṃ jāyate hyabhraṃ yojanīyaṃ rasāyane // Rrā_3,3.101 //
{abhrakabhasma (2)}
punarnavādyauṣadhāni khyātāni hyabhraśodhane // Rrā_3,3.102 //
dhānyābhrakaṃ tu taireva tridinaṃ tu puṭe pacet /
pūrvavatkramayogena mriyate pañcabhiḥ puṭaiḥ // Rrā_3,3.103 //
{metals:: śodhana}
taile takre gavāṃ mūtre kāñjike ravidugdhake /
kulatthānāṃ kaṣāye ca jambīrāṇāṃ drave tathā // Rrā_3,3.104 //
taptvā taptvā niṣiñced ekaikasmiṃstu saptadhā /
svarṇādilohapatrāṇi śuddhimāyānti niścitam // Rrā_3,3.105 //
{lead, tin:: śodhana}
drāvite nāgavaṅge ca pacettadvadviśuddhaye /
{bronze, copper:: śodhana}
trikṣāraṃ paṃcalavaṇaṃ jambīrāmlena saptadhā // Rrā_3,3.106 //
bhāvayedātape tīvre tatkalkena vilepya ca /
ghoṣāratāmrapatrāṇāṃ śuddhyai gajapuṭe pacet // Rrā_3,3.107 //
{lead:: māraṇa}
lohapātre pacennāgaṃ tulyaṃ yāvaddrutaṃ bhavet /
cālyaṃ palāśadaṇḍena bhasmībhūtaṃ samuddharet // Rrā_3,3.108 //
bhasmatulyāṃ śilāṃ tasminkṣiptvā cāmlena kenacit /
peṣayedyāmamātraṃ tu ruddhvā gajapuṭe pacet // Rrā_3,3.109 //
svāṅgaśītaṃ punaḥ piṣṭvā viṃśatyaṃśaśilāyutam /
amlena yāmamātraṃ ca ruddhvā pacecca pūrvavat /
evaṃ ṣaṣṭipuṭaiḥ pakvo mṛto bhavati pannagaḥ // Rrā_3,3.110 //
{iron (gen.):: māraṇa}
nārīstanyena sampiṣṭaṃ hiṅgūlaṃ palapañcakam // Rrā_3,3.111 //
tena lohasya patrāṇi lepayet palapañcakam /
ruddhvā gajapuṭe pacyāt kaṣāyaistraiphalaiḥ punaḥ // Rrā_3,3.112 //
jambīrair āranālairvā viṃśāṃśadaradena ca /
piṣṭvā ruddhvā puṭellohaṃ tadvatpācyaṃ punaḥ punaḥ // Rrā_3,3.113 //
catvāriṃśatpuṭaireva tīkṣṇaṃ kāntaṃ ca muṇḍakam /
mriyate nātra saṃdeho dattvā dattvaiva hiṅgulam // Rrā_3,3.114 //
{vaṅgabhasma}
lohapātre drute vaṅge pādāṃśaṃ tālakaṃ kṣipet /
cālyam aśvatthadaṇḍena jātaṃ bhasma samuddharet // Rrā_3,3.115 //
tadbhasma haritālaṃ tu tulyamamlena mardayet /
palāśakadravairvātha yāmānte coddhṛtaṃ puṭet // Rrā_3,3.116 //
uddhṛtya daśamāṃśena tālena saha mardayet /
pūrvadrāvaistu yāmaikaṃ ruddhvā gajapuṭe pacet /
catvāriṃśatpuṭairevaṃ pakvaṃ syānmṛtavaṅgakam // Rrā_3,3.117 //
{copper:: māraṇa}
kaṇṭavedhīkṛtaṃ tāmrapatraṃ tulyāṃśagandhakaiḥ // Rrā_3,3.118 //
amlapiṣṭaiḥ pralipyātha ruddhvā gajapuṭe pacet /
uddhṛtya cūrṇayettasmin pādāṃśaṃ gandhakaṃ kṣipet // Rrā_3,3.119 //
jambīrairāranālairvā piṣṭvā ruddhvā puṭet punaḥ /
evaṃ catuḥpuṭaiḥ pacyādgandho deyaḥ puṭe puṭe // Rrā_3,3.120 //
mātuluṅgadravairevaṃ puṭamekaṃ pradāpayet /
sitaśarkarayā pañcapuṭaṃ deyaṃ mṛtaṃ bhavet // Rrā_3,3.121 //
{silver:: māraṇa}
mākṣikenāmlapiṣṭena tattulyaṃ tārapatrakam /
liptvā ruddhvā puṭe paktvā samuddhṛtya vicūrṇayet // Rrā_3,3.122 //
kaṇāmākṣikasindhūtthabhūdhātryaśca samaṃ samam /
pūrvacūrṇena tulyāṃśamidamamlena mardayet // Rrā_3,3.123 //
ruddhvā gajapuṭe pacyāttaireva mardayetpuṭet /
evaṃ saptapuṭaiḥ pakvaṃ tāraṃ bhasmatvamāpnuyāt // Rrā_3,3.124 //
{gold:: māraṇa}
mṛtaṃ nāgaṃ snuhīkṣīrairathavāmlena kenacit /
piṣṭvā tena samāṃśena svarṇapatrāṇi lepayet // Rrā_3,3.125 //
ruddhvā gajapuṭe paktvā samuddhṛtya vicūrṇayet /
tasminnevaṃ mṛtaṃ nāgamaṣṭamāṃśena lepayet // Rrā_3,3.126 //
yāmaikaṃ mardayed amlai ruddhvā gajapuṭe pacet /
evamaṣṭapuṭaiḥ pakvaṃ mṛtaṃ bhavati hāṭakam /
{brass, bronze:: māraṇa}
āre ghoṣe prakartavyaṃ tāmravanmāraṇaṃ param // Rrā_3,3.127 //
vividhaparamayogair yuktiryuktaiḥ prasiddhairanubhavapathadṛṣṭaiḥ śodhanaṃ māraṇaṃ ca /
pavibaligaganānāṃ sarvalohe viśeṣād gaditamiha hitārthaṃ vārtikānāṃ vibhūtyai // Rrā_3,3.128 //
RRĀ, 3, 4
samyak siddhamatāntaraiḥ samucitaiḥ satsaṃpradāyaiḥ śubhaiḥ khyātair gandhakajāraṇādivividhairyogaiḥ susiddhaiḥ kramāt /
yaddṛṣṭaṃ sulabhaṃ suvarṇakaraṇaṃ tārasya saṃraṃjanāt /
satyaṃ sajjanarakṣaṇāturatayā saṃtanyate tattvataḥ // Rrā_3,4.1 //
{gandhapiṣṭi}
daśaniṣkaṃ śuddhasūtaṃ niṣkaikaṃ śuddhagandhakam /
stokaṃ stokaṃ kṣipetkhalve mardakena śanaiḥ śanaiḥ // Rrā_3,4.2 //
kuṭṭanājjāyate piṣṭiḥ seyaṃ gandhakapiṣṭikā /
{svarṇapiṣṭi}
bhāgatrayaṃ śuddhasūtaṃ bhāgaikaṃ śuddhahāṭakam // Rrā_3,4.3 //
amlena mardayedyāmaṃ khyāteyaṃ svarṇapiṣṭikā /
{sulfur:: ṣaḍguṇajāraṇa}
gandhapiṣṭiṃ hemapiṣṭyā samayā veṣṭayedbahiḥ // Rrā_3,4.4 //
vastreṇa veṣṭayed gāḍhaṃ sūtākhye lohasaṃpuṭe /
nidhāya poṭalīmadhye sarvatulyaṃ ca gandhakam // Rrā_3,4.5 //
kṣiptvā nirodhayetsaṃdhiṃ mṛlloṇena ca rodhayet /
bhūdharākhye puṭe paktvā jīrṇe gandhaṃ punaḥ kṣipet // Rrā_3,4.6 //
ṣaḍguṇe gandhake jīrṇe śanairvastraṃ nivārayet /
punaḥ punaḥ samaṃ gandhaṃ dattvā jāryaṃ śanaiḥ śanaiḥ // Rrā_3,4.7 //
niḥśeṣaṃ naiva kartavyaṃ pramādādyāti sūtakaḥ /
evaṃ śataguṇe jīrṇe yantrāduddhṛtya piṣṭikām // Rrā_3,4.8 //
{vedha:: silver =) gold}
tattulye saṃpuṭe hemni ruddhvā bāhye ca veṣṭayet /
kumārīdravapiṣṭena kācenāṅgulamātrakam // Rrā_3,4.9 //
tadbahiṣṭaṅkaṇenaiva loṇamṛttikayā tataḥ /
veṣṭyam aṅgulitailena sūryatāpena śoṣitam // Rrā_3,4.10 //
koṣṭhīyantre gataṃ dhāmyaṃ vaṅkanāle dṛḍhāgninā /
tatkhoṭaṃ jāyate divyaṃ sindūrāruṇasaṃnibham // Rrā_3,4.11 //
tena vedhastu tārasya drutasya śatabhāgataḥ /
deyaḥ saṃjāyate svarṇaṃ siddhayoga udāhṛtaḥ // Rrā_3,4.12 //
{gandhapiṣṭi}
gandhakaṃ śodhitaṃ cūrṇyaṃ saptadhā kanakadravaiḥ /
bhāvayedātape tadvannārīṇāṃ rajasā punaḥ // Rrā_3,4.13 //
tad gandhaṃ karṣamekaṃ tu narapittena lolitam /
palaikaṃ pāradaṃ śuddham ātape kharpare kṣipet // Rrā_3,4.14 //
tatpṛṣṭhe lolitaṃ gandhaṃ kṣiptvāṅguṣṭhena mardayet /
piṣṭikā jāyate divyā sarvakāmaphalapradā // Rrā_3,4.15 //
{gandhapiṣṭi}
tilaparṇīrasenaiva saptadhā śuddhagaṃdhakam /
bhāvayetpeṣayettacca chāyāśuṣkaṃ punaḥ punaḥ // Rrā_3,4.16 //
śuddhaṃ sūtaṃ palaikaṃ ca mūṣāyāṃ hi nidhāpayet /
śuddhasvarṇasya gulikāṃ niṣkamātrāṃ vinikṣipet // Rrā_3,4.17 //
tāṃ mūṣāṃ vālukāyantre sthāpayetpūrvagandhakam /
truṭiśastruṭiśo dattvā cullyāṃ mandāgninā pacet // Rrā_3,4.18 //
pādāṃśe gandhake jīrṇe jāyate gandhapiṣṭikā /
gandhapiṣṭiḥ pṛthaggrāhyā svarṇasya gulikāṃ vinā // Rrā_3,4.19 //
{gandhapiṣṭi}
chāyāyāṃ gandhakaṃ bhāvyaṃ śatadhā markaṭīdravaiḥ /
gharme mṛtkharpare sūtaṃ kṣipet kiṃcic ca gandhakam // Rrā_3,4.20 //
markaṭīdravasaṃyuktaṃ jīrṇe gandhe dravaṃ punaḥ /
deyaṃ pādāṃśakaṃ yāvadgandhakaṃ sadravaṃ kramāt // Rrā_3,4.21 //
jāyate piṣṭikā divyā sarvakāmaphalapradā /
{gandhapiṣṭi}
gandhakaṃ sūkṣmacūrṇaṃ tu kāñjikaiḥ kṣālayettridhā // Rrā_3,4.22 //
tridhā jambīrajairdrāvairhaṃsapādyāśca saptadhā /
karpūraṃ ca pṛthagbhāvyaṃ śvetādrikarṇikādravaiḥ // Rrā_3,4.23 //
ātape trīṇi vārāṇi tato jāraṇamārabhet /
dviguñjāmātrakarpūrair yantragarbhaṃ pralepayet // Rrā_3,4.24 //
tadgarbhe bhāvitaṃ gandhaṃ sārdhaniṣkaṃ pradāpayet /
śuddhasūtaṃ palaṃ cārdhaṃ karpūraṃ pūrvatulyakam // Rrā_3,4.25 //
pūrvatulyaṃ tato gandhaṃ krameṇātha pradāpayet /
śvetādrikarṇikāmūlaṃ gomūtreṇa prapeṣayet // Rrā_3,4.26 //
ācchādya tena kalkena śarāveṇa nirudhya ca /
pācayennalikāyantre dinānte taṃ samuddharet // Rrā_3,4.27 //
karpūrādi punardeyaṃ tadvajjāryaṃ dināvadhi /
ityevaṃ tu punaḥ kuryājjāyate gandhapiṣṭikā // Rrā_3,4.28 //
{gandhapiṣṭi}
pāradasya palaikaṃ tu karṣaikaṃ śuddhagandhakam /
snigdhakhalve karāṅgulyā devadālīdrave plutam // Rrā_3,4.29 //
mardayedātape tīvre jāyate gandhapiṣṭikā /
{gandhapiṣṭi}
śuddhasūtaṃ palaikaṃ tu karṣārdhaṃ śuddhagandhakam // Rrā_3,4.30 //
nidhāya tāmrakhalve tu tadadho'gniṃ mṛduṃ kṣipet /
karāṅguṣṭhena saṃmardya yāmādbhavati piṣṭikā // Rrā_3,4.31 //
{gandhapiṣṭi:: stambhana}
tiktakośātakībījaṃ cāṇḍālīkanda eva ca /
nārīstanyena sampiṣya lepayed gandhapiṣṭikām // Rrā_3,4.32 //
nikṣipetsūraṇe kande kṣīrakandodare tathā /
vandhyākarkoṭakīvajrakande vā kuḍuhuñjike // Rrā_3,4.33 //
mukhaṃ kandasya majjābhī ruddhvā kandaṃ mṛdā lipet /
puṭayedbhūdhare yantre karīṣāgnau dināvadhi // Rrā_3,4.34 //
ūrdhvādhaḥ parivartena yathā kando na dahyate /
tataḥ piṣṭīṃ samuddhṛtya stambhitā jāyate dhruvam // Rrā_3,4.35 //
{gandhapiṣṭi: :
stambhita:: jāraṇa}
athāsyā jāraṇā kāryā stanākhye lohasaṃpuṭe /
nidhāya jārayedgandhaṃ tulyaṃ tulyaṃ tu bhūdhare // Rrā_3,4.36 //
jīrṇe gandhe punardeyaṃ yantre jāryaṃ ca pūrvavat /
evaṃ śataguṇaṃ jāryaṃ jīrṇe yantrātsamuddharet // Rrā_3,4.37 //
sarvāsāṃ gandhapiṣṭīnāṃ rañjanaṃ syāttu jāraṇāt /
{gandhapiṣṭi:: māraṇa}
divyauṣadhagaṇadrāvaiḥ piṣṭiḥ khalve vimardayet /
dinānte golakaṃ kṛtvā bījair divyagaṇodbhavaiḥ // Rrā_3,4.38 //
lepayedvajramūṣāṃ tu golaṃ tatra nirodhayet /
dinaikaṃ bhūdhare pacyādūrdhvādhaḥ parivartayet // Rrā_3,4.39 //
samuddhṛtya punarmardyaṃ pūrvadrāvaistu pūrvavat /
puṭāntaṃ kārayed evaṃ daśavāraṃ punaḥ punaḥ // Rrā_3,4.40 //
{gandhapiṣṭi: :
vedha: :
silver =) gold}
mriyate nātra saṃdeho gandhapiṣṭyās tataḥ punaḥ /
mṛtapiṣṭipalaikaṃ tu peṣayedvāsakadravaiḥ // Rrā_3,4.41 //
tatkalkairnāgapatraṃ tu lepayitvā palāṣṭakam /
chāyāśuṣkaṃ nyasetpiṇḍe vāsāpatrasamudbhave // Rrā_3,4.42 //
taṃ piṇḍaṃ saṃpuṭe ruddhvā puṭedāraṇyakotpalaiḥ /
samuddhṛtya punardeyā palaikā mṛtapiṣṭikā // Rrā_3,4.43 //
vāsādrāvairdinaṃ mardyaṃ taṃ golaṃ veṣṭayetpunaḥ /
vāsāpatrotthapiṇḍena ruddhvā gajapuṭe pacet // Rrā_3,4.44 //
evaṃ punaḥ punaḥ kuryādraktavarṇaṃ mṛtaṃ bhavet /
tannāgaṃ palamātraṃ tu yāmaikaṃ vāsakadravaiḥ // Rrā_3,4.45 //
marditaṃ lepayettena tāmrapatraṃ palāṣṭakam /
dinaikaṃ pācanāyantre pācayenmriyate dhruvam // Rrā_3,4.46 //
ṣoḍaśāṃśena tenaiva tāre vedhaṃ pradāpayet /
tattāraṃ jāyate svarṇaṃ jāmbūnadasamaprabham // Rrā_3,4.47 //
yayā kayā gandhapiṣṭyā stambhanaṃ jāraṇaṃ vinā /
pūrvavatkramayogena divyaṃ bhavati kāñcanam // Rrā_3,4.48 //
{vedha:: silver =) gold}
arjunasya tvaco bhasma vāsābhasma samaṃ samam /
gṛhakanyādravairmardyaṃ dinaikaṃ tena lepayet // Rrā_3,4.49 //
kaṇṭavedhyaṃ nāgapatraṃ ruddhvā laghupuṭe pacet /
uddhṛtya mardayedyāmaṃ pūrvadrāvaiḥ sabhasmakaiḥ // Rrā_3,4.50 //
ruddhvā gajapuṭe paktvā svāṅgaśītaṃ samuddharet /
evaṃ śatapuṭaiḥ pācyaṃ bhasma drāvaiśca mardayet // Rrā_3,4.51 //
tenaiva tārapatrāṇi madhuliptāni lepayet /
ruddhvā gajapuṭe paktvā punarliptvā puṭe pacet // Rrā_3,4.52 //
ityevaṃ tu tridhā kuryāttāramāyāti kāñcanam /
{vedha:: silver =) gold}
lohapātre drute nāge cūrṇitaṃ rasakaṃ samam // Rrā_3,4.53 //
kṣiptvā cullyāṃ pacedyāmaṃ cālyaṃ pāṣāṇamuṣṭinā /
yāmānte hiṅgulaṃ kṣepyaṃ cūrṇitaṃ nāgatulyakam // Rrā_3,4.54 //
susūkṣmaṃ mardayettāvat dṛḍhaṃ pāṣāṇamuṣṭinā /
paceccaṇḍāgninā tāvaddinānāmekaviṃśatim // Rrā_3,4.55 //
jāyate kuṅkumābhaṃ tu tāraṃ tenaiva vedhayet /
catuḥṣaṣṭitamāṃśena divyaṃ bhavati kāñcanam // Rrā_3,4.56 //
{vedha:: silver =) gold}
drāvayetkharpare nāgaṃ pādāṃśaṃ tatra nikṣipet /
ciñcāśvatthatvacaḥ kṣāraṃ lohadarvyā vimardayet // Rrā_3,4.57 //
yāmānte tatsamuddhṛtya vajrīkṣīrairdināvadhi /
mardyaṃ khalve samuddhṛtya mṛdbhāṇḍāntarnirodhayet // Rrā_3,4.58 //
pacedrātrau caturyāmaṃ cullyāṃ caṇḍāgninā punaḥ /
uddhṛtya mardayetkhalve vajrīkṣīrairdināvadhi // Rrā_3,4.59 //
rātrau pācyaṃ divā mardyaṃ yāvat ṣaṇmāsameva ca /
yathā na patate tasmiñjalaṃ dhūlistu rakṣayet /
sahasrāṃśe dhṛte śare vedhe datte sukāñcanam // Rrā_3,4.60 //
{vedha:: silver =) gold}
śilāgandhakakarpūrakuṅkumaṃ mardayetsamam /
jambīrotthadravairyāmaṃ tatsamaṃ nāgapatrakam // Rrā_3,4.61 //
liptvā liptvā puṭaiḥ pacyād yāvacchaṣṭipuṭī bhavet // Rrā_3,4.62 //
tannāgaṃ vidyudābhāsaṃ jāyate tena vedhayet /
catuḥṣaṣṭitamāṃśena tāramāyāti kāñcanam /
{vedha:: silver =) gold}
tīkṣṇaṃ śulbaṃ nāgavaṅgau drutaṃ nāgaṃ tu tutthakam /
cūrṇitaṃ bhāgamekaikaṃ dvau bhāgau hemamākṣikam // Rrā_3,4.63 //
vajramūṣāgataṃ ruddhvā dhmātaṃ khoṭaṃ sucūrṇitam /
siddhacūrṇena saṃyuktaṃ tāramāyāti kāñcanam // Rrā_3,4.64 //
{tārāriṣṭa}
śulbacūrṇaṃ tīkṣṇacūrṇaṃ tulyaṃ ruddhvā dhamet haṭhāt /
tatkhoṭaṃ siddhacūrṇaṃ ca mardyaṃ pācyaṃ ca pūrvavat // Rrā_3,4.65 //
tenaiva madhuyuktena tārapatrāṇi lepayet /
ruddhvā gajapuṭe pacyādevaṃ vāratrayaṃ kṛte // Rrā_3,4.66 //
pītavarṇaṃ bhavettattu tārāriṣṭaṃ nigadyate /
{tārāriṣṭa}
vaṅganāgasamaṃ kāntamathavā tāmranāgakam // Rrā_3,4.67 //
mākṣikaṃ śulbatīkṣṇaṃ vā śulbanāgaṃ savaṅgakam /
ete yogāstu catvāraḥ pṛthak cūrṇāni kārayet // Rrā_3,4.68 //
pṛthagdhmātāni khoṭāni siddhacūrṇayutāni ca /
mardanādipuṭāntāni tārāriṣṭakarāṇi vai // Rrā_3,4.69 //
pūrvavallepayogena pratyekena tu kārayet /
tārāriṣṭasya tasyaiva svarṇīkaraṇamucyate // Rrā_3,4.70 //
{vedha:: silver =) gold}
śuddhavaikrāntabhāgaikaṃ kiṃvā vaikrāntasattvakam /
nāgacūrṇaṃ ca bhāgaikamandhamūṣāgataṃ dhamet // Rrā_3,4.71 //
siddhacūrṇena saṃyuktaṃ mardanādipuṭāntakam /
kartavyaṃ pūrvavatprājñaistāmādāya vimardayet // Rrā_3,4.72 //
madhunā yāmamātraṃ tu tena lepaṃ tu kārayet /
śatāṃśena tu patrāṇāṃ tārāriṣṭasya yatnataḥ // Rrā_3,4.73 //
ruddhvā gajapuṭe pacyād divyaṃ bhavati kāñcanam /
{vedha:: silver =) gold}
mūlapatraphalaṃ bilvācchākavṛkṣācca tattrayam /
śigrumūlaṃ rasaṃ caitanmardayetkiṃśukadravaiḥ // Rrā_3,4.74 //
anena nāgacūrṇaṃ tu mardyaṃ mardyaṃ puṭe pacet /
evaṃ śatapuṭaiḥ pakvaṃ jāyate padmarāgavat // Rrā_3,4.75 //
tenaiva tārapatrāṇi madhuliptāni lepayet /
ruddhvā gajapuṭe pacyādevaṃ vāratraye kṛte // Rrā_3,4.76 //
tattāraṃ jāyate divyaṃ jāmbūnadasamaprabham /
{vedha:: silver =) gold}
rājāvartaṃ hiṃgulakaṃ kaṃkuṣṭhaṃ ca pravālakam // Rrā_3,4.77 //
pratyekaṃ karṣamātraṃ syādrasakasya palaṃ tathā /
sūkṣmacūrṇaṃ kṛtaṃ sarvaṃ siddhacūrṇena saṃyutam // Rrā_3,4.78 //
andhamūṣāgataṃ dhmātaṃ mardanādipuṭāntakam /
pūrvavat kārayetpaścānmadhunā saha miśrayet // Rrā_3,4.79 //
tārāriṣṭasya patrāṇi lepayitvā puṭe pacet /
evaṃ vāratrayaṃ kuryād divyaṃ bhavati kāñcanam // Rrā_3,4.80 //
{vedha:: silver =)
gold (with tārāriṣṭa)}
mākṣikaṃ daradaṃ tutthaṃ rājāvartaṃ pravālakam /
etāni samabhāgāni dvibhāgaṃ rasakaṃ bhavet // Rrā_3,4.81 //
meṣīkṣīreṇa tatsarvaṃ dinamekaṃ vimardayet /
chāyāśuṣkaṃ tu tatkṛtvā tulyāṃśaṃ mitrapañcakam // Rrā_3,4.82 //
dattvā tu mardayet khalve tārāriṣṭaṃ tu lepayet /
prathamaṃ samakalkena ruddhvā gajapuṭe pacet // Rrā_3,4.83 //
ardhakalkena lepyātha pādakalkena vā punaḥ /
evaṃ puṭatrayaṃ deyaṃ divyaṃ bhavati kāñcanam // Rrā_3,4.84 //
{vedha:: silver =)
gold (with tārāriṣṭa)}
rasakaṃ nāgasaṃtulyaṃ ruddhvā khoṭaṃ prakārayet /
siddhacūrṇena saṃyuktaṃ puṭāntaṃ pūrvavat kṛtam // Rrā_3,4.85 //
tenaiva madhunoktena tārāriṣṭaṃ pralepayet /
ruddhvā ruddhvā puṭe pacyāt tridhā bhavati kāñcanam // Rrā_3,4.86 //
{vedha:: silver =)
gold (with lead)}
gaṃdhakaṃ tālakaṃ śulvaṃ samahiṃgulapeṣitam /
mātuluṅgadravaiḥ sārdhaṃ nāgapatrāṇi tena vai // Rrā_3,4.87 //
liptvā ruddhvā puṭe pacyātpunastenaiva mardayet /
evaṃ ṣaṣṭipuṭaiḥ pakvo nāgaḥ syātkuṅkumaprabhaḥ // Rrā_3,4.88 //
tena tārasya patrāṇi madhuliptāni lepayet /
ruddhvā tīvrāgninā dhāmyamevaṃ vāratraye kṛte // Rrā_3,4.89 //
tattāraṃ jāyate divyaṃ jāmbūnadasamaprabham /
{vedha:: lead =) gold}
lāṅgalī girikarṇyagniḥ karavīrajamūlakam /
sauvīraṃ ṭaṅkaṇaṃ stanyaiḥ piṣṭvā piṇḍaṃ prakalpayet // Rrā_3,4.90 //
caturdhā vimalā śuddhā teṣvekā palamātrakam /
dvipalaṃ pāradaṃ śuddhaṃ śuddhaṃ hemapalatrayam // Rrā_3,4.91 //
yāmaikaṃ mardayet sarvaṃ pūrvapiṇḍodare kṣipet /
tatpiṇḍaṃ vajramūṣāyāṃ ruddhvā dhāmyaṃ haṭhāgninā /
tatkhoṭaṃ śatamāṃśena drutaṃ nāgaṃ tu vedhayet // Rrā_3,4.92 //
tannāgena śatāṃśena drutaṃ śulbaṃ tu vedhayet /
tatkhoṭaṃ śatamāṃśena drutaṃ nāgaṃ tu vedhayet /
jāyate kanakaṃ divyaṃ devābharaṇamuttamam // Rrā_3,4.93 //
{vedha:: silver =) gold}
pāradaṃ kuṅkumaṃ gandhaṃ strīpuṣpeṇa dināvadhi /
mardayettulyatulyāṃśaṃ tena kalkena sādhayet // Rrā_3,4.94 //
śuddhāni tārapatrāṇi liptvā ruddhvā dhameddhaṭhāt /
patraṃ kṛtvā punarlepyaṃ ruddhvā dhāmyaṃ ca pūrvavat // Rrā_3,4.95 //
ityevaṃ saptadhā kuryāllepanaṃ drāvaṇaṃ kramāt /
tatastasyaiva patrāṇi tena kalkena lepayet // Rrā_3,4.96 //
udghāṭaṃ drāvayettaṃ ca drutamājye vinikṣipet /
saptāhaṃ dhārayettasmindivyaṃ bhavati kāñcanam // Rrā_3,4.97 //
{vedha:: silver =) gold}
kuṅkumaṃ gandhakaṃ sūtaṃ mañjiṣṭhā tatsamaṃ samam /
śākavṛkṣaphaladrāvaiḥ supakvair mardayed dinam // Rrā_3,4.98 //
tena tārasya patrāṇi praliptāni viśoṣayet /
āvartya ḍhālayettasmiṃstena kalkena bhāvitam // Rrā_3,4.99 //
evaṃ punaḥ punaḥ kuryādekaviṃśativārakam /
tattāraṃ jāyate svarṇaṃ samyagdvādaśavarṇakam // Rrā_3,4.100 //
{vedha:: silver =) gold}
pāradaṃ kāntapāṣāṇaṃ gandhakaṃ raktacandanam /
rudantīdravasaṃyuktaṃ dinamekaṃ vimardayet // Rrā_3,4.101 //
tena tārasya patrāṇi praviliptāni śoṣayet /
dhāmayedandhamūṣāyāmevaṃ kuryāttrisaptadhā // Rrā_3,4.102 //
śākavṛkṣasya mūlaṃ tu bhāvyaṃ tatpatrajairdravaiḥ /
raktāśvamārajaiścaiva pṛthagbhāvyaṃ tridhā tridhā // Rrā_3,4.103 //
anena pūrvatārasya drutasya prativāpanam /
dāpayetsaptavāraṃ tu divyaṃ bhavati kāñcanam // Rrā_3,4.104 //
{siddhacūrṇa}
gandhakaṃ gandhamūlī ca ravidugdhena mardayet /
mṛṇmaye saṃpuṭe ruddhvā māsaṃ bhūmau vinikṣipet // Rrā_3,4.105 //
uddhṛtya tena tārasya patralepaṃ tu kārayet /
pūrvatāre drute deyaḥ prativāpaḥ punaḥ punaḥ // Rrā_3,4.106 //
saptaviṃśatime vāpe tattāraṃ kāñcanaṃ bhavet /
{siddhacūrṇa}
śuddhasūtasamaṃ gandhaṃ khalve mardyaṃ dināvadhi // Rrā_3,4.107 //
jāyate kajjalī śreṣṭhā sarvakāryakarī śubhā /
kajjalī ṭaṅkaṇaṃ tāpyaṃ pratyekaṃ karṣamātrakam // Rrā_3,4.108 //
karṣadvayaṃ śuddhagandhaṃ yāmaṃ sarvaṃ vicūrṇayet /
siddhacūrṇamidaṃ khyātaṃ bhavet pādādikaṃ palam // Rrā_3,4.109 //
yatra yatra milatyetattatra cūrṇaṃ palaṃ palam /
yojayellohavādeṣu tadidānīṃ nigadyate // Rrā_3,4.110 //
{vedha, rañjana: :
silver =) gold}
tāmratīkṣṇārakāntānāṃ cūrṇam ekasya cāharet /
yathā lohe palaikaṃ tu siddhacūrṇena saṃyutam // Rrā_3,4.111 //
vajramūṣāgataṃ ruddhvā dhmātaṃ khoṭaṃ bhavettu tat /
tulyairbhūnāgajīvairvā gandhakena samena vā // Rrā_3,4.112 //
mardayenmātuluṅgāmlaiḥ pūrvakhoṭaṃ dināvadhi /
tatpiṇḍaṃ pakvamūṣāyāṃ ruddhvā gajapuṭe pacet // Rrā_3,4.113 //
āraṇyopalakairevaṃ puṭaṃ dadyāccaturdaśa /
indragopakasaṃkāśaṃ jāyate pūjayecchivam // Rrā_3,4.114 //
kṣaudrayuktena tenaiva tārapatrāṇi lepayet /
ruddhvā dhametpuṭedvātha evaṃ vāratraye kṛte // Rrā_3,4.115 //
jāyate kanakaṃ divyaṃ siddho'yaṃ tārarañjakaḥ /
ityevaṃ sarvayogānāmatratyānāṃ pṛthak pṛthak // Rrā_3,4.116 //
siddhacūrṇena saṃyuktaṃ kartavyaṃ vidhinā budhaiḥ /
{vedha:: silver =) gold}
śulbaṃ nāgaṃ samaṃ dhāmyaṃ samaṃ vā śulvavaṅgakam // Rrā_3,4.117 //
āvartate tu taccūrṇaṃ siddhacūrṇena pūrvavat /
śulbaṃ nāgaṃ vaṅgaghoṣaṃ yatheṣṭaikaṃ vicūrṇayet // Rrā_3,4.118 //
tatsamaṃ tīkṣṇacūrṇaṃ ca tvandhamūṣāgataṃ dhamet /
etatkhoṭaṃ vicūrṇyātha siddhacūrṇena saṃyutam // Rrā_3,4.119 //
pūrvavat kramayogena tāramāyāti kāñcanam / {??}
śulbasya bhāgatritayamekaikaṃ nāgavaṅgayoḥ // Rrā_3,4.120 //
samāvartya vicūrṇyātha siddhacūrṇena pūrvavat /
nāgamekaṃ dvayaṃ śulbaṃ tacchulvenaiva pannagam // Rrā_3,4.121 //
ruddhvā dhmātaṃ ca taccūrṇya siddhacūrṇena pūrvavat /
siddhacūrṇatrayo bhāgā bhāgaikaṃ hemagairikam // Rrā_3,4.122 //
ruddhvā dhmātaṃ punaścūrṇya siddhacūrṇena pūrvavat /
{vedha:: silver =) gold}
gandhakena hataṃ śulvaṃ mākṣikaṃ ca samaṃ samam // Rrā_3,4.123 //
haṃsapāccitrakadrāvair dinamekaṃ vimardayet /
tenaiva tārapatrāṇi liptvā ruddhvā puṭe pacet // Rrā_3,4.124 //
tam uddhṛtya dhametpaścātkṛtvā patrāṇi lepayet /
pūrvakalkena ruddhvātha puṭaṃ dattvā samuddharet // Rrā_3,4.125 //
ityevaṃ daśadhā kuryāttāramāyāti kāñcanam /
{silver:: rañjana}
tīkṣṇaṃ dvayaṃ trayaṃ ghoṣamāraṃ bhāgacatuṣṭayam // Rrā_3,4.126 //
navabhāgaṃ tāmracūrṇaṃ nāgaṃ ca navabhāgakam /
aṃdhamūṣāgataṃ dhmātaṃ tat khoṭaṃ sūkṣmacūrṇitam // Rrā_3,4.127 //
siddhacūrṇena saṃyuktaṃ pūrvavat tārarañjanam / {??}
mṛtanāgasamaṃ tutthaṃ dvābhyāṃ tulyaṃ ca mākṣikam // Rrā_3,4.128 //
kevalaṃ mṛtanāgaṃ vā siddhacūrṇena pūrvavat /
{vedha:: silver =) gold}
nāgābhraṃ vātha vaṅgābhramandhayitvā dhameddhaṭhāt // Rrā_3,4.129 //
tatkhoṭaṃ sūkṣmacūrṇaṃ tu siddhacūrṇena saṃyutam /
pūrvavat kramayogena tāramāyāti kāñcanam // Rrā_3,4.130 //
{vedha:: silver =) gold}
tīkṣṇaṃ śulbaṃ nāgavaṅgaṃ mṛtaṃ nāgaṃ tu tutthakam /
cūrṇitaṃ bhāgamekaikaṃ dvau bhāgau hemamākṣikam // Rrā_3,4.131 //
vajramūṣāgataṃ ruddhvā dhmātaṃ khoṭaṃ sucūrṇitam /
siddhacūrṇena saṃyuktaṃ tāramāyāti kāñcanam // Rrā_3,4.132 //
{tārāriṣṭa:: production}
śulbacūrṇaṃ tīkṣṇacūrṇaṃ tulyaṃ ruddhvā dhameddhaṭhāt /
tat khoṭaṃ siddhacūrṇaṃ tu mardyaṃ pācyaṃ ca pūrvavat // Rrā_3,4.133 //
tenaiva madhuyuktena tārapatrāṇi lepayet /
ruddhvā gajapuṭe pacyādevaṃ vāratraye kṛte // Rrā_3,4.134 //
pītavarṇaṃ bhavettattu tārāriṣṭaṃ nigadyate /
{tārāriṣṭa:: production}
vaṅgaṃ nāgaṃ samaṃ kāntamathavā tāmranāgakam // Rrā_3,4.135 //
mākṣikaṃ śulbatīkṣṇaṃ ca śulvaṃ nāgaṃ savaṅgakam /
ete yogāstu catvāraḥ pṛthak cūrṇāni kārayet // Rrā_3,4.136 //
pṛthagdhmātāni khoṭāni siddhacūrṇayutāni ca /
mardanādipuṭāntāni tārāriṣṭakarāṇi vai // Rrā_3,4.137 //
{vedha:: silver =)
gold (with tārāriṣṭa)}
pūrvavallepayogena pratyekena tu kārayet /
tārāriṣṭasya tasyaiva svarṇīkaraṇamucyate // Rrā_3,4.138 //
{vedha:: silver =)
gold (with tārāriṣṭa)}
śuddhavaikrāntabhāgaikaṃ kiṃvā vaikrāntasattvakam /
nāgacūrṇaṃ tu bhāgaikamandhamūṣāgataṃ dhamet // Rrā_3,4.139 //
siddhacūrṇena saṃyuktaṃ mardanādipuṭāntakam /
kartavyaṃ pūrvavatprājñaistamādāya vimardayet // Rrā_3,4.140 //
madhunā yāmamātraṃ tu tena lepaṃ tu kārayet /
śatāṃśena tu patrāṇāṃ tārāriṣṭasya yatnataḥ // Rrā_3,4.141 //
ruddhvā gajapuṭe paktvā divyaṃ bhavati kāñcanam /
{vedha:: silver =)
gold (with tārāriṣṭa)}
rājāvartaṃ hiṅgulakaṃ kaṃkuṣṭhaṃ ca pravālakam // Rrā_3,4.142 //
pratyekaṃ karṣamātraṃ syādrasakasya palaṃ tathā /
sūkṣmacūrṇaṃ kṛtaṃ sarvaṃ siddhacūrṇena saṃyutam // Rrā_3,4.143 //
andhamūṣāgataṃ dhmātaṃ mardanādipuṭāntakam /
pūrvavat kārayetpaścānmadhunā saha miśrayet // Rrā_3,4.144 //
tārāriṣṭasya patrāṇi lepayitvā puṭe pacet /
evaṃ vāratrayaṃ kuryāddivyaṃ bhavati kāñcanam // Rrā_3,4.145 //
{vedha:: silver =)
gold (with tārāriṣṭa)}
mākṣikaṃ daradaṃ tutthaṃ rājāvartaṃ pravālakam /
etāni samabhāgāni dvibhāgo rasako bhavet // Rrā_3,4.146 //
meṣīkṣīreṇa tatsarvaṃ dinamekaṃ vimardayet /
chāyāśuṣkaṃ tu tatkṛtvā tulyāṃśaṃ mitrapaṃcakam // Rrā_3,4.147 //
dattvā tu mardayet khalve tārāriṣṭaṃ tu lepayet /
prathamaṃ samakalkena ruddhvā gajapuṭe pacet // Rrā_3,4.148 //
ardhakalkena lepyo'tha pādakalkena vai punaḥ /
evaṃ puṭatraye datte divyaṃ bhavati kāṃcanam // Rrā_3,4.149 //
{vedha:: silver =)
gold (with tārāriṣṭa)}
rasakaṃ nāgasaṃtulyaṃ ruddhvā khoṭaṃ prakārayet /
siddhacūrṇena saṃyuktaṃ puṭānte pūrvavatkṛtam // Rrā_3,4.150 //
tenaiva madhunāktena tārāriṣṭaṃ pralepayet /
ruddhvā ruddhvā puṭaiḥ pacyāttridhā bhavati kāñcanam // Rrā_3,4.151 //
{vedha:: silver =)
gold (with copper)}
śulbapatrāṇi taptāni āranāle vinikṣipet /
punaḥ pācyaṃ punaḥ kṣepyaṃ yāvattatraiva śīryate // Rrā_3,4.152 //
tatpatramāranālasthaṃ kṣālayedāranālakaiḥ /
pādāṃśaṃ ṭaṅkaṇaṃ dattvā yāmamamlena peṣayet // Rrā_3,4.153 //
ruddhvā laghupuṭaiḥ pacyādevaṃ śatapuṭaiḥ pacet /
madhvājyaṃ ṭaṅkaṇaḥ paścātpacyādruddhvā dhameddhaṭhāt // Rrā_3,4.154 //
tacchulbaṃ kālikāhīnaṃ jāyate śukatuṇḍavat /
tacchulbaṃ triguṇaṃ tāre nirvāpyaṃ kāñcanaṃ bhavet // Rrā_3,4.155 //
{vedha:: silver =) gold}
śigrupatrasamaiḥ patrairmūlaiḥ pravālasaṃnibhaiḥ /
jñeyā divyauṣadhī siddhā nāmnā sā kīṭamāriṇī // Rrā_3,4.156 //
taddravaiḥ pārado mardyo yāvatsaptadināvadhi /
tenaiva tārapatrāṇi praliptāni viśoṣayet // Rrā_3,4.157 //
ruddhvā gajapuṭe pacyādevaṃ kuryāttrisaptadhā /
jāyate kanakaṃ divyaṃ purā nāgārjunoditam // Rrā_3,4.158 //
{vedha:: silver =) gold}
śuddhasūtasamā rājī sūtapādaṃ ca gandhakam /
mṛdbhāṇḍe pācayeccullyāṃ dhattūradravasaṃyutam // Rrā_3,4.159 //
vāsākāṣṭhena tanmardyaṃ dravo deyaḥ punaḥ punaḥ /
evaṃ dinatrayaṃ kuryājjāyate bhasmasūtakaḥ // Rrā_3,4.160 //
tanmardyaṃ mātuluṅgāmlairdinamekaṃ tu tena vai /
catuḥṣaṣṭitamāṃśena tārapatrāṇi lepayet // Rrā_3,4.161 //
ruddhvā gajapuṭe pacyādevaṃ vāratraye kṛte /
tattāraṃ jāyate svarṇaṃ mahādevena bhāṣitam // Rrā_3,4.162 //
tārasya rañjanamidaṃ sukhabhogahetuṃ kṛtvā vivekamatibhirbhuvane janānām /
deyaṃ sadā sakalakīrtiśubhāptisiddhyai no cedvane vasatireva parā hi dhanyā // Rrā_3,4.163 //
RRĀ, 3, 5
mahārasaiścoparasaiḥ sasūtair hemno dalaṃ rañjanamatra yuktyā /
nānāvidhaṃ varṇavivardhanaṃ ca tatkathyate vārttikabhuktiyogyam // Rrā_3,5.1 //
{gold:: from sitasvarṇa}
vaikrāntasattvabhāgaikaṃ śuddhavaikrāntameva vā /
kāṃsyākhyā vimalā vāpi hemākhyā vimalāpi vā // Rrā_3,5.2 //
samena nāgacūrṇena andhamūṣāgataṃ dhamet /
siddhacūrṇena saṃyuktaṃ mardanādipuṭāntakam // Rrā_3,5.3 //
ādāya madhunā peṣyaṃ yāmamātraṃ prayatnataḥ /
svarṇaṃ tāraṃ samaṃ drāvyaṃ tena patrāṇi kārayet // Rrā_3,5.4 //
sitasvarṇamidaṃ khyātaṃ pūrvakalkena lepayet /
ruddhvā gajapuṭe pacyādevaṃ vāratraye kṛte // Rrā_3,5.5 //
jāyate kanakaṃ divyaṃ secayellavaṇodakaiḥ /
lohasaṃkrāntinuttyarthaṃ secyaṃ brāhmīdraveṇa vā // Rrā_3,5.6 //
evaṃ vimalanāgābhyāṃ pṛthagyoga udāhṛtaḥ /
{gold:: from sitasvarṇa}
nāgavaikrāntayogena madhūcchiṣṭena lepayet // Rrā_3,5.7 //
sahasrāṃśe site heme divyaṃ bhavati kāñcanam /
{sitasvarṇa =) gold}
meṣīkṣīrāmlavargābhyāṃ daradaṃ gharmabhāvitam // Rrā_3,5.8 //
śatadhā tatprayatnena śoṣyaṃ peṣyaṃ punaḥ punaḥ /
anena sitasvarṇasya patraṃ liptvā puṭe pacet // Rrā_3,5.9 //
evaṃ trisaptadhā kuryāddivyaṃ bhavati kāñcanam /
{sitasvarṇa =) gold}
nāgacūrṇaṃ tāpyacūrṇaṃ nāgavaikrāntameva vā // Rrā_3,5.10 //
aṃdhamūṣāgataṃ khoṭaṃ siddhacūrṇena saṃyutam /
mardanaṃ puṭapākaṃ ca pūrvavat kārayet kramāt // Rrā_3,5.11 //
tenaiva madhunāktena śuddhaṃ hāṭakapatrakam /
liptvā liptvā puṭaiḥ pacyādyāvat kuṅkumasaṃnibham // Rrā_3,5.12 //
etatsvarṇaśatāṃśena sitasvarṇaṃ tu vedhayet /
jāyate kanakaṃ divyaṃ raktavargeṇa secayet // Rrā_3,5.13 //
{sitasvarṇa =) gold}
vaikrāntaṃ nāgacūrṇaṃ ca puṭāntaṃ pūrvavatkṛtam /
śatāṃśe naiva vedhaṃtu sitahemena pūrvavat // Rrā_3,5.14 //
lepanātpuṭapākācca divyaṃ bhavati kāṃcanam /
{sitasvarṇa =) gold}
mākṣikasya samāṃśena rājāvartaṃ dinatrayam // Rrā_3,5.15 //
mātuluṅgadravairmardya tena patrāṇi lepayet /
pūrvāktasitasvarṇasya ruddhvā gajapuṭe pacet // Rrā_3,5.16 //
punarlepyaṃ punaḥ pācyaṃ saptadhā kāṃcanaṃ bhavet /
{silver =) gold}
rājāvartaṃ ca sindūraṃ pārāvatamalaṃ samam // Rrā_3,5.17 //
aśītyaṃśena kurute svarṇaṃ raupyaṃ ca pūrvavat /
{mixture of gold and silver =) gold}
rasaiḥ śirīṣapuṣpasya ārdrakasya rasaiḥ samaiḥ // Rrā_3,5.18 //
bhāvayetsaptavārāṇi rājāvartaṃ sucūrṇitam /
tenaiva śatamāṃśena svarṇatāraṃ drutaṃ samam // Rrā_3,5.19 //
vedhayetpūrvavat siddhaṃ divyaṃ bhavati kāñcanam /
{mixture of gold and silver =) gold}
kaṅkuṣṭhaṃ vimalā tāpyaṃ rasakaṃ daradaṃ śilā // Rrā_3,5.20 //
rājāvartaṃ pravālaṃ ca kāṅkṣīgairikaṭaṅkaṇam /
saindhavaṃ cūrṇayettulyamaśītyaṃśena vāpayet // Rrā_3,5.21 //
drute same svarṇatāre pūrvavat secayet kramāt /
trivāraṃ vāpayedevaṃ divyaṃ bhavati kāñcanam // Rrā_3,5.22 //
{bīja:: pakva: :
production}
gairikaṃ ca pravālaṃ ca kākamācyā dravaiḥ samam /
yāmaṃ mardyaṃ tu tadruddhvā āraṇyotpalakaiḥ puṭet // Rrā_3,5.23 //
ityevaṃ tu tridhā kuryānmardanaṃ puṭapācanam /
tadardhaṃ hiṅgulaṃ śuddhaṃ kṣiptvā tasminvimardayet // Rrā_3,5.24 //
kāñjikairyāmamātraṃ tu puṭenaikena pācayet /
asya kalkasya bhāgaikaṃ bhāgāścatvāri hāṭakam // Rrā_3,5.25 //
andhamūṣāgataṃ dhmātaṃ samādāya vicūrṇayet /
pūrvavat pūrvakalkena ruddhvā deyaṃ puṭaṃ punaḥ // Rrā_3,5.26 //
evaṃ catuḥpuṭaiḥ pakvaṃ svarṇaṃ guñjānibhaṃ bhavet /
pakvabījamidaṃ siddhaṃ tattatkarmaṇi yojayet // Rrā_3,5.27 //
{sitasvarṇa =) gold}
anena ṣoḍaśāṃśena sitasvarṇaṃ tu vedhayet /
secayet kuṅkuṇītaile raktavargeṇa vāpitam // Rrā_3,5.28 //
punarvedhyaṃ punaḥ secyaṃ ṣoḍaśāṃśena buddhimān /
evaṃ vāratrayaṃ vedhyaṃ divyaṃ bhavati kāñcanam // Rrā_3,5.29 //
{gold:: rañjana:: daśavarṇa}
pūrvoktapakvabījena vedhayedaṣṭavargakam /
tatsvarṇaṃ daśavarṇaṃ syātpuṭe datte na hīyate // Rrā_3,5.30 //
{gold:: raktī (rañjana)}
niṣkāḥ ṣoḍaśa tutthasya sūtahiṅgulagandhakam /
ṭaṅkaṇaṃ ca tathaikaikaṃ yojyaṃ niṣkacatuṣṭayam // Rrā_3,5.31 //
sarvametaddinaṃ mardyaṃ tridhārasnukpayo'nvitam /
niṣkamātrāṃ vaṭīṃ kṛtvā śreṣṭhe svarṇe drute kṣipet // Rrā_3,5.32 //
ekaikaṃ niṣkamātraṃ tu mūṣāmadhye dinaṃ dhamet /
jīrṇe jīrṇe punardeyā evaṃ sarvāḥ pradāpayet // Rrā_3,5.33 //
guñjāvarṇaṃ bhavetsvarṇaṃ khyāteyaṃ hemaraktikā /
{gold:: rañjana: :
aṣṭavarṇa =) daśavarṇa}
aṣṭavarṇasuvarṇasya drāvitasya daśāṃśataḥ // Rrā_3,5.34 //
kṣipettajjāyate satyaṃ daśavarṇaṃ tu śobhanam /
{gold:: rañjana: :
aṣṭavarṇa =) daśavarṇa}
tāmratulyena nāgena śodhayeddhamanena ca // Rrā_3,5.35 //
tāmratulyaṃ śuddhahema samāvartya tu pattrayet /
iṣṭikā tuvarī caiva khaṭikā lavaṇaṃ tathā // Rrā_3,5.36 //
gairikaṃ bhāgavṛddhyāṃśamāranālena peṣayet /
tena liptvā pūrvapatraṃ ruddhvā gajapuṭe pacet // Rrā_3,5.37 //
evaṃ punaḥ punaḥ pācyaṃ yāvatsvarṇāvaśeṣitam /
tatsvarṇaṃ tāmrasaṃyuktaṃ samāvartya tu pattrayet // Rrā_3,5.38 //
pūrvavat puṭapākena pacetsvarṇāvaśeṣitam /
ityevaṃ ṣaḍguṇaṃ tāmraṃ svarṇe bāhyaṃ krameṇa tu // Rrā_3,5.39 //
tatsarvaṃ jāyate divyaṃ padmarāgasamaprabham /
ṣaṭtriṃśāṃśena tenaiva aṣṭavarṇaṃ tu vedhayet // Rrā_3,5.40 //
tatsvarṇaṃ jāyate divyaṃ daśavarṇaṃ na saṃśayaḥ /
{gold:: rañjana: :
aṣṭavarṇa =) daśavarṇa}
samaṃ tāpyaṃ tāmracūrṇaṃ tāpyārdhaṃ lohacūrṇakam // Rrā_3,5.41 //
kanyādrāvaiḥ kṣaṇaṃ mardya gharme tenaiva bhāvayet /
evaṃ vārāṃścatuḥṣaṣṭis tataḥ śuṣkaṃ vicūrṇayet // Rrā_3,5.42 //
ṣoḍaśāṃśena tenaiva aṣṭavarṇaṃ tu vedhayet /
tatsvarṇaṃ jāyate divyaṃ daśavarṇaṃ na saṃśayaḥ // Rrā_3,5.43 //
{gold:: rañjana: :
aṣṭavarṇa =) daśavarṇa}
rasakaṃ ghoṣatāmraṃ ca kācaṃ śvetaṃ nṛkeśakam /
palāni pañcapañcaiva pratyekaṃ cūrṇayet pṛthak // Rrā_3,5.44 //
rasakāttriguṇaṃ yojyaṃ tīkṣṇacūrṇaṃ punastataḥ /
gandhakaṃ rasakaṃ kāṃsyamākṣikaṃ cāṣṭaniṣkakam // Rrā_3,5.45 //
viṃśaniṣkaṃ dhūmasāraṃ sarvametaddināvadhi /
mardyaṃ jambīrajairdrāvaiḥ karṣāṃśaṃ vaṭakīkṛtam // Rrā_3,5.46 //
koṣṭhīyantre haṭhāddhāmyaṃ yāvattāmrāvaśeṣitam /
ṣaḍguṇam tasya tāmrasya sīse vāhyaṃ dhamandhaman // Rrā_3,5.47 //
ṣaṭtriṃśāṃśena tenaiva aṣṭavarṇaṃ tu vedhayet /
daśavarṇaṃ bhavettattu nātra kāryā vicāraṇā // Rrā_3,5.48 //
{copper:: removing kālikā}
athānyasya ca tāmrasya nāgaśuddhasya kārayet /
nirguṇḍikārasenaiva pañcāśadvāraḍhālanam // Rrā_3,5.49 //
kuṣmāṇḍasya rasenaiva saptavāraṃ tu ḍhālanam /
niśāyuktena takreṇa saptavāraṃ tu ḍhālanam /
evaṃ tāmraṃ drutaṃ ḍhālyaṃ kālikārahitaṃ bhavet // Rrā_3,5.50 //
{copper, silver,
gold =) gold}
etattāmraṃ tribhāgaṃ syādbhāgāḥ pañcaiva hāṭakam /
raupyaṃ bhāgadvayaṃ śuddhaṃ sarvamāvartayettataḥ // Rrā_3,5.51 //
jāyate kanakaṃ divyaṃ purā nāgārjunoditam /
{gold:: rañjana: :
Verbesserung um zwei Farbstufen}
aṅkollakāṣṭhaṃ prajvālya āraṇyopalacūrṇakam // Rrā_3,5.52 //
aṅkollabījacūrṇaṃ tu jvalatkāṣṭhopari kṣipet /
tadaṅgārān samādāya śītalāṃśca punardhamet // Rrā_3,5.53 //
aṅkollabījacūrṇaṃ tu kṣiptvā vastreṇa bandhayet /
taddhūmaiḥ svarṇapatrāṇi daśavarṇāni dhūpayet // Rrā_3,5.54 //
drāvayitvā kṣipettaile putrajīvotthite punaḥ /
evaṃ vāradvaye kṣipte vardhate varṇakadvayam // Rrā_3,5.55 //
alpālpayukti vibhavaiḥ sukhasādhyayogair alpālpakarmavidhinā bahubhirviśeṣaiḥ /
lābhārthapādadaśamāṃśakaropadeśaḥ prokto mayā sakalalokahitāya satyam // Rrā_3,5.56 //
RRĀ, 3, 6
nānāraktasupītapuṣpanicayād ādāya sāraṃ nijam /
tasmiñchodhitapannagaṃ drutamataḥ saṃḍhālyaṃ vāraṃ śatam /
paścādrañjanavedhanaṃ ca vidhinā candrārkatāmrasya yat /
tatsarvaṃ guruśāstrataḥ svamatinā saṃkathyate sāṃpratam // Rrā_3,6.1 //
{mercury:: raktapārada: :
production}
stambhitā gandhapiṣṭī yā gandhajāraṇavarjitā /
tasyāḥ ṣoḍaśabhāgā vai bhāgaikaṃ mṛtavajrakam // Rrā_3,6.2 //
devadālyāḥ śaṅkhapuṣpyā dravairmardya dinatrayam /
pacetkacchapayantrasthaṃ puṭaikena samuddharet // Rrā_3,6.3 //
yāmaikaṃ pūrvajairdrāvairmardya tatpūrvavatpuṭet /
evaṃ saptapuṭaiḥ pakvo yāmaṃ mardyaśca tairdravaiḥ // Rrā_3,6.4 //
dinaikaṃ pātanāyantre pācayellaghunāgninā /
punarmardyaṃ punaḥ pācyaṃ yāvadūrdhvaṃ na gacchati // Rrā_3,6.5 //
adhoyantre yadā tiṣṭhettadā syād raktapāradaḥ /
{lead =) gold}
raktapāradabhāgaikaṃ dvayaṃ kṛṣṇābhrasattvakam // Rrā_3,6.6 //
ṭaṅkaṇasya ca bhāgaikaṃ sarvaṃ mardyaṃ dināvadhi /
vajrīkṣīraistu tatpiṇḍaṃ ruddhvā gajapuṭe pacet // Rrā_3,6.7 //
punarmardyaṃ punaḥ pācyamevaṃ vārāṃścaturdaśa /
ṣoḍaśāṃśena nāgasya vedhe datte ca kāñcanam // Rrā_3,6.8 //
jāyate divyarūpāḍhyaṃ devābharaṇamuttamam /
{lead =) gold}
śākakiṃśukakoraṇṭadravaiḥ kaṅguṇitailataḥ // Rrā_3,6.9 //
mardayennāgacūrṇaṃ tu dinaṃ saṃpuṭagaṃ pacet /
samyaggajapuṭenaiva mardya pācyaṃ punaḥ punaḥ // Rrā_3,6.10 //
catvāriṃśatpuṭaiḥ sidhyaṃ divyaṃ bhavati kāñcanam /
{lead =) gold}
rasakaṃ kuṅkumaṃ tutthaṃ bālavatsapurīṣakam // Rrā_3,6.11 //
pītābhrakaṃ viṣaṃ tulyaṃ mātuluṅgadravairdinam /
marditaṃ chāyayā śuṣkaṃ madhunā saha kalkayet // Rrā_3,6.12 //
tena nāgasya patrāṇi liptvā śoṣyāṇi chāyayā /
andhamūṣāgataṃ dhmātaṃ śākapatradrave tataḥ // Rrā_3,6.13 //
secayed uddharet paścāt prakaṭaṃ drāvayetpunaḥ /
śākapatradravaiḥ secyaṃ punardrāvyaṃ ca secayet // Rrā_3,6.14 //
ityevaṃ saptadhā kuryātpunaḥ patrāṇi kārayet /
lepayetpūrvavacchoṣyaṃ ruddhvā dhāmyaṃ ca pūrvavat // Rrā_3,6.15 //
secanaṃ drāvaṇaṃ caiva saptavārāṇi kārayet /
ityevaṃ saptadhā kuryāllepādi drāvaṇāntakam // Rrā_3,6.16 //
tannāgaṃ jāyate divyaṃ jāmbūnadasamaprabham /
{lead =) gold}
dagdhaṃ tu cunnapāṣāṇam āranāle vinikṣipet // Rrā_3,6.17 //
mṛtpātre lolitaṃ sthāpyaṃ divārātraṃ prayatnataḥ /
tatsvacchaṃ grāhayeddrāvaṃ taddrāvaiḥ śākakuḍmalān // Rrā_3,6.18 //
peṣayettena kalkena nāgacūrṇaṃ vimardayet /
yāmānte śoṣayedgharme punarmardya ca śoṣayet // Rrā_3,6.19 //
ityevaṃ daśadhā kuryāttadgolaṃ nikṣipetpunaḥ /
śākadaṇḍasya sārdrasya garbhe tenaiva rodhayet // Rrā_3,6.20 //
mṛdā liptaṃ tu tacchuṣkaṃ samyaggajapuṭe pacet /
samuddhṛtya bhavet pītaṃ stambhanaṃ cāsya kathyate // Rrā_3,6.21 //
{lead =) gold}
gomūtraiḥ kṣālayed ādau bhūnāgāñjīvasaṃyutān /
sauvīrāñjanameteṣu tulyaṃ kṣiptvā vimardayet // Rrā_3,6.22 //
dinaikaṃ mahiṣīmūtrairjātaṃ golaṃ samuddharet /
tasmātpātālayantreṇa grāhyaṃ tailaṃ prayatnataḥ // Rrā_3,6.23 //
tasmiṃstaile pūrvanāgamathavā śuddhanāgakam /
drāvitaṃ drāvitaṃ kṣepyamekaviṃśativārakam // Rrā_3,6.24 //
tannāgaṃ jāyate divyaṃ jāmbūnadasamaprabham /
{lead =) gold}
śuddhanāgasya cūrṇaṃ tu samaṃ bhūnāgacūrṇakam // Rrā_3,6.25 //
śākakiṃśukakoraṇṭapuṣpāṇāṃ grāhayedrasam /
yathālābhena taddrāvairdinamekaṃ vimardayet // Rrā_3,6.26 //
aṃdhamūṣāgataṃ dhāmyaṃ tataścūrṇaṃ tu kārayet /
pūrvavanmarditaṃ dhāmyamevaṃ kuryāttrisaptadhā // Rrā_3,6.27 //
jāyate kanakaṃ divyaṃ tannāgaṃ devabhūṣaṇam /
{copper =) gold}
śuddhanāgapalaikena mūṣā kāryā suvartulā // Rrā_3,6.28 //
palaṃ śuddharasaṃ tasyāṃ kṣipedgandhaṃ paladvayam /
tāṃ mūṣāṃ mṛṇmaye pātre dhārayedātape khare // Rrā_3,6.29 //
dinaṃ jambīranīreṇa kākamācīdravairdinam /
kāsamardarasaiścāho dinaṃ dhattūrajairdravaiḥ // Rrā_3,6.30 //
krameṇa bhāvayedevaṃ gharme dinacatuṣṭayam /
mṛtpātrātsarvamuddhṛtya yathā kiṃcin na gacchati // Rrā_3,6.31 //
piṣṭvā dhattūrajairdrāvaiḥ karañjasya tu bījakam /
tenaivāṅgulamātraṃ tu mūṣāgarbhaṃ pralepayet // Rrā_3,6.32 //
pūrve piṇḍaṃ kṣipettatra palaikaṃ cātha gandhakam /
bhūnāgānāṃ dravaṃ tatra nikṣipenniṣkapañcakam // Rrā_3,6.33 //
vidhāya lepakalkena tato mūṣāṃ nirudhya ca /
bhūdhare dinamekaṃ tu karīṣāgnau vipācayet // Rrā_3,6.34 //
svāṅgaśītaṃ samuddhṛtya mūṣāyāṃ pūrvavatkṣipet /
lepaṃ gandhaṃ ca bhūnāgaṃ pūrvavacca puṭe pacet // Rrā_3,6.35 //
evaṃ viṃśaguṇaṃ yāvajjāryaṃ gandhaṃ susādhitam /
sārdhaṃ paladvayaṃ tālaṃ rasakaṃ cāpi tatsamam // Rrā_3,6.36 //
palaikaṃ ṭaṅkaṇaṃ piṣṭvā dvidhā kuryāttrayaṃ pṛthak /
kācakūpyantare kṣiptvā tālakārdhaṃ tataḥ kṣipet // Rrā_3,6.37 //
rasakaṃ ṭaṅkaṇaṃ paścātsiddhaṃ pūrvarasaṃ punaḥ /
ṭaṅkaṇaṃ rasakaṃ tālaṃ kramād dadyāt punastrayam // Rrā_3,6.38 //
kācakūpyā mukhaṃ dīpataptaṃ svāṅgana veṣṭayet /
athavā kācakīlena ruddhvā mṛllavaṇena ca // Rrā_3,6.39 //
kūpikāṃ ca mṛdā lepya sarvatrāṅgulamātrakam /
tāṃ śuṣkāṃ bhūdhare yantre kṣiptvā pūrvaṃ ca kharparam // Rrā_3,6.40 //
dattvā mṛdā lipetsaṃdhiṃ deyaṃ gajapuṭaṃ punaḥ /
svāṅgaśītaṃ samuddhṛtya baliṃ pūjāṃ ca kārayet // Rrā_3,6.41 //
catuḥṣaṣṭitamāṃśena drutaṃ śulbaṃ tu vedhayet /
svarṇaṃ bhavati rūpāḍhyaṃ siddhayoga udāhṛtaḥ // Rrā_3,6.42 //
{candrārka =) gold}
palāni daśa gandhasya sūtakasyaikaviṃśatiḥ /
mahākālasya bījotthatailaṃ pañcapalaṃ bhavet // Rrā_3,6.43 //
sarvaṃ snigdhaghaṭe ruddhvā pācayenmṛduvahninā /
māṣapiṣṭapralepena yathā dhūmo na gacchati // Rrā_3,6.44 //
sa sūto jāyate khoṭaścandrārke drāvite kṣipet /
sahasrāṃśena tenaiva divyaṃ bhavati kāñcanam // Rrā_3,6.45 //
{copper =) gold}
pāradaṃ gaṃdhakaṃ tulyaṃ devadālīdravairdinam /
marditaṃ tena tāmrasya patralepaṃ tu kārayet // Rrā_3,6.46 //
āvartya cāndhamūṣāyāṃ samuddhṛtya tataḥ punaḥ /
śākavṛkṣasya patrāṇāṃ komalānāṃ dravaṃ haret // Rrā_3,6.47 //
taddrave pūrvaśulbaṃ tu drāvitaṃ drāvitaṃ kṣipet /
ityevaṃ śatadhā kuryāddivyaṃ bhavati kāñcanam // Rrā_3,6.48 //
{copper =) gold}
pītagandhakacūrṇaṃ tu nāgavallyā dravaistryaham /
bhāvitaṃ tena tāmrasya patralepaṃ tu kārayet // Rrā_3,6.49 //
śuṣkaṃ ruddhvā puṭe pacyādāraṇyopalakaiḥ śubhaiḥ /
śākavṛkṣatvacā mardyaṃ dravai raktāśvamārakaiḥ // Rrā_3,6.50 //
pūrvatāmrasya patrāṇi kalkenānena lepayet /
ruddhvā tīvrāgninā dhāmyamevaṃ vāraśate kṛte // Rrā_3,6.51 //
tattāmraṃ jāyate svarṇaṃ jāmbūnadasamaprabham /
{copper =) gold}
kāñcanīmūlacūrṇaṃ tu haritālaṃ manaḥśilā // Rrā_3,6.52 //
ṭaṅkaṇaṃ mākṣikaṃ tulyaṃ vāsāpuṣpadravais tryaham /
marditaṃ lepayettena tāmrapātraṃ suśodhitam // Rrā_3,6.53 //
śanairmandāgninā tāpyaṃ śuṣkalepaṃ ca dāpayet /
punastāpyaṃ punarlepyaṃ saptadhetthaṃ prayatnataḥ // Rrā_3,6.54 //
tatastīvrāgninā dhāmyaṃ jāyate kāñcanaṃ śubham /
{copper, silver =) gold}
tālaṃ tāpyaṃ daradakunaṭīṃ sūtakaṃ sārdhabhāgam // Rrā_3,6.55 //
khalve kṛtvā tridinamathitaṃ kākamācyā dravet /
tenālepyaṃ raviśaśidalaṃ kharpare vahnipakvam // Rrā_3,6.56 //
śulbātītaṃ bhavati kanakaṃ saubalaṃ pānthikānām /
{copper =) gold}
jvālāmukhīdravairmardyaṃ palaikaṃ śuddhapāradam // Rrā_3,6.57 //
dinānte nikṣipettasminpādāṃśaṃ mṛtamabhrakam /
tāmracūrṇasya pādāṃśaṃ pādāṃśaṃ phullatorikā // Rrā_3,6.58 //
sarvaṃ jvālāmukhīdrāvairmardayeddinasaptakam /
tadgolaṃ vajramūṣāyāṃ ruddhvā tīvrāgninā dhamet // Rrā_3,6.59 //
tatkhoṭaṃ bhāgamekaṃ tu śuddhatāmraṃ catuṣṭayam /
aṃdhamūṣāgataṃ dhāmyaṃ samuddhṛtya tataḥ punaḥ // Rrā_3,6.60 //
drāvyaṃ prakaṭamūṣāyāṃ putrajīvotthatailake /
ḍhālayecca punardrāvyamevaṃ kuryāttrisaptadhā // Rrā_3,6.61 //
jāyate kanakaṃ divyaṃ nātra kāryā vicāraṇā /
{copper =) gold}
gandhakaṃ śvetapālāśaphaladrāvairvibhāvayet // Rrā_3,6.62 //
śatavāraṃ prayatnena śoṣyaṃ peṣyaṃ punaḥ punaḥ /
śatavāraṃ prayatnena tena patrāṇi lepayet // Rrā_3,6.63 //
samyak śuddhasya tāmrasya ruddhvā gajapuṭe pacet /
samuddhṛtya punardhāmyaṃ tataḥ patrāṇi kārayet // Rrā_3,6.64 //
punarlepyaṃ punaḥ pācyaṃ punarāvartayet kramāt /
evaṃ trisaptadhā kuryāddivyaṃ bhavati kāñcanam // Rrā_3,6.65 //
{silver, copper =)
aṣṭavarṇa gold}
bhāgā dvādaśa tārasya śulvasya bhāgaṣoḍaśa /
āvartya kārayetpatraṃ liptvā ruddhvā puṭe pacet // Rrā_3,6.66 //
mahindīpatraniryāsairevaṃ vārāṇi ṣoḍaśa /
rasagandhaśilā bhāgānkramavṛddhyā vimardayet // Rrā_3,6.67 //
dinamaṅkolatailena pūrvavacca krameṇa tu /
liptvā ruddhvā dhamedgāḍhaṃ punaḥ patraṃ ca kārayet // Rrā_3,6.68 //
punarlepyaṃ punaḥpācyaṃ yāvatkāṃsyaṃ kṣayaṃ vrajet /
aṣṭavarṇaṃ bhaveddhema nātra kāryā vicāraṇā // Rrā_3,6.69 //
{mercury =) gold}
auṣadhī karuṇī nāma prāvṛṭkāle prajāyate /
nīlapuṣpā śvetapatrā picchilātirasā tu sā // Rrā_3,6.70 //
taddravaṃ pārade śuddhe dhāmyamāne vinikṣipet /
vajramūṣāsthite caiva yāvatsaptadināvadhi // Rrā_3,6.71 //
jāyate kanakaṃ divyaṃ rasa eva na saṃśayaḥ /
{mercury, lead,
gold =) gold}
palaṃ sūtaṃ palaṃ gandhaṃ kṛṣṇonmattadravais tryaham // Rrā_3,6.72 //
marditaṃ vajramūṣāyāṃ ruddhvā vaktraṃ pidhāya ca /
dinānte tatsamuddhṛtya tadvanmardyaṃ ca pācayet // Rrā_3,6.73 //
evaṃ saptadinaṃ kuryānmṛto bhavati vai rasaḥ /
tadrasaṃ pannagaṃ svarṇaṃ candrārkair veṣṭayet kramāt // Rrā_3,6.74 //
samāṃśaṃ cāndhitaṃ dhāmyaṃ divyaṃ bhavati kāñcanam /
{cakrayantra}
gartāmadhye rasamūṣā bāhyagarte sarvato'gniḥ // Rrā_3,6.75 //
cakrayantramidaṃ proktaṃ sarvaśāstrārthakovidaiḥ /
{copper =) gold}
mākṣikaṃ rasakaṃ tulyaṃ rasakārdhaṃ ca saindhavam /
mātuluṅgairdinaṃ mardyaṃ mṛdbhāṇḍe pācayed dinam // Rrā_3,6.76 //
yāvatkuṅkumavarṇaṃ syāttāvaccullyāṃ vipācayet /
sitākṣaudreṇa saṃyuktaṃ tatkalkaṃ mardayeddinam // Rrā_3,6.77 //
punarmṛtkharpare pacyādgokṣīreṇa samāyutam /
cālayan dinamekaṃ tu avatārya vilepayet // Rrā_3,6.78 //
śuddhāni śulvapatrāṇi ruddhvā tīvrāgninā dhamet /
tataḥ pattrīkṛtaṃ lepyaṃ tadvaddhāmyaṃ dṛḍhāgninā // Rrā_3,6.79 //
ityevaṃ ca punaḥ kuryātpītavarṇaṃ bhavettu tat /
munipuṣpaistryahaṃ bhāvyā atiraktā manaḥśilā // Rrā_3,6.80 //
anayā pūrvaśulbaṃ tu patraṃ kṛtvā pralepayet /
andhamūṣāgataṃ dhmātaṃ kaṅguṇītailake kṣipet // Rrā_3,6.81 //
ityevaṃ tu tridhā kuryāddivyaṃ bhavati kāñcanam /
{tārāriṣṭa =) gold}
anenaiva prakāreṇa tārāriṣṭaṃ tu rañjayet // Rrā_3,6.82 //
jāyate kanakaṃ divyaṃ jāmbūnadasamaprabham /
{sulfur:: piṣṭī}
śuddhasūtapalakaṃ tu karṣaikaṃ gandhakasya ca // Rrā_3,6.83 //
snigdhakhalve vinikṣipya devadālīrasaplutam /
mardayettu karāṅgulyā jāyate gandhapiṣṭikā // Rrā_3,6.84 //
{mercury (khoṭa)
, candrārka =) gold}
dhānyābhrakasya bhāgaikaṃ bhāgāṣṭau śuddhapāradam /
kuṇḍagolakasaṃyuktaṃ mardanātpiṣṭikā bhavet // Rrā_3,6.85 //
etatpiṣṭidvayaṃ mardya jambīrotthairdravairdinam /
pālāśamūlakvāthena mardayecca dinatrayam // Rrā_3,6.86 //
brahmamūlaṃ guḍaṃ guñjām ūrṇā ṭaṅkaṇakaṃ samam /
piṣṭvā kṣaudreṇa saṃyuktaṃ pūrvapiṇḍaṃ vilepayet // Rrā_3,6.87 //
ruddhvā tīvrāgninā dhāmyaṃ khoṭo bhavati tadrasaḥ /
pācyaṃ prakaṭamūṣāyāṃ kācaṃ ṭaṅkaṇakaṃ kṣipet // Rrā_3,6.88 //
evaṃ punaḥ punaḥ śodhyaṃ yāvadbhavati nirmalam /
tataśca prakaṭaṃ dhāmyaṃ dattvā nāgaṃ punaḥ punaḥ // Rrā_3,6.89 //
triguṇaṃ vāhayedevaṃ rasarājasya pannagam /
kṛṣṇābhraiḥ puṭitaireva tatkhoṭaṃ rañjayet kramāt // Rrā_3,6.90 //
mūṣāyāṃ dhāmyamānaṃ tacchatavāraṃ punaḥ punaḥ /
dattvā dattvābhrakaṃ kṛṣṇaṃ rañjito jāyate dhruvam // Rrā_3,6.91 //
sahasrāṃśena tenaiva candrārkaṃ kāñcanaṃ bhavet /
{mercury (khoṭa)
, lead =) gold}
stambhitā gandhapiṣṭī yā gandhajāraṇavarjitā // Rrā_3,6.92 //
palaikaṃ mardayettasyā jambīrāṇāṃ dravairdinam /
brahmakvāthaistryahaṃ paścāttatsamaṃ guḍaṭaṅkaṇam // Rrā_3,6.93 //
ūrṇāṃ guñjāṃ kṣipettasminsarvamekatra mardayet /
chāyāśuṣkāṃ vaṭīṃ kuryānmahadagnigatāṃ dhamet // Rrā_3,6.94 //
taṃ khāṭhaṃ śodhayetpaścāt śvetaṭaṅkaṇakācakaiḥ /
śodhayeddhamanenaiva khoṭo bhavati nirmalaḥ // Rrā_3,6.95 //
taṃ khoṭaṃ kuṭilaṃ gandhaṃ pratikarṣaṃ pralepayet /
andhamūṣāgataṃ dhāmyaṃ yāvatkhoṭāvaśeṣitam // Rrā_3,6.96 //
anena kramayogena vaṅgaṃ nirvāpya ṣaḍguṇam /
tato gandhaṃ ca nāgaṃ ca vāhayet ṣaḍguṇaṃ punaḥ // Rrā_3,6.97 //
śulbacūrṇaṃ palaikaṃ tu siddhacūrṇena saṃyutam /
ruddhvā taṃ ca dhamet khoṭaṃ gaṃdhakaṃ tena mardayet // Rrā_3,6.98 //
ruddhvā gajapuṭe pacyādevaṃ vārāṃścaturdaśa /
anena pūrvavatkhoṭaṃ drāvitaṃ yojayecchanaiḥ // Rrā_3,6.99 //
yāvatkuṅkumavarṇaṃ syāttāvadrañjyaṃ kṣipankṣipan /
tataḥ svarṇaṃ ca gandhaṃ ca khoṭaṃ tulyaṃ pṛthakpṛthak // Rrā_3,6.100 //
tato ruddhvā dhamettīvraṃ yāvatkhoṭāvaśeṣitam /
ityevaṃ triguṇaṃ vāhyaṃ svarṇaṃ gandhakasaṃyutam // Rrā_3,6.101 //
punaḥ svarṇena tulyena samāvartaṃ tu kārayet /
punardviguṇahemnā tu triguṇena tataḥ punaḥ // Rrā_3,6.102 //
tridhaiva sāritaḥ sūtaḥ sahasrāṃśena vidhyate /
drutaṃ śulbaṃ na saṃdeho divyaṃ bhavati kāñcanam // Rrā_3,6.103 //
{gold:: rañjana: :
sitasvarṇa =) ṣaḍvarṇa}
pūrvaṃ yacchodhitaṃ khoṭam āvartyaṃ svarṇatulyakam /
sūkṣmacūrṇaṃ tataḥ kṛtvā triguṇe śuddhapārade // Rrā_3,6.104 //
dattvā nirudhya mūṣāyāṃ svedayenmṛduvahninā /
tasyaiva dravate garbhe tāvatsvedyaṃ prayatnataḥ // Rrā_3,6.105 //
athavā dolikāyantre svedayed drutasūtakam /
anena śatamāṃśena sitaṃ svarṇaṃ vilepayet // Rrā_3,6.106 //
tridinaṃ dolikāyantre arkapatraiśca veṣṭitam /
kāñjikaiḥ svedayettaṃ tu andhamūṣāgataṃ dhamet // Rrā_3,6.107 //
svarṇaṃ bhavati rūpāḍhyaṃ ṣaḍvarṇotkarṣaṇaṃ param /
{gold:: rañjana: :
=) ṣaḍvarṇa}
śodhitaṃ sūtakhoṭaṃ ca bhāgamekaṃ samāharet // Rrā_3,6.108 //
svarṇaṃ ṣoḍaśabhāgaṃ syādandhamūṣāgataṃ dhamet /
pūrvavatkramayogena vedhayedrasagarbhakaḥ // Rrā_3,6.109 //
tenaiva śatamāṃśena ṣaḍvarṇaṃ pūrvavadbhavet /
{rañjana:: lead =)
copper =)
silver =) gold}
arkakṣīreṇa dhānyābhraṃ yāmaṃ piṣṭvā tathāndhrayet // Rrā_3,6.110 //
kapotākhye puṭe pacyātpunarmardyaṃ punaḥ pacet /
evaṃ viṃśapuṭaiḥ pakvaṃ tadabhraṃ ṣoḍaśāṃśakam // Rrā_3,6.111 //
śuddhasūte pradātavyaṃ pakvamūṣodareṇa tat /
arkapatradravaiḥ pūrvaṃ ruddhvā svedyaṃ dinatrayam // Rrā_3,6.112 //
tuṣāgninā prayatnena samuddhṛtyātha nikṣipet /
tasminnabhraṃ dravaṃ caiva dattvā tadvatpacet tryaham // Rrā_3,6.113 //
ityevaṃ jārayetsūte yāvattulyābhrakaṃ bhavet /
tilaparṇīrasenaiva tatsūtaṃ cābhrakaṃ punaḥ // Rrā_3,6.114 //
mardayettaptakhalve tu yāvadbhavati golakaḥ /
pṛthaksūtena tulyena gandhapiṣṭīṃ tu kārayet // Rrā_3,6.115 //
stambhitā gandhapiṣṭī yā gandhajāraṇavarjitā /
tatpiṣṭī svarṇapiṣṭī ca rasābhraṃ golakaṃ tathā // Rrā_3,6.116 //
samāṃśaṃ tritayaṃ mardyaṃ dravaiḥ kārpāsajairdinam /
tadgolaṃ vartulaṃ kṛtvā vastre baddhvātha śoṣayet // Rrā_3,6.117 //
pācayed gandhatailaṃ tu yāvatkuṅkumasaṃnibham /
saṃjātaṃ tatsamuddhṛtya piṣṭvā nirguṇḍijairdravaiḥ // Rrā_3,6.118 //
tenaiva cāṣṭamāṃśena nāgapatrāṇi lepayet /
piṣṭvā kārpāsapatrāṇi tatkalkena ca lepayet // Rrā_3,6.119 //
nāgapatrāṇi ruddhvātha bhūdharākhye puṭe pacet /
samuddhṛtya punarlepyamaṣṭamāṃśena tena vai // Rrā_3,6.120 //
kārpāsapatrakalkena liptvā ruddhvā puṭe pacet /
ūrdhvādhaḥ parivartena ahorātrātsamuddharet // Rrā_3,6.121 //
aṣṭamāṃśaṃ punardattvā pūrvakalkaṃ ca mardayet /
dinaṃ nirguṇḍijairdrāvaistadgolaṃ lepayedbahiḥ // Rrā_3,6.122 //
kārpāsapatrakalkena ruddhvā gajapuṭe pacet /
evaṃ punaḥ punaḥ kuryānmardanaṃ puṭapācanam // Rrā_3,6.123 //
mriyate kuṅkumābhaṃ tannāgaṃ daśapuṭaiḥ kramāt /
anena cāṣṭamāṃśena drutaṃ śulbaṃ tu vedhayet // Rrā_3,6.124 //
tena śulbena tāraṃ tu aṣṭamāṃśena vedhayet /
jāyate kanakaṃ śulbaṃ devābharaṇamuttamam /
nāgarañjanamidaṃ viśeṣataḥ śulbasūtaravicandravedhanam /
dharmakāmasukhabhājanair janaiḥ sādhyatām akhilalokarakṣaṇe // Rrā_3,6.125 //
RRĀ, 3, 7
dhātusattvayutapiṣṭikākramastambhanaṃ ca nigaḍena lepanam /
khoṭabandhakṛtavidrutiṃ tathā vedhayuktirakhilā nigadyate // Rrā_3,7.1 //
{piṣṭigolam}
divyauṣadhadravair mardyaṃ taptakhalve dinatrayam /
śuddhaṃ sūtaṃ tato gharme śoṣyaṃ svacchaṃ samāharet // Rrā_3,7.2 //
svarṇanāgārkakāntaṃ ca tīkṣṇaṃ vaṅgaṃ ca rūpyakam /
yatheṣṭaikaṃ vicūrṇyādau vyomasattvam athāpi vā // Rrā_3,7.3 //
pūrvasūtena saṃtulyaṃ yāmamamlena mardayet /
mahārasāṣṭakādekaṃ sūtatulyaṃ vinikṣipet // Rrā_3,7.4 //
divyauṣadhīdravaireva yāmātsvinnātape khare /
mardayetkhalvake gāḍhaṃ tadgolaṃ vastraveṣṭitam // Rrā_3,7.5 //
gandhataile dinaṃ pacyāttato vastrātsamuddharet /
piṣṭigolamidaṃ khyātaṃ tathānyamatamucyate // Rrā_3,7.6 //
{piṣṭigola}
pūrvaṃ yanmarditaṃ sūtaṃ tasya bhāgatrayaṃ bhavet /
nāgadvayaṃ yatheṣṭaikaṃ tasminnāgaṃ vinikṣipet // Rrā_3,7.7 //
vaikrāntaṃ kuṇḍagolaṃ ca divyauṣadhidravaṃ tathā /
mardyaṃ yāmatrayaṃ khalve chāyāśuṣkaṃ tu golakam // Rrā_3,7.8 //
kṛtvātha bandhayedvastre gandhataile dinaṃ pacet /
vastramadhyātsamuddhṛtya piṣṭigolamidaṃ bhavet // Rrā_3,7.9 //
{piṣṭigola:: nigaḍa}
athāsya piṣṭigolasya nigaḍaḥ procyate śubhaḥ /
gugguluṃ brahmabījāni taistulyaṃ caiva saindhavam // Rrā_3,7.10 //
snuhyarkapayasā mardyaṃ nigaḍo'yaṃ mahottamaḥ /
{piṣṭigola:: nigaḍa}
pālāśaṃ kokilākṣasya bījāni saindhavaṃ tathā // Rrā_3,7.11 //
unmattanīlijair drāvairmardyaḥ syānnigaḍottamaḥ /
{piṣṭigola:: nigaḍa}
abhrakaṃ saindhavaṃ tāpyaṃ vālūmṛllohakiṭṭakam /
snuhyarkapayasā piṣṭaṃ yāmānte nigaḍo bhavet // Rrā_3,7.12 //
{piṣṭigola:: nigaḍa}
vākucībrahmadhattūrabījāni cāmlavetasam // Rrā_3,7.13 //
kākaviṭkadalīkandatālagandhamanaḥśilā /
gugguluṃ pañcaloṇāni gojihvā kokilākṣakam // Rrā_3,7.14 //
tiktakośātakī nīlī viṣamuṣṭīndravāruṇī /
jīradvayaṃ karkaṭāsthi strīrajomūtramiśritam // Rrā_3,7.15 //
snuhyarkakṣīratailaiśca mardyaṃ yāmadvayaṃ dṛḍham /
vyastaṃ vātha samastaṃ vā nigaḍo'yaṃ mahottamaḥ /
{mercury:: khoṭa}
eteṣvekena tadgolaṃ lepyamaṅgulamātrakam // Rrā_3,7.16 //
mūṣāyāṃ bilvamātrāyāṃ loṇaṃ kiṃcidadhaḥ kṣipet // Rrā_3,7.17 //
liptaṃ golaṃ kṣipet tasyām ūrdhvaṃ loṇaṃ ca dāpayet /
ruddhvā mṛllavaṇaiḥ sandhiṃ sarvato dagdhaśaṅkhakaiḥ // Rrā_3,7.18 //
mūṣālepaḥ prakartavyaḥ chāyāśuṣkaṃ tu kārayet /
karīṣāgnau divārātrau trirātraṃ vā tuṣāgninā // Rrā_3,7.19 //
mṛdunā svedayetpaścātsamuddhṛtyātha lepayet /
samyaṅnigaḍakalkena pūrvamūṣāṃ nirodhayet // Rrā_3,7.20 //
ūrdhvādho lavaṇaṃ dattvā ruddhvā lepyā ca pūrvavat /
chāyāśuṣkaṃ dhamedgāḍhaṃ raso bhavati khoṭatām // Rrā_3,7.21 //
sauvīraṃ ṭaṅkaṇaṃ kācaṃ dattvā dattvā dhamed dṛḍham /
tacchuddhaṃ jāyate khoṭam abhīkṣṇaṃ nātra saṃśayaḥ // Rrā_3,7.22 //
ityevaṃ sarvasattvaiśca piṣṭikāṃ kārayetpṛthak /
pūrvavatkramayogena khoṭo bhavati tadrasaḥ // Rrā_3,7.23 //
{mercury:: khoṭa}
bhāgadvayaṃ suvarṇasya tribhāgaṃ pāradasya ca /
pūrvavatkārayetpiṣṭīṃ tadvatkhoṭaṃ ca śodhayet // Rrā_3,7.24 //
ityevaṃ piṣṭikhoṭāni kṛtvā sarvatra yojayet /
{viḍavaṭī}
tatkhoṭaṃ svarṇasaṃtulyaṃ samāvartaṃ tu kārayet /
mākṣikaṃ kāntapāṣāṇaṃ śilāgandhaṃ samaṃ samam // Rrā_3,7.25 //
bhūnāgairmardayedyāmaṃ caṇamātravaṭīkṛtam /
eṣā viḍavaṭī khyātā yojyā sarvatra jāraṇe // Rrā_3,7.26 //
ekaikaṃ vāhayetsūte dhāmyamāne punaḥ punaḥ /
evaṃ daśaguṇaṃ hema jārayettatkrameṇa tu // Rrā_3,7.27 //
prakāśamūṣāgarbhe tu grasate vaḍavānalaḥ /
{mercury:: rañjana,
=) śatavedhin}
mākṣikaṃ daradaṃ gandhaṃ rājāvartaṃ pravālakam /
śilā tutthaṃ ca kaṅkuṣṭhaṃ samaṃ cūrṇaṃ prakalpayet // Rrā_3,7.28 //
vargābhyāṃ pītaraktābhyāṃ kaṅguṇītailakaiḥ saha /
bhāvayeddivasānpañca sūryatāpe punaḥ punaḥ // Rrā_3,7.29 //
jāritaṃ sūtakhoṭaṃ tu kalkenānena saṃyutam /
vālukāhaṇḍimadhyasthaṃ śrāvasaṃpuṭamadhyagam // Rrā_3,7.30 //
tridinaṃ pācayeccullyāṃ kalkaṃ deyaṃ punaḥ punaḥ /
rañjito jāyate sūtaḥ śatavedhī na saṃśayaḥ // Rrā_3,7.31 //
tāre tāmre bhujaṅge vā candrārke vātha yojayet /
jāyate kanakaṃ divyaṃ jāmbūnadasamaprabham // Rrā_3,7.32 //
{drutasūta}
piṣṭikhoṭaṃ sūkṣmacūrṇaṃ strīpuṣpeṇa tu bhāvayet /
dinatrayaṃ khare gharme śuktau vā nālikeraje // Rrā_3,7.33 //
mīnākṣī kadalīkandaṃ śvetā raktā punarnavā /
śilājatu sasindhūtthaṃ nārīpuṣpeṇa mardayet // Rrā_3,7.34 //
pūrvavadbhāvitaṃ khoṭaṃ tasminpiṇḍe vinikṣipet /
pūrvavadbhāvitaṃ khoṭaṃ tasminpiṇḍaṃ vinikṣipet // Rrā_3,7.35 //
mukhaṃ tatpiṇḍakalkena ruddhvā piṇḍaṃ ca bandhayet /
bhūrjapattraṃ tryahaṃ pacyāddolāyantre sakāñjike // Rrā_3,7.36 //
drutaṃ sūtaṃ bhavetsākṣātpunastasmiṃśca dāpayet /
pūrvavadbhāvitaṃ khoṭaṃ khoṭapādaṃ punaḥ punaḥ // Rrā_3,7.37 //
nikṣipetpūrvapiṇḍe tu tadvatpacyāddinatrayam /
evaṃ punaḥ punardeyaṃ piṣṭiṃ khoṭaṃ subhāvitam // Rrā_3,7.38 //
āroṭasya samaṃ yāvattāvad deyaṃ drutaṃ bhavet /
{drutasūta}
ārdrakaṃ mūlakaṃ śuṇṭhī laśunaṃ hiṅgumākṣikam // Rrā_3,7.39 //
trikṣāraṃ pañcalavaṇaṃ kāṅkṣī kāsīsagandhakam /
amlavargeṇa saṃyuktaṃ mardyaṃ piṇḍaṃ tu kalpayet // Rrā_3,7.40 //
tasmin piṇḍe yathā pūrvaṃ drutaṃ sūtaṃ tu kārayet /
mārjārī ceśvarī guñjā kukkuṭī kṣīrakandakam // Rrā_3,7.41 //
eteṣāṃ piṇḍamadhye tu pūrvavadbhāvayedrasam /
drutasūtamidaṃ khyātaṃ sarvakarmasu yojayet // Rrā_3,7.42 //
{candrārka =)
gold (with drutasūta)}
drutasūtasya bhāgau dvāvekaṃ kṛṣṇābhrasattvakam /
bhāgaṃ rasakasattvasya kṛṣṇonmattadravairdinam // Rrā_3,7.43 //
marditaṃ kārayedgolaṃ golapādaṃ mṛtaṃ pavim /
dattvātha mardayedyāmaṃ sarvamunmattavāriṇā // Rrā_3,7.44 //
ruddhvātha bhūdhare pacyātpuṭaikena samuddharet /
pūrvāṃśaṃ drutasūtaṃ tu taṃ dattvā mardayetpunaḥ // Rrā_3,7.45 //
dhattūrotthadravairyāmaṃ tadvatpacyācca bhūdhare /
ityevaṃ saptavārāṇi sūtaṃ dattvā punaḥ punaḥ // Rrā_3,7.46 //
bhūdhare pācayedyantre bhasmībhavati tadrasaḥ /
tenaiva śatabhāgena kṣaudreṇa saha peṣayet // Rrā_3,7.47 //
candrārkajātapatrāṇi andhamūṣāgataṃ dhamet /
svarṇaṃ bhavati rūpāḍhyaṃ jāmbūnadasamaprabham // Rrā_3,7.48 //
{lead =) gold}
tadbhasma gandhakaṃ tulyamandhamūṣāgataṃ dhamet /
vedhyaṃ tena śatāṃśena nāgaṃ bhavati kāñcanam // Rrā_3,7.49 //
{candrārka =) gold}
rasakābhrakayoḥ sattvaṃ drutaṃ sattvaṃ samaṃ samam /
trayāṇāṃ palamekaṃ tu siddhacūrṇena saṃyutam // Rrā_3,7.50 //
mardyamunmattakadrāvairdinaikaṃ cāndhitaṃ dhamet /
tatkhoṭaṃ cūrṇitaṃ mardyaṃ mātuluṅgāmlagandhakaiḥ // Rrā_3,7.51 //
ruddhvā gajapuṭe pacyādevaṃ vārāṃstrayodaśa /
mardyaṃ mardyaṃ pacedruddhvā āraṇyotpalakaiḥ kramāt // Rrā_3,7.52 //
candrārkaśatabhāgena madhunāktena tena vai /
liptvā ruddhvā dhamedgāḍhaṃ svarṇaṃ bhavati śobhanam // Rrā_3,7.53 //
{copper =) gold}
rasakābhrakayoḥ sattvaṃ drutasūtaṃ ca ṭaṅkaṇam /
sarvametatsamaṃ mardya kṛṣṇonmattadravair dinam // Rrā_3,7.54 //
chāyāśuṣkāṃ vaṭīṃ kṛtvā mahadagnigatāṃ dhamet /
tatkhoṭaṃ śodhayetpaścāt sitakācena ṭaṅkaṇaiḥ // Rrā_3,7.55 //
svarṇena ca samāvartya samena jārayettataḥ /
pūrvā viḍavaṭī yā tu tāmekaikāṃ pradāpayet // Rrā_3,7.56 //
dhamanprakaṭamūṣāyāṃ yāvatsūtāvaśeṣitam /
tataḥ śuddhasuvarṇena sārayetsāraṇātrayam // Rrā_3,7.57 //
vedhyaṃ tena śatāṃśena śulvaṃ bhavati kāñcanam /
{silver =) gold}
bhāgaikaṃ drutasūtasya sāraṇāyantrake kṣipet // Rrā_3,7.58 //
tasmāccaturguṇaṃ nāgaṃ śuddhaṃ taddrāvitaṃ pṛthak /
tasminyantre vinikṣipya jātaṃ khoṭaṃ samāharet // Rrā_3,7.59 //
tattulyaṃ mākṣikaṃ śuddhamekīkṛtya vimardayet /
dinaṃ dhattūrajair drāvairmṛdbhāṇḍe pācayettataḥ // Rrā_3,7.60 //
yāvatkuṅkumavarṇaṃ syāt tāvaccullyāṃ samuddharet /
etasyaiva palaikaṃ tu siddhacūrṇena saṃyutam // Rrā_3,7.61 //
ruddhvā dhmāte bhavetkhoṭaṃ madhvamlairmardayeddinam /
āraṇyotpalakaireva ruddhvā madhupuṭaiḥ pacet // Rrā_3,7.62 //
anena madhuyuktena tārapatrāṇi lepayet /
ruddhvā dhāmyaṃ punarlepyaṃ tribhirvāraistu kāñcanam // Rrā_3,7.63 //
jāyate divyarūpāḍhyaṃ satyaṃ śaṃkarabhāṣitam /
mākṣikasya tvabhāve tu vaikrāntaṃ vātra yojayet // Rrā_3,7.64 //
{mṛta lead, silver =) gold}
drutasūtaṃ hiṅgulaṃ ca kaṅkuṣṭhaṃ gandhakaṃ śilā /
ekadvitricatuḥpañcapalāni kramato bhavet // Rrā_3,7.65 //
gopittena tu tatsarvaṃ mardyaṃ yāmacatuṣṭayam /
śuddhāni nāgapatrāṇi samamānena lepayet // Rrā_3,7.66 //
ruddhvā gajapuṭe pacyātsamuddhṛtyātha mardayet /
samena pūrvakalkena ruddhvā tadvatpuṭe pacet // Rrā_3,7.67 //
evaṃ śatapuṭaiḥ pakvo mriyate pannago dhruvam /
anena śatabhāgena tāravedhāttu kāñcanam // Rrā_3,7.68 //
{silver (+ mṛtanāga and gold) =) gold}
tena vā mṛtanāgena hyamlapiṣṭena lepayet /
samāṃśaṃ svarṇapatraṃ tu ruddhvā gajapuṭe pacet // Rrā_3,7.69 //
nāgaṃ punaḥ punardeyamevaṃ deyaṃ puṭatrayam /
anena mṛtahemnā tu drutaṃ tāraṃ tu vedhayet // Rrā_3,7.70 //
sahasrāṃśena tatsiddhaṃ divyaṃ bhavati kāṃcanam // Rrā_3,7.71 //
{mercury:: khoṭabandha}
dravais tumbaruvallyāstu dhānyābhraṃ saptadhātape /
bhāvayet khoṭayet paścāt karṣaike drutasūtake // Rrā_3,7.72 //
māṣamātraṃ kṣipedetattaptakhalve vimardayet /
gostanākāramūṣāyāṃ kṣiptvā mṛdvagninā pacet /
vālukāyantramadhye tu jīrṇe vāpaṃ punaḥ kṣipet /
ityevaṃ jārayettulyaṃ khoṭabaddho bhavedrasaḥ // Rrā_3,7.73 //
{copper =) gold}
asya baddhasya māṣaikaṃ māṣārdhaṃ śuddhahāṭakam /
śuddhasūtasya māṣārdhaṃ sarvamekatra mardayet // Rrā_3,7.74 //
tridinaṃ mātuluṅgāmlair etatkalkena lepayet /
karṣaikaṃ nāgapatrāṇi vṛścikālyāstathā dravaiḥ // Rrā_3,7.75 //
liptvā tat pātanāyantre pācayeddivasatrayam /
piṣṭvā dināvadhi // Rrā_3,7.76 //
anena tārapatrāṇi karṣamekaṃ pralepayet /
pūrvavat pātanāyantre pācayeddivasatrayam // Rrā_3,7.77 //
anenaiva drutaṃ śulbaṃ sahasrāṃśena vedhayet /
jāyate kanakaṃ divyaṃ devābharaṇabhūṣaṇam // Rrā_3,7.78 //
{mercury:: māraṇa: :
white colour}
kṣīreṇottaravāruṇyās tridinaṃ śuddhapāradam /
mardayettaptakhalve va taṃ [... au5 Zeichenjh] // Rrā_3,7.79 //
karīṣāgnau divārātrau tridinaṃ vā tuṣāgninā /
samuddhṛtya punarmardyaṃ tadvadruddhvātha pācayet // Rrā_3,7.80 //
tadvanmardyaṃ punaḥ pācyaṃ mriyate pāṇḍuro rasaḥ /
{candrārka =) gold}
ārdrakaṃ tuvarī sindhukaṅguṇītailakaṃ madhu // Rrā_3,7.81 //
amlavetasametaistu tadrasaṃ mardayeddinam /
golakaṃ bandhayedvastre dolāyantre tryahaṃ pacet // Rrā_3,7.82 //
kaṅguṇītailamadhye tu baddho bhavati tadrasaḥ /
tadrasaṃ hāṭakaṃ nāgaṃ samaṃ ruddhvā dhamed dṛḍham // Rrā_3,7.83 //
tatkhoṭaṃ sūkṣmacūrṇaṃ tu cūrṇāṃśaṃ drutasūtakam /
amlairmardyaṃ bhavedgolaṃ kāñjikaiḥ svedayeddinam // Rrā_3,7.84 //
gaṃdhakasya trayo bhāgā gaṃdhatulyaṃ suvarcalam /
kṛṣṇābhrakaṃ tu bhāgaikaṃ sarvaṃ stanyena peṣayet // Rrā_3,7.85 //
anena lepitaṃ golam aṃdhamūṣāgataṃ dhamet /
yāvat sūtāvaśeṣaṃ syāttāvaddhāmyaṃ punaḥ punaḥ // Rrā_3,7.86 //
pūrvacūrṇaṃ punardattvā tadvajjāryaṃ krameṇa tu /
ityevaṃ hāṭakaṃ yāvajjāritaṃ triguṇaṃ bhavet // Rrā_3,7.87 //
svarṇena ca samāvartya sāraṇātrayasāritam /
candrārkaṃ vedhayettena śatāṃśāt kāṃcanaṃ bhavet // Rrā_3,7.88 //
{copper =) gold}
piṣṭīkhoṭasamaṃ svarṇaṃ svarṇatulyaṃ ca pannagam /
kāntalohaṃ vyomasattvam ekaikaṃ pannagārdhakam // Rrā_3,7.89 //
ekīkṛtya dhamettāvadyāvatsvarṇāvaśeṣitam /
dattvā viḍavaṭīṃ caiva sārayetsāraṇātrayam // Rrā_3,7.90 //
śatāṃśena hyanenaiva śulbaṃ bhavati kāñcanam /
{mercury:: bandha:: khoṭa}
suvarṇaṃ rajataṃ tāmraṃ kāntaṃ tīkṣṇaṃ ca mākṣikam /
kṛṣṇābhrakasya sattvaṃ ca samaṃ ruddhvā dhamed dṛḍham // Rrā_3,7.91 //
tatkhoṭaṃ sūkṣmacūrṇaṃ tu pādāṃśaṃ drutapāradam /
dattvātha mardayedamlairyāvadbhavati golakam // Rrā_3,7.92 //
golakasya caturbhāgā bhāgaikaṃ mṛtavajrakam /
mardayettaptakhalve tu dinaikaṃ kanyakādravaiḥ // Rrā_3,7.93 //
ruddhvātha bhūdhare pacyāddinānte tu samuddharet /
tanmadhye drutasūtaṃ ca punaḥ kanyāsu mardayet // Rrā_3,7.94 //
pūrvavad bhūdhare pacyādevaṃ deyaṃ tu saptadhā /
drutasūtaṃ krameṇaiva mardanaṃ ca puṭaṃ tathā // Rrā_3,7.95 //
tadbhasma gaṃdhatulyaṃ ca hyaṃdhamūṣāgataṃ dhamet /
jāyate khoṭabaddhaṃ tu rañjanaṃ cāsya kathyate // Rrā_3,7.96 //
{tārāriṣṭa, candrārka,
mākṣika =) gold}
kṛṣṇābhrasattvaṃ vaṅgaṃ ca dvaṃdvaṃ melāpayed drutam /
tulyāṃśamaṃdhamūṣāyāṃ dhmātaṃ khoṭaṃ bhavettu tat // Rrā_3,7.97 //
tatkhoṭaṃ palamekaṃ tu siddhacūrṇena saṃyutam /
mardayed gaṃdhakāmlena ruddhvā gajapuṭe pacet // Rrā_3,7.98 //
punarmardyaṃ punaḥ pācyam evaṃ vārāṃścaturdaśa /
anena pūrvakhoṭe tu drāvitaṃ rañjayet kramāt // Rrā_3,7.99 //
rañjayecchatavārāṇi bhavetkuṃkumasannibham /
suvarṇena samāvartya sārayetsāraṇātrayam // Rrā_3,7.100 //
sahasrāṃśena tenaiva tārāriṣṭaṃ ca vedhayet /
candrārkaṃ tāpyaśulbaṃ tu divyaṃ bhavati kāṃcanam // Rrā_3,7.101 //
{lead, silber =) gold}
tīkṣṇaṃ śulbaṃ samaṃ cūrṇya vajramūṣāndhitaṃ dhamet /
tatkhoṭaṃ palamekaṃ tu siddhacūrṇena saṃyutam // Rrā_3,7.102 //
mardayed gaṃdhakāmlena ruddhvā gajapuṭe pacet /
punarmardyaṃ punaḥ pācyamevaṃ vārāṃścaturdaśa // Rrā_3,7.103 //
taddeyaṃ drāvite svarṇe śatavāraṃ punaḥ punaḥ /
pakvabījaṃ bhavettattu drutasūte samaṃ dinam // Rrā_3,7.104 //
mardayedamlayogena tasya bhāgacatuṣṭayam /
evaṃ vajrasya bhāgaikaṃ taptakhalve dināvadhi // Rrā_3,7.105 //
mardayet kanyakādrāvaistadruddhvā bhūdhare pacet /
drutasūtaṃ punastulyaṃ dattvā mardyaṃ puṭe tataḥ // Rrā_3,7.106 //
ityevaṃ saptadhā deyaṃ drutasūtaṃ puṭāntakam /
tatastaṃ mardayed amlai ruddhvā mūṣāṃ puṭettathā // Rrā_3,7.107 //
punarmardyaṃ punaḥ pācyaṃ ṣaṣṭyādhikaśatatrayam /
puṭaṃ deyaṃ prayatnena jāyate sindūraprabham // Rrā_3,7.108 //
sahasrāṃśena nāgasya drutasya rajatasya ca /
deyo vedho bhavetsvarṇaṃ divyābharaṇamuttamam // Rrā_3,7.109 //
{silver =) gold}
gaṃdhakaṃ sūkṣmacūrṇaṃ tu caṇakāmlena bhāvayet /
śatavāraṃ prayatnena strīpuṣpeṇa tu saptadhā // Rrā_3,7.110 //
drutapāradamadhye tu kiṃcitkarpūrasaṃyutam /
gaṃdhakaṃ dāpayed gharme vāpayettāmrakhalvake // Rrā_3,7.111 //
karpūraṃ gaṃdhakaṃ caiva kiṃcitkiṃcitpunaḥ punaḥ /
trisaptāhaṃ pradātavyaṃ jāyate gandhapiṣṭikā // Rrā_3,7.112 //
kaṭukośātakībījaṃ cāṇḍālīkandasaṃyutam /
stanyena peṣitaṃ tulyaṃ piṣṭīṃ tena pralepayet // Rrā_3,7.113 //
bāhye tu mṛttikā lepyā sarvato'ṅgulamātrakam /
śoṣitaṃ bhūdhare pacyādūrdhvādhaḥ parivartayet // Rrā_3,7.114 //
jāyate stambhitaṃ golaṃ samuddhṛtyātha taṃ punaḥ /
tulyāṃśe saṃpuṭe hemni liptvā mūṣāndhitaṃ dhamet // Rrā_3,7.115 //
anena cāṣṭamāṃśena tāre vedhaṃ pradāpayet /
tattāraṃ jāyate divyaṃ jāmbūnadasamaprabham // Rrā_3,7.116 //
{candrārka =) gold}
athavā stambhitaṃ golaṃ svarṇaṃ saṃpuṭavarjitam /
tasyaiva bhāgāścatvāro bhāgaikaṃ mṛtavajrakam // Rrā_3,7.117 //
mardayetkanyakādrāvairdinamekaṃ tataḥ punaḥ /
andhitaṃ bhūdhare pacyādyāvadyāmacatuṣṭayam // Rrā_3,7.118 //
samuddhṛtya punastasminpūrvāṃśaṃ pūrvasūtakam /
dattvā mardyaṃ puṭettadvadevaṃ kuryāt trisaptadhā // Rrā_3,7.119 //
tasmin bhasmapalamekaṃ pāradaṃ gaṃdhakasya tu /
aṃdhamūṣāgataṃ dhmātaṃ tatkhoṭaṃ pannagaṃ samam // Rrā_3,7.120 //
pannagasya samaṃ svarṇaṃ trayāṇāṃ triguṇaṃ kṣipet /
drutaṃ ca tatsarvamamlavargeṇa mardayet // Rrā_3,7.121 //
dinānte vajramūṣāyāṃ ruddhvā dhāmyaṃ prayatnataḥ /
jāyate pannagaṃ svarṇaṃ trayotthaṃ jāyate kramāt // Rrā_3,7.122 //
sārayecca tridhā hema candrārkaṃ vedhayettataḥ /
sahasrāṃśena tenaiva divyaṃ bhavati kāñcanam // Rrā_3,7.123 //
{sitasvarṇa =) gold}
hemārkatīkṣṇacūrṇaṃ ca samaṃ ruddhvā dhamed dṛḍham /
tatkhoṭaṃ bhāgamekaṃ tu tribhāgaṃ drutasūtakam // Rrā_3,7.124 //
mardayed gaṃdhakāmlena ruddhvā samyakpuṭe pacet /
punarmardyaṃ punaḥ pācyamevaṃ vārāṃścaturdaśa // Rrā_3,7.125 //
anena śatamāṃśena sitahema ca vedhayet /
jāyate kanakaṃ divyaṃ kaṅguṇītailasecanāt // Rrā_3,7.126 //
baddhe drute rasavare varahemni jīrṇe dṛṣṭo mayā daśaguṇaḥ sukhasādhyalābhaḥ /
vajre mṛte gaganasattvayute narāṇāṃ tatraiva bhūriguṇitaṃ phalamasti satyam // Rrā_3,7.127 //
RRĀ, 3, 8
{tin:: śodhana}
kārpāsārkakarañjadhūrtamunijair bhallātaguñjāgnijaiḥ snugvajrīpayasā ca sūraṇabhavairdrāvaiśca mūlaiḥ phalaiḥ /
takrāktairbahutaptakharparagataṃ vaṅgaṃ niṣiñcyānmuhur yāvatpañcadinaṃ tad eva vimalaṃ vāde sadā yojayet // Rrā_3,8.1 //
{tin:: śodhana}
athavā vaṅgacūrṇaṃ tu māṣairbhallātajaiḥ phalaiḥ /
samaṃ khalve dinaṃ mardyaṃ bhallātatailasaṃyutam // Rrā_3,8.2 //
tatpiṇḍaṃ māhiṣe śṛṅge kṣiptvā ruddhvā mahāpuṭe /
pacettasmātsamuddhṛtya punastadvacca mardayet // Rrā_3,8.3 //
ityevaṃ saptadhā kuryāt khoṭaṃ pākaṃ ca mardanam /
tadvaṅgaṃ malanirmuktaṃ stambhakarmaṇi yojayet // Rrā_3,8.4 //
{tin:: stambhana}
tīkṣṇapāṣāṇasattvaṃ ca drutavaṅge drutaṃ kṣipet /
catuḥṣaṣṭitamāṃśena stambhamāyāti niścitam // Rrā_3,8.5 //
{tin =) silver}
śvetābhraṃ śvetakācaṃ ca ṭaṃkaṇaṃ śaṅkhapuṣpikā /
viṣaṃ ca tulyatulyāṃśaṃ cūrṇaṃ bhāvyaṃ trisaptadhā // Rrā_3,8.6 //
kākamācīdravaiḥ kṣīraiḥ snuhyarkaiścātape khare /
drute vaṅge pradātavyaṃ prativāpaṃ ca secayet // Rrā_3,8.7 //
putrajīvotthatailena saptavāraṃ punaḥ punaḥ /
tattāraṃ jāyate divyaṃ yāvaccandrārkatārakam // Rrā_3,8.8 //
{tin =) silver}
śvetābhraṃ śvetakācaṃ ca viṣasaindhavaṭaṃkaṇam /
snuhīkṣīrairdinaṃ mardyaṃ śvetavaṅgasya patrakam // Rrā_3,8.9 //
lepyaṃ pādāṃśakalkena cāṃdhamūṣāgataṃ dhamet /
ādāya drāvayed bhūmau pūrvatailena secayet // Rrā_3,8.10 //
patrādilepasekaṃ ca saptavārāṇi secayet /
tad vaṅgaṃ jāyate tāraṃ śaṃkhakundendusannibham // Rrā_3,8.11 //
{tin =) silver}
samaṃ tālaṃ śilāṃ piṣṭvā devadālyā dravairdinam /
dravair īśvaraliṅgyāśca dinamekaṃ vimardayet // Rrā_3,8.12 //
nāgaṃ vaṅgaṃ samaṃ drāvyaṃ taccūrṇaṃ palapañcakam /
pūrvakalkena saṃtulyaṃ samāloḍyāndhitaṃ puṭet // Rrā_3,8.13 //
evaṃ punaḥ punaḥ pācyaṃ pūrvakalkena saṃyutam /
bhavetṣaṣṭipuṭaiḥ siddhaṃ vaṅgastambhakaraṃ param // Rrā_3,8.14 //
śatamāṃśena dātavyaṃ vedhāttāraṃ karotyalam // Rrā_3,8.15 //
{tin =) silver}
sūtakaṃ tālamekaikaṃ nṛkapālaṃ dvibhāgakam /
sarvatulyaṃ viṣaṃ yojyaṃ pañcāṅgaṃ raktacitrakāt // Rrā_3,8.16 //
viṣatulyaṃ kṣipeccūrṇaṃ vajrīkṣīreṇa bhāvitam /
māsamātraṃ divārātrau tadvāpaṃ ṣoḍaśāṃśataḥ // Rrā_3,8.17 //
datte vāratrayaṃ vaṅge tāraṃ bhavati śobhanam // Rrā_3,8.18 //
{tin =) silver}
gorambhā hyauṣadhī nāma naramūtreṇa peṣayet /
tena piṇḍadvayaṃ kṛtvā tatraikasyopari kṣipet // Rrā_3,8.19 //
kṣāratrayasya cūrṇaṃ tu tatpṛṣṭhe vaṅgacūrṇakam /
kṣāratrayaṃ tato dattvā piṇḍaṃ tasyopari kṣipet // Rrā_3,8.20 //
mukhaṃ baddhvā puṭe pacyātsvāṅgaśītaṃ samuddharet /
evaṃ vāratrayaṃ kuryāttāraṃ bhavati śobhanam // Rrā_3,8.21 //
vasante jāyate sā tu gorambhā pītapuṣpikā /
tasyā madhyamakāṇḍārdhe śvetakārpāsavadbhavet // Rrā_3,8.22 //
vasantapuṣpikāṃ vāpi tadabhāve niyojayet /
bālā nāma samākhyātā kaṭyā dhūlīsamā tathā // Rrā_3,8.23 //
{tin =) silver}
śvetapālāśapuṣpāṇi chāyāśuṣkāṇi cūrṇayet /
ekaviṃśativāreṇa meṣīkṣīreṇa bhāvayet // Rrā_3,8.24 //
taccūrṇaṃ ṣoḍaśāṃśena drute vaṅge pradāpayet /
tāraṃ bhavati rūpāḍhyaṃ śaṃkhakundendusannibham // Rrā_3,8.25 //
{tin =) silver}
tatpuṣpaṃ haritālaṃ ca meṣīdugdhena peṣayet /
tadvāpaṃ ṣoḍaśāṃśena drute vaṅge pradāpayet // Rrā_3,8.26 //
tāraṃ bhavati rūpāḍhyaṃ śaṃkhakundendusannibham /
{tin =) silver}
takreṇa tāni puṣpāṇi bhāvayitvā trisaptadhā // Rrā_3,8.27 //
tena kalkena vaṅgasya patrāṇi parilepayet /
aṃdhamūṣāgataṃ dhāmyamevaṃ kuryāttrisaptadhā // Rrā_3,8.28 //
tattāraṃ jāyate divyaṃ dharmakāmaphalapradam /
{tin =) silver}
raso mūṣakapāṣāṇaṃ phaṭkirī nīlam añjanam // Rrā_3,8.29 //
agastipatraniryāsaiḥ sarvaṃ mardyaṃ dināvadhi /
bhāṇḍamadhye nidhāyātha pācayeddīpavahninā // Rrā_3,8.30 //
agastipatraniryāsaṃ jīrṇe jīrṇe pradāpayet /
dinānte tatsamuddhṛtya drute vaṅge pradāpayet // Rrā_3,8.31 //
triṃśadaṃśena tattāraṃ jāyate devabhūṣaṇam /
{tin =) silver}
tāreṇa dvaṃdvayedvajraṃ svarṇena dvaṃdvitaṃ yathā // Rrā_3,8.32 //
asya dvaṃdvasya bhāgau dvau tribhāgaṃ śuddhapāradam /
amlena mardayet tāvadyāvadbhavati golakam // Rrā_3,8.33 //
meṣaśṛṅgyāstu pañcāṅgaṃ strīstanyena tu peṣayet /
anena veṣṭayed golaṃ tadbahirnigaḍena ca // Rrā_3,8.34 //
svedādidhamanāntaṃ ca kartavyaṃ hemapiṣṭivat /
uttarāvāruṇīkṣīrais tatkhoṭaṃ ca pralepayet // Rrā_3,8.35 //
mūṣāmadhye nidhāyātha tāraṃ dattvā samaṃ samam /
dattvā viḍavaṭīṃ caiva dhametsūtāvaśeṣitam // Rrā_3,8.36 //
evaṃ punaḥ punas tāpyam ekaviṃśativārakam /
dattvā samaṃ samaṃ jāryaṃ tridhā tāreṇa sārayet // Rrā_3,8.37 //
idameva sahasrāṃśaṃ drute vaṅge vinikṣipet /
tad vaṅgaṃ jāyate tāraṃ vaṅgastambhaṃ śivoditam // Rrā_3,8.38 //
{tin =) silver}
raktapāradabhāgaikaṃ bhāgaikaṃ śaṃkhacūrṇakam /
śvetābhrakasya sattvaṃ ca samyagbhāgadvayaṃ bhavet // Rrā_3,8.39 //
ṭaṃkaṇasya ca bhāgaikaṃ sarvametaddinatrayam /
vajrīkṣīreṇa saṃmardyamevaṃ vārāṃścaturdaśa // Rrā_3,8.40 //
anena śatamāṃśena drutaṃ vaṅgaṃ ca vedhayet /
stambhate nātra saṃdehastāraṃ bhavati śobhanam // Rrā_3,8.41 //
{tin =) silver}
hemasūtādyathā jātaṃ piṣṭīkhoṭaṃ tu śobhanam /
tathaiva tārasūtena piṣṭīkhoṭaṃ tu kārayet // Rrā_3,8.42 //
tatkhoṭaṃ tāravaṅgaṃ ca sattvaṃ śvetābhrajaṃ samam /
jāryaṃ viḍavaṭīṃ dattvā yāvatkhoṭāvaśeṣitam // Rrā_3,8.43 //
jāraṇena tridhā sāryaṃ drute śulbe niyojayet /
śatāṃśena tu tattāraṃ jāyate śaṃbhubhāṣitam // Rrā_3,8.44 //
{tin =) silver}
drutaṃ sūtaṃ tīkṣṇacūrṇaṃ samāṃśaṃ taptakhalvake /
ṭeṇṭūchallīdravair mardyaṃ yāvadbhavati golakam // Rrā_3,8.45 //
golakasya caturbhāgā bhāgaikaṃ mṛtavajrakam /
taptakhalve dinaṃ mardyaṃ ṭeṇṭūchallīrasair navaiḥ // Rrā_3,8.46 //
andhitaṃ bhūdhare pacyāddinānte tatsamuddharet /
pūrvatulyaṃ drutaṃ sūtaṃ dattvā mardyaṃ ca pūrvavat // Rrā_3,8.47 //
pūrvavad bhūdhare pacyādityevaṃ saptadhā kramāt /
drutasūtaṃ pradātavyaṃ mardanaṃ ca puṭaṃ kramāt // Rrā_3,8.48 //
anena ṣoḍaśāṃśena drutaṃ vaṅgaṃ tu vedhayet /
jāyate divyarūpāḍhyaṃ tāraṃ kundendusannibham // Rrā_3,8.49 //
{tin =) silver}
ṣoḍaśāṃśena yaddattaṃ vaṅgaṃ tasyāparo vidhiḥ /
tattulyaṃ gaṃdhakaṃ ruddhvā dhmāte khoṭaṃ prajāyate // Rrā_3,8.50 //
tatkhoṭaṃ tīkṣṇacūrṇaṃ ca samabhāgaṃ prakalpayet /
tābhyāṃ tulyaṃ drutaṃ sūtaṃ tatsarvaṃ taptakhalvake // Rrā_3,8.51 //
mardayeṭṭeṇṭujadrāvair yāvadbhavati golakam /
ruddhvātha bhūdhare pacyādahorātrātsamuddharet // Rrā_3,8.52 //
pūrvāṃśaṃ drutasūtaṃ ca dattvā tadvacca mardayet /
taṃ ruddhvā ca puṭettadvadevaṃ kuryāttrisaptadhā // Rrā_3,8.53 //
aṃdhamūṣāgataṃ dhāmyaṃ tatkhoṭaṃ jāyate rasaḥ /
tulyena tīkṣṇacūrṇena mardayeccāndhitaṃ dhamet // Rrā_3,8.54 //
anena kramayogena tīkṣṇaṃ deyaṃ punaḥ punaḥ /
yāvat saptaguṇaṃ tīkṣṇaṃ dattvā dattvā dhameddhi tat // Rrā_3,8.55 //
taṃ khoṭaṃ sārayetpaścātkṣāreṇaiva tridhā kramāt /
lakṣāṃśenaiva tenaiva vaṅgavedhaṃ pradāpayet /
śaṃkhakundendusaṃkāśaṃ tāraṃ bhavati śobhanam // Rrā_3,8.56 //
{copper =) silver}
madhusaṃjīvanīṃ piṣṭvā gardabhasya tu mūtrataḥ /
saptāhaṃ tena mūtreṇa bhāvayitvā tataḥ punaḥ // Rrā_3,8.57 //
tenaiva mardayetsūtaṃ taptakhalve dinatrayam /
tattulyaṃ gaṃdhakaṃ dattvā hyaṃdhamūṣāgataṃ dhamet // Rrā_3,8.58 //
tatkhoṭaṃ jāyate divyaṃ rañjanaṃ tasya kathyate /
vaṅgaṃ śvetābhrasattvaṃ ca dvaṃdvamelāpasaṃyutam // Rrā_3,8.59 //
mūṣāmadhye tu tatkhoṭaṃ palamātraṃ vicūrṇayet /
mardayed gaṃdhakāmlena ruddhvā gajapuṭe pacet // Rrā_3,8.60 //
punarmardyaṃ punaḥ pācyamevaṃ vārāṃścaturdaśa /
anena pūrvakhoṭaṃ tu rañjayetsaptavārakam // Rrā_3,8.61 //
yathā vaṅgābhrakenaiva tathā nāgābhrakaiḥ punaḥ /
rañjayetsaptavārāṇi sūkṣmacūrṇaṃ tu kārayet // Rrā_3,8.62 //
drutasūtena saṃyuktaṃ drāvayet pūrvavat kramāt /
drutasya jārayettāraṃ dolāsvedena yatnataḥ // Rrā_3,8.63 //
triṣaḍguṇaṃ yadā tāraṃ jīrṇaṃ bhavati pārade /
sārayetsāraṇāstisraḥ sahasrāṃśena vedhayet // Rrā_3,8.64 //
drutaṃ śulbaṃ bhavettāraṃ śaṃkhakundendusannibham // Rrā_3,8.65 //
{copper =) silver}
śvetābhrakasya sattvaṃ tu kāntasattvaṃ tathāyasam /
vaṅgaṃ tāraṃ ca vaikrāṃtaṃ kadambaṃ nāgameva ca // Rrā_3,8.66 //
tulyāṃśamaṃdhamūṣāyāṃ dhmāte khoṭaṃ vicūrṇayet /
drutasūtena saṃmardyaṃ yāvadamlena golakam // Rrā_3,8.67 //
golakasya caturbhāgā bhāgaikaṃ mṛtavajrakam /
mardayettaptakhalve tu dinaikaṃ kanyakādravaiḥ // Rrā_3,8.68 //
ruddhvātha bhūdhare pacyādevaṃ kuryāttrisaptadhā /
tattulyaṃ gaṃdhakaṃ dattvā cāṃdhamūṣāgataṃ dhamet // Rrā_3,8.69 //
rajatena samāvartya sāraṇātrayasāritam /
sahasrāṃśena śulbasya drutasyopari dāpayet // Rrā_3,8.70 //
tattāraṃ jāyate divyaṃ puṭe datte na hīyate // Rrā_3,8.71 //
{copper OR tin =) silver}
vajreṇa sāritaṃ yattu sūtabhasma purā kṛtam /
tenaiva cāmlapiṣṭena tārapatraṃ caturguṇam // Rrā_3,8.72 //
liptvā ruddhvā puṭe pacyātsamuddhṛtyātha mardayet /
pādāṃśaṃ bhasmasūtaṃ ca dattvā ruddhvā puṭe pacet // Rrā_3,8.73 //
evaṃ catuḥpuṭaiḥ pakvaṃ tattāraṃ mriyate dhruvam /
tenaiva ṣoḍaśāṃśena drutaṃ tāmraṃ tu vedhayet /
athavā drāvitaṃ vaṅgaṃ tāraṃ bhavati śobhanam // Rrā_3,8.74 //
{copper =) silver}
tāravanmārayed vaṅgaṃ tena tāmraṃ tu vedhayet /
tattāraṃ jāyate divyaṃ ṣoḍaśāṃśe na saṃśayaḥ // Rrā_3,8.75 //
{copper =) silver}
śuddhasūtasamāṃ rājīṃ mardayetkanyakādravaiḥ /
tridinaṃ taptakhalve tu tatsūtaṃ kharparodare // Rrā_3,8.76 //
cullyāṃ caṇḍāgninā pācyaṃ prakṣipetkanyakādravaiḥ /
tridinānte samuddhṛtya saindhavaṃ taccaturguṇam // Rrā_3,8.77 //
dattvā vimardayedyāmaṃ pātanāyantrake pacet /
caturyāmātsamuddhṛtya kṣālayedāranālakaiḥ // Rrā_3,8.78 //
adhaḥsthitaṃ samādadyāt śuddhaḥ syātpāradaḥ śubhaḥ /
etatsūtaṃ mṛtaṃ vaṅgaṃ śvetābhrasattvaṭaṅkaṇam // Rrā_3,8.79 //
viṣaṃ ca tulyatulyāṃśaṃ tālasattvaṃ catuḥsamam /
mardyaṃ snuhyarkasattvābhyāṃ khalvake divasatrayam // Rrā_3,8.80 //
tadvaṭīḥ kācakūpyāntaḥ kṣiptvā kūpīṃ mṛdā lipet /
sacchidravālukāyantre haṇḍīṃ mandāgninā pacet // Rrā_3,8.81 //
śuṣke drāve mukhaṃ ruddhvā śanairyāmāṣṭakaṃ pacet /
svāṅgaśītaṃ samuddhṛtya drutaṃ śulbaṃ tu vedhayet /
catuḥṣaṣṭitamāṃśena tāraṃ bhavati śobhanam // Rrā_3,8.82 //
{tin + silver + copper =) silver}
palaṃ sūtaṃ palaṃ tālaṃ tālasthāne'thavā śilā /
kṛṣṇonmattadravairmardyaṃ tridinānte samuddharet // Rrā_3,8.83 //
vajramūṣāgataṃ ruddhvā cakrayantre dinaṃ pacet /
punarmardyaṃ punaḥ pācyamevaṃ saptavidhe kṛte // Rrā_3,8.84 //
tanmṛtaṃ vaṅgatārārkaiḥ krameṇāveṣṭayetsamaiḥ /
ruddhvā tīvrāgninā dhāmyaṃ tāraṃ bhavati śobhanam // Rrā_3,8.85 //
{copper + silver =) silver}
śuddhasūtatrayo bhāgā bhāgaikaṃ tāmrapatrakam /
strīstanye mardayedyāmaṃ jāyate tārapiṣṭikā // Rrā_3,8.86 //
bījānyuttaravāruṇyāḥ strīstanyena tu peṣayet /
tenaiva lepayetpiṣṭīṃ vajramūṣāṃ nirodhayet // Rrā_3,8.87 //
dinaikaṃ bhūdhare pacyātpunarliptvā ca pācayet /
ityevaṃ saptadhā pācyaṃ piṣṭīstambho bhaved dṛḍhaḥ // Rrā_3,8.88 //
dvātriṃśāṃśena tenaiva śulbe vedhaṃ pradāpayet /
daśāṃśaṃ ca kṣipettāraṃ raupyaṃ bhavati śobhanam // Rrā_3,8.89 //
{copper + silver =) silver}
śṛṅgāṭī śaṃkhacūrṇaṃ tu gomūtraiḥ sāranālakaiḥ /
piṣṭvā tatkalkamadhye tu taptaṃ taptaṃ niṣiñcayet // Rrā_3,8.90 //
śulbapatraṃ bhavedyāvajjīrṇaṃ tacca samuddharet /
madhvājyaṭaṃkaṇaiḥ sārdhaṃ mūṣāmadhye gataṃ dhamet // Rrā_3,8.91 //
tārārdhena samāvartya śuddhaṃ tāraṃ bhavettu tat // Rrā_3,8.92 //
{copper:: dalayogya}
arkāpāmārgakadalīkṣāramamlena lolitam /
tena liptaṃ tāmrapatraṃ dhāmyaṃ mūṣāgataṃ punaḥ // Rrā_3,8.93 //
patraṃ kṛtvā pralipyātha tadvad dhāmyaṃ punaḥ punaḥ /
ityevaṃ saptadhā kuryāt vāde syāddalayogyakam // Rrā_3,8.94 //
{copper:: dalayogya}
athavā tāmrapatrāṇi sutaptāni niṣecayet /
loṇāranālamadhye tu śatadhā pūrvavadbhavet // Rrā_3,8.95 //
palāśamūlajaṃ kṣāraṃ phaṭkirī cāmlapeṣitam /
tāmrapatrāṇi saṃlipya drāvayetpattrayetpunaḥ // Rrā_3,8.96 //
ityevaṃ saptadhā kuryāddalayogyaṃ bhavettu tat // Rrā_3,8.97 //
{copper + silver =) silver}
suśuddhaṃ tālakaṃ sūtaṃ sāmudralavaṇaṃ samam /
dviyāmaṃ mardayetkhalve navabhāṇḍagataṃ pacet // Rrā_3,8.98 //
mandāgnau cālayettāvadyāvatkṛṣṭirbhavettu tat /
tataḥ samudralavaṇaṃ tālāṃśaṃ mardayetpṛthak // Rrā_3,8.99 //
yāvacciṭaciṭīśabdo nivarteta samāharet /
cūrṇitaṃ mṛṇmaye yantre lavaṇārdhamatho kṣipet // Rrā_3,8.100 //
tatpṛṣṭhe pūrvatritayaṃ tanmadhye lavaṇārdhakam /
kṣiptvā mṛllavaṇaiḥ saṃdhiṃ liptvā śuṣkaṃ vicūrṇayet // Rrā_3,8.101 //
yāmadvādaśaparyantaṃ bhāṇḍapṛṣṭhe dṛḍhāgninā /
tatsattvaṃ mṛtasūtābham ūrdhvalagnaṃ samāharet // Rrā_3,8.102 //
baddhvā vastreṇa daṇḍāgre kuntavedhaṃ niyojayet /
daśāṃśe tu drute tāmre ḍhālayeddadhigomaye /
tārārdhena samāvartya śaṃkhakundendusannibham // Rrā_3,8.103 //
{silver:: production}
ityevaṃ mardayennāgaṃ kāntalohāṣṭabhāgakam /
mūṣāyāṃ dvaṃdvaliptāyāṃ sarvacūrṇaṃ dṛḍhaṃ dhamet /
tatkhoṭaṃ samatāreṇa drāvitaṃ tāratāṃ vrajet // Rrā_3,8.104 //
{silver:: rañjana}
tāmrāyaskāṃtanāgaṃ ca cūrṇitaṃ pūrvavaddhamet /
tārārdhena samāvartya tāraṃ bhavati śobhanam // Rrā_3,8.105 //
{silver:: rañjana,
optimising the colour}
tāraṃ baṃgaṃ tathā kāṃsyaṃ samaṃ drāvyaṃ saṭaṅkaṇam /
asya khoṭasya bhāgaikaṃ tribhāgaṃ śuddhatāmrakam // Rrā_3,8.106 //
samāvartya kṛtaṃ khoṭaṃ same tāre vimiśrayet /
tattāraṃ jāyate śuddhaṃ himakuṃdendusannibham // Rrā_3,8.107 //
{silver:: rañjana,
optimising the colour}
muṇḍalohasya cūrṇaṃ tu grāhayedbhāgapañcakam /
tadgarbhe tālasattvaṃ tu bhāgaikaṃ saṃniveśayet // Rrā_3,8.108 //
ṭaṃkaṇaṃ śvetakācaṃ ca ūrdhvaṃ dattvā nirodhayet /
dhmātaṃ tīvraṃ tu saṃcūrṇya punaḥ sattvaṃ tu dāpayet // Rrā_3,8.109 //
kācaṃ ṭaṃkaṇakaṃ dattvā mūṣāyāṃ cāndhitaṃ dhamet /
ityevaṃ pañcadhā kuryāt sattvaṃ dattvā punaḥ punaḥ // Rrā_3,8.110 //
tattulyaṃ śuddhatāraṃ ca mṛtotthaṃ baṃgabhasmakam /
tritayaṃ tu samāvartya tāmrāre drāvite same // Rrā_3,8.111 //
vedho deyo daśāṃśena bījaṃ pādaṃ ca yojayet /
tattāraṃ jāyate divyaṃ śaṃkhakuṃdendusannibham // Rrā_3,8.112 //
{silver:: rañjana}
śuddhasūtaṃ mṛtaṃ baṃgaṃ śvetābhraṃ ṭaṃkaṇaṃ samam /
tathā mūṣakapāṣāṇaṃ pañcānāṃ ca caturguṇam // Rrā_3,8.113 //
yojayettālakaṃ śuddhaṃ snuhyarkapayasā dṛḍham /
sarvaṃ dinatrayaṃ mardyaṃ kācakūpyāṃ niveśayet // Rrā_3,8.114 //
samyaṅ mṛdvastraliptāyāṃ suśuṣkāyāṃ pacettataḥ /
sacchidre vālukāyantre kūpyāmāropitaṃ pacet // Rrā_3,8.115 //
śuṣke drave mukhaṃ ruddhvā loṇamṛttikayā dṛḍham /
tataścaṇḍāgninā pacyādyāvat ṣoḍaśayāmakam // Rrā_3,8.116 //
svāṃgaśītaṃ samuddhṛtya sphoṭayetkācakūpikām /
ūrdhvalagnaṃ tālasattvaṃ saṃgrāhya tena vedhayet // Rrā_3,8.117 //
ṣoḍaśāṃśena śulbaṃ tu ḍhālayeddadhigomaye /
tataḥ śuddhena tāreṇa samāvartya samena tu /
tattāraṃ jāyate śuddhaṃ himakundendusannibham /
{copper =) silver}
tālakaṃ sābuṇītulyaṃ piṣṭvā bhraṣṭaṃ ca kharpare // Rrā_3,8.118 //
cālayanneva laghvagnau yāvatkṛṣṇaṃ bhavettu tat /
mṛlliptakācakūpyāntaḥ kṣiptvā tasyāṃ kṣipetpunaḥ // Rrā_3,8.119 //
bharjitaṃ lavaṇaṃ caiva tālakāddaśamāṃśakam /
pūrvavadvālukāyantre paktvā sattvaṃ samāharet // Rrā_3,8.120 //
sābuṇīsattvapādāṃśaṃ dattvā piṣṭvā pacetpunaḥ /
pūrvavad vālukāyantre kūpikāmaṣṭayāmakam // Rrā_3,8.121 //
tatsattvaṃ tilatailaṃ ca samāṃśe piśite pacet /
cālayellohapātre tu tailaṃ yāvattu jīryate // Rrā_3,8.122 //
ityevaṃ saptadhā pācyaṃ samaṃ taile punaḥ punaḥ /
tadvacca saptadhā pācyaṃ siddhaṃ kathakena samaṃ samam // Rrā_3,8.123 //
catuḥṣaṣṭitamāṃśena drutaṃ śulbaṃ tu vedhayet /
vedhayet kuntavedhena ḍhālayeddadhigomaye /
pādāṃśaṃ dāpayed bījaṃ tāraṃ bhavati śobhanam // Rrā_3,8.124 //
{silver:: śodhana (?)
; copper + silver =) silver (?)}
ṭaṃkaṇaṃ śuddhatālasya daśāṃśena dāpayet /
meṣīkṣīraistathājyaiśca khalve mardyaṃ dinatrayam // Rrā_3,8.125 //
dinameraṃḍatailena mardyaṃ kūpyāṃ niveśayet /
pūrvavatpācayedyaṃtre drave śuṣke niveśayet // Rrā_3,8.126 //
grāhyaṃ ṣoḍaśayāmānte sattvaṃ mṛdutaraṃ mahat /
ṣoḍaśāṃśena tenaiva śulbakaṃ tena vedhayet // Rrā_3,8.127 //
tārārdhaṃ ca drutaṃ drāvyaṃ śuddhaṃ bhavati pūrvavat // Rrā_3,8.128 //
{copper + silver =) silver}
ṣaṇ niṣkaṃ tāmramāvartya ākhupāṣāṇaniṣkakam /
pradeyaṃ kuṃtavedhena hyardhabījaṃ bhaveddalam // Rrā_3,8.129 //
tālakaṃ ṭaṃkaṇaṃ sarjikṣāraṃ caivāpāmārgajam /
vajridugdhaiḥ samaṃ mardyaṃ khalve yāmacatuṣṭayam // Rrā_3,8.130 //
anena cārdhabhāgena tāmrapatrāṇi lepayet /
aṃdhamūṣāgataṃ dhmātam evaṃ vāratraye kṛte /
tārārdhena samāvartya śuddhatāraṃ bhavettu tat // Rrā_3,8.131 //
{copper =) silver}
guṃjākārpāsaśigrūṇāṃ tailamekasya cāharet /
tasmiṃstaile drutaṃ tāmraṃ ḍhālayecca trisaptadhā // Rrā_3,8.132 //
ṣaḍaṃśaṃ dāpayed bījaṃ śuddhatāraṃ bhavettu tat /
śigrumūlapraliptāyāṃ mūṣāyāṃ drāvayettataḥ // Rrā_3,8.133 //
{silver, gold: :
mṛdūkaraṇa}
arkāpāmārgakadalībhasmatoyena lolayet /
tadvastragalitaṃ grāhyaṃ svacchaṃ toyaṃ tadātape // Rrā_3,8.134 //
śoṣitaṃ lavaṇaṃ tasmātsamādāya prayatnataḥ /
raupye vā yadi vā svarṇe drāvite śatamāṃśataḥ // Rrā_3,8.135 //
tadeva dāpayedvāpyaṃ ḍhālayettilatailake /
ityevaṃ tu tridhā kuryād atyantaṃ mṛdutāṃ vrajet // Rrā_3,8.136 //
{mṛdūkaraṇa}
aśvagomahiṣīṇāṃ ca khuraṃ śṛṅgaṃ samāharet /
taccūrṇavāpamātreṇa atyantaṃ mṛdutāṃ vrajet // Rrā_3,8.137 //
{mṛdūkaraṇa}
gajadantasya cūrṇaṃ vā śuṣkaṃ vātha nṛṇāṃ malam /
kaṭhine dāpayedvāpaṃ bhavenmṛdutaraṃ mahat // Rrā_3,8.138 //
{dala (?):: nirmalīkaraṇa (?)}
nānāvidhāni kāryāṇi bhūṣaṇāni dalena vai /
śvetaṃ raktaṃ ca varṣābhūmūlaṃ piṣṭvāranālakaiḥ // Rrā_3,8.139 //
piṣṭvātha lavaṇaṃ kiṃcit kṣiptvā tatraiva peṣayet /
tatkiṃciddalajātaṃ tu ghaṭikārdhātsamuddharet // Rrā_3,8.140 //
gharṣayan lavaṇāmlābhyāṃ dhāmyamagnau punaḥ pacet /
ityevaṃ tu tridhā kuryāt dalaṃ bhavati nirmalam // Rrā_3,8.141 //
{dala (?):: nirmalīkaraṇa (?)}
phaṭkarīcūrṇamādāya kharpare hyadharottaram /
dattvā dalasya saṃrudhya samyaggajapuṭe pacet // Rrā_3,8.142 //
ādāya rajjukāṃ baddhvā dolāyaṃtre dinaṃ pacet /
ciñcāranālabhāṇḍe tu śubhraṃ bhavati śaṃkhavat // Rrā_3,8.143 //
abhinavasukhasādhyaiḥ sādhane yuktigarbhairgaditamiha susiddhaṃ stambhanaṃ śuddhabaṃge /
sugamamapi ca tāraṃ sūtaśulbārayogaiḥ dalam atimalahīnaṃ vārtikānāṃ hitārtham // Rrā_3,8.144 //
RRĀ, 3, 9
vajreṇa hemamilitena tu rañjitena sūtena hemamilitena surañjitena /
yogaiḥ susundarataraiḥ kanakādrikūṭaṃ kṛtvātha śakrapadahetumakhāṃśca kuryāt // Rrā_3,9.1 //
{dvandvamelāpana}
ayaskāṃtamukhaṃ guṃjāṃ tayordviguṇagaṃdhakam /
strīstanyaiḥ peṣitaṃ lepyaṃ mūṣāyāṃ dvaṃdvamelakam // Rrā_3,9.2 //
{dvandvamelana:: vajra}
gaṃdhaśaśadantāśca bhrāmakasya mukhaṃ tathā /
amlavetasaḥ śilādhātuḥ sarvaṃ tulyaṃ prapeṣayet // Rrā_3,9.3 //
mūṣālepena tenaiva vajradvaṃdvaṃ milatyalam // Rrā_3,9.4 //
{vajradvandvamelāpana (3)}
mahiṣīkarṇanetrotthamalaṃ cūrṇaṃ ca ṭaṃkaṇam /
strīstanyaṃ karkaṭāsthīni śilājatu samaṃ samam /
piṣṭvā mūṣāṃ pralepena vajradvandveṣu melakam // Rrā_3,9.5 //
{vajradvandvamelāpana (4)}
bhramarāsthinṛkeśāṃśca ṭaṃkaṇaṃ kāṃtajaṃ mukham /
bālavatsapurīṣaṃ ca strīstanyena tu peṣayet /
tatkalkaliptamūṣāyāṃ vajradvaṃdvaṃ milatyalam // Rrā_3,9.6 //
{vajrasūtamelāpana}
bhūnāgaṃ kāṃtapāṣāṇaṃ mākṣikaṃ ṭaṃkaṇaṃ madhu /
snukpayaḥkarkaṭāsthīni kācamarkapayaḥ samam // Rrā_3,9.7 //
strīstanyaiḥ peṣitaṃ sarvaṃ mūṣālepaṃ tu kārayet /
tanmadhyasthaṃ vajrasūtaṃ haṭhāddhmāte milatyalam // Rrā_3,9.8 //
{svarṇavajramelāpana (dvandakhoṭa)}
mṛtavajrasya catvāro bhāgā dvādaśahāṭakam /
nāgasya ca trayo bhāgāḥ ṣaṭ śuddhasya ca pāradāt // Rrā_3,9.9 //
ekīkṛtya tu tanmardyaṃ dinamamlena kenacit /
taptakhalve tu tatkalkaṃ samuddhṛtya nirodhayet // Rrā_3,9.10 //
mūṣāyāṃ dvandvaliptāyāṃ haṭhāddhmāte milatyalam // Rrā_3,9.11 //
{svarṇavajramelāpana (2)}
kṣārairutpalasāriṇyā mṛtaṃ vajraṃ vibhāvayet /
dinaikaṃ śodhitaṃ piṣṭam ekaikāṃ kārayedvaṭīm // Rrā_3,9.12 //
tribhāgaṃ pāradaṃ caiva bhāgāścatvāri hāṭakam /
amlena kārayetpiṣṭīṃ tadgarbhe tāṃ kṣipedvaṭīm // Rrā_3,9.13 //
bhūrjapatreṇa tadbaddhvā dhānyarāśau vinikṣipet /
pakṣamātrātsamuddhṛtya pūrvamūṣāgataṃ dhamet // Rrā_3,9.14 //
milatyeva na saṃdeho dhāmyamānaṃ punaḥ punaḥ // Rrā_3,9.15 //
{svarṇavajramelāpana (dvandvakhoṭa, 2)}
mṛtavajrasya bhāgaikaṃ svarṇapatreṇa veṣṭayet /
samyak ṣoḍaśabhāgena mūṣāyāṃ pūrvavatkṣipet // Rrā_3,9.16 //
svarṇatulyaṃ sitaṃ kācam athavā nṛkapālakam /
cūrṇayitvā kṣipettasyāṃ ruddhvā tīvrāgninā dhamet // Rrā_3,9.17 //
samuddhṛtya punardeyaṃ kācaṃ vā nṛkapālakam /
liptvā mūṣāṃ dhamettadevaṃ mūṣāsu saptasu // Rrā_3,9.18 //
hemnā milati tadvajram ityevaṃ melayetpunaḥ /
yāvanmilati pādāṃśaṃ suvarṇe mṛtavajrakam // Rrā_3,9.19 //
{copper =) gold}
dvibhāgaṃ dvaṃdvakhoṭasya tribhāgaṃ drutasūtakam /
mardayedamlayogena dinānte taṃ ca golakam // Rrā_3,9.20 //
meṣaśṛṃgyāstu pañcāṅgaṃ strīstanyena tu peṣayet /
anena vedhayed golaṃ tadbahirnigalena ca // Rrā_3,9.21 //
svedādimelanāntaṃ ca kārayeddhemapiṣṭivat /
meṣaśṛṃgībhavaiḥ kṣāraistatkhoṭaṃ mardayetkṣaṇam // Rrā_3,9.22 //
mūṣāntarlepayettena tattulyaṃ hāṭakaṃ kṣipet /
yāvajjīrṇaṃ dhamettāvatpunaḥ svarṇaṃ ca dāpayet // Rrā_3,9.23 //
jārayeddhamanenaiva dattvā viḍavaṭīṃ kramāt /
evaṃ viṃśaguṇaṃ yāvattāvatsvarṇaṃ ca jārayet // Rrā_3,9.24 //
svarṇena tu samāvartya sāraṇātrayayogataḥ /
tenaiva vedhayecchulbaṃ sahasrāṃśena kāṃcanam /
jāyate divyarūpāḍhyaṃ jāṃbūnadasamaprabham // Rrā_3,9.25 //
{sitasvarṇa =) gold}
vajramūṣāgataṃ dhmātaṃ dvaṃdvakhoṭaṃ haṭhāgninā /
mākṣikāddhautasattvaṃ vā sattvaṃ vā mākṣikodbhavam // Rrā_3,9.26 //
stokaṃ stokaṃ kṣipettasmindhmāte jīrṇe punaḥ punaḥ /
yāvattatkuṃkumābhaṃ syāttāvadvajraṃ samuddharet // Rrā_3,9.27 //
lakṣāṃśena tu tenaiva sitahemaṃ tu vedhayet /
jāyate kanakaṃ divyaṃ devābharaṇamuttamam // Rrā_3,9.28 //
{sitasvarṇa =) gold}
vaikrāṃtaṃ mākṣikaṃ tutthaṃ rasakāñjanagairikam /
vimalā caiva vaiḍūryam eteṣvekaṃ palārdhakam // Rrā_3,9.29 //
nāgabaṃgārkakeṣvekaṃ yathālābhaṃ palārdhakam /
dvaṃdvacūrṇaṃ tato ruddhvā vajramūṣāgataṃ dhamet // Rrā_3,9.30 //
pūrvavad gaṃdhakāmlena mardyaṃ ruddhvā puṭe pacet /
caturdaśapuṭairevaṃ bālārkasadṛśaṃ bhavet // Rrā_3,9.31 //
anena vajrakhoṭaṃ tu yathāpūrvaṃ tu rañjayet /
tadvadvadhyaṃ sitaṃ hema lakṣāṃśātkāṃcanaṃ bhavet // Rrā_3,9.32 //
athavā dvaṃdvakhoṭaṃ tu sūkṣmacūrṇaṃ tu kārayet /
etatkhoṭaṃ śuddhacūrṇam aṃdhamūṣāgataṃ dhamet // Rrā_3,9.33 //
āroṭarasatastulyaṃ jambīrairmardayet dinam /
vastre baddhvā dinaṃ svedyaṃ dolāyaṃtre sakāṃjike // Rrā_3,9.34 //
savastraṃ pācayetpaścād gandhataile dināvadhi /
tato vastrātsamuddhṛtya nigaḍena tule pacet // Rrā_3,9.35 //
svedādidhamanāntaṃ ca kārayeddhemapiṣṭivat /
tatkhoṭaṃ tu samuddhṛtya rañjayettan nigadyate // Rrā_3,9.36 //
tīkṣṇaṃ śulbaṃ samaṃ cūrṇya aṃdhamūṣāgataṃ dhamet /
tatkhoṭaṃ palamekaṃ tu siddhacūrṇena saṃyutam // Rrā_3,9.37 //
cūrṇaṃ ruddhvā dhamed gāḍhaṃ tatkhoṭaṃ mardayetpunaḥ /
pūrvavadgaṃdhakāmlena puṭāndadyāccaturdaśa // Rrā_3,9.38 //
anena pūrvakhoṭaṃ tu mūṣāmadhye ca pūrvavat /
yāvatkuṃkumavarṇaṃ syāttāvadvāraṃ śanaiḥ śanaiḥ // Rrā_3,9.39 //
svarṇena ca samāvartya sāraṇātrayasāritam /
anena lakṣabhāgena drutaṃ śulvaṃ tu vedhayet // Rrā_3,9.40 //
jāyate kanakaṃ divyaṃ satyaṃ śaṃkarabhāṣitam // Rrā_3,9.41 //
{mercury:: red bhasman}
karṣaikaṃ drutasūtasya hyaṣṭaguṃjaṃ tu hāṭakam /
caturguṃjaṃ mṛtaṃ vajraṃ haṃsapādyā dravairdinam // Rrā_3,9.42 //
mardayettaptakhalve tu vajramūṣāndhitaṃ pacet /
bhūdharākhyapuṭaikena samuddhṛtyātha mardayet // Rrā_3,9.43 //
haṃsapādyā dravairevaṃ taptakhalve dināvadhi /
pūrvavadbhūdhare pacyādevaṃ śatapuṭaiḥ pacet // Rrā_3,9.44 //
raktavarṇaṃ bhaved bhasma sarvayogeṣu yojayet // Rrā_3,9.45 //
{mercury:: jāraṇa:: of abhra}
dravairvartulapatrāyāḥ somavallyā dravaiśca vā /
dhānyābhraṃ saptadhā bhāvyaṃ tato jāraṇamārabhet // Rrā_3,9.46 //
gostanākāramūṣāyāṃ sūtaṃ śuddhaṃ vinikṣipet /
pūrvābhraṃ ṣoḍaśāṃśaṃ ca mūṣāyāṃ caṇakadravaiḥ // Rrā_3,9.47 //
vālukābhāṇḍamadhye tu cullyāṃ mṛdvagninā pacet /
abhrake caṇakadrāvaṃ jīrṇe jīrṇe kṣipetpunaḥ // Rrā_3,9.48 //
ityevaṃ jārayettulyaṃ pārade gaganaṃ kramāt /
{abhra:: piṣṭī}
somavallīrasairyāmaṃ mardyaṃ dhānyābhrakaṃ tataḥ // Rrā_3,9.49 //
ruddhvā vanotpalair dadyāt kramād evaṃ puṭatrayam /
saptadhā bhāvayed gharme somavallyā dravairdinam // Rrā_3,9.50 //
śvetāyāḥ śarapuṅkhāyā mūlairgokṣīragharṣitaiḥ /
kalkitairmṛṇmayaṃ pātraṃ liptvā tatrābhrakaṃ kṣipet // Rrā_3,9.51 //
tanmadhye nikṣipetsūtaṃ tatpṛṣṭhe cābhrakaṃ punaḥ /
somavallīdravaiḥ pūrvaṃ tatpātraṃ cātape khare // Rrā_3,9.52 //
dhārayeccarate dīrghaṃ jāyate vyomapiṣṭikā /
{copper =) gold; koṭivedha}
pūrvoktā gandhapiṣṭī yā stambhitā jāraṇaṃ vinā // Rrā_3,9.53 //
tathā hyabhrakapiṣṭī ca abhrasattvaṃ tṛtīyakam /
caturthaṃ raktabhasmāpi pūrvaṃ vajreṇa yatkṛtam // Rrā_3,9.54 //
catvāraḥ pratikarṣāṃśaṃ jāritaṃ pāradaṃ palam /
sarvametattaptakhalve haṃsapādyā dravairdinam // Rrā_3,9.55 //
marditaṃ tatsamuddhṛtya pacetkacchapayaṃtrake /
yāvatsūtāvaśeṣaṃ tu tāvajjāryaṃ puṭena vai // Rrā_3,9.56 //
asya sūtasya tulyāṃśaṃ vajradvaṃdvaṃ niyojayet /
dolāsvedena paktavyaṃ yāvad bhavati golakam // Rrā_3,9.57 //
jārayetkacchape yaṃtre yāvatsūtāvaśeṣitam /
ityevaṃ ṣaḍguṇaṃ jāryaṃ vajradvaṃdvaṃ prayatnataḥ // Rrā_3,9.58 //
tenaiva vajradvaṃdvena sārayetsāraṇātrayam /
anena koṭibhāgena drutaṃ śulbaṃ tu vedhayet /
jāyate kanakaṃ divyaṃ devābharaṇabhūṣaṇam // Rrā_3,9.59 //
{candrārka =) gold}
bhāgaikaṃ mṛtavajrasya śuddhasūtasya ṣoḍaśa /
mardayedamlavargeṇa taptakhalve dināvadhi // Rrā_3,9.60 //
pakvabījasya patrāṇi tulyānyetena lepayet /
supakvabhānupatraistu liptapatrāṇi veṣṭayet // Rrā_3,9.61 //
śarāvasaṃpuṭe ruddhvā nikhaneccullimadhyataḥ /
tridinaṃ jvālayettatra vahnimalpālpaśaḥ kramāt // Rrā_3,9.62 //
tato nigaḍaliptāyāṃ mūṣāyāṃ tena rodhayet /
kārīṣavahninā pacyāt ahorātrātsamuddharet // Rrā_3,9.63 //
madhunā mardayetkiṃcit tatastena śatāṃśataḥ /
liptvā candrārkapatrāṇi hyaṃdhamūṣāgataṃ dhamet /
svarṇaṃ bhavati rūpāḍhyaṃ satyaṃ śaṃkarabhāṣitam // Rrā_3,9.64 //
{copper =) gold}
mṛtavajrasya bhāgaikaṃ bhāgaikaṃ hāṭakasya ca /
tribhāgaṃ drutasūtasya sarvaṃ stanyena mardayet // Rrā_3,9.65 //
tadgolaṃ bandhayedvastre gandhataile tryahaṃ pacet /
tatastulyena svarṇena samāvartaṃ tu kārayet // Rrā_3,9.66 //
dattvā viḍavaṭīṃ caiva ekaviṃśativārakam /
ekaviṃśaguṇe jīrṇe sārayetsāraṇātrayam // Rrā_3,9.67 //
sahasrāṃśena tenaiva śulbe vedhaṃ pradāpayet /
jāyate kanakaṃ divyaṃ devābharaṇabhūṣaṇam // Rrā_3,9.68 //
{silver, copper =) gold}
śuddhasūtaṃ mṛtaṃ vajraṃ haṃsapādyā dravaiḥ samam /
mardayettaptakhalve tu tridinānte samuddharet // Rrā_3,9.69 //
bījair divyauṣadhānāṃ ca piṣṭvā mūṣāṃ pralepayet /
tatra pūrvarasaṃ kṣiptvā ruddhvā tat kariṣāgninā // Rrā_3,9.70 //
samuddhṛtya punastasmin śuddhasūtaṃ samaṃ kṣipet /
haṃsapādyā dravairmardyaṃ pūrvavad divasatrayam // Rrā_3,9.71 //
tadgolaṃ pūrvamūṣāyāṃ ruddhvā gajapuṭe pacet /
jāyate bhasma sūto'yaṃ sarvakarmasu yojayet // Rrā_3,9.72 //
asya tulyaṃ śuddhasūtaṃ sūtapādaṃ ca ṭaṃkaṇam /
sarvamamlairdinaṃ mardyaṃ kṛtvā golaṃ samuddharet // Rrā_3,9.73 //
raktakārpāsayorbījaṃ rājikā yavaciñcikā /
vandhyākarkoṭakī caiva piṣṭvā golaṃ pralepayet // Rrā_3,9.74 //
ūrdhvādho lavaṇaṃ dattvā ruddhvā mūṣāṃ viśoṣayet /
kārīṣāgnau divārātrau pācayitvā samuddharet // Rrā_3,9.75 //
pūrvakalkena tadgolaṃ kṣiptvā ruddhvātha pūrvavat /
puṭe pacyāddivārātrau evaṃ kuryācca saptadhā // Rrā_3,9.76 //
tatastenaiva kalkena liptvā ruddhvātha śoṣayet /
samyaggajapuṭe pacyāttato mūṣāgataṃ dhamet // Rrā_3,9.77 //
śatamāṃśena tenaiva candrārkau vedhayed drutam /
jāyate kanakaṃ divyaṃ devābharaṇabhūṣaṇam // Rrā_3,9.78 //
{candrārka =) gold}
athavā bhasmasūtaṃ tatkāryaṃ ṭaṃkaṇasaṃyutam /
aṃdhamūṣāgataṃ dhmātaṃ khoṭaṃ bhavati śobhanam // Rrā_3,9.79 //
khoṭatulyaṃ śuddhahema sarvamekatra drāvayet /
candrārkaṃ vedhayettena pūrvavatkāṃcanaṃ bhavet // Rrā_3,9.80 //
{śatavedhikalkaḥ - tāre tāmre}
vajrabhasma snuhīkṣīrairdinam ekaṃ vimardayet /
ruddhvā gajapuṭe pacyāt evaṃ śatapuṭaiḥ pacet // Rrā_3,9.81 //
tattulyaṃ pāradaṃ śuddhaṃ kṣiptvā mardyaṃ dinatrayam /
devadālyā dravairevaṃ tadgolaṃ cāndhitaṃ puṭet // Rrā_3,9.82 //
kārīṣāgnau divārātrau samuddhṛtyātha mardayet /
devadālyā dravais tryahaṃ tadvadruddhvā puṭe pacet // Rrā_3,9.83 //
evaṃ daśapuṭaiḥ pācyaṃ vajratulyaṃ ca hāṭakam /
kṣiptvā kāṃcanakadrāvair mardayeddivasatrayam // Rrā_3,9.84 //
pūrvavatpuṭapākena evaṃ daśapuṭaiḥ pacet /
svarṇatulyaṃ tatastīkṣṇaṃ cūrṇaṃ kṛtvā niyojayet // Rrā_3,9.85 //
mardayettriphalādrāvais tatsarvaṃ divasatrayam /
puṭayetpūrvayogena evaṃ daśapuṭaiḥ pacet // Rrā_3,9.86 //
tīkṣṇatulyaṃ mṛtaṃ nāgaṃ dattvā sarvaṃ vimardayet /
vāsāraktāśvamārotthadrāvaiḥ khalve dinatrayam // Rrā_3,9.87 //
ruddhvā gajapuṭe pacyāt punarmardyaṃ ca pācayet /
evaṃ daśapuṭaiḥ pakvaṃ samuddhṛtyātha mardayet // Rrā_3,9.88 //
amlavargeṇa tatsarvaṃ mardyaṃ yāmacatuṣṭayam /
ruddhvā gajapuṭe pacyāt punarmardyaṃ ca pācayet // Rrā_3,9.89 //
evaṃ daśapuṭaiḥ pācyaṃ sindūrasadṛśaṃ bhavet /
anena śatamāṃśena candrārkaṃ vedhayed drutam // Rrā_3,9.90 //
athavā madhunāktena candrārkau lepayettataḥ /
jāyate kanakaṃ divyaṃ puṭe datte na hīyate // Rrā_3,9.91 //
athavā tārapatrāṇi madhunāktena lepayet /
catuḥṣaṣṭitamāṃśena divyaṃ bhavati kāṃcanam // Rrā_3,9.92 //
{candrārka =)
gold (śatavedhikalkaḥ)}
catuḥṣaṣṭiguṇaṃ sūtaṃ bhāgaikaṃ mṛtavajrakam /
mardayedamlavargeṇa taptakhalve dinatrayam // Rrā_3,9.93 //
bhāgatrayaṃ hemapatram anenaiva pralepayet /
ruddhvātha bhūdhare pacyātsamuddhṛtyātha mardayet // Rrā_3,9.94 //
śuddhena sūtarājena triguṇena ca saṃyutam /
amlavargaistryahaṃ mardyaṃ ruddhvātha bhūdhare puṭet // Rrā_3,9.95 //
punarmardyaṃ punaḥ pācyam ekaviṃśativārakam /
anena śatamāṃśena caṃdrārkaṃ madhunā saha // Rrā_3,9.96 //
liptvā ruddhvā dhamed gāḍhaṃ divyaṃ bhavati kāñcanam // Rrā_3,9.97 //
{silver =) gold (ṣoḍaśavedhikalkaḥ)}
pūrvoktabhasmasūtena amlapiṣṭena lepayet /
caturguṇaṃ svarṇapatraṃ ruddhvā gajapuṭe pacet /
pādāṃśena punastasmin bhasmasūtaṃ niyojayet // Rrā_3,9.98 //
mardayedamlavargeṇa tadvadruddhvā puṭe pacet /
evaṃ catuḥpuṭaiḥ pakvaṃ mriyate hāṭakaṃ śubham // Rrā_3,9.99 //
tenaiva ṣoḍaśāṃśena drutaṃ tāraṃ tu vedhayet /
athavā patralepena divyaṃ bhavati kāṃcanam // Rrā_3,9.100 //
{copper =) gold;
śatavedhikalkaḥ}
mṛtavajrasya bhāgaikaṃ śuddhasūtasya ṣoḍaśa /
devadālīśaṅkhapuṣpīrasair mardyaṃ dinatrayam // Rrā_3,9.101 //
vajramūṣāgataṃ ruddhvā dinaikaṃ bhūdhare pacet /
samuddhṛtyātha taddrāvairdinaṃ mardyaṃ nirudhya ca // Rrā_3,9.102 //
dinaikaṃ bhūdhare pacyāt tadvanmardyaṃ ca pācayet /
ityevaṃ saptadhā kuryājjāyate bhasmasūtakam // Rrā_3,9.103 //
tadbhasmasūtakaṃ tulyaṃ vajramūṣāndhitaṃ dhamet /
tat khoṭaṃ jāyate divyaṃ rañjayettannigadyate // Rrā_3,9.104 //
tīkṣṇaṃ śulbaṃ samaṃ cūrṇya aṃdhamūṣāgataṃ dhamet /
tat khoṭaṃ siddhacūrṇaṃ tu gaṃdhakāmlena mardayet // Rrā_3,9.105 //
pūrvavatkramayogena puṭāndadyāccaturdaśa /
anena pūrvakhoṭaṃ tu drutaṃ vāpyaṃ punaḥ punaḥ // Rrā_3,9.106 //
tadbhasma gaṃdhakaṃ tulyaṃ vajramūṣāndhitaṃ dhamet /
daśavāreṇa tat khoṭaṃ jāyate kuṃkumaprabham // Rrā_3,9.107 //
svarṇena ca tridhā sāryaṃ śatavedhī bhavecca tat /
drutaśulbe pradātavyaṃ divyaṃ bhavati kāṃcanam // Rrā_3,9.108 //
{tārāriṣṭa =)
gold (sahasravedhikalkaḥ)}
pūrvoktaṃ bhasmasūtaṃ tu palaikaṃ samapannagam /
kāṃtapātragataṃ mardyaṃ dinaikaṃ lohamuṣṭinā // Rrā_3,9.109 //
mṛdvagninā tu tatpātre mardayetpācayecchanaiḥ /
yāvanmiśraṃ samuddhṛtya ruddhvā gajapuṭe pacet // Rrā_3,9.110 //
mardyaṃ vāsārasaiḥ pacyādevaṃ vāracaturdaśa /
gopittena punarmardyaṃ deyaṃ puṭacaturdaśa // Rrā_3,9.111 //
tattulyaṃ svarṇacūrṇaṃ ca dattvā pittena mardayet /
dinānte tatsamuddhṛtya krāmaṇena samāyutam // Rrā_3,9.112 //
sahasrāṃśena tenaivaṃ tārāriṣṭaṃ tu vedhayet /
jāyate kanakaṃ divyaṃ devābharaṇamuttamam // Rrā_3,9.113 //
nāgasthāne yadā baṃgaṃ pūrvavatkramayogataḥ /
tāracūrṇena saṃyuktaṃ śulbe vedhaṃ pradāpayet /
sahasrāṃśena tattāraṃ bhavetkuṃdendusannibham // Rrā_3,9.114 //
{copper =) gold}
drutasūtena vajreṇa vajraiḥ śuddharasena vā /
mṛtasūtena vajreṇa vajraiḥ śuddharasena vā // Rrā_3,9.115 //
divyayogavaraiḥ khoṭaṃ pūrvaṃ nānāvidhaṃ tu yat /
proktaṃ tatkhoṭamekaṃ tu drāvayetpiṣṭikhoṭavat // Rrā_3,9.116 //
drutaṃ tu pāradaṃ divyaṃ mṛtyudāridryanāśanam /
athāsya drutasūtasya jārayetpakvabījakam // Rrā_3,9.117 //
krameṇa ṣaḍguṇaṃ yāvatkacchapākhye viḍānvite /
vakṣyamāṇaprakāreṇa vyomasattvaṃ yathā jaret // Rrā_3,9.118 //
jāritaṃ tattridhā sāryaṃ pakvabījena vai kramāt /
anena koṭimāṃśena drutaśulbaṃ tu vedhayet // Rrā_3,9.119 //
jāyate kanakaṃ divyaṃ devābharaṇabhūṣaṇam // Rrā_3,9.120 //
{vajra:: drāvaṇa}
athāsya koṭivedhasya rasendrasyāparo vidhiḥ /
viṣṇukrāntā ca cakrāṅkā kaṇṭārī caiva ciñcikā // Rrā_3,9.121 //
etāsāṃ dravamādāya mūṣālepaṃ tu kārayet /
tasyāṃ pūrvarasaṃ kṣiptvā dhamed drāvaṃ kṣipan kṣipan // Rrā_3,9.122 //
vajraṃ tatraiva dātavyaṃ dravatyeva na saṃśayaḥ /
{mercury:: śabdavedhin}
tatastasmātsamuddhṛtya dolāyaṃtre tryahaṃ pacet // Rrā_3,9.123 //
uddhṛtya viḍaliptāyāṃ mūṣāyāṃ prakaṭaṃ dhamet /
grasantyeva na saṃdehas tīvradhmātānalena ca // Rrā_3,9.124 //
vajraṃ vā padmarāgaṃ vā jāryaṃ daśaguṇe rase /
kārayedvajrabījena śabdavedhī bhavedrasaḥ // Rrā_3,9.125 //
{sapphire:: drāvaṇa}
athavā mārite tasmin jāraṇaṃ sārayetpunaḥ /
uccaṭā mīnanayanā sarpākṣī raktacitrakam // Rrā_3,9.126 //
etāsāṃ nikṣiped drāvaṃ drute mūṣāgate rase /
indranīlaṃ kṣipettatra dravatyeva na saṃśayaḥ // Rrā_3,9.127 //
{sapphire:: =) khecarī}
pūrvavatsvedanenaiva viḍayogena jārayet /
ityevaṃ triguṇaṃ jāryam indranīlaṃ krameṇa tu // Rrā_3,9.128 //
tadrasaṃ vaktramadhye tu yaḥ karoti narottamaḥ /
sa pūjyo devadevānāṃ khecaratvena modate // Rrā_3,9.129 //
tasya mūtrapurīṣābhyāṃ sarvalohāni kāṃcanam /
jāyate divyarūpāḍhyaṃ satyaṃ śaṃkarabhāṣitam // Rrā_3,9.130 //
ityevaṃ viṣṭikhoṭaṃ parirasam aparaṃ saṃkaraiḥ khoṭabaddhaṃ jātaṃ taddrāvitaṃ vai mṛtamatha vimalaṃ svarṇarāśiṃ karoti /
kiṃvā sā pakvabījaṃ grasati yadi druto jāyate koṭivedhī vajrābhraṃ ratnajātaṃ carati yadi rasaḥ khecaratvaṃ pradatte // Rrā_3,9.131 //
RRĀ, 3, 10
lohair mahārasavarair viḍapakvabījaṃ kṛtvātha pāradavare vidhivacca jāryam /
yojyaṃ tathā sakalasāraṇakarmayoge tadvakṣyate vividhabījaviḍādhikāram // Rrā_3,10.1 //
{pakvabīja (1)}
tāmraṃ samaṃ śuddhaṃ drāvitaṃ lepayetpunaḥ /
sāmlena tāpyakalkena dhametsvarṇāvaśeṣitam // Rrā_3,10.2 //
evaṃ daśaguṇaṃ vāhyaṃ tāpyaṃ vā tutthasattvakam /
pakvabījamidaṃ khyātaṃ svarṇaśeṣaṃ samāharet // Rrā_3,10.3 //
{pakvabīja}
nāgābhraṃ dvaṃdvitaṃ tulyaṃ svarṇe vāhyaṃ dviṣaḍguṇam /
pūrvavatsvarṇaśeṣaṃ tu grāhyaṃ syātpakvabījakam // Rrā_3,10.4 //
{pakvabīja (3)}
svarṇaṃ pītābhrasattvaṃ ca tulyāṃśaṃ dvaṃdvitaṃ dhamet /
tāpyaṃ tālakavāpena svarṇaśeṣaṃ samāharet /
evaṃ daśaguṇaṃ sattvaṃ vāhyaṃ syātpakvabījakam // Rrā_3,10.5 //
{pakvabīja (4)}
rasakābhrakayoḥ sattvaṃ tāmraṃ nāgaṃ kramottaram // Rrā_3,10.6 //
cūrṇitaṃ dvaṃdvaliptāyāṃ mūṣāyāṃ cāndhitaṃ dhamet /
tatkhoṭaṃ mākṣikaṃ tuttham amlaiḥ piṣṭvā puṭe pacet // Rrā_3,10.7 //
samuddhṛtya punaścāmlairmardyaṃ ruddhvā puṭe pacet /
evaṃ pañcapuṭaiḥ pakvaṃ drute svarṇe tu vāhayet /
dhameddaśaguṇaṃ yāvat tāvat syāt pakvabījakam // Rrā_3,10.8 //
{bīja:: from lead}
lohasya kuṭyamānasya sutaptasya dalāni vai /
patanti tāni svīkṛtya khyāto'yaṃ lohaparpaṭaḥ // Rrā_3,10.9 //
lohaparpaṭamākṣīkaṃ kaṃkuṣṭhaṃ vimalābhrakam /
mṛtaśulbaṃ śilāsūtaṃ daradārkasnuhīpayaḥ // Rrā_3,10.10 //
etaiḥ samaṃ nāgacūrṇaṃ mardyaṃ ruddhvā puṭe pacet /
punarmardyaṃ punaḥ pācyaṃ yāvadvārāṃścaturdaśa // Rrā_3,10.11 //
evaṃ śataguṇaṃ vāhyaṃ śuddhahemni dhaman dhaman /
tatsvarṇaṃ nāgabījaṃ syādgorocananibhaṃ bhavet // Rrā_3,10.12 //
{bīja:: from lead: :
pakva:: rañjana}
kharparasthe drute nāge brahmabījadalāni hi /
kṣiptvāgniṃ jvālayeccaṇḍaṃ brahmadaṇḍena cālayet // Rrā_3,10.13 //
caturyāmāttu tad bhasma jātaṃ pātrātsamuddharet /
ruddhvā gajapuṭe pacyāt pādāṃśaṃ gaṃdhakaṃ punaḥ // Rrā_3,10.14 //
dattvāmlamarditaṃ pacyādevaṃ vārāṃścaturdaśa /
raktavarṇaṃ bhavedbhasma tadbhāgaṃ kharpare kṣipet // Rrā_3,10.15 //
bhāgatrayaṃ śilācūrṇaṃ pṛthakpātre vinikṣipet /
pañcāṅgaṃ vāsakācūrṇaṃ tvakcūrṇaṃ cārjunasya vai // Rrā_3,10.16 //
śākakiṃśukakoraṇṭaśigrūṇāṃ puṣpamāharet /
nāginī nāgakanyā ca kumārī cāhimārakam // Rrā_3,10.17 //
sarveṣāṃ pratibhāgaikaṃ śilāmadhye vinikṣipet /
sarvaṃ caturguṇair mūtraiśchāgajaiḥ kvāthamācaret // Rrā_3,10.18 //
pūrvoktanāgabhūtaiśca kharparasthasya saṃkṣipet /
cālayetpācayeccullyāṃ yāvatsaptadināvadhi // Rrā_3,10.19 //
yatnena mṛtanāgena vāpo deyo drutasya ca /
pakvabījasya vārāṃstrīn rañjitaṃ jāyate śubham // Rrā_3,10.20 //
{lead:: mṛta:: alchem. use}
dalānāṃ caiva bījānāṃ piṣṭīstambhe viśeṣataḥ /
uccāṭe krāmaṇe yojyaṃ pūrvoktaṃ mṛtanāgakam // Rrā_3,10.21 //
{bīja:: pakva:: rañjana}
mañjiṣṭhā brahmapuṣpaṃ ca puṣpaṃ ca karavīrakam // Rrā_3,10.22 //
sarvāsāṃ vṛkṣajātīnāṃ raktapuṣpāṇi cāharet /
khādiraṃ devadāruṃ ca dviniśā raktacandanam // Rrā_3,10.23 //
sarvaṃ lākṣārasaiḥ piṣṭvā kṣiptvā tailaṃ caturguṇam /
pacettailāvaśeṣaṃ tu tasmiṃstaile niṣecayet /
trisaptadhā pakvabījaṃ rañjate jāyate śubham // Rrā_3,10.24 //
{bīja:: pakva, rañjita:: alchem. use}
garbhadrāvaiḥ prayoktavyaṃ tathā sarvatra sāraṇe /
samena jārayetsūtaṃ dviguṇena tu sārayet // Rrā_3,10.25 //
triguṇena hyanenaiva kartavyaṃ pratisāraṇam /
sāritaṃ krāmaṇenaiva vedhakāle niyojayet // Rrā_3,10.26 //
{bīja:: from silver}
vimalā tīkṣṇacūrṇaṃ ca sattvaṃ śvetābhrakasya ca /
rasakaṃ tāramākṣīkaṃ samabhāgaṃ vicūrṇayet // Rrā_3,10.27 //
cūrṇāccaturguṇaṃ vaṅgaṃ dvaṃdvamelāpakaṃ dhamet /
mardayedamlayogena ruddhvā gajapuṭe pacet // Rrā_3,10.28 //
evaṃ pañcapuṭaiḥ pakvaṃ tatastāre tu vāhayet /
dhamandaśaguṇaṃ yāvattattāraṃ tārabījakam // Rrā_3,10.29 //
{bīja:: from silver}
tāpyena mārayed baṃgaṃ yathā tālena māritam /
tad dvātriṃśaguṇaṃ tāre vāhayettālavāpataḥ /
tāmrabījaṃ tu tacchreṣṭhaṃ sāraṇe rañjane hitam // Rrā_3,10.30 //
{bīja:: from silver}
kuṭilaṃ vimalā tīkṣṇaṃ samaṃ cūrṇaṃ prakalpayet /
dhmātavyaṃ dvaṃdvaliptāyāṃ khoṭamamlena peṣitam // Rrā_3,10.31 //
puṭitaṃ pañcavāraṃ tu tāre vāhyaṃ śanairdhamet /
yāvaddaśaguṇaṃ tattu tārabījaṃ bhavecchubham // Rrā_3,10.32 //
{bīja:: from silver}
baṃgaṃ śvetābhrasattvaṃ ca tāramākṣikasattvakam /
dvaṃdvamūṣāgataṃ dhāmyaṃ tritayaṃ cūrṇitaṃ samam // Rrā_3,10.33 //
vāhyaṃ daśaguṇaṃ tāre tāramākṣikavāpataḥ /
tattāraṃ jāyate bījaṃ sarvakāryakarakṣamam // Rrā_3,10.34 //
{tārabījarañjana}
yathāprāptaiḥ śvetapuṣpair nānāvṛkṣasamudbhavaiḥ // Rrā_3,10.35 //
rasaṃ caturguṇaṃ yojyaṃ kaṅguṇītailavāpataḥ /
pacettailāvaśeṣaṃ tu tasmiṃstaile niṣecayet // Rrā_3,10.36 //
drāvitaṃ tārabījaṃ tu ekaviṃśativārakam /
rañjitaṃ jāyate tattu rasarājasya rañjakam // Rrā_3,10.37 //
{sāraṇātaila}
jyotiṣmatīkarañjākṣakaṭutumbīsamudbhavam /
tailamekaṃ samādāya maṇḍūkavasayā samam // Rrā_3,10.38 //
kūrmasūkarameṣāhijalūkāmatsyajāpi vā /
eteṣvekā vasā grāhyā pūrvatailaṃ samāharet // Rrā_3,10.39 //
raktavargaṃ pītavargaṃ kāryaṃ kṣīraiścaturguṇaiḥ /
puṣpāṇāṃ raktapītānām ekaikānāṃ dravaṃ haret // Rrā_3,10.40 //
etaddvaṃdvavibhāgaṃ syātpūrvakvāthacatuṣṭayam /
pāṭalīkākatuṇḍyutthaṃ mahārāṣṭrīdravaṃ tathā // Rrā_3,10.41 //
pratyekaṃ bhāgamekaikaṃ pūrvatailavasāyutam /
yojyaṃ bhāgadvayaṃ tatra bhūlatāmalatāpyakam // Rrā_3,10.42 //
dvandvamelāpayor ekaṃ tailāt ṣoḍaśakāṃśakam /
pratyekaṃ yojayettasmin sarvamekatra pācayet // Rrā_3,10.43 //
grāhyaṃ tailāvaśeṣaṃ tu vastrapūtaṃ surakṣayet /
vikhyātaṃ sāraṇātailaṃ rasarājasya karmaṇi // Rrā_3,10.44 //
{krāmaṇa:: substances for ~}
nāgaṃ vaṅgaṃ mṛtaṃ tulyamamlena ca vaṭīkṛtam /
krāmaṇārthe prayoktavyaṃ vedhakāle rasasya tu // Rrā_3,10.45 //
{krāmaṇa:: substances for }
saurāṣṭrīṃ bhāvayed gharme gavāṃ pittaiḥ tridhātataḥ /
tatsattvaṃ somavad grāhyaṃ krāmakaṃ yojayedrase // Rrā_3,10.46 //
{krāmaṇa:: substances for ~}
manaḥśilā viṣaṃ tāpyaṃ mahiṣīkarṇajaṃ malam /
kākaviṭ khararaktaṃ ca krāmaṇaṃ snukpayo'nvitam // Rrā_3,10.47 //
{krāmaṇa:: substances for ~}
nararaktārkadugdhaṃ ca ṭaṃkaṇaṃ bhūlatā śilā /
samāṃśaṃ krāmakaṃ yojyaṃ vedhakāle rasasya tu // Rrā_3,10.48 //
{krāmaṇasattva (5)}
indragopaṃ viṣaṃ kāṃtaṃ nararaktaṃ snuhīpayaḥ /
rasakaṃ daradaṃ tailaṃ sarvamekatra mardayet /
krāmakaṃ kṣepalepābhyāṃ vedhakāle niyojayet // Rrā_3,10.49 //
{krāmaṇa:: substances for ~; vedha:: ~}
rasaṃ dhānyābhrakaṃ sattvaṃ kākaviṭ haritālakam /
nayanaṃ sahadevānāṃ bhūnāgaśca samaṃ samam // Rrā_3,10.50 //
piṇḍitaṃ krāmaṇe siddhaṃ kṣepe lepe niyojayet // Rrā_3,10.51 //
{krāmaṇasattva (7)}
kadalīkandasauvīraṃ kaṇṭakārīrasaplutam /
krāmaṇaṃ sarvadhātūnāṃ sarvadvaṃdveṣu melanam // Rrā_3,10.52 //
krāmaṇena vinā sūto na krameddehalohayoḥ /
uktasthāneṣu yogeṣu tasmāt sarveṣu yojayet // Rrā_3,10.53 //
{mahāviḍa}
dagdhaṃ śaṃkhaṃ ravikṣīrairbhāvitaṃ śatadhātape /
tataḥ pañcapuṭaiḥ pakvaṃ ruddhvā ruddhvātha saṃpuṭe // Rrā_3,10.54 //
tatsamaṃ ṭaṃkaṇaṃ kṣiptvā hyamlavargeṇa bhāvayet /
rājāvartaṃ pravālaṃ ca daradaṃ gaṃdhakaṃ śilā // Rrā_3,10.55 //
pañcānāṃ tu samaṃ cūrṇaṃ śaṅkhatulyaṃ niyojayet /
sarvaṃ tadamlavargeṇa mardayeddivasatrayam // Rrā_3,10.56 //
ayaṃ mahāviḍaḥ khyātaḥ khoṭānāṃ jāraṇe hitaḥ /
mūṣālepaṃ tu sarvatra jāraṇe yojayetsadā // Rrā_3,10.57 //
tatkṣaṇājjarate sūto vajrādīni na saṃśayaḥ // Rrā_3,10.58 //
{viḍa (2)}
trikṣāraṃ pañcalavaṇaṃ navasāraṃ kaṭutrayam /
indragopaṃ ghanaṃ śigru sūraṇaṃ vanasūraṇam // Rrā_3,10.59 //
bhāvayedamlavargeṇa tridinaṃ hyātape khare /
anena marditaḥ sūto bhakṣayed aṣṭalohakam // Rrā_3,10.60 //
{viḍa (3)}
vyoṣaṃ gaṃdhakaṃ kāsīsaṃ svarṇapuṣpī suvarcalam /
sarjī ṭaṃkaṇaṃ sauvīraṃ saindhavaṃ śigrujairdravaiḥ /
daśāhaṃ bhāvayed gharme viḍo'yaṃ jāraṇe hitaḥ // Rrā_3,10.61 //
{viḍa (4)}
dagdhaśaṅkhaṃ ravikṣīrairbhāvitaṃ śatadhātape /
tataḥ pañcapuṭaiḥ pakvaṃ jāraṇe viḍamuttamam // Rrā_3,10.62 //
{viḍa (5)}
trikṣāraṃ pañcalavaṇam amlavetasasaṃyutam /
anena mardayetsūtamabhrasattvaṃ caratyalam // Rrā_3,10.63 //
{viḍa (6)}
gomūtraṃ gaṃdhakaṃ gharme śatavāraṃ vibhāvayet /
śigrumūladravais tadvad dagdhaṃ śaṅkhaṃ vibhāvayet // Rrā_3,10.64 //
etadgaṃdhakaśaṃkhābhyāṃ samāṃśaṃ viṣasaindhavam /
etairvimarditaṃ sūtaṃ grasate sarvalohakam // Rrā_3,10.65 //
{vahnimukho viḍa (7)}
ṭaṃkaṇaṃ śatadhā bhāvyaṃ dravaiḥ pālāśavṛkṣajaiḥ /
viḍo vahnimukho nāma hitaḥ sarvasya jāraṇe // Rrā_3,10.66 //
{viḍa (8)}
gaṃdhakaṃ navasāraṃ vā mukhaṃ kāṃtasya cātape /
śatadhā mūtravargeṇa bhāvitaṃ syād viḍaṃ pṛthak // Rrā_3,10.67 //
{jvālāmukho viḍaḥ (9)}
trikṣāraṃ gaṃdhakaṃ tālaṃ bhūkhagaṃ navasārakam /
saiṃdhavaṃ ca samaṃ sarvaṃ mūtravargairdinaṃ pacet // Rrā_3,10.68 //
jvālāmukho viḍo nāma hitaḥ sarvatra jāraṇe // Rrā_3,10.69 //
{viḍa (10)}
gaṃdhakaṃ śatadhā bhāvyaṃ vanaśigruśiphādravaiḥ /
jambīrairnavasāraṃ vā bhāvitaṃ syādviḍaṃ pṛthak // Rrā_3,10.70 //
{viḍa:: vaḍavānala}
vāsakairaṃḍakadalī devadālī punarnavā /
vāsāpālāśaniculaṃ tilaṃ kāñcanamokṣakam // Rrā_3,10.71 //
etān samūlān ādāya nātiśuṣkān vikhaṇḍayet /
pañcāṅgaṃ mūlakaṃ dagdhvā tilakāṇḍaṃ ca tatsamam // Rrā_3,10.72 //
etatkṣāraiḥ pūrvakalkaṃ mūtravargeṇa bhāvayet /
vastrapūtaṃ dravaṃ pacyāt mṛdvagnau lohapātrake // Rrā_3,10.73 //
bāṣpāṇāṃ budbudānāṃ ca bahūnām udgamo yadā /
tadā kāsīsaṃ saurāṣṭrī kṣāratrayaṃ kaṭutrayam // Rrā_3,10.74 //
gaṃdhakaṃ paṃcalavaṇaṃ navasāraṃ ca hiṃgulam /
eteṣāṃ nikṣipeccūrṇaṃ tasminpātre'tha cālayet // Rrā_3,10.75 //
guḍapākaṃ samuttārya lohasaṃpuṭake kṣipet /
saptāhaṃ bhūmigarbhe'tha dhānyarāśau tathā punaḥ /
saptāhaṃ saṃsthitaḥ siddho viḍo'yaṃ vaḍavānalaḥ // Rrā_3,10.76 //
{viḍa:: for sattvajāraṇa}
bhāvayenniculakṣāraṃ devadālīdaladravaiḥ /
ekaviṃśativāraṃ tu biḍo'yaṃ sattvajāraṇe // Rrā_3,10.77 //
{viḍa:: tīvrānala}
devadālīśiphābījaṃ guṃjāsaiṃdhavaṭaṃkaṇam /
samāṃśaṃ niculakṣāramamlavargeṇa saptadhā // Rrā_3,10.78 //
kośātakīdalarasairbhāvayeddinasaptakam /
tīvrānalo nāma biḍo vihito hemajāraṇe // Rrā_3,10.79 //
{viḍa:: for jāraṇa of gold}
mūlakārdrakavahnīnāṃ kṣāraṃ gomūtralolitam /
vastrapūtaṃ dravaṃ grāhyaṃ gaṃdhakaṃ tena bhāvayet // Rrā_3,10.80 //
śatavāraṃ khare gharme viḍo'yaṃ hemajāraṇe // Rrā_3,10.81 //
{viḍa:: for jāraṇa of gold}
trikṣāraṃ paṃcalavaṇaṃ śaṅkhaṃ tālaṃ manaḥśilā /
dinaikamamlavargeṇa pakvaṃ syāddhemajāraṇe // Rrā_3,10.82 //
{viḍa:: for jāraṇa of gold}
gaṃdhakaṃ navasāraṃ ca jambīrāmlena mardayet /
śatavāraṃ khare gharme biḍo'yaṃ hemajāraṇe // Rrā_3,10.83 //
{viḍa:: for jāraṇa}
kanyāhayāridhattūradravairbhāvyaṃ tu gaṃdhakam /
śatadhā taṃ khare gharme viḍo'yaṃ sarvajāraṇe // Rrā_3,10.84 //
anena grasate śīghraṃ śuktisaṃbhavasaṃpuṭe // Rrā_3,10.85 //
{viḍa:: for improvement of grāsana}
saiṃdhavaṃ gaṃdhakaṃ tulyaṃ tāmravallīdravaiḥ plutam /
anena biḍayogena gaganaṃ grasate rasaḥ // Rrā_3,10.86 //
{siddhaviḍa}
śilāgaṃdhakasindhūtthaṃ pratyekaṃ ca palaṃ palam /
palatrayaṃ ca bhūnāgaṃ sarvamekatra mardayet // Rrā_3,10.87 //
śoṣayecca punardeyaṃ bhūnāgānāṃ palatrayam /
tadvanmardyaṃ punaḥ śoṣyaṃ pācayenmandavahninā // Rrā_3,10.88 //
evam aṣṭaguṇaṃ dattvā mardyaṃ pācyaṃ vicūrṇayet /
ayaṃ siddhaviḍo yojyo jāraṇe hemakarmaṇi // Rrā_3,10.89 //
samyak saṃskṛtagaṃdhakādyuparasaṃ sattvaṃ tato vyomajaṃ paścānmākṣikasattvahāṭakavaraṃ garbhadrutau drāvitam /
rāgai rañjitabījajālam akhilaṃ bāhyāṃ drutiṃ dvaṃdvitāṃ sūte sarvamidaṃ krameṇa vidhinā siddhairbiḍairjārayet // Rrā_3,10.90 //
RRĀ, 3, 11
{rasasya 18 saṃskārāḥ}
siddhaiḥ sūtavarasya karma vividhaṃ khyātaṃ vicitraiḥ kramaiḥ sādhyāsādhyavivekato hy anubhavan dṛṣṭvā samastaṃ mayā /
yuktyāṣṭādaśadhā viśeṣavidhinā svedādivedhāntakaṃ dakṣāṇāṃ sukhasādhyameva sukhadaṃ saṃtanyate sāmpratam // Rrā_3,11.1 //
{18 saṃskāras}
svedanaṃ mardanaṃ mūrchotthāpanaṃ pātanaṃ tridhā /
nirodhanaṃ niyāmaśca dīpanaṃ cānuvāsanam // Rrā_3,11.2 //
jāraṇaṃ cāraṇaṃ caiva garbhabāhyadrutis tathā /
rañjanaṃ sāraṇaṃ cānusāraṇā pratisāraṇā krāmaṇaṃ dehaloheṣu // Rrā_3,11.3 //
{kāñjika:: production}
nānādhānyairyathāprāptais tuṣavarjair jalānvitaiḥ /
mṛdbhāṇḍaṃ pūritaṃ rakṣedyāvadamlatvamāpnuyāt // Rrā_3,11.4 //
tanmadhye bhṛṅgarāṅmuṇḍī viṣṇukrāntā punarnavā /
mīnākṣī caiva sarpākṣī sahadevī śatāvarī // Rrā_3,11.5 //
triphalā girikarṇī ca haṃsapādī ca citrakam /
samūlaṃ khaṇḍayitvā tu yathālābhaṃ niveśayet // Rrā_3,11.6 //
pūrvāmlabhāṇḍamadhye tu dhānyāmlakamidaṃ bhavet /
{kāñjka:: use}
svedanādiṣu sarvatra rasarājasya yojayet /
{kāñjika:: substituted by āranāla}
atyamlam āranālaṃ vā tadabhāve niyojayet // Rrā_3,11.7 //
{svedanam}
tryūṣaṇaṃ lavaṇaṃ rājī citrakaṃ triphalārdrakam /
mahābalā nāgabalā meghanādaḥ punarnavā // Rrā_3,11.8 //
meṣaśṛṅgī citrakaṃ ca navasāraṃ samaṃ samam /
etat samastaṃ vyastaṃ vā pūrvāmlenaiva mardayet // Rrā_3,11.9 //
tatkalkena limped vastre yāvad aṅgulamātrakam /
tanmadhye nikṣipetsūtaṃ baddhvā pacyāddinatrayam /
dolāyantre 'mlasaṃyukte svedito jāyate rasaḥ // Rrā_3,11.10 //
{mardanam}
prakṣālya kāñjikaiḥ soṣṇais tamādāya vimardayet /
atyamlam āranālaṃ tattadabhāve niyojayet // Rrā_3,11.11 //
gṛhadhūmeṣṭikācūrṇaṃ dagdhorṇā lavaṇaṃ guḍam /
rājikā triphalā kanyā citrakaṃ bṛhatī kaṇā // Rrā_3,11.12 //
vandhyākarkoṭakī cātha vyastaṃ vātha samastakam /
kvāthayedāranālena tena mardyaṃ tryahaṃ rasam /
prakṣālya kāñjikenaiva samādāya vimūrchayet // Rrā_3,11.13 //
{mūrchanam}
meṣaśṛṅgī kṛṣṇadhūrto balā śvetāparājitā // Rrā_3,11.14 //
kanyāgnitriphalā caiva sarpākṣī sūraṇaṃ vacā /
gojihvā cāṅgulī nīlī muruṇḍī kṣīrakandakam // Rrā_3,11.15 //
rājikā kākamācī ca ravikṣīraṃ ca kāñcanam /
vyastānāṃ vā samastānāṃ drāvaiścaiṣāṃ vimardayet // Rrā_3,11.16 //
yāmaikaṃ rasarājaṃ ca mūṣāyāṃ saṃnirodhayet /
puṭaikena pacettaṃ tu bhūdhare vātha mardayet // Rrā_3,11.17 //
sarvadrāvair yathāpūrvaṃ ruddhvā ruddhvā vipācayet /
ityevaṃ saptadhā kuryājjāyate mūrchito rasaḥ // Rrā_3,11.18 //
{utthāpanam}
jalaiḥ soṣṇāranālair vā lolanādutthito bhavet /
athavā pātanāyantre pācanādutthito bhavet /
evamutthāpitaḥ sūtastridhā pātyaḥ krameṇa tu // Rrā_3,11.19 //
{ūrdhvapātanam}
kākamācī jayā brāhmī cāṅgerī raktacitrakam /
aṅkolī rājavṛkṣaśca tilaparṇī kumārikā // Rrā_3,11.20 //
maṇḍūkī citrakaṃ pāṭhā kākajaṅghā śatāvarī /
bhūpāṭalī devadālī nirguṇḍī girikarṇikā // Rrā_3,11.21 //
śaṇapuṣpyārdrakaṃ śṛṅgī gojihvā kṣīrakandakam /
nīlī caiṣāṃ samastānāṃ vyastānāṃ ca dravairdinam // Rrā_3,11.22 //
tāmrapādayutaṃ sūtaṃ mardayedamlakaiḥ saha /
tatpiṣṭaḥ pātayedyantre cordhvapātanake punaḥ // Rrā_3,11.23 //
ādāya mardayettadvattāmracūrṇena saṃyutam /
pātayenmardayeccaiva tāmraṃ dattvā punaḥ punaḥ /
ityevaṃ saptadhā kuryānmardanaṃ pātanaṃ kramāt // Rrā_3,11.24 //
ūrdhvalagnaṃ samādāya adhaḥpātena pātayet // Rrā_3,11.25 //
{adhaḥpātanam}
triphalā rājikā śigrustryūṣaṃ lavaṇacitrakam /
sūtatulyaṃ tu tatsarvaṃ kāñjikair mardayeddinam // Rrā_3,11.26 //
tena limped ūrdhvabhāṇḍaṃ pṛṣṭhe deyaṃ puṭaṃ laghu /
adhaḥpātanayantre tu pātitaṃ tu samuddharet // Rrā_3,11.27 //
{tiryakpātanam}
triphalā rājikā śigrustryūṣaṃ lavaṇacitrakam /
dhānyābhrakaṃ rasaṃ sarvaṃ mardayedāranālakaiḥ // Rrā_3,11.28 //
naṣṭapiṣṭaṃ tu tat pātyaṃ tiryagyantre dṛḍhāgninā // Rrā_3,11.29 //
{nirodhanam}
lavaṇenāmbupiṣṭena haṇḍikāntargataṃ rasam /
ācchādyātha jalaṃ kiṃcit kṣiptvā śrāveṇa rodhayet /
ūrdhvaṃ laghupuṭaṃ deyaṃ labdhvāpyadho bhavedrasaḥ // Rrā_3,11.30 //
{dīpanam}
trikṣāraṃ pañcalavaṇaṃ bhūkhagaṃ śigrumūlakam /
svarṇapuṣpī ca kāsīsaṃ maricaṃ rājikā madhu // Rrā_3,11.31 //
kṣīrakando jayā kanyā vijayā girikarṇikā /
kākajaṅghā śoṇapuṣpī pātālagaruḍī kaṇā // Rrā_3,11.32 //
vandhyākarkoṭakī vahnirvyastaṃ vātha samastakam /
peṣayedamlavargeṇa taddravairmardayedrasam // Rrā_3,11.33 //
dinānte bandhayedvastre dolāyantre tryahaṃ pacet /
pūrvadrāvairghaṭe pūrṇe grāsārthī jāyate rasaḥ // Rrā_3,11.34 //
{anuvāsanam}
dīpitaṃ rasarājaṃ tu jambīrarasasaṃyutam /
dinaikaṃ dhārayed gharme mṛtpātre vāsito bhavet // Rrā_3,11.35 //
svedanādiśubhakarmasaṃskṛtaḥ saptakañcukavivarjito bhavet /
aṣṭamāṃśam avaśiṣyate tadā śuddhasūta iti kathyate budhaiḥ // Rrā_3,11.36 //
RRĀ, 3, 12
samukhavimukhasūte jāraṇārthaṃ pravakṣye vividhasulabhayogairbhojanaṃ gaṃdhakasya /
tadanu ca ghanacūrṇairbhojanaṃ pācanaṃ syāt nikhilasūtavibhūtyai vārtikānāṃ sukhāya // Rrā_3,12.1 //
{mercur:: jāraṇa of sulfur}
gaṃdhakaṃ sūkṣmacūrṇaṃ tu saptadhā bṛhatīdravaiḥ /
bhāvayedvātha vṛntākarasenaiva tu saptadhā // Rrā_3,12.2 //
palaikaṃ pāradaṃ śuddhaṃ kācakūpyantare kṣipet /
karṣakaṃ bhāvitaṃ gaṃdhaṃ karpūraṃ māṣamātrakam // Rrā_3,12.3 //
kṣiptvā tatra mukhaṃ ruddhvā mṛdā kūpīṃ ca lepayet /
dīpāgninā dinaṃ pacyānmukhamudghāṭayetpunaḥ // Rrā_3,12.4 //
jīrṇe gaṃdhaṃ ca karpūraṃ dattvā tadvacca jārayet /
evaṃ śataguṇe jīrṇe gaṃdhakaṃ jārayedrase // Rrā_3,12.5 //
{mercury:: jāraṇa of sulfur}
kāsīsaṃ caiva saurāṣṭrī sajjīkṣāreṇa modakam /
śigrutoyena saṃyuktaṃ kṛtvā bhāvyamanena vai // Rrā_3,12.6 //
saptāhaṃ cūrṇitaṃ gaṃdhaṃ taṃ gaṃdhaṃ jārayetpunaḥ /
iṣṭikāgartamadhye tu samyak śuddharasaṃ kṣipet // Rrā_3,12.7 //
mukhaṃ svacchena vastreṇa chādayettasya pṛṣṭhataḥ /
daśāṃśaṃ gaṃdhakaṃ dattvā śrāvakeṇa nirodhayet // Rrā_3,12.8 //
pṛṣṭhe laghupuṭaṃ deyaṃ jīrṇe gaṃdhaṃ punaḥ kṣipet /
evaṃ śataguṇaṃ jāryaṃ gaṃdhakaṃ pārade śanaiḥ // Rrā_3,12.9 //
{mercury:: jāraṇa of pakvabīja}
taṃ rasaṃ taptakhalve tu kṣipedvastreṇa gālitam /
pādāṃśakaṃ pakvabījaṃ dattvāmlairmardayeddinam // Rrā_3,12.10 //
taṃ kṣipeccāraṇāyantre jaṃbīrarasasaṃyutam /
taṃ yaṃtraṃ dhārayed gharme jārito jāyate rasaḥ // Rrā_3,12.11 //
{mercury:: jāraṇa of pakvabīja}
saviḍaṃ kalayedyaṃtre dinaikaṃ tu puṭe pacet /
jāritaṃ syātpunarbījaṃ dattvā jāryaṃ ca pūrvavat /
jārayecca punastadvadevaṃ jāryaṃ samaṃ kramāt // Rrā_3,12.12 //
{mercury:: sāraṇā with pakvabīja}
jāritaṃ sāraṇāyantre kṣipettailaṃ vasānvitam /
drāvitaṃ nālamūṣāyāṃ pakvabījarasānvitam // Rrā_3,12.13 //
tadyaṃtre dhārayedevaṃ sārito jārayedrasaḥ /
sāritaṃ tatpunarmardyaṃ pūrvavad biḍasaṃyutam // Rrā_3,12.14 //
jārayetkacchape yaṃtre jīrṇe bīje tu sārayet /
pūrvavat sāraṇāyantre bījena dviguṇena vai // Rrā_3,12.15 //
punastaṃ jārayettadvattathaiva pratisārayet /
triguṇena tu bījena pūrvavajjārayetpunaḥ // Rrā_3,12.16 //
{mercury:: mukha:: ~bandhana}
tadrasaṃ tālakaṃ tulyaṃ tailaṃ dhattūrasaṃbhavam /
divyauṣadhīgaṇadrāvaṃ sarvaṃ mardyaṃ dināvadhi // Rrā_3,12.17 //
vajramūṣāndhitaṃ pacyātkarīṣāgnau dināvadhi /
punardivyauṣadhīdrāvairmardyaṃ pācyaṃ dināvadhi /
ityevaṃ ca punaḥ kuryātsūto baddhamukho bhavet // Rrā_3,12.18 //
{rasabandhanam}
taṃ rasaṃ dhautamākṣīkaṃ tīkṣṇaṃ śulbaṃ rasaḥ śaśī /
samāṃśaṃ devadālyutthadravairmardyaṃ dināvadhi // Rrā_3,12.19 //
tridinaṃ madhusarpirbhyāṃ marditaṃ golakīkṛtam /
vajramūṣāgataṃ ruddhvā śoṣyaṃ tīvrāgninā dhamet // Rrā_3,12.20 //
khadirāṅgārayogena khoṭabaddho bhavedrasaḥ /
tatkhoṭaṃ ṭaṃkaṇaiḥ kācaiḥ śodhayedvai dhamandhaman // Rrā_3,12.21 //
tejaḥpuñjo raso baddho bālārkasadṛśo bhavet // Rrā_3,12.22 //
{silver =) gold}
tadrasaṃ sikthakenaiva veṣṭayitvā prapūjayet /
śatāṃśaṃ tu drute tāre krāmaṇenaiva saṃyutam // Rrā_3,12.23 //
tattāraṃ jāyate svarṇaṃ jāṃbūnadasamaprabham /
aṣṭānavatibhāgaṃ syādityevaṃ vedhako mataḥ // Rrā_3,12.24 //
{mercury:: mukhakaraṇa}
atha vakṣye rasendrasya vāsitasya mukhaṃ kramāt /
yena vyomādivaikrāntaṃ caratyāśvabhiṣecitam // Rrā_3,12.25 //
amlavetasajaṃbīrabījapūrakabhūkhagaiḥ /
tridinaṃ mardayetsūtaṃ bhūnāgaiśca dinatrayam /
taptakhalve dinaṃ mardyaṃ sūtasyetthaṃ mukhaṃ bhavet // Rrā_3,12.26 //
{mercury:: mukhakaraṇa}
madhyagartasamāyuktaṃ kārayediṣṭikādvayam /
dhānyābhraṃ gaṃdhakaṃ śuddhaṃ pratyekaṃ daśaniṣkakam // Rrā_3,12.27 //
yāmaṃ jambīrajairdrāvair mardyaṃ tenaiva lepayet /
gartadvayaṃ samāṃśena hyadhogartaṃ suśodhitam // Rrā_3,12.28 //
viṃśaniṣkaṃ kṣipetsūtam ūrdhvaṃ deyāpareṣṭikā /
liptvā mṛllavaṇaiḥ saṃdhiṃ dīptāgniṃ jvālayedadhaḥ // Rrā_3,12.29 //
avicchinnaṃ divārātrau yāvatsaptadināvadhi /
svāṃgaśītaṃ samuddhṛtya rasaṃ kiṭṭavivarjitam /
ityevaṃ tu tridhā kuryādrasasya tu mukhaṃ bhavet // Rrā_3,12.30 //
{mercury:: mukhakaraṇa}
vaṃśanālāndhitaṃ sūtaṃ bhāṇḍe gomūtrapūrite /
trisaptāhaṃ paceccullyāṃ sūtasyetthaṃ mukhaṃ bhavet // Rrā_3,12.31 //
{parallel between saṃskāras and ritual}
samukhe nirmukhe sūte vakṣyate jāraṇaṃ kramāt /
khalvapītaṃ raso liṅgaṃ mardanaṃ mārjanaṃ smṛtam // Rrā_3,12.32 //
nānauṣadhīrasaiḥ snānaṃ sattvairbījaiḥ prapūjanam /
svarṇādiratnajātaiśca upahāraṃ prakalpayet // Rrā_3,12.33 //
naivedyaṃ rañjanaṃ divyaṃ sāraṇā syādvisarjanam /
vedhanaṃ dehaloheṣu samyakpūjāvidheḥ phalam // Rrā_3,12.34 //
yāvaddināni vahnau tu dhāraṇe jāryate rasaḥ /
tāvadyugasahasrāṇi śivaloke mahīyate // Rrā_3,12.35 //
yatkiṃcidrasarājasya sādhanārthe vyayo bhavet /
tatsarvaṃ koṭiguṇitaṃ datte śrī bhairavī dhruvam // Rrā_3,12.36 //
sādhakānāṃ sudhīrāṇām iha loke paratra ca /
ato bhūpairvārtikendraiḥ sādhyaḥ syād bhuktimuktidaḥ // Rrā_3,12.37 //
{abhra:: preparation for cāraṇa}
arkakṣīreṇa dhānyābhraṃ dinaṃ mardyaṃ nirudhya ca /
kapotākhye puṭe pacyāt kṣīrairyāmaṃ vimardayet // Rrā_3,12.38 //
ruddhvādhaḥ pūrvavatpacyādevaṃ vāracatuṣṭayam /
tridhā ca mūlakadrāvai rambhākandadravaistridhā // Rrā_3,12.39 //
apāmārgakākamācīmīnākṣībhṛṅgarāṇmuniḥ /
punarnavā meghanādo vidāriścitrakaṃ tathā // Rrā_3,12.40 //
kramād eṣāṃ dravaireva mardanaṃ puṭapācanam /
ekaikenaikavāraṃ ca dattvā tadbhāvayetpunaḥ // Rrā_3,12.41 //
śatāvarī tālamūlī kadalī taṇḍulīyakam /
arkaḥ punarnavā śigruryavaciñcā hyanukramāt // Rrā_3,12.42 //
pratidravair dinaikaṃ tu bhāvitaṃ cāraṇe hitam // Rrā_3,12.43 //
{abhra:: Vorbereitung auf cāraṇa}
arkakṣīraistu dhānyābhraṃ yāmaṃ mardyaṃ nirudhya ca /
kapotākhye puṭe pacyādevaṃ vārāṃścaturdaśa // Rrā_3,12.44 //
kadalī musalī śigrurvandhyāṅkollārkapīlukam /
nāgavallī kuberākṣī bhūmyapāmārgatumbaruḥ // Rrā_3,12.45 //
eṣāmekadravaṃ grāhyaṃ kāṃjike vyomasaṃyutam /
sarvametatkṣiped bhāṇḍe tanmadhye pācayet tryaham // Rrā_3,12.46 //
pūrvābhraṃ dolikāyantre samuddhṛtyātha śoṣayet /
kāsīsaṃ tuvarī sindhuṣṭaṃkaṇaṃ ca samaṃ samam // Rrā_3,12.47 //
sarvametaddaśāṃśaṃ tu kṣiptvā tasminvimardayet /
dinaikaṃ taptakhalve tu kṣiptvā tasminvimardayet // Rrā_3,12.48 //
dinaikaṃ taptakhalve tu tadabhraṃ cāraṇe hitam // Rrā_3,12.49 //
{abhra:: preparation for cāraṇa}
śatavāraṃ drutaṃ nāgaṃ muṇḍīdrāve vinikṣipet /
tena drāveṇa dhānyābhraṃ marditaṃ saptadhā puṭet /
mardyaṃ mardyaṃ nirudhyātha kapotākhye puṭe pacet // Rrā_3,12.50 //
tattulyaṃ gaṃdhakaṃ dattvā pūrvoktairmuṇḍikādravaiḥ // Rrā_3,12.51 //
sastanyair bījapūrotthair drāvairbhāvyaṃ dināvadhi /
etadabhraṃ tu sūtasya cāraṇe paramaṃ hitam // Rrā_3,12.52 //
{siddhamūlī}
vyāghrapādī haṃsapādī kadalyagnikumārikāḥ /
bṛhatī lāṅgalī vajrī khaṇḍajārīndravāruṇī // Rrā_3,12.53 //
vandhyākarkoṭakī mūṣā sarpākṣī śaṅkhapuṣpikā /
maṇḍūkī agnimathano vikhyātā siddhamūlikā // Rrā_3,12.54 //
etāḥ samastā vyastā vā coktasthāne niyojayet // Rrā_3,12.55 //
{mercury:: samukha: :
cāraṇa of abhra}
athātaḥ samukhe sūte pūrvābhraṃ ṣoḍaśāṃśakam /
dattvā mardyaṃ taptakhalve siddhamūlīdravairdinam // Rrā_3,12.56 //
tatastaṃ cāraṇāyaṃtre jaṃbīrarasasaṃyutam /
gharme dhāryaṃ dinaikaṃ tu caratyeva na saṃśayaḥ // Rrā_3,12.57 //
{mercury:: lakṣa-/
koṭivedhin}
cāritaṃ bandhayedvastre dolāyaṃtre dināvadhi /
siddhamūlīdravairyuktaiḥ pātanājjīryate hyalam // Rrā_3,12.58 //
ajīrṇaṃ cetpacedyaṃtre kacchapākhye dināvadhi /
aṣṭamāṃśaṃ viḍaṃ dattvā caratyeva na saṃśayaḥ // Rrā_3,12.59 //
anena kramayogena cāryaṃ jāryaṃ punaḥ punaḥ /
jīrṇe śataguṇe samyak sahasrāṃśena vidhyati // Rrā_3,12.60 //
sahasraguṇite jīrṇe lakṣavedhī bhavedrasaḥ /
tadvallakṣaguṇe jīrṇe koṭivedhī bhavedrasaḥ // Rrā_3,12.61 //
kṛṣṇābhraṃ vā suvarṇaṃ vā yathāśaktyā tu jārayet /
pūrvavatkramayogena phalaṃ syādubhayoḥ samam // Rrā_3,12.62 //
{mercury:: for production of silver}
anenaiva krameṇaiva tāraṃ vā śvetamabhrakam /
jārayettu yathāśaktyā tārakarmaṇi śasyate // Rrā_3,12.63 //
{mercury:: mukhabandhana,
koṭivedhin}
pūrvavat pakvabījena sāraṇādi yathākramam /
kartavyaṃ rasarājasya vedhanaṃ krāmaṇaṃ tathā // Rrā_3,12.64 //
caṃdrārkaṃ jārayetsarvaṃ tāmraṃ vā tārakarmaṇi /
evaṃ śataguṇe jīrṇe sahasrāṃśena vedhayet // Rrā_3,12.65 //
sahasraguṇite jīrṇe pūrvavatsāraṇātrayam /
kṛtvā jāryaṃ punastadvaccārayecca tridhā punaḥ // Rrā_3,12.66 //
ityevaṃ ca punaḥ sāryaṃ punaḥ sāryaṃ ca jārayet /
mukhabandhādivedhāntaṃ kārayetpūrvavadrase // Rrā_3,12.67 //
tenaiva lakṣabhāgena divyaṃ bhavati kāṃcanam /
yadā lakṣaguṇe jīrṇe tridhā sāryaṃ ca jārayet // Rrā_3,12.68 //
ityevaṃ saptadhā kāryaṃ bandhayecca tato mukham /
pūrvavatkrāmaṇāntaṃ ca kṛto'sau jāyate rasaḥ // Rrā_3,12.69 //
koṭivedhī tu caṃdrārke satyaṃ śaṃkarabhāṣitam // Rrā_3,12.70 //
{mercury:: nirmukha:: cāraṇa}
atha nirmukhasūtasya vakṣye cāraṇajāraṇe /
śuddhasūte tu vaikrāṃtaṃ māritaṃ ṣoḍaśāṃśakam // Rrā_3,12.71 //
kṣiptvā mardyaṃ taptakhalve siddhamūlīrasaistryaham /
saṃskāreṇa hyanenaiva nirmukhaścarati dhruvam // Rrā_3,12.72 //
{mercury:: cāraṇa:: nirmukha}
athavā taptakhalve tu bhūlatāsaṃyutaṃ rasam /
mardayettridinaṃ paścātpātyaṃ pātanayantrake // Rrā_3,12.73 //
saṃskāreṇa hyanenāpi nirmukhaṃ carati kṣaṇāt // Rrā_3,12.74 //
{mercury:: jāraṇa:: nirmukha}
asyaiva jāraṇāyogyo vyomasaṃskāra ucyate /
dhānyābhramamlavargeṇa dolāyaṃtre tryahaṃ pacet /
snuhīkṣīraistato mardyaṃ yāmaikaṃ cāndhitaṃ dhamet // Rrā_3,12.75 //
kapotākhyapuṭaikena tamādāyātha mardayet /
mūlakaṃ kadalīkandaṃ mīnākṣī kākamācikā // Rrā_3,12.76 //
munir ārdrakavarṣābhūmeghanādāpāmārgakam /
eraṇḍaśca dravaireṣāṃ pṛthagdeyaṃ puṭaṃ laghu // Rrā_3,12.77 //
dolāyaṃtre tataḥ pacyādvajrīkṣīrairdināvadhi /
vacā nimbaṃ dhūmasāraṃ kāsīsaṃ ca sucūrṇitam // Rrā_3,12.78 //
abhrasya ṣoḍaśāṃśena pratyekaṃ miśrayettataḥ /
mardayettāmrakhalve tu caṇakāmlairdināvadhi // Rrā_3,12.79 //
navasārairayaḥpātraṃ lepayettatra nikṣipet /
pāradaṃ sādhitaṃ sābhraṃ caṇakāmlaṃ ca kāṃjikam // Rrā_3,12.80 //
mṛdvagninā paceccullyāṃ rasaścarati tatkṣaṇāt /
jārayetpūrvayogena tataścāryaṃ ca jārayet // Rrā_3,12.81 //
mātrā yuktir yathāpūrvaṃ seyaṃ nirmukhajāraṇā /
kṛṣṇābhrakaṃ suvarṇaṃ ca jāryaṃ syāddhemakarmaṇi // Rrā_3,12.82 //
tāraṃ vā śvetamabhraṃ vā jāryaṃ syāttārakarmaṇi /
sāraṇādikrāmaṇāntaṃ yathāpūrvaṃ tu jārayet // Rrā_3,12.83 //
kartavyaṃ sūtarāje tu tadvad bhavati kāṃcanam /
śvetena jārayet śvetaṃ yathābījaṃ tathāṅkuram // Rrā_3,12.84 //
proktaṃ yathā sugamasādhitapītagaṃdhaṃ kṛṣṇābhrahemarajataṃ sitamabhrakaṃ ca /
saṃsārya tadrasavare varavārtikendraḥ kuryānmahākanakabhārasahasrasaṃkhyam // Rrā_3,12.85 //
RRĀ, 3, 13
dṛṣṭayogaphalasiddhidaṃ dhruvaṃ pāradasya varajāraṇe hitam /
sattvapātanam anekayogato dvaṃdvamelam abhiṣekam āryakam // Rrā_3,13.1 //
{abhra:: śodhana}
mustākvāthena saptāhaṃ kuryāddhānyābhrakaṃ plutam /
śigrusūraṇarambhānāṃ kaṃdasyaikasya ca dravaiḥ // Rrā_3,13.2 //
peṭārīmūlajaṃbīradrāvairvāpyaṃ pariplutam /
itthaṃ plutasyābhrakasya pādāṃśaṃ ṭaṃkaṇaṃ kṣipet // Rrā_3,13.3 //
dinaikaṃ mardayetkhalve yuktamamlena kenacit // Rrā_3,13.4 //
{kāntaloha, mākṣika,
uparasa:: sattva:: pātana}
guñjāguggululākṣorṇāsarjīsarjarasaṃ guḍam /
kṣudramīnaṃ yavakṣāraṃ kācapiṇyākasūraṇam // Rrā_3,13.5 //
bhūlatā triphalā vahniḥ kṣīrakandaṃ punarnavā /
dhattūro lāṅgalī pāṭhā balā gaṃdhakatiktakam // Rrā_3,13.6 //
gokṣīraṃ paṃcalavaṇaṃ sarpavṛścikaviṣaṃ madhu /
ṣaḍbinduḥ kṣudraśambūkamasthīni śaśakasya ca // Rrā_3,13.7 //
pārāvatamalaṃ tryūṣam iṃdragopaṃ ca śigrukam /
godhūmaṃ sarṣapaṃ tulyaṃ chāgīdugdhena mardayet // Rrā_3,13.8 //
etadvyastaṃ samastaṃ vā yāmamātreṇa piṇḍitam /
asya piṇḍasya bhāgaikaṃ dvibhāgaṃ śodhitābhrakam // Rrā_3,13.9 //
pañcamāhiṣabhāgaikaṃ sarvamekatra lolayet /
karṣāṃśā vaṭikāḥ kāryāḥ kiṃcicchāyāviśoṣitāḥ // Rrā_3,13.10 //
khadirāṅgārasaṃtapte koṣṭhīyantre kṣipan kṣipan /
vaṭikāḥ pañcapañcaiva vaṅkanālena saṃdhaman // Rrā_3,13.11 //
samāptau kiṭṭamādāya sphoṭayetsvāṅgaśītalam /
vartulaṃ sattvamādāya śeṣakiṭṭaṃ vicūrṇayet // Rrā_3,13.12 //
cūrṇādardhaṃ pūrvapiṇḍaṃ tadvanmāhiṣapañcakam /
ekīkṛtya dhamettadvatsattvaṃ tattatsamāharet // Rrā_3,13.13 //
ityevaṃ ca punaḥ kuryāttridhā sattvaṃ vimuñcati /
anena kramayogena kāntasattvaṃ ca mākṣikam // Rrā_3,13.14 //
kaṭhinoparasāścānye śuddhā bhūnāgamṛttikā /
muñcanti sattvasaṃghātaṃ grāhayettatpṛthak pṛthak // Rrā_3,13.15 //
{abhra:: sattva: :
mṛdūkaraṇa}
abhrasattvaṃ samādāya samāṃśaṃ kācaṭaṃkaṇam /
dattvā dattvā trivāraṃ tu vajramūṣāgataṃ dhamet // Rrā_3,13.16 //
amlavargaṃ snuhīpatraṃ ciñcābījaṃ savalkalam /
kalkayettatra tatsattvaṃ saptavāraṃ niṣecayet // Rrā_3,13.17 //
mṛduśubhraṃ bhavetsattvaṃ saptavāraṃ niṣecayet // Rrā_3,13.18 //
{abhra:: sattva:: pātana}
dhānyābhraṃ daśabhāgaṃ syāt śuddhanāgaṃ tribhāgakam /
ṭaṃkaṇaṃ mākṣikaṃ sūtaṃ bhāgaikaikaṃ suśodhitam // Rrā_3,13.19 //
ūrṇā sarjī yavakṣāraṃ bhāgaṃ bhāgaṃ vimiśrayet /
mardyaṃ mūtrāmlavargābhyāṃ yathāprāptaṃ dināvadhi // Rrā_3,13.20 //
ajāpañcāṅgasaṃyuktaṃ pūrvavatsattvapātanam /
kṛtvādāya mṛdu sākṣānnirmalaṃ yojayedadhaḥ // Rrā_3,13.21 //
{mākṣika:: sattvam:: pātana}
dolāyaṃtre sāranāle mākṣikaṃ svedayeddinam /
cūrṇitaṃ madhusarpirbhyāṃ lohapātre dinaṃ pacet // Rrā_3,13.22 //
ādāya bhāvayed gharme vajrīkṣīrairdināvadhi /
gṛhadhūmairghṛtaiḥ kṣaudraiḥ saṃyuktaṃ mardayeddinam // Rrā_3,13.23 //
aṃdhamūṣāgataṃ dhmātaṃ sattvaṃ guṃjānibhaṃ bhavet // Rrā_3,13.24 //
{mākṣika:: sattva:: pātana}
kadalīkaṃdatoyena mākṣikaṃ śatadhātape /
bhāvitaṃ pācayedyāmaṃ sājyairvātāritailakaiḥ /
pūrvavaddhamanātsattvam iṃdragopanibhaṃ bhavet // Rrā_3,13.25 //
{mākṣika:: sattvam:: pātana}
snuhyarkapayasā stanyairmākṣikaṃ mardayeddinam /
kaṃkuṣṭhaṃ ṭaṃkaṇaṃ caiva pratipādāṃśamiśritam // Rrā_3,13.26 //
mūkamūṣāgataṃ dhmātaṃ sattvaṃ maṇinibhaṃ bhavet // Rrā_3,13.27 //
{mākṣika:: sattva:: pātana}
kadalīkaṃdatulasījaṃbīrāṇāṃ dravaiḥ kramāt /
bhāvayenmākṣikaṃ ślakṣṇaṃ pratidrāveṇa saptadhā /
ruddhvā dhmāte patetsattvaṃ śukasaṃnibhaṃ śubham // Rrā_3,13.28 //
{mākṣika:: sattva:: pātana}
mūtravargāmlavargaiśca dvisaptāhaṃ vibhāvayet /
mākṣikaṃ tīvragharmeṇa dinairamlaiśca mardayet // Rrā_3,13.29 //
mitrapañcakasaṃyuktairvaṭī kṛtvā dhamed dṛḍham /
vyomavad vaṃkanālena sattvaṃ śulbanibhaṃ bhavet // Rrā_3,13.30 //
{mākṣika:: sattva:: pātana}
stanyaiḥ kaṅkuṣṭhakaiścaiva kadalītoyasaṃyutaiḥ /
mitrapaṃcakasaṃyuktairmākṣikaṃ dinasaptakam // Rrā_3,13.31 //
bhāvitaṃ mardayedyāmaṃ dinaṃ vātāritailakaiḥ /
mṛdvagninā pacedyāmaṃ yāvadbhavati golakam /
sattvaṃ kiṃśukapuṣpābhaṃ vyomavaddhamanād bhavet // Rrā_3,13.32 //
{vimala:: sattva:: pātana}
vimalānāṃ ca śuddhānāṃ samyaksyāttāpyavadvidhiḥ // Rrā_3,13.33 //
{mākṣika:: sattva: :
dhautasattva}
suśuddhaṃ mākṣikaṃ cūrṇaṃ mardyamamlena kenacit /
kṣālayedāranālaistu hyadhasthaṃ svarṇacūrṇavat // Rrā_3,13.34 //
jāyate tatsamuddhṛtya dhautasattvamidaṃ bhavet /
yojayedvāpane caiva bījānāṃ yatra yatra vai // Rrā_3,13.35 //
{mākṣika:: sattva:: pātana}
mākṣikaṃ pañcamitrāktaṃ saptāhānte vaṭīkṛtam /
pūrvavaddhamanenaiva sattvaṃ lākṣānibhaṃ bhavet // Rrā_3,13.36 //
{manaḥśilā:: sattva:: pātana}
agastyaśigrujaistoyais tryahaṃ bhāvyā manaḥśilā /
tālakauṣadhayogena sattvaṃ hemanibhaṃ bhavet /
{manaḥśilā:: sattva:: pātana}
gomūtrairmātuluṅgāmlairdinaṃ bhāvyā manaḥśilā /
tāṃ raktapītapuṣpāṇāṃ rasaiḥ pittaiśca bhāvayet // Rrā_3,13.37 //
dinānte mardayedyāmaṃ mitrapaṃcakasaṃyutam /
guṭikāṃ kācakūpyantaḥ kṣiptvā tāṃ kācakūpikām /
sarvato'ṅgulamānena vastramṛttikayā limpet // Rrā_3,13.38 //
śuṣkāṃ tāṃ vālukāyaṃtre śanairmṛdvagninā pacet /
śuṣke drave nirudhyātha samyak mṛllavaṇairmukham // Rrā_3,13.39 //
caṇḍāgninā pacettāvadyāvad dvādaśayāmakam /
svāṃgaśītaṃ samuddhṛtya bhittvā kūpīṃ samāharet // Rrā_3,13.40 //
ūrdhvalagnaṃ śilāsattvaṃ bālārkakiraṇopamam // Rrā_3,13.41 //
{haritāla:: sattva:: pātana}
bhāgāḥ ṣoḍaśa tālasya viṣaṃ pāradaṭaṃkaṇam /
śvetābhrabaṃgayoścūrṇaṃ pratibhāgaṃ vimiśrayet // Rrā_3,13.42 //
sarvaṃ snuhyarkapayasā mardayeddivasatrayam /
śilāvad grāhayetsattvaṃ tālakātsphaṭikopamam // Rrā_3,13.43 //
{haritāla:: sattva:: pātana}
snukkṣīrakaṭutumbyutthais tālaṃ bhāvyaṃ dvisaptadhā // Rrā_3,13.44 //
tilasarṣapaśigrūṇi lavaṇaṃ mitrapaṃcakam /
ebhistulyaṃ pūrvatālaṃ dinamekaṃ vimardayet // Rrā_3,13.45 //
chidramūṣāgataṃ dhmātaṃ bhūdhare sattvamāharet // Rrā_3,13.46 //
{haritāla:: sattva:: pātana}
lākṣā rājī guḍaṃ śigruṣṭaṃkaṇaṃ lavaṇaṃ tilāḥ /
ebhistulyaṃ śuddhatālaṃ mardayedravidugdhakaiḥ // Rrā_3,13.47 //
dinaṃ vā vajriṇīdugdhaiḥ kuṣmāṇḍasya dravaistathā /
tena kalkena liptāṃtaśchidramūṣāṃ nirodhayet // Rrā_3,13.48 //
puṭādvā dhamanād grāhyaṃ sattvaṃ pātālayantrake // Rrā_3,13.49 //
{haritāla:: sattva:: pātana}
tālakādaṣṭamāṃśena deyaṃ sūtaṃ ca ṭaṃkaṇam /
kuṣmāṇḍasya rasaiḥ snuhyāḥ kṣīrairmardyaṃ dinatrayam /
tadgolaṃ chidramūṣāṃtargrāhyaṃ sattvaṃ ca pūrvavat // Rrā_3,13.50 //
{tuttha:: sattva:: pātana}
lākṣābhayā ca bhūnāgaṃ gṛhadhūmaṃ jaṭākaṇā /
niśāṭaṃkaṇamadhvājyānyebhistulyaṃ ca tutthakam // Rrā_3,13.51 //
sarvaṃ mardyamajākṣīrair andhamūṣāgataṃ dhamet /
sattvaṃ kiṃśukapuṣpābhaṃ jāyate nātra saṃśayaḥ // Rrā_3,13.52 //
{tuttha:: sattva:: pātana}
haridrāsūraṇāṅkollaṃ taṇḍulī gaṃdhakaṃ guḍam /
madhvājyaṭaṃkaṇaṃ tulyaṃ tutthamebhiḥ samaṃ bhavet // Rrā_3,13.53 //
stanyena mardayetsarvaṃ chidramūṣāṃ vilepayet /
ruddhvā pātālayaṃtreṇa dhmāte sattvaṃ vimuñcati // Rrā_3,13.54 //
{tuttha:: sattva:: pātana}
tutthasya ṭaṃkaṇaṃ pādaṃ cūrṇayenmadhusarpiṣā /
tutthena miśritaṃ dhmātaṃ koṣṭhīyantre dṛḍhāgninā /
dhāmite muñcate sattvaṃ kīratuṇḍasamaprabham // Rrā_3,13.55 //
{varanāgasattva}
sauvīraṃ tīkṣṇacūrṇaṃ ca mūṣāyāmandhayet samam /
haṭhād dhmāte bhavetsattvaṃ varanāgaṃ taducyate // Rrā_3,13.56 //
{rasaka:: sattva:: pātana}
kṣārāmlaṃ snehapittaiśca kramād bhāvyaṃ dinaṃ dinam /
puṣpāṇāṃ raktapītānāṃ rasairbhāvyaṃ dinadvayam // Rrā_3,13.57 //
rasakaṃ cūrṇayetpaścādūrṇā lākṣā niśābhayā /
ṭaṃkaṇaṃ śigrudhūmaṃ ca bhūnāgaṃ saptamaṃ bhavet // Rrā_3,13.58 //
ebhiḥ samaṃ tu taccūrṇamajākṣīreṇa mardayet /
yāmametena kalkena lepyā vārtākamūṣikā // Rrā_3,13.59 //
śuṣkā cārdhamukhāṅgārairdhmāte sattvaṃ samāharet // Rrā_3,13.60 //
{rasaka:: sattva:: pātana}
rasakasyaikabhāgaṃ tu triphalāmitrapaṃcakam /
rajanīgṛhadhūmaṃ ca daśānāmekabhāgakam // Rrā_3,13.61 //
ajākṣīrairdinaṃ mardyam athavāmlena kenacit /
pūrvavad grāhayetsattvaṃ rasakātkuṭilaprabham // Rrā_3,13.62 //
{vaikrānta:: sattva:: pātana}
vandhyācūrṇaṃ ca vaikrāṃtaṃ chāyāyā mardayetsamam /
ajāmūtrairdinaikaṃ tu sattvaṃ rajatavad bhavet // Rrā_3,13.63 //
{vaikrānta:: sattva:: pātana}
mokṣamoraṭapālāśakṣāraṃ gomūtragālitam /
gṛhītamātape śuṣkaṃ vajrakandaṃ ca ṭaṃkaṇam // Rrā_3,13.64 //
lākṣā śikhiśikhātulyaṃ vaikrāṃtaṃ sarvatulyakam /
meṣaśṛṃgīdravair mardyam etatsarvaṃ dināvadhi // Rrā_3,13.65 //
piṇḍitaṃ mūkamūṣāṃtaḥ kṛtvā dhāmyaṃ haṭhāgninā /
tatraiva muñcate sattvaṃ vaikrāṃtaṃ rasabandhakam // Rrā_3,13.66 //
{vaikrānta:: sattva:: pātana}
vaikrāṃtānāṃ palaikaṃ tu karṣaikaṃ ṭaṃkaṇasya ca /
ravikṣīrairdinaṃ bhāvyamatha śigrudravairdinam // Rrā_3,13.67 //
guṃjāpiṇyākavahnīnāṃ pratikarṣaṃ niyojayet /
etena gulikāṃ kṛtvā koṣṭhīyantre dhamed dṛḍham // Rrā_3,13.68 //
śaṃkhakundendusaṃkāśaṃ sattvaṃ vaikrāṃtajaṃ bhavet // Rrā_3,13.69 //
{vaikrānta:: sattva:: pātana}
vaikrāṃtaṃ vajrakaṃdaṃ ca samaṃ snukpayasā samam /
mahiṣīnavanītaṃ ca sakṣaudraṃ mardayeddinam /
pūrvavaddhamanāt sattvam iṃdragopanibhaṃ bhavet // Rrā_3,13.70 //
{gairika:: sattva:: pātana}
gairikaṃ raktavargeṇa pītavargeṇa bhāvitam /
saptāhaṃ mardayedyāmaṃ mitrapaṃcakasaṃyutam /
tadvaṭī koṣṭhikāyaṃtre sattvaṃ muñcati nirmalam // Rrā_3,13.71 //
{saurāṣṭrī:: sattva:: pātana}
sitā sitā ca saurāṣṭrī gopittairbhāvayettu tām /
śatavāraṃ prayatnena mitrapaṃcakasaṃyutam /
dhamanānmuñcate sattvaṃ krāmakaṃ koṣṭhiyaṃtrake // Rrā_3,13.72 //
{sasyaka:: sattva:: pātana}
sasyakaṃ cūrṇitaṃ bhāvyaṃ dinaṃ śaśakaraktakaiḥ /
strīmūtrairvātha gomūtraistatpādāṃśāṃ niśāṃ kṣipet /
mardyaṃ karaṃjatailena yāmaikaṃ golakaṃ ca tat // Rrā_3,13.73 //
aṃdhamūṣāgataṃ dhāmyaṃ ghaṭikārdhaṃ dṛḍhāgninā /
iṃdragopakasaṃkāśaṃ sattvaṃ muñcati śobhanam // Rrā_3,13.74 //
{kāsīsa:: sattva:: pātana}
caturvidhaṃ tu kāsīsaṃ raktaṃ pītaṃ sitāsitam /
mardayet pittavargeṇa tiktakośātakīdravaiḥ // Rrā_3,13.75 //
kāsamardadravaiścaiva mitrapaṃcakasaṃyutaiḥ /
tadvaṭīḥ koṣṭhikāyaṃtre dhmāte sattvaṃ vimuñcati // Rrā_3,13.76 //
{rājāvarta:: sattva:: pātana}
rājāvartamayaḥ pātre pācayenmāhiṣairghṛtaiḥ /
payobhiśca dinaṃ pacyānmitrapaṃcakasaṃyutam // Rrā_3,13.77 //
rajanyāḥ pañcagavyena piṇḍībaddhaṃ tu kārayet /
khadirāṃgārasaṃyogāt koṣṭhyāṃ sattvaṃ vimuñcati // Rrā_3,13.78 //
{srotoñjana:: parīkṣā}
valmīkaśikharākāraṃ bhaṅge nīlotpaladyuti /
gharṣaṇe gairikacchāyaṃ srotoṃjanamidaṃ bhavet // Rrā_3,13.79 //
{srotoñjana: :
sattva:: pātana}
rājāvartakavatsattvaṃ grāhyaṃ srotoṃjanādapi // Rrā_3,13.80 //
{dvandvam. of vyomasattva and minerals}
vyomasattvasya cūrṇaṃ tu yatkiṃciddhātucūrṇakam /
dvandvamelāpaliptāyāṃ mūṣāyāṃ tad dvayaṃ samam // Rrā_3,13.81 //
dhmātavyam arivargeṇa kṣipte milati tatkṣaṇam // Rrā_3,13.82 //
{sattva:: melāpana}
viṣaṃ ṭaṅkaṇaguṃjāśca khuraṃ śṛṅgaṃ ca bheṣajam /
maṇḍūkavasayā piṣṭvā mūṣālepaṃ tu kārayet // Rrā_3,13.83 //
tasyāṃ milati sattvāni cūrṇāni vividhāni ca /
{dvandvamel:: lepa for ~}
trikṣāraṃ dhātakīpuṣpaṃ gugguluṃ ca samaṃ samam /
strīstanyaiḥ peṣito lepo dvaṃdvamelāpane hitaḥ // Rrā_3,13.84 //
{sarvasattvamelāpana (2)}
varṣābhūḥ kadalīkaṃdaḥ kākamācī punarnavā /
guṃjā narakapālaṃ ca ṭaṃkaṇaṃ peṣayetsamam /
anena pūrvavallepāddhemābhraṃ milati kṣaṇāt // Rrā_3,13.85 //
{melāpana:: metals, sattva and/
or mahārasas}
tāraṃ ca vyomasattvaṃ ca anenaiva tu melayet /
lāṅgalī camarīkeśānkuśakārpāsayoḥ phalam // Rrā_3,13.86 //
bhūlatām iṃdragopaṃ ca pāṣāṇabhedikā samam /
nārīstanyena saṃpeṣya mūṣālepaṃ tu kārayet // Rrā_3,13.87 //
sarvalohāni sattvāni tathā caiva mahārasāḥ /
milanti nātra saṃdehas tīvradhmānānalena tu // Rrā_3,13.88 //
{dvandvamelāpaka}
viṣaṃ chuchundarīmāṃsaṃ ṭaṃkaṇaṃ samapeṣitam /
mūṣālepamanenaiva kṛtvā tatra vinikṣipet /
yatkiṃcid dvaṃdvayogaṃ tu dhamanena milatyalam // Rrā_3,13.89 //
{dvandvamelāpaka}
kaṅguṇītailasampiṣṭamapāmārgasya bhasmakam /
tena praliptāyāṃ dvaṃdvaṃ kṣiptvā dhameddhaṭhāt /
milatyeva na saṃdehastattanmārakavāpanāt // Rrā_3,13.90 //
{abhra:: production of abhra-metal-compounds}
hemābhraṃ nāgatāpyābhraṃ śulbābhraṃ gaṃdhakena ca /
sindhūtthahiṃgulābhyāṃ tu tīkṣṇābhraṃ dhamanād dṛḍham // Rrā_3,13.91 //
nāgābhraṃ śilayā yuktaṃ vaṅgābhraṃ tālakena ca /
tārābhraṃ baṃgatālābhyāṃ tālavatsarvasattvakam // Rrā_3,13.92 //
{abhra:: vaṅgābhra}
milatyeva na saṃdehaḥ pūrvamūṣāgataṃ kṣaṇāt /
śvetābhrakasya sattvaṃ tu vaṅgacūrṇaṃ samaṃ samam // Rrā_3,13.93 //
kadalīkaṃdatoyena mardayeṭṭaṃkaṇaiḥ saha /
aṃdhamūṣāgataṃ dhmātaṃ vaṅgābhraṃ milati kṣaṇāt // Rrā_3,13.94 //
{abhra:: vaṅgābhra}
guṃjā narakapālaṃ ca ṭaṃkaṇaṃ vanaśigrukam /
strīstanyena samaṃ piṣṭvā mūṣālepaṃ tu kārayet // Rrā_3,13.95 //
baṃgaṃ śvetābhrasattvaṃ ca cūrṇitaṃ tatra nikṣipet /
ruddhvā dhmāte milatyeva tārakarmaṇi jārayet // Rrā_3,13.96 //
{abhra:: vaṅgābhra}
abhrasattvaṃ vicūrṇyādau tatpādāṃśaṃ tu ṭaṃkaṇam /
pāradaṃ ṭaṃkaṇāṃśaṃ ca kākamācīdravairdinam // Rrā_3,13.97 //
piṣṭvā tad golakaṃ peṣyamabhrāṃśairvaṅgapatrakaiḥ /
pūrvamūṣāgataṃ dhmātaṃ vaṅgābhraṃ milati kṣaṇāt // Rrā_3,13.98 //
{abhiṣeka (1)}
samyagāvartitaṃ nāgaṃ palaikaṃ kāṃjike kṣipet /
palānāṃ śatamātre tu śatavāraṃ drutaṃ drutam // Rrā_3,13.99 //
anena kāṃjikenaiva śatavāraṃ vibhāvayet /
yatkiṃcic cāraṇāvastu tatastaṃ jārayedrase /
abhiṣeko hyayaṃ khyātaḥ kathyate tu matāntaram // Rrā_3,13.100 //
{abhiṣeka (2)}
trikṣāraṃ paṃcalavaṇaṃ kāṅkṣīkāsīsagaṃdhakam /
māhiṣaṃ kāṃjikairyuktaṃ tāmrapātre dinatrayam // Rrā_3,13.101 //
sthitaṃ gharme punastasmin drutaṃ nāgaṃ vinikṣipet /
tārakarmaṇi baṃgaṃ vā śatavārāṇi secayet // Rrā_3,13.102 //
taddravaṃ tāmrapātrastham abhiṣekaṃ vidur budhāḥ /
anena cāraṇāvastu śatavārāṇi bhāvayet // Rrā_3,13.103 //
{sāraṇāyāṃ saṃketaḥ}
dvaṃdvitaṃ vyomasattvaṃ ca bījāni vividhāni ca /
dvaṃdvitaṃ vajrabījaṃ ca bhāvitaṃ sārayetsadā // Rrā_3,13.104 //
svarṇādi lohamakhilaṃ kṛtaśuddhacūrṇaṃ yojyaṃ pṛthaggaganasattvavare samāṃśam /
taddvaṃdvitaṃ carati sūtavaro'bhiṣiktaṃ vipro yathā madhurapāyasamājyayuktam // Rrā_3,13.105 //
RRĀ, 3, 14
sūtena sattvaracitena ca jāritena pakvākhyabījaguṇasaṃkhyasusāritena /
vijñāya yastu matimān sa tu vārtikendraścaṃdrārkavedhavidhinā kanakaṃ karoti // Rrā_3,14.1 //
{mercury:: cāraṇa}
svarṇe nāgaṃ samāvartya māṣamātraṃ tu gharṣayet /
taptakhalve tatastasminpalamekaṃ rasaṃ kṣipet // Rrā_3,14.2 //
siddhamūlīdravaṃ dattvā mardayetkāṃjikairdinam /
gharme vā taptakhalve vā tato grāsaṃ tu dāpayet // Rrā_3,14.3 //
catuḥṣaṣṭyaṃśakaṃ pūrvaṃ dvaṃdvaṃ sattvaṃ vibhāvitam /
dattvā mardyaṃ dinaikaṃ tu cāraṇāyaṃtrake kṣipet // Rrā_3,14.4 //
sajambīrairdinaṃ gharme dhāritaṃ carati dhruvam // Rrā_3,14.5 //
{mercury:: jāraṇa}
jāraṇam trikṣāraṃ paṃcalavaṇam amlavarge snuhīpayaḥ /
gomūtrairlolayetsarvaṃ tena vastraṃ ghanaṃ lipet // Rrā_3,14.6 //
tanmadhye jāritaṃ sūtaṃ baddhvā bhūrjena veṣṭayet /
siddhamūlyamlasaṃyuktaṃ dolāyaṃtre tryahaṃ pacet // Rrā_3,14.7 //
uddhṛtyoṣṇāranālena kṣālayellohapātrake /
vastrapūtaṃ tataḥ kṛtvā soṣṇapātre vimardayet // Rrā_3,14.8 //
hastenaiva bhavedyāvat sudhautaṃ pāradaṃ punaḥ /
caturguṇena vastreṇa kṣālayennirmalo bhavet // Rrā_3,14.9 //
ajīrṇe ca punarmardyamamlaṃ dattvā dināvadhi /
dolāyāṃ svedayettadvad bhavejjīrṇaṃ na saṃśayaḥ // Rrā_3,14.10 //
{mercury:: preparation for grāsana}
iṣṭikā guḍadagdhorṇā gṛhadhūmaṃ ca sarjikā /
saiṃdhavena yutaṃ sarvaṃ ṣoḍaśāṃśaṃ rasasya tu // Rrā_3,14.11 //
dattvā tato'mlavargeṇa gharme mardyaṃ dināvadhi /
iṣṭikādamlavargeṇa dolāyaṃtre dinaṃ pacet /
jīrṇe jīrṇe tvidaṃ kuryād grāsagrāhī bhavedrasaḥ // Rrā_3,14.12 //
{mercury:: jāraṇa of bījas}
dvātriṃśāṃśaṃ tato grāsaṃ dattvā cāryaṃ ca jārayet /
pūrvavatsvedanāntaṃ ca kṛtvā grāsaṃ tṛtīyakam // Rrā_3,14.13 //
ṣoḍaśāṃśaṃ pradātavyaṃ tajjīrṇe cāṣṭamāṃśakam /
jārayetpūrvayogena hyevaṃ grāsacatuṣṭayam // Rrā_3,14.14 //
tataḥ kacchapayantreṇa jārayettannigadyate /
ūrdhvādhaścāṣṭamāṃśena grāse grāse biḍaṃ kṣipet // Rrā_3,14.15 //
caturthāṃśaṃ tato grāsaṃ grāsaṃ deyaṃ samaṃ punaḥ /
jīrṇe jīrṇe samaṃ deyamevaṃ jāryaṃ ca ṣaḍguṇam // Rrā_3,14.16 //
rāgāṇāṃ grahaṇārthaṃ ca grāse grāse tu pūrvavat /
ityevaṃ dvaṃdvayogānāṃ sattvānāṃ ca viśeṣataḥ // Rrā_3,14.17 //
svarṇādisarvalohānāṃ bījānāṃ jāraṇāhitam /
kartavyaṃ vakṣyate tatra mātrāyuktiśca pūrvavat // Rrā_3,14.18 //
{mercury:: jāraṇa of dvandvas}
abhāve vyomasattvasya kāntapāṣāṇasattvakam /
tīkṣṇapāṣāṇasattvaṃ vā dvaṃdvitaṃ vyomasattvavat // Rrā_3,14.19 //
jārayetpūrvayogena sarveṣāṃ syātphalaṃ samam /
ityevaṃ ṣaḍguṇaṃ dvaṃdvaṃ yatkiṃcij jārayedrase // Rrā_3,14.20 //
{siddhabīja: :
preparation}
jāritaṃ siddhabījena sārayettannigadyate /
tāpyasattvaṃ ghoṣatāmraṃ śuddhahema samaṃ samam // Rrā_3,14.21 //
āvartya dvaṃdvaliptāyāṃ mūṣāyāmandhitaṃ punaḥ /
samuddhṛtya punardhāmyaṃ mūṣāyāṃ prakaṭaṃ dhamet // Rrā_3,14.22 //
mākṣikāddhautasattvaṃ ca stokaṃ stokaṃ vinikṣipet /
svarṇaśeṣaṃ bhavedyāvattāvatpācyaṃ ca tatpunaḥ // Rrā_3,14.23 //
pūrvavacca dhamettāvadyāvatsvarṇāvaśeṣitam /
tāpyasattvena tāmreṇa dvaṃdvamevaṃ punaḥ punaḥ // Rrā_3,14.24 //
ṣaḍvāraṃ dhamanenaiva grāhyaṃ svarṇāvaśeṣitam /
siddhabījamidaṃ khyātaṃ dāḍimīpuṣpavad bhavet // Rrā_3,14.25 //
anena siddhabījena pūrvavatsāraṇātrayam /
kṛtvātha jārayettadvajjīrṇe baddhvā mukhaṃ tathā // Rrā_3,14.26 //
bandhanaṃ śodhanaṃ caiva krāmaṇaṃ caiva pūrvavat /
caṃdrārke drāvite yojyaṃ sahasrāṃśena kāṃcanam // Rrā_3,14.27 //
{mercury:: jāraṇa of sulfur}
athātaḥ śuddhasūtasya jāraṇe pūrvabhāvitam /
atha śuddhasya sattvasya jārayetpūrvabhāṣitam /
gaṃdhakaṃ tu tulāyantre paścātsarvaṃ grasatyalam // Rrā_3,14.28 //
mukhanālānvitā ūrdhvavaktrā syād dvādaśāṅgulā /
dṛḍhā lohamayī kuryādanayā sadṛśī parā // Rrā_3,14.29 //
ekasyāṃ nikṣipetsūtam anyasyāṃ gaṃdhakaṃ samam /
ekasyā mukhamadhye tu hyaparasyā mukhaṃ kṣipet // Rrā_3,14.30 //
liptvā mṛllavaṇaiḥ saṃdhiṃ gaṃdhakādhaḥ puṭaṃ laghu /
rasasyādho jalaṃ sthāpyaṃ gaṃdhadhūmaṃ pibatyalam // Rrā_3,14.31 //
jīrṇe gaṃdhe samudghāṭya tulyaṃ gaṃdhaṃ ca dāpayet /
ityevaṃ ṣoḍaśaguṇaṃ gaṃdhaṃ jāryaṃ punaḥ punaḥ // Rrā_3,14.32 //
jāritaḥ sūtarājo'yaṃ vāsanāmukhito bhavet // Rrā_3,14.33 //
{mercury:: vāsanāmukhita:: ?}
vyomasattvaṃ tāpyasattvaṃ śulbaṃ śuddhaṃ samaṃ samam /
āvartya dvaṃdvaliptāyāṃ mūṣāyāmatha cūrṇayet // Rrā_3,14.34 //
bhāvayedabhiṣekeṇa pūrvavatśatavārakam /
pūrvavaccārayedetadvāsanāmukhite rase // Rrā_3,14.35 //
tadvajjāryaṃ prayatnena yāvad bhavati ṣaḍguṇam /
tatsūte sāritaṃ jāryaṃ siddhabījaṃ tu pūrvavat // Rrā_3,14.36 //
mukhaṃ ca baṃdhanaṃ kṛtvā vedhāyāntaṃ pradāpayet /
krāmaṇena samāyuktaṃ caṃdrārkaṃ kāṃcanaṃ bhavet /
sahasrāṃśena tatsatyaṃ raso'yaṃ kāmarūpakaḥ // Rrā_3,14.37 //
{silver =) gold}
pūrvavat śuddhasūtasya pūrvasaṃskṛtagaṃdhakam /
jārayet ṣaḍguṇaṃ samyak tulāyaṃtreṇa pūrvavat // Rrā_3,14.38 //
tiktakośātakīdrāvaṃ lāṃgalīdrāvasaṃyutam /
dāpayetpūrvasūtasya khalve mardyaṃ dināvadhi // Rrā_3,14.39 //
pādāṃśaṃ pakvabījaṃ ca cārayitvātha jārayet /
pūrvavad biḍayogena evaṃ jāryaṃ samakramāt // Rrā_3,14.40 //
tridhātha pakvabījaṃ tu sārayitvātha jārayet /
tāre vedhaṃ śatāṃśena dāpayetkāñcanaṃ bhavet // Rrā_3,14.41 //
{śatāṃśavidhi;
production of gold}
tāraṃ syādaṣṭānavatibhāgāḥ svarṇasya bhāgakam /
bhāgaikaṃ vedhakaṃ sūtaṃ saṃkhyeyaṃ śatavedhake // Rrā_3,14.42 //
{gold:: production}
rasakasya tu yatsattvaṃ cūrṇitaṃ vābhiṣekitam /
pūrvavat kramayogena rase cāryaṃ ca jārayet // Rrā_3,14.43 //
yāvad aṣṭaguṇaṃ paścāt samaṃ kṛṣṇābhrasattvakam /
cāryaṃ jāryaṃ krameṇaiva pakvabījaṃ caturguṇam // Rrā_3,14.44 //
jārayecca punaḥ sūte kacchapākhye viḍānvite /
rāgagrahaṇaparyantaṃ kṛtvā prakṣālya taṃ rasam // Rrā_3,14.45 //
unmattamunipatrāṇi rajanī kākamācikā /
dhānyāmlaiḥ peṣayettulyaṃ taddravairmardayedrasam // Rrā_3,14.46 //
saptāhaṃ taptakhalve tu kacchape tu dinaṃ pacet /
tato divyauṣadhaireva mardayeddivasatrayam // Rrā_3,14.47 //
taṃ ruddhvā vajramūṣāyāṃ tridinaṃ tuṣavahninā /
sveditaṃ ca punarmardyaṃ tadvadruddhvā dhamed dṛḍham // Rrā_3,14.48 //
kukkuṭāṇḍanibhaṃ baddhaṃ jāyate cūrṇayetpunaḥ /
brahmapuṣpadravamardyaṃ dinaikaṃ cāndhayetpunaḥ // Rrā_3,14.49 //
paced gajapuṭe'pyevaṃ deyaṃ puṭacatuṣṭayam /
vṛścikālyā dravairevaṃ tadvatpuṭacatuṣṭayam // Rrā_3,14.50 //
kuṃkumasurasenaiva tadvatpuṭacatuṣṭayam /
mātuluṅgarasenaikaṃ puṭaṃ dattvā samāharet // Rrā_3,14.51 //
sahasrāṃśena tenaiva taṃ śulbaṃ tu vedhayet /
śuddhaṃ vā drāvitaṃ nāgaṃ vedhaṃ syātkrāmaṇena vai /
tatsarvaṃ jāyate svarṇaṃ devābharaṇamuttamam // Rrā_3,14.52 //
{bīja:: of gold}
svarṇārkaṃ tīkṣṇanāgaṃ ca samyak sasyābhrakasya ca /
vaikrāṃtasya ca sattvaṃ ca cūrṇaṃ kuryātsamaṃ samam // Rrā_3,14.53 //
dvandvamelāpaliptāyāṃ mūṣāyāmandhitaṃ dhamet /
samuddhṛtya tu tatkhoṭaṃ mūṣāyāṃ prakaṭaṃ dhamet // Rrā_3,14.54 //
vāpo mākṣikacūrṇena datte deyaḥ śanaiḥ śanaiḥ /
yāvatsvarṇāvaśeṣaṃ syād arkāyāṃ dāpayetpunaḥ // Rrā_3,14.55 //
pūrvavatkramayogena dhametsvarṇāvaśeṣitam /
ityevaṃ ca punaḥ kuryājjāyate svarṇabījakam // Rrā_3,14.56 //
{bīja:: from gold}
abhrasattvāyasaṃ tāmraṃ cūrṇaṃ kṛtvā samaṃ samam /
śuddhatāpyasya cūrṇaṃ ca tāmrasya dviguṇaṃ bhavet // Rrā_3,14.57 //
mūṣāyāṃ dvaṃdvaliptāyāṃ ruddhvā tīvrāgninā dhamet /
tatkhoṭaṃ sūkṣmacūrṇaṃ ca ruddhvā gajapuṭe pacet // Rrā_3,14.58 //
evaṃ pañcapuṭaiḥ pakvaṃ drute svarṇe ca vāhayet /
dhametprakaṭamūṣāyāṃ yāvaddaśaguṇaṃ śanaiḥ // Rrā_3,14.59 //
tāpyacūrṇaṃ pradātavyaṃ kiṃcitkiṃcittu vāpayet /
svarṇaśeṣaṃ samuddhṛtya syādidaṃ svarṇabījakam // Rrā_3,14.60 //
{candrārka =) gold}
svarṇabījaṃ samaṃ sūte jārayedabhrasattvavat /
tatastena śatāṃśena madhunāktena lepayet // Rrā_3,14.61 //
samaṃ caṃdrārkapatrāṇi veṣṭayeccārkapatrakaiḥ /
dolāyaṃtre sāranāle daśāhaṃ pācayecchanaiḥ // Rrā_3,14.62 //
uddhṛtyāvartayettāni divyaṃ bhavati kāṃcanam // Rrā_3,14.63 //
{bīja:: from gold}
mṛtatīkṣṇārkabhāgaṃ ca tāpyacūrṇaṃ samam /
etadvāhyaṃ drute svarṇe yāvaddaśaguṇaṃ śanaiḥ /
svarṇaśeṣaṃ samādāya syādidaṃ svarṇabījakam // Rrā_3,14.64 //
{bīja:: from gold}
tīkṣṇaṃ kāṃtaṃ mṛtaṃ caiva śulvaṃ tāraṃ samaṃ samam /
mūṣāyāṃ dvaṃdvaliptāyāṃ ruddhvā tīvrāgninā dhamet // Rrā_3,14.65 //
tatkhoṭaṃ drāvite svarṇe vāhyaṃ daśaguṇaiḥ śanaiḥ /
pūrvavattāpyacūrṇena svarṇabījamidaṃ param // Rrā_3,14.66 //
{silver =) gold}
yatheṣṭaṃ svarṇabījaikaṃ pādāṃśaṃ jārayedrase /
pūrvavatkramayogena sattvabījena sārayet // Rrā_3,14.67 //
sārite jārayettadvadanusāryeṇa jārayet /
pratisārya tato jāryaṃ mukhaṃ baddhvā ca bandhayet // Rrā_3,14.68 //
pañcāṃśaṃ daśayogena tāre vedhaṃ pradāpayet /
krāmaṇena samāyuktaṃ divyaṃ bhavati kāṃcanam // Rrā_3,14.69 //
{silver =) gold}
nāgaṃ rasakasattvaṃ ca tāmraṃ bhāgaṃ kramottaram /
dhmāpitaṃ vāhayetsvarṇe ṣaḍguṇaṃ vāpayecchanaiḥ // Rrā_3,14.70 //
svarṇaśeṣaṃ tu tajjāryaṃ samāṃśaṃ pārade kramāt /
yathāpūrvaṃ māraṇādibaṃdhanāntaṃ ca kārayet // Rrā_3,14.71 //
anena ṣaṣṭibhāgena pūrvavatkāṃcanaṃ bhavet // Rrā_3,14.72 //
{candrārka =) svarṇa}
tāpyena mārayecchulbaṃ yathāgaṃdhena māritam /
tattāmraṃ vāhayennāge mūṣāmadhye dhaman dhaman // Rrā_3,14.73 //
śanaiḥ śataguṇaṃ yāvattāpyacūrṇaṃ kṣipankṣipan /
tattāmraṃ vāhayetsvarṇe dvātriṃśadguṇitaṃ kramāt // Rrā_3,14.74 //
svarṇaśeṣaṃ tu tadbījaṃ samāṃśaṃ jārayedrase /
anenaiva tu bījena sārayejjārayetpunaḥ // Rrā_3,14.75 //
pūrvavat kramayogena baṃdhanāntaṃ ca kārayet /
krāmaṇena samāyuktaṃ sahasrāṃśena vedhayet /
caṃdrārkaṃ jāyate svarṇaṃ devābharaṇamuttamam // Rrā_3,14.76 //
{silver =) gold}
rasakābhrakayoḥ sattvaṃ tāmracūrṇaṃ kramottaram /
mūṣāyāṃ dvaṃdvaliptāyāṃ ruddhvā dhmāte samuddharan // Rrā_3,14.77 //
tatkhoṭāṃśaṃ tāpyacūrṇaṃ dattvā cāmlena mardayet /
ruddhvā laghupuṭe pacyādevaṃ pañcapuṭaiḥ pacet // Rrā_3,14.78 //
taccūrṇaṃ vāhayetsvarṇe dhāmyamāne śanaiḥ śanaiḥ /
sahasraguṇitaṃ yāvattadbījaṃ jārayedrase // Rrā_3,14.79 //
yāvacchataguṇaṃ yatnādanenaiva tu sārayet /
jāraṇaṃ sāraṇaṃ caiva baṃdhanāntaṃ ca pūrvavat // Rrā_3,14.80 //
kṛtvātha lakṣabhāgena tāraṃ bhavati kāṃcanam // Rrā_3,14.81 //
{silver =) gold}
abhrasattvaṃ raviṃ nāgaṃ kramavṛddhyā vicūrṇayet /
mūṣāyāṃ dvaṃdvaliptāyāṃ ruddhvā tīvrāgninā dhamet // Rrā_3,14.82 //
tatsamaṃ tāpyacūrṇaṃ tu sarvamamlena mardayet /
ruddhvā pañcapuṭaiḥ pacyāt taccūrṇaṃ vāhayed drutam // Rrā_3,14.83 //
svarṇe śataṃ yāvattāvatsvarṇaṃ ca jārayet /
yuktyā śataguṇaṃ yāvattridhānenaiva sārayet // Rrā_3,14.84 //
sārite jāraṇaṃ kuryād baṃdhanāntaṃ ca pūrvavat /
ayutāṃśena tenaiva tāraṃ bhavati kāṃcanam // Rrā_3,14.85 //
{candrārka =) gold}
athavā pūrvacūrṇaṃ tu sahasraguṇitaṃ drute /
svarṇe vāhyaṃ krameṇaiva tadbījaṃ jārayedrase // Rrā_3,14.86 //
sahasraguṇitaṃ yāvat tridhā tenaiva sārayet /
sāritaṃ jārayetpaścāt punaḥ sāryaṃ ca jārayet // Rrā_3,14.87 //
saptaśṛṅkhalikāyogātsāritaṃ jārayed budhaḥ /
mukhaṃ baddhvā rasaṃ baddhvā koṭivedhī bhavedrasaḥ /
krāmaṇena samāyuktaṃ caṃdrārkaṃ kāṃcanaṃ bhavet // Rrā_3,14.88 //
{copper =) silver}
vimalā tālakaṃ tīkṣṇaṃ bhāgavṛddhyā vicūrṇayet /
mūṣāyāṃ dvaṃdvaliptāyāṃ tatkhoṭaṃ suvicūrṇayet // Rrā_3,14.89 //
amlairmardyaṃ puṭe pacyādityevaṃ paṃcadhā puṭet /
tāre daśaguṇaṃ vāhyaṃ tālacūrṇaṃ kṣipankṣipan // Rrā_3,14.90 //
etad bījaṃ samaṃ sūte jārayet pūrvavat kramāt /
tatastu tārabījena sārayetsāraṇātrayam // Rrā_3,14.91 //
tenaiva tu śatāṃśena drutaṃ tāmraṃ tu vedhayet /
śaṃkhakuṃdendusaṃkāśaṃ tāraṃ bhavati śobhanam // Rrā_3,14.92 //
{copper =) silver}
mṛtabaṃgaṃ tālasattvaṃ samaṃ cūrṇaṃ prakalpayet /
dviraṣṭaguṇitaṃ tāre vāhayettaṃ dhaman dhaman // Rrā_3,14.93 //
tadbījaṃ jārayetsūte yāvaddaśaguṇaṃ kramāt /
tatastaṃ tārabījena sārayetsāraṇātrayam // Rrā_3,14.94 //
sahasrāṃśena cānena tāmravedhaṃ pradāpayet /
tattāmraṃ jāyate tāraṃ śaṃkhakuṃdendusannibham // Rrā_3,14.95 //
{mercury:: śatavedhin}
śvetābhratālayoḥ sattvaṃ rasakasya ca sattvakam /
caturthaṃ tāramākṣīkaṃ samaṃ cūrṇaṃ prakalpayet // Rrā_3,14.96 //
cūrṇatulyaṃ baṃgacūrṇaṃ sarvamekatra taṃ dhamet /
dvaṃdvamelāpaliptāyāṃ jātaṃ khoṭaṃ vicūrṇayet // Rrā_3,14.97 //
amlapiṣṭaṃ puṭe pacyādityevaṃ paṃcadhā puṭet /
taccūrṇaṃ vāhayettāre yāvaddaśaguṇaṃ dhamet // Rrā_3,14.98 //
tattāraṃ rasarājasya samaṃ jāryaṃ krameṇa vai /
pūrvavacca tridhā sāryaṃ śatavedhī bhavedrasaḥ // Rrā_3,14.99 //
{copper =) silver}
evaṃ sattvābhrasattvaṃ ca cūrṇaṃ dvaṃdvaṃ ca pūrvavat /
pādāṃśaṃ tālakaṃ dattvā amlaiḥ piṣṭvā nirudhya ca // Rrā_3,14.100 //
pacetpañcapuṭairevaṃ tāre vāhyaṃ dviṣaḍguṇam /
etadbījaṃ samaṃ jāryaṃ pratyekaṃ daśabhāgakam // Rrā_3,14.101 //
baṃgaṃ śvetābhrasattvaṃ ca pratyekaṃ daśabhāgakam /
tārākhyā vimalā tīkṣṇaṃ pratyekaṃ pañcabhāgikam // Rrā_3,14.102 //
dvaṃdvamelāpaliptāyāṃ mūṣāyāṃ taṃ dhamed dṛḍham /
amlapiṣṭaṃ puṭe pācyaṃ pañcavāraṃ punaḥ punaḥ // Rrā_3,14.103 //
tadvāhyaṃ tārabhāgasya tāracūrṇaṃ kṣipan kṣipan /
tadbījaṃ rasarājasya jāryaṃ śataguṇaṃ kramāt // Rrā_3,14.104 //
sārayettārabījena vidhinā sāraṇātrayam /
anenaivāyutāṃśena drutaṃ tāmraṃ tu vedhayet /
jāyate rajataṃ divyaṃ śaṃkhakundendusannibham // Rrā_3,14.105 //
itthaṃ rase kanakabījamanantayogaiḥ kṛtvā bhiṣak tamakhilaṃ vidhivacca jāryam /
tenaiva hemanicayaṃ rajataṃ ca kṛtvā dāridryadāhamakhileṣu janeṣu kuryāt // Rrā_3,14.106 //
RRĀ, 3, 15
garbhayogyamatha bījasādhanamanekayogato rañjane hitam /
jāritasya narapāradasya vai tatsamastamadhunā nigadyate // Rrā_3,15.1 //
{bīja:: preparation}
gaṃdhakaṃ mākṣikaṃ nāgaṃ sarvaṃ tulyaṃ vicūrṇayet /
triguṇaṃ vāhayetsvarṇaṃ drāvitaṃ tu dhaman dhaman // Rrā_3,15.2 //
pūtibījamidaṃ sthūlaṃ garbhe dravati tatkṣaṇāt // Rrā_3,15.3 //
{bīja:: preparation}
nāgaṃ svarṇaṃ samaṃ tāpyaṃ śilācūrṇaṃ kṣipan kṣipan /
jīrṇe nāge punardeyam evaṃ vāratrayaṃ śanaiḥ /
etad bījaṃ dravatyeva rasagarbhe tu mardanāt // Rrā_3,15.4 //
{bījasādhanam (3)}
tāpyasattvaṃ suvarṇaṃ ca dhamettāpyaṃ kṣipankṣipan /
ityevaṃ triguṇaṃ vāhyaṃ tāpyasattvaṃ ca hāṭake /
tadbījaṃ rasarājasya garbhe dravati tatkṣaṇam // Rrā_3,15.5 //
{bījasādhana (4)}
tāpyasattvaṃ suvarṇaṃ ca samāṃśaṃ drāvayettataḥ /
kaṇṭavedhīkṛtaṃ patraṃ gaṃdhena lavaṇena ca // Rrā_3,15.6 //
kṣiptvā sāmlena tatpacyātpuṭe hemāvaśeṣitam /
etadbījaṃ rasendrasya garbhe dravati mardanāt // Rrā_3,15.7 //
{bījasādhana (5)}
saindhavena samaṃ tāpyamamlairmardyaṃ puṭe pacet /
punarmardyaṃ punaḥ pācyaṃ yāvaddvādaśavārakam // Rrā_3,15.8 //
asya tulyaṃ mṛtaṃ nāgaṃ sarvamamlena peṣayet /
anena svarṇapatrāṇi liptvā liptvā dhamed dṛḍham // Rrā_3,15.9 //
drutaṃ ca vāpayettaṃ tu saptavāraṃ punaḥ punaḥ /
etadbījaṃ rasendrasya garbhe dravati mardanāt // Rrā_3,15.10 //
{bījasādhana (6)}
śilā sauvarcalaṃ tāpyagaṃdhakāsīsaṭaṃkaṇam /
mardayeccaṇakāmlaiśca sarvametaddināvadhi // Rrā_3,15.11 //
rasasyaitat ṣoḍaśāṃśaṃ dattvā bījaṃ ca dāpayet /
mucyate yatra yatraiva tattad dravati tatkṣaṇāt // Rrā_3,15.12 //
{mercury:: grāsa of a bīja}
apāmārgapalāśotthabhasmakṣāraṃ samāharet /
ṭaṃkaṇaṃ ca yavakṣāraṃ kāsīsaṃ ca suvarcalam // Rrā_3,15.13 //
sāmudraṃ saiṃdhavaṃ rājī mākṣikaṃ navasārakam /
karpūraṃ kāṃjikaṃ tulyaṃ snuhyarkakṣīramarditam // Rrā_3,15.14 //
mūṣālepamanenaiva kṛtvā kuryādbiḍena ca /
lepamaṅgulamānena mūṣāyantramidaṃ bhavet // Rrā_3,15.15 //
garbhadrāvitabījāttu sūtamatra vinikṣipet /
ruddhvā svedyaṃ dinaikaṃ tu kārīṣāgnau grasatyalam // Rrā_3,15.16 //
{mercury (?):: rañjana (?)}
tāpyasattvābhrayoḥ sattvaṃ dvaṃdvitaṃ drāvayetpunaḥ /
mṛtaśulbaṃ tāpyacūrṇaṃ tasminvāhyaṃ śanaiḥ śanaiḥ // Rrā_3,15.17 //
triguṇe vāhite tasmin rañjitaṃ vāhitaṃ tu tat // Rrā_3,15.18 //
{mercury:: rañjana (of ~)}
gomūtrai raktavargaṃ tu piṣṭvā tenaiva bhāvayet /
hiṅgulaṃ mākṣikaṃ gaṃdhaṃ śilācūrṇaṃ samaṃ samam // Rrā_3,15.19 //
bhāvitaṃ saptavārāṇi śoṣyaṃ peṣyaṃ punaḥ punaḥ /
tīkṣṇaṃ tāmraṃ samaṃ cūrṇya pūrvavad dvaṃdvamelitam // Rrā_3,15.20 //
tasmin drutaṃ pūrvacūrṇaṃ vāpayitvātha secayet /
raktavargasamāyukte taile jyotiṣmatībhave /
ityevaṃ daśadhā kuryātsyādidaṃ rasarañjakam // Rrā_3,15.21 //
{rasarañjakam (3)}
raktavargeṇa gomūtrairbhāvayeddaradaṃ tridhā /
samāṃśe vimale tāmre drāvite vāhayeddhaman /
saptadhā daradaṃ taṃ tu syādidaṃ rasarañjakam // Rrā_3,15.22 //
{rasarañjakam (4)}
svarṇanāgaṃ vyomasattvaṃ samāṃśaṃ dvaṃdvamelitam /
śilā gairikaṃ mākṣīkaṃ rasakaṃ raktavargakam // Rrā_3,15.23 //
samāṃśaṃ cūrṇayetsarvaṃ vāpo deyo hyanena vai /
pūrvadvaṃdvitakhoṭasya drāvitasya punaḥ punaḥ // Rrā_3,15.24 //
daśavāraṃ kṛte vāpe rañjako'yaṃ rasasya ca // Rrā_3,15.25 //
{lead =) gold}
yavaciñcārasairbhāvyā raktavarṇā manaḥśilā /
viṃśavāraṃ prayatnena tena kalkena lepayet // Rrā_3,15.26 //
nāgapatraṃ puṭe pacyād yāvaccūrṇamupāgatam /
rasakasya tu bhāgāṃstrīnbhāgaikaṃ daradasya ca // Rrā_3,15.27 //
śilāgaṃdhaviṣāṇāṃ ca trayāṇāmekabhāgakam /
peṣayenmātuluṃgāmlaistena kalkena lepayet // Rrā_3,15.28 //
mūṣāgarbhe kṣipettatra pūrvanāgaṃ kṣipettataḥ /
drutaṃ yāvatsamuddhṛtya liptvā mūṣāṃ punardhamet // Rrā_3,15.29 //
ityevaṃ saptadhā dhāmyaṃ nāgaṃ svarṇanibhaṃ bhavet /
{tārāriṣṭa, lead,
copper =) gold}
pītābhrakasya sattvaṃ tu pūrvanāgaṃ ca tatsamam // Rrā_3,15.30 //
dvaṃdvitaṃ pūrvayogena hyabhiṣiktaṃ ca kārayet /
samukhe sūtarāje tu pūrvavat ṣaḍguṇaṃ kramāt // Rrā_3,15.31 //
tatastasya rasendrasya garbhadrāvaṇabījakam /
pādāṃśaṃ dāpayetkhalve mātuluṃgadravaiḥ saha // Rrā_3,15.32 //
mardayeccaṇakāmlairvā garbhadrāvaṇakena vā /
dravatyeva tu tadgarbhe mūṣāyantre'tha jārayet // Rrā_3,15.33 //
ityevaṃ drāvitaṃ jāryaṃ yāvad bījasamaṃ rase /
sāraṇāditrayeṇāntaṃ pūrvavatkārayet kramāt // Rrā_3,15.34 //
tārāriṣṭamahiṃ śulbaṃ yatheṣṭaikaṃ tu vedhayet /
sahasrāṃśena tenaiva divyaṃ bhavati kāṃcanam // Rrā_3,15.35 //
{candrārka =) gold}
svarṇena dvaṃdvitaṃ vajraṃ pūrvavaccābhiṣekitam /
jārayetsamukhe sūte samāṃśam abhrasattvavat // Rrā_3,15.36 //
jāritaṃ jārayettena svarṇavajreṇa vai tridhā /
mukhaṃ baddhvā rasaṃ baddhvā krāmaṇena tu yojayet /
caṃdrārke tu sahasrāṃśaṃ divyaṃ bhavati kāṃcanam // Rrā_3,15.37 //
{gandhanāgadrutiḥ}
vṛṣasya mūtramādāya gajasya mahiṣasya vā /
tanmadhye sūtanāgaṃ tu drāvitaṃ saptadhā kṣipet // Rrā_3,15.38 //
tatastasyaiva patrāṇi kaṇṭavedhyāni kārayet /
gaṃdhakaṃ cūrṇitaṃ śuddhaṃ patrāṇāṃ tu caturguṇam // Rrā_3,15.39 //
alaktakena saṃsiktaṃ kārpāsapatravatkṛtam /
tasya śuṣkasya pṛṣṭhe tu nararomāṇi dāpayet // Rrā_3,15.40 //
tatpṛṣṭhe cūrṇitaṃ gaṃdhaṃ tato nāgadalāni ca /
gaṃdhakaṃ nararomāṇi tatkārpāsaṃ ca pṛṣṭhataḥ // Rrā_3,15.41 //
anena kārayedvartiṃ bahiḥ sūtreṇa veṣṭayet /
karaṃjatailamadhye tu daśarātraṃ tu dhārayet // Rrā_3,15.42 //
prajvālya cobhayāgre tu drutaṃ tailaṃ samāharet /
bhāṇḍe sakāṃjike caiva tasmāduddhṛtya rakṣayet /
kācakūpyāṃ prayatnena gandhanāgadrutistviyam // Rrā_3,15.43 //
{mercury:: preparation for jāraṇa}
śuddhasūtaṃ dṛḍhaṃ mardyaṃ rajanīcūrṇasaṃyutam /
cūrṇaṃ yāvad bhavetkṛṣṇaṃ kṣālayeduṣṇakāṃjikaiḥ // Rrā_3,15.44 //
evaṃ trisaptadhā kuryāttato jāraṇamārabhet /
{mercury:: garbhadruti}
amlairmanaḥśilāṃ piṣṭvā tena lepaṃ tu kārayet // Rrā_3,15.45 //
gostanākāramūṣāyāmasyāṃ pūrvarasaṃ kṣipet /
catuḥṣaṣṭyaṃśataḥ pūrvā deyā gaṃdhadrutiḥ kramāt // Rrā_3,15.46 //
ruddhvā mūṣāṃ viśoṣyātha garte gomayapūrite /
mūṣārdhaṃ vinyasettatra karīṣatuṣavahninā // Rrā_3,15.47 //
kapotākhyaṃ puṭaṃ deyaṃ svāṃgaśītaṃ samuddharet /
dadyād ajīrṇaśaṅkāyāṃ siṃhavallīrasasya tu // Rrā_3,15.48 //
caturbindupramāṇaṃ tu tadvadgarte puṭe pacet /
evaṃ punaḥ punarjāryaṃ gandhanāgadrutiḥ kramāt // Rrā_3,15.49 //
triguṇaṃ jāritaḥ sūto bhavejjāṃbūnadaprabhaḥ /
asya sūtasya pādāṃśaṃ pakvabījaṃ sucūrṇitam /
mardayeccaṇakāmlena yāmād garbhe dravatyalam // Rrā_3,15.50 //
{gold:: drāvaṇa}
mūṣāyantragataṃ drāvyaṃ pūrvavat svedanena vai /
jīrṇe bījaṃ punardattvā drāvyaṃ garbhe'tha jārayet // Rrā_3,15.51 //
evaṃ bījaṃ samaṃ jāryaṃ pakvaṃ vā rañjane kramāt /
garbhaṃ drāvaṇabījaṃ vā yatheṣṭaikaṃ tu jārayet // Rrā_3,15.52 //
tatastu triguṇaṃ rītistāraṃ vāhyaṃ dhaman dhaman /
tārāriṣṭaṃ bhavettattu kṛtvā patraṃ pralepayet // Rrā_3,15.53 //
sakṣaudraṃ pūrvasūtena dvātriṃśāṃśena tatpunaḥ /
veṣṭyamarkadalaiḥ pacyāddolāyaṃtre sakāṃjikaiḥ // Rrā_3,15.54 //
daśāhānte samuddhṛtya drāvitaṃ kāṃcanaṃ bhavet // Rrā_3,15.55 //
{mercury:: jāraṇa with abhrasattva}
samukhe nirmukhe vātha rasarāje tu jārayet /
pūrvavadvyomacūrṇaṃ tu cāritaṃ jārayet kramāt // Rrā_3,15.56 //
catuḥṣaṣṭiguṇaṃ yāvattataḥ sāryaṃ ca jārayet /
cārayejjārayettadvat yāvat ṣaṣṭiguṇaṃ bhavet /
tato mākṣikasatvaṃ ca pādāṃśaṃ tatra jārayet // Rrā_3,15.57 //
{mercury:: garbhadruti}
mahārasaiścoparasairyatkiṃcitsatvamāharet /
tanmadhyagaṃ tu pādāṃśaṃ sūte dattvā vimardayet // Rrā_3,15.58 //
taptakhalve caturyāmaṃ garbhadrāvakasaṃyutam /
tattatsarvaṃ dravatyeva mūṣāyantre'tha jārayet // Rrā_3,15.59 //
ityevaṃ sarvasatvāni drāvayogācca jārayet /
{mercury:: garbhadruti, jāraṇa}
rañjitaṃ pakvabījaṃ ca śuddhaṃ tāmraṃ ca hāṭakam // Rrā_3,15.60 //
garbhadrāvaṇabījaṃ ca mṛtatīkṣṇaṃ samaṃ samam /
sarvaṃ ca marditaṃ khoṭaṃ kṛtvā dhāmyaṃ punaḥ punaḥ // Rrā_3,15.61 //
kṣipenmākṣikacūrṇaṃ ca tāmre tīkṣṇe kṣayaṃ gate /
samuddhṛtya tu tad bījaṃ pādāṃśaṃ pūrvapārade // Rrā_3,15.62 //
pūrvavad drāvayed garbhe mūṣāyantre'tha jārayet /
dvātriṃśadguṇitaṃ bījaṃ krameṇānena jārayet /
jīrṇe garbhe drutaṃ sūtaṃ rañjayettannigadyate // Rrā_3,15.63 //
{mercury:: jāraṇa}
gaṃdhena yanmṛtaṃ nāgaṃ pakvabījasya sādhanam /
tannāgaṃ hemasaṃtulyamaṃdhamūṣāgataṃ dhamet // Rrā_3,15.64 //
taccūrṇamabhiṣiktaṃ ca pādāṃśaṃ dāpayedrase /
mardayedamlavargeṇa garbhadrāvaṇakena vā // Rrā_3,15.65 //
taptakhalve caturyāmaṃ mūṣāyantre'tha jārayet /
anena kramayogena jārayettaṃ kalāguṇam // Rrā_3,15.66 //
{copper =) gold}
mṛtaṃ śulbaṃ mṛtaṃ tīkṣṇaṃ svarṇe vāhyaṃ tu ṣaḍguṇam /
etad bījaṃ tato jāryaṃ kramād yāvaccaturguṇam // Rrā_3,15.67 //
pūrvavad drāvitaṃ khalve mūṣāyantre ca pūrvavat /
baddharāgastadā sūto jāyate kuṃkumaprabhaḥ // Rrā_3,15.68 //
ityevaṃ rañjanaṃ sūte kṛtvā sāryaṃ tridhā kramāt /
sāritaṃ jārayenmūtre mūṣāyantre puṭanpuṭan // Rrā_3,15.69 //
jāritaṃ sārayetpaścātsāritaṃ caiva jārayet /
anena kramayogena saptaśṛṅkhalikākramāt // Rrā_3,15.70 //
tatastasya mukhaṃ baddhvā pūrvavad bandhayecca tam /
krāmaṇena samāyuktaṃ koṭibhāgena vedhayet /
drutaṃ tāmraṃ tu taddivyaṃ bhavetsvarṇaṃ na saṃśayaḥ // Rrā_3,15.71 //
{silver =) gold}
hiṃgulotthitasūtaṃ ca bhūnāgairmardayet tryaham /
taptakhalve tataḥ pātyam ūrdhvalagnaṃ samāharet // Rrā_3,15.72 //
pādāṃśaṃ jārayettasya dvaṃdvitaṃ vyomasattvakam /
tato mākṣikasatvaṃ ca pādāṃśaṃ tatra jārayet // Rrā_3,15.73 //
pūrvavad dvaṃdvayogena mātrāpākaṃ ca pūrvavat /
mahārasaiścoparasairyatsattvaṃ pātitaṃ purā // Rrā_3,15.74 //
tatsattvaṃ ca pṛthakpādaṃ sūte dattvā vimardayet /
taptakhalve dinaikaṃ tu garbhadrāvaṇasaṃyutam // Rrā_3,15.75 //
dravatyeva tato jāryaṃ mūṣāyantraṃ tu pūrvavat /
jīrṇe jīrṇe punardeyaṃ pratisattvaṃ krameṇa vai // Rrā_3,15.76 //
tatastathaiva pādāṃśaṃ garbhadrāvaṇabījakam /
pūrvavad drāvitaṃ jāryaṃ krameṇānena ṣaḍguṇam // Rrā_3,15.77 //
sāraṇādikrāmaṇāntaṃ tāre vedhaṃ pradāpayet /
sahasrāṃśena tatsvarṇaṃ bhavejjāṃbūnadaprabham // Rrā_3,15.78 //
{mercury:: jāraṇa of sulfur}
śākavṛkṣasya patrāṇāṃ komalānāṃ dravaṃ haret /
dravaṃ ca brahmapuṣpāṇāṃ viṣṇukrāntādravaṃ tathā // Rrā_3,15.79 //
dravairebhiḥ śuddhagaṃdhaṃ bhāvayeddinasaptakam /
iṣṭikāgarbhamadhye tu suśuddhaṃ pāradaṃ kṣipet // Rrā_3,15.80 //
mukhaṃ svacchena vastreṇa chādayettasya pṛṣṭhataḥ /
daśāṃśaṃ pūrvagaṃdhaṃ tu dattvā śrāveṇa rodhayet // Rrā_3,15.81 //
pṛṣṭhe laghupuṭaṃ deyaṃ jīrṇe gaṃdhaṃ punaḥ kṣipet /
tadvajjāryaṃ puṭenaiva punardeyaṃ ca gaṃdhakam // Rrā_3,15.82 //
evaṃ jāryaṃ samaṃ gaṃdhaṃ tato yaṃtrātsamuddharet /
athavā gaṃdhatulyaṃ tu jāryaṃ tena rasasya tu // Rrā_3,15.83 //
jārayetpūrvayogena kācakūpyantare'pi vā // Rrā_3,15.84 //
{copper, lead =) gold}
asyaiva rasarājasya samāṃśaṃ vyomasattvakam /
dvaṃdvitaṃ pūrvavajjāryaṃ mātrāyuktiśca pūrvavat // Rrā_3,15.85 //
tato rasakasatvaṃ ca jāryam aṣṭaguṇaṃ rase /
tīkṣṇaśulboragaṃ caiva kramād aṣṭaguṇaṃ rase // Rrā_3,15.86 //
pratyekaṃ jārayedyatnādabhiṣiktaṃ tu pūrvavat /
pakvabījaṃ tato jāryaṃ dvātriṃśadguṇitaṃ kramāt // Rrā_3,15.87 //
athāsya rasarājasya garbhadrāvaṇabījakam /
taptakhalve samaṃ dattvā garbhadrāvakasaṃyutam // Rrā_3,15.88 //
mardayeddinamekaṃ tu garbhe dravati tad drutam /
mūṣāyantre tato jāryaṃ pūrvavatsvedanena vai // Rrā_3,15.89 //
tajjīrṇe raṃjakaṃ bījaṃ tulyaṃ dattvātha pūrvavat /
drāvayet dravagarbhe tu tadvajjāryaṃ krameṇa vai // Rrā_3,15.90 //
yāvaccaturguṇaṃ yatnād drutaṃ garbhe'tha jārayet /
anena kramayogena bhavellākṣānibho rasaḥ // Rrā_3,15.91 //
tatastaṃ pakvabījena sāritaṃ jārayet kramāt /
pratisāraṇakaṃ kuryājjārayeccātha sārayet // Rrā_3,15.92 //
saptaśṛṅkhalikāyogānmukhaṃ baddhvātha bandhayet /
krāmaṇena samāyuktaṃ śulbe vedhaṃ pradāpayet // Rrā_3,15.93 //
nāge vā koṭibhāgena divyaṃ bhavati kāṃcanam // Rrā_3,15.94 //
{rasabīja}
tintiṇībrahmamāṇḍūkīdravairdhānyābhrakaṃ kramāt /
mardayet tridinaṃ cātha bhāvayet tiṃtiṇīdravaiḥ // Rrā_3,15.95 //
gharme dinatrayaṃ yāvat śoṣyaṃ peṣyaṃ punaḥ punaḥ /
mṛtkharpare śuddhasūtaṃ kṣiptvā soṣṇaṃ tu kārayet // Rrā_3,15.96 //
gaṃdhakaṃ truṭimātraṃ tu pūrvābhraṃ truṭimātrakam /
dattvā dattvā ca mṛdvagnau pacetsyādabhrapiṣṭikā // Rrā_3,15.97 //
ekavīrārasairbhāvyaṃ gaṃdhaṃ gharme trisaptadhā /
taṃ gaṃdhakaṃ snigdhabhāṇḍe drāvya mṛdvagninā kṣipet // Rrā_3,15.98 //
tanmadhye pūrvapiṣṭiṃ tu dolāyaṃtre vidhau pacet /
ṣaḍguṇaṃ jārayedevaṃ gaṃdhakaṃ mṛduvahninā // Rrā_3,15.99 //
tadrasaṃ bhāgamekaṃ tu pakvabījasya ṣoḍaśa /
bhāgāḥ surañjitasyaiva cūrṇīkṛtvātha dvaṃdvayet // Rrā_3,15.100 //
pūrvavad dvaṃdvaliptāyāṃ mūṣāyāṃ dhamanena ca /
rasabījamidaṃ khyātaṃ cūrṇitaṃ cābhiṣecayet // Rrā_3,15.101 //
{mercury:: jāraṇa: :
with rasabīja}
athātaḥ śuddhasūtasya kācakūpyāṃ gatasya ca /
pūrvavad bhāvitaṃ gaṃdhaṃ jāryaṃ tasyaiva ṣaḍguṇam // Rrā_3,15.102 //
jārayedvā tulāyaṃtre gaurīyaṃtrakrameṇa vai /
tasyaiva rasarājasya pādāṃśaṃ rasabījakam // Rrā_3,15.103 //
pūrvavad drāvayed garbhe mūṣāyantre'tha jārayet /
anena kramayogena drāvyaṃ jāryaṃ punaḥ punaḥ /
dviraṣṭaguṇitaṃ yāvad rasabījaṃ rasasya vai // Rrā_3,15.104 //
{silver =) gold}
bhāgadvayaṃ śuddhatāraṃ bhāgaikaṃ śuddhahāṭakam /
samāvartya tu tatpatraṃ kṛtvā pūrvarasena vai // Rrā_3,15.105 //
lepayenmadhunāktena sahasrāṃśena tatpunaḥ /
veṣṭayedarkajaiḥ patrairdolāyaṃtre sakāṃjike // Rrā_3,15.106 //
daśāhaṃ pācitaṃ drāvyaṃ divyaṃ bhavati kāṃcanam // Rrā_3,15.107 //
{mercury:: koṭivedhin}
suśuddhaṃ nāgacūrṇaṃ tu pūrvavaccābhiṣekitam /
samukhe sūtarājendre jārayedabhrasatvavat // Rrā_3,15.108 //
ṣaṭtriṃśaguṇitaṃ yāvattāvajjāryaṃ krameṇa vai /
garbhadrāvaṇabījaṃ ca pūrvavad drāvitaṃ kramāt // Rrā_3,15.109 //
jārayettriguṇaṃ tasya bījaṃ yadraṃjakaṃ punaḥ /
samaṃ jāryaṃ punaḥ jāryaṃ pakvabījena vai kramāt // Rrā_3,15.110 //
saptaśṛṃkhalikāyogānmukhaṃ ruddhvātha bandhayet /
krāmaṇena samāyuktaṃ koṭivedhī bhavedrasaḥ // Rrā_3,15.111 //
{copper =) silver}
nāgavajjārayed baṃgaṃ ṣaṭtriṃśaguṇitaṃ kramāt /
pūrvavaddrāvitaṃ garbhe tārabījaṃ tu jārayet // Rrā_3,15.112 //
triguṇaṃ tu bhavedyāvattatastenaiva sārayet /
saptaśṛṅkhalikāyogānmukhaṃ baddhvātha bandhayet // Rrā_3,15.113 //
krāmaṇena samāyuktaṃ tāmre vedhaṃ pradāpayet /
koṭibhāgena tattāraṃ bhavetkuṃdendusannibham // Rrā_3,15.114 //
{silver, copper,
lead =) gold}
samukhe nirmukhe vātha sūtarāje tu jārayet /
dvaṃdvitaṃ vyomasatvaṃ tu yāvad aṣṭaguṇaṃ tathā // Rrā_3,15.115 //
tato rasakasatvaṃ ca jāryam aṣṭaguṇaṃ tathā /
pakvabījaṃ samāṃśaṃ ca jārayedabhrasatvavat // Rrā_3,15.116 //
svarṇena dvaṃdvitaṃ vajraṃ samāṃśena tu jārayet /
pūrvavatkacchape yantre biḍayogena vai tathā // Rrā_3,15.117 //
garbhadrāvaṇabījaṃ ca pādāṃśaṃ taptakhalvake /
mardayenmātuliṃgāmlairgarbhe dravati tatkṣaṇāt // Rrā_3,15.118 //
garbhadrāvaṇayogaṃ vā dattvā dravati mardanāt /
mūṣāyantreṇa tatsūtaṃ pacetkārīṣavahninā // Rrā_3,15.119 //
jīrṇe bījaṃ punardrāvyaṃ jārayed drāvayetpunaḥ /
evaṃ caturguṇaṃ jāryaṃ garbhe drāvaṇabījakam // Rrā_3,15.120 //
tatastu raṃjakaṃ bījaṃ tadvajjāryaṃ samaṃ kramāt /
sāraṇādikrāmaṇāntaṃ pūrvavatkārayet kramāt // Rrā_3,15.121 //
tāre tāmre bhujaṃge vā koṭibhāgena yojayet /
karoti kanakaṃ divyaṃ devābharaṇamuttamam // Rrā_3,15.122 //
{mercury:: dhūmavedhin;
copper =) gold}
samukhe sūtarājendre jārayedabhrasatvavat /
svarṇādimuṇḍaparyantam aṣṭalohaṃ pṛthak kramāt // Rrā_3,15.123 //
pratyekamaṣṭaguṇitam abhiṣekaṃ ca pūrvavat /
abhrādisatvaṃ yatsarvaṃ pratyekaṃ triguṇaṃ kramāt // Rrā_3,15.124 //
pṛthagjāryaṃ kūrmayantre biḍayogena pūrvavat /
tatastu pādapādāṃśaṃ garbhadrāvaṇabījakam // Rrā_3,15.125 //
pūrvavaddrāvitaṃ jāryaṃ triguṇaṃ tu yadā bhavet /
tatastu pakvabījena sārayejjārayettridhā // Rrā_3,15.126 //
ityevaṃ saptadhā kuryānmukhaṃ baddhvātha bandhayet /
dhūmāvalokavedhī syāttāmraṃ bhavati kāṃcanam // Rrā_3,15.127 //
evaṃ cāraṇajāraṇaṃ bahuvidhaṃ kṛtvā rase saṃkramaṃ garbhe drāvaṇabījakaṃ ca vidhinā garbhadrutaṃ kārayet /
jīrṇe raṃjanasāraṇāmukhamatho baddhvātha baddhvā rasaṃ kuryātkāṃcanamabhramerusadṛśaṃ dānāya bhogāya vai // Rrā_3,15.128 //
RRĀ, 3, 16
yāsāṃ chedena raktaṃ pravahati satataṃ prāyaśo raktabhūmau /
saṃgrāhyā bhūlatāstā viṣaharadhanadaṃ pātayetteṣu sattvam /
tadyuktyā pāradendre carati yadi samaṃ sāraṇākarmayogairbaddho'yaṃ koṭivedhī samaravirajate yojayed bhāskare vā // Rrā_3,16.1 //
{bhūnāgasattva (1)}
bhūlatā kāṃtapāṣāṇaṃ cūrṇaṃ kṛtvā samaṃ samam /
tatsatvamabhravad grāhyaṃ tatratyairauṣadhaiḥ saha // Rrā_3,16.2 //
{bhūnāgasattva (2)}
sauvīraṃ kāṃtapāṣāṇaṃ tīkṣṇaṃ pāṣāṇacūrṇakam /
eteṣāṃ tulyabhūnāgacūrṇamekatra kalpayet // Rrā_3,16.3 //
abhravad grāhayetsatvaṃ tatratyairauṣadhairdhaman // Rrā_3,16.4 //
{bhūnāgasattva (3)}
kāṃtapāṣāṇasauvīracūrṇaṃ syādbhūlatāsamam /
abhravadgrāhayetsatvaṃ rasarājasya bandhakam // Rrā_3,16.5 //
{bhūnāgasattva (4)}
sauvīrakāṃtatīkṣṇānāṃ cūrṇaṃ bhūnāgamṛtsamam /
dhāryaṃ bhāṇḍe kṣipettasmin sajīvā bhūlatā punaḥ // Rrā_3,16.6 //
udakaiḥ secayennityaṃ yāvattadbhakṣayanti vai /
tatsattvam abhravatpiṇḍaṃ baddhvā satvaṃ samāharet // Rrā_3,16.7 //
{bhūnāgasattva (5)}
kāṃtapāṣāṇacūrṇaṃ tu bhūlatācūrṇasaṃyutam /
ajāmūtrais trisaptāhaṃ bhāvayedātape khare /
tatpiṇḍaṃ dhārayetkoṣṭhyāṃ satvaṃ grāhyaṃ suśobhanam // Rrā_3,16.8 //
{bhūnāgasattva (6)}
gomūtraṃ rajanī rājī lavaṇaṃ kalkayetsamam /
tena siñcyāttu bhūnāgaṃ khare gharme dravatyalam // Rrā_3,16.9 //
kaṃkuṣṭhaṃ taddravaṃ tulyaṃ kṛtvā satvaṃ samāharet /
vyomavatkramayogena rasabandhakaraṃ bhavet // Rrā_3,16.10 //
{bhūnāgasattva (7)}
gaṃdhakaṃ rasakaṃ cūrṇya bhūlatācūrṇatulyakam /
vajramūṣāndhitaṃ dhmātaṃ satvaṃ bhavati śobhanam // Rrā_3,16.11 //
etatsatvaṃ vicūrṇyātha pūrvavaccābhiṣekitam // Rrā_3,16.12 //
{bhūnāgataila}
dinaṃ bhūnāgasaṃtulyaṃ mardyaṃ sauvīramañjanam /
pañcamāhiṣasaṃmiśraṃ kṛtvātha vaṭakīkṛtam /
tasmātpātālayaṃtreṇa tailaṃ grāhyaṃ puṭena vai // Rrā_3,16.13 //
{bhūnāgataila}
bhūlatāstu gavāṃ mūtraiḥ kṣālayettābhirāharet /
tailaṃ pātālayaṃtreṇa tattailaṃ jāraṇe hitam // Rrā_3,16.14 //
{guhyasūta}
taptakhalve śuddhasūtaṃ jīvadbhūnāgasaṃyutam /
tridinaṃ mardayed gāḍhaṃ tatsamastaṃ samuddhṛtam // Rrā_3,16.15 //
bhūnāgacūrṇayuktāyāṃ mūṣāyāṃ saṃniveśayet /
tadūrdhvaṃ bhūlatācūrṇaṃ dattvā ruddhvātha śoṣayet // Rrā_3,16.16 //
gartāntargomayaṃ sārdhaṃ kṣiptvā mūṣāṃ niveśayet /
pādamātraṃ tu tāṃ garbhe karīṣaṃ tuṣavahninā // Rrā_3,16.17 //
puṭe pacyāddinaikaṃ tu samuddhṛtyātha dāpayet /
ūrdhvādho bhūlatācūrṇaṃ dattvā tadvatpuṭe pacet // Rrā_3,16.18 //
māsamātramidaṃ kuryādbhavedagnisaho rasaḥ /
jāyate mūrtibaddhasya rākṣaso vaḍavāmukham // Rrā_3,16.19 //
grasate sarvalohāni satvāni vividhāni ca /
vajrādisarvalohāni dattāni ca mṛtāni ca /
guhyasūtamidaṃ khyātaṃ vakṣyate cāsya jāraṇam // Rrā_3,16.20 //
{candrārka =) gold}
asyaiva ṣoḍaśāṃśena dattvā bhūnāgasattvakam /
taptakhalve dinaṃ mardyaṃ tataḥ siddhaviḍānvitam // Rrā_3,16.21 //
bhūnāgatailaliptāyāṃ mūṣāyāṃ tanniveśayet /
ruddhvā svedyaṃ karīṣāgnau jīrṇasatvaṃ ca pūrvavat // Rrā_3,16.22 //
dattvā mardyaṃ taptakhalve viḍaṃ deyaṃ daśāṃśataḥ /
pūrvavalliptamūṣāyāṃ jārayetsvedanena vai // Rrā_3,16.23 //
evaṃ satvaṃ samaṃ jāryaṃ pūrvavatkacchapena vā /
garbhadrāveṇa bījaṃ ca pūrvavat ṣaḍguṇaṃ śanaiḥ // Rrā_3,16.24 //
jārayed drāvitaṃ garte mūṣāyantre tu pūrvavat /
tatastu raṃjakaṃ bījaṃ jāryam asyaiva ṣaḍguṇam // Rrā_3,16.25 //
tatastu pakvabījena saptaśṛṅkhalikākramāt /
sāraṇaṃ jāraṇaṃ kuryānmukhaṃ baddhvā tu bandhayet // Rrā_3,16.26 //
anena koṭibhāgena caṃdrārkaṃ kāṃcanaṃ bhavet // Rrā_3,16.27 //
{copper =) gold}
guhyasūtaṃ suvarṇaṃ ca tulyamamlena mardayet /
yāvad golaṃ tu taṃ kṛtvā sāraṇāyāṃ tu madhyataḥ // Rrā_3,16.28 //
dvayostulyaṃ tu bhūnāgasatvaṃ mūṣāgataṃ drutam /
tasmin satve tu taṃ ḍhālyaṃ sarvaṃ khoṭaṃ bhavettu tat // Rrā_3,16.29 //
bhūnāgatailaliptāyāṃ mūṣāyāṃ cāndhitaṃ puṭet /
yāvatsūtāvaśeṣaṃ syāttāvallaghupuṭaiḥ pacet // Rrā_3,16.30 //
evaṃ punaḥ punaḥ kuryāt liptvā mūṣāgataṃ puṭam /
athavā biḍaliptāyāṃ mūṣāyāṃ cāndhitaṃ puṭet // Rrā_3,16.31 //
yāvatsūtāvaśeṣaṃ syāttāvallaghupuṭaiḥ pacet /
garbhadrāvaṇabījaṃ ca samaṃ tasyaiva sārayet // Rrā_3,16.32 //
sāraṇāyantramadhye tu pūrvavajjārayettataḥ /
tato vyomādisatvāni tulyatulyāni tasya vai // Rrā_3,16.33 //
māritāni pṛthagbhūyo jāritāni ca kārayet /
tatastu raṃjakaṃ bījaṃ sāritaṃ tasya jārayet // Rrā_3,16.34 //
caturguṇaṃ yathā pūrvaṃ liptamūṣāgataṃ puṭet /
tatsāryaṃ pakvabījena yathā pūrvaṃ krameṇa vai // Rrā_3,16.35 //
saptaśṛṅkhalikāyogānmukhaṃ baddhvātha bandhayet /
koṭibhāgena tenaiva tāmraṃ bhavati kāṃcanam // Rrā_3,16.36 //
{candrārka =) gold}
bhūnāgasatvasaṃtulyaṃ guhyasūtaṃ tu mardayet /
divyauṣadhīdravairmardyaṃ taptakhalve dinatrayam // Rrā_3,16.37 //
tatsarvaṃ vajramūṣāyāṃ ruddhvā sandhiṃ viśoṣayet /
kārīṣāgnau divārātrau triśataṃ vā tuṣāgninā // Rrā_3,16.38 //
svedayenmṛdupākena samuddhṛtyātha mardayet /
divyauṣadhīdravaireva taptakhalve dināvadhi // Rrā_3,16.39 //
tato ruddhvā dhamed gāḍhaṃ khoṭaṃ bhavati tadrasaḥ /
guhyasūtaṃ punastulyaṃ dattvā tasmindinatrayam // Rrā_3,16.40 //
mardayetsvedayettadvat kuryād bandhaṃ ca pūrvavat /
tulyena kāṃjikenaiva sārayeccātha tena vai /
vedhayecchatabhāgena caṃdrārkaṃ kāṃcanaṃ bhavet // Rrā_3,16.41 //
{candrārka, copper,
lead =) gold}
raktavarṇaṃ tu vaikrāṃtaṃ suśuddhaṃ palamātrakam /
vyāghrīkaṃdodare pacyād dolāyāṃ hayamūtrakaiḥ // Rrā_3,16.42 //
ardhayāmātsamuddhṛtya vyāghrīkaṃdadravaiḥ punaḥ /
bhāvayetsaptadhā gharme paścāttatsamakāṃcane // Rrā_3,16.43 //
śuddhasūtaṃ palaikaṃ tu trayamekatra mardayet /
vyāghrīkaṃdadravaiścāśvamūtrairyāmacatuṣṭayam // Rrā_3,16.44 //
tadgolaṃ haṇḍikāyantre yāmaṃ laghvagninā pacet /
uddhṛtya mardayedyāmaṃ pūrvadrāvaiḥ samūtrakaiḥ // Rrā_3,16.45 //
śataṃ palaṃ svarṇapatre anenaiva tu lepayet /
ruddhvā laghupuṭaiḥ pacyādviṃśadvāraṃ punaḥ punaḥ // Rrā_3,16.46 //
vyāghrīkaṃdadravaiścāśvamūtraiścaiva tu mardayet /
etatsvarṇaṃ sābhiṣiktaṃ satvavatsamukhe rase // Rrā_3,16.47 //
cārayejjārayedevaṃ yāvacchataguṇaṃ śanaiḥ /
tadrasaṃ cāśvamūtreṇa vyāghrīkaṃdadraveṇa ca // Rrā_3,16.48 //
bījairdivyauṣadhīnāṃ ca taptakhalve vimardayet /
tridinānte samuddhṛtya vajramūṣāndhitaṃ puṭet // Rrā_3,16.49 //
divārātrau karīṣāgnau trirātraṃ ca tuṣāgninā /
evaṃ punaḥ punaḥ kuryānmardanaṃ puṭapācanam // Rrā_3,16.50 //
saptadhā tatprayatnena tadraso mriyate dhruvam /
anenaivāyutāṃśena krāmaṇāntena vedhayet // Rrā_3,16.51 //
caṃdrārkaṃ vā drutaṃ tāmraṃ nāgaṃ vā kāṃcanaṃ bhavet /
cāritaṃ pūrvasūtaṃ yanmāraṇena vinā tu tat // Rrā_3,16.52 //
mārayet pakvabījāni tridhā taṃ jārayet kramāt /
pūrvavadbaṃdhanatvaṃ ca kṛtvā taṃ krāmaṇena vai // Rrā_3,16.53 //
yojayellakṣabhāgena caṃdrārke drāvite tu tam /
svarṇaṃ bhavati rūpāḍhyaṃ śaṃbhunā parikīrtitam // Rrā_3,16.54 //
{mercury:: koṭivedhin}
pītavarṇaṃ tu vaikrāṃtaṃ śuddhaṃ bhāvyaṃ dināvadhi /
vyāghrīdravāśvamūtrābhyāṃ vyāghrīkaṃdagataṃ pacet // Rrā_3,16.55 //
dolāyaṃtre divārātraṃ samuddhṛtyātha cūrṇayet /
etaccūrṇaṃ palaikaṃ tu sūte daśaguṇe kṣipet // Rrā_3,16.56 //
vyāghrīkaṃdadravaiścāśvamūtrairmardyaṃ dināvadhi /
anena lepayetsvarṇapatraṃ śatapalaṃ punaḥ // Rrā_3,16.57 //
vajramūṣāgataṃ ruddhvā tridinaṃ tuṣavahninā /
svedayedvā divārātrau kārīṣāgnāvathoddharet // Rrā_3,16.58 //
vyāghrīkaṃdāśvamūtrābhyāṃ mardyaṃ tadvatpuṭe pacet /
evaṃ śatapuṭaiḥ pakvam abhiṣiktaṃ ca kārayet // Rrā_3,16.59 //
samukhe rasarājendre cāryametacca jārayet /
vyomasatvakrameṇaiva yāvat śataguṇaṃ śanaiḥ // Rrā_3,16.60 //
mūṣāyantre 'thavā jāryaṃ yathā pūrvaṃ krameṇa vai /
tatrasthasya rasendrasya garbhadrāvaṇabījakam // Rrā_3,16.61 //
pūrvavad drāvitaṃ garte kramājjāryaṃ caturguṇam /
tatrasthaṃ pakvabījena jārayetsaptaśṛṅkhalaiḥ // Rrā_3,16.62 //
mukhaṃ baddhvā rasaṃ baddhvā koṭivedhī bhaved rasaḥ // Rrā_3,16.63 //
{copper =) silver}
kṛṣṇavarṇaṃ tu vaikrāṃtaṃ vyāghrīkaṃdodare kṣipet /
aśvamūtrairdinaṃ svedyaṃ tadbhāgaikaṃ vicūrṇayet // Rrā_3,16.64 //
śuddhasūtasya bhāgaikaṃ taptakhalve dināvadhi /
vyāghrīkaṃdadravaiścāśvamūtraiścaiva tu mardayet // Rrā_3,16.65 //
tāraṃ dattvā ṣaḍaṃśena punastadvacca mardayet /
sarvatulyaṃ punaḥ sūtaṃ dattvā tatraiva mardayet // Rrā_3,16.66 //
jātaṃ golaṃ samuddhṛtya nigalena tu lepayet /
vajramūṣāgataṃ ruddhvā tridinaṃ tuṣavahninā // Rrā_3,16.67 //
svedayedvā divārātrau nirvāte kariṣāgninā /
uddhṛtya mardayeccātha bījairdivyauṣadhīdravaiḥ // Rrā_3,16.68 //
tridinaṃ taptakhalve tu hayamūtreṇa saṃyutam /
pūrvavallepitaṃ ruddhvā tadvatpācyaṃ puṭena vai // Rrā_3,16.69 //
anena kramayogena saptadhā pācayetpuṭaiḥ /
anena vedhayettāmraṃ drāvitaṃ śatamāṃśataḥ /
pūrvavat krāmaṇaṃ dattvā tāraṃ bhavati śobhanam // Rrā_3,16.70 //
{copper =) silver}
śvetavarṇaṃ tu vaikrāṃtaṃ suśuddhaṃ pūrvavat kramāt /
raktavaikrāṃtayogena tāraṃ tenaiva mārayet // Rrā_3,16.71 //
tattāraṃ jārayet sūte tadvacchataguṇaiḥ śanaiḥ /
tadvanmāryaṃ puṭenaiva bhavedayutavedhakaḥ // Rrā_3,16.72 //
tadvat vai tārabījena sāritaṃ jārayet kramāt /
mukhaṃ baddhvā rasaṃ baddhvā lakṣavedhī bhavedrasaḥ // Rrā_3,16.73 //
drute tāmre pradātavyaṃ tattāraṃ jāyate śubham // Rrā_3,16.74 //
{silver =) gold}
tāmravarṇaṃ tu vaikrāṃtaṃ śuddhahiṃgulasaṃyutam /
mardayedamlavargeṇa taptakhalve dinatrayam // Rrā_3,16.75 //
anena svarṇapatrāṇi praliptāni puṭe pacet /
samuddhṛtya punarmardyamamlavargeṇa saṃyutam // Rrā_3,16.76 //
pacetsaptapuṭairevaṃ tadbhasma palamātrakam /
śuddhasūtapalaikaṃ tu divyauṣadhīdravais tryaham // Rrā_3,16.77 //
marditaṃ kārayed golaṃ nirmalena ca lepayet /
ruddhvā dinatrayaṃ svedyaṃ karīṣatuṣavahninā // Rrā_3,16.78 //
tato divyauṣadhīdrāvairmarditaṃ nigalena ca /
ruddhvā liptvā dhamed gāḍhaṃ baṃdhamāyāti niścitam // Rrā_3,16.79 //
anena śatamāṃśena tāraṃ bhavati kāṃcanam // Rrā_3,16.80 //
{silver =) gold}
raktavaikrāṃtasatvaṃ tu saha hemnā tu cūrṇayet /
dvaṃdvamelāpaliptāyāṃ mūṣāyāṃ cāndhitaṃ dhamet // Rrā_3,16.81 //
tatkhoṭaṃ vābhiṣiktaṃ tu samukhe jārayedrase /
abhrasatvaprakāreṇa jārayetpāradaṃ samam // Rrā_3,16.82 //
tadrasaṃ pakvabījena sārayetpūrvavattridhā /
tadvacca jāraṇā kāryā mukhaṃ baddhvātha bandhayet // Rrā_3,16.83 //
sahasrāṃśena tenaiva tāraṃ bhavati kāṃcanam // Rrā_3,16.84 //
{silver, copper,
lead =) gold}
raktavaikrāṃtasatvaṃ ca śuddhasūtaṃ samaṃ samam /
mardyaṃ divyauṣadhīdrāvaistaptakhalve dinatrayam // Rrā_3,16.85 //
tato nigalaliptāyāṃ mūṣāyāṃ cāndhitaṃ puṭet /
karīṣāgnau divārātrau tridinaṃ ca tuṣāgninā // Rrā_3,16.86 //
samuddhṛtya punarlepyaṃ tadgolaṃ nigalena ca /
mūṣānte lavaṇaṃ dattvā ruddhvā saṃdhiṃ viśoṣayet // Rrā_3,16.87 //
punaśca lavaṇaṃ dattvā ruddhvā saṃdhiṃ viśoṣayet /
lepayet śaṃkhacūrṇena tāṃ mūṣāṃ sarvato'ṅgulam /
koṣṭhīyantre haṭhād dhāmyaṃ baddho bhavati tadrasaḥ // Rrā_3,16.88 //
tāre tāmre bhujaṃge vā sahasrāṃśena vedhayet /
jāyate kanakaṃ divyaṃ devābharaṇamuttamam // Rrā_3,16.89 //
{capalābhedāḥ}
raktā pītā sitā kṛṣṇā capalā tu caturvidhā /
vaikrāṃtasya prakāreṇa śodhyāḥ syū rasabandhakāḥ // Rrā_3,16.90 //
{capalā:: vedha with ~}
lāṃgalī karavīrāgnigirikarṇī ca ṭaṃkaṇam /
sauvīrāñjanatulyāṃśaṃ nārīstanyena peṣayet // Rrā_3,16.91 //
vajramūṣodaraṃ tena lepayetsarvato'ṅgulam /
capalā raktapītā vā bhāgamekaṃ vicūrṇayet // Rrā_3,16.92 //
suvarṇabhāgāścatvāro dvibhāgaṃ śuddhapāradam /
divyauṣadhīdravairmardyaṃ sarvametaddinatrayam // Rrā_3,16.93 //
pūrvamūṣāṃ nirudhyātha chāyāśuṣkaṃ dhameddhaṭhāt /
tatsarvaṃ jāyate khoṭaṃ śatāṃśena tu tena vai // Rrā_3,16.94 //
suśuddhaṃ vedhayennāgaṃ bhaved guṃjānibhaṃ tu tat /
nāgenānena śulbaṃ tu śatāṃśenaiva vedhayet // Rrā_3,16.95 //
aruṇābhaṃ bhavecchulbaṃ tena śulbena vedhayet /
śuddhatāraṃ śatāṃśena tattāraṃ kāṃcanaṃ bhavet // Rrā_3,16.96 //
tadvacca jāraṇā kāryā mukhaṃ baddhvātha bandhayet /
sahasrāṃśena tenaiva tāraṃ bhavati kāṃcanam // Rrā_3,16.97 //
suśuddhaṃ vedhayennāgaṃ bhavedguṃjānibhaṃ ca tat /
nāgenānena śulbaṃ tu śatāṃśenaiva vedhayet // Rrā_3,16.98 //
{lead =) copper =)
silver =) gold}
ṣaḍbhāgaṃ capalācūrṇaṃ tāraṃ syātsaptabhāgakam /
bhāgāṣṭakaṃ suvarṇaṃ ca navabhāgaṃ ca pāradam // Rrā_3,16.99 //
sarvaṃ divyauṣadhīdrāvairmardayeddivasatrayam /
tadgolaṃ nigalenaiva sarvato lepayed ghanam // Rrā_3,16.100 //
lāṃgalī karavīrāgnigṛdhraviṣṭhā samaṃ samam /
peṣayenmātuliṃgāmlaistena mūṣāṃ pralepayet // Rrā_3,16.101 //
tadruddhvā pūrvavadgolaṃ dhametkhoṭaṃ bhavettu tat /
tenaiva tu śatāṃśena nāge vedhaṃ pradāpayet // Rrā_3,16.102 //
tena nāgena śulbaṃ ca śatāṃśenaiva vedhayet /
tāmreṇa vedhayettāraṃ pūrvavatkāṃcanaṃ bhavet // Rrā_3,16.103 //
{silver =) gold}
palaikaṃ śuddhasūtaṃ ca kācapātre vinikṣipet /
pūrvavajjāritaṃ gaṃdhaṃ kṣipettasminpalatrayam // Rrā_3,16.104 //
jaṃbīrāṇāṃ dravaṃ dattvā gaṃdhatulyaṃ śanaiḥ pacet /
vālukābhāṇḍamadhye tu yāvajjīryati gaṃdhakam // Rrā_3,16.105 //
pūrvasaṃskṛtadhānyābhraṃ palamekaṃ ca tatra vai /
kṣiptvā jaṃbīranīraṃ ca biḍaṃ dattvātha pācayet // Rrā_3,16.106 //
jīrṇe yāvad bhavettattu hyamlaṃ tāvatkṣipanpacet /
tasminsvarṇaṃ palaikaṃ tu cūrṇitaṃ cābhiṣekitam // Rrā_3,16.107 //
kṣipettasminviḍaṃ cātha deyaṃ jaṃbīrasaṃyutam /
pacejjīrṇaṃ bhavedyāvattatraiva mṛduvahninā // Rrā_3,16.108 //
biḍamamlaṃ kṣipanneva jīrṇe coddhṛtya mardayet /
tridinaṃ taptakhalve tu divyauṣadhīdravairyutam // Rrā_3,16.109 //
mūlamīśvaraliṅgyutthaṃ śigrumūlaṃ ca peṣayet /
vajramūṣāmanenaiva liptvā pūrvarasaṃ kṣipet // Rrā_3,16.110 //
ruddhvā svedyaṃ karīṣāgnāvahorātrāt samuddharet /
pūrvavanmarditaṃ ruddhvā dhamed baddho bhavedrasaḥ // Rrā_3,16.111 //
catuḥṣaṣṭitamāṃśena datte tāramanena vai /
vedhayejjārayed divyaṃ kāṃcanaṃ siddhasaṃmatam // Rrā_3,16.112 //
{silver =) gold}
śataniṣkaṃ śuddhasūtaṃ daśaniṣkaṃ tu gaṃdhakam /
kṣaṇaṃ kanyādravair mardyaṃ pātanāyaṃtragaṃ pacet // Rrā_3,16.113 //
ūrdhvalagnaṃ samādāya gaṃdhakaṃ daśaniṣkakam /
dattvā mardyaṃ punastadvadyaṃtre pacyāt samuddharet // Rrā_3,16.114 //
evaṃ punaḥ punaḥ kuryādekaviṃśativārakam /
gaurīyantre tu tatsūtaṃ kṣiptvā deyaṃ tu gaṃdhakam // Rrā_3,16.115 //
bhāvitaṃ pūrvayogena viṃśatyaṃśena cūrṇitam /
ruddhvā laghupuṭe pacyājjīrṇe gaṃdhaṃ pradāpayet // Rrā_3,16.116 //
evaṃ punaḥ punarjāryaṃ yathāśakti krameṇa vai /
jīrṇe śataguṇe gandhe śatavedhī bhavedrasaḥ // Rrā_3,16.117 //
sahasraguṇite jīrṇe sahasrāṃśena vedhayet /
lakṣajīrṇe lakṣavedhī koṭivedhī bhavedrasaḥ // Rrā_3,16.118 //
jīrṇe koṭiguṇe gandhe'pyevaṃ syāduttarottaram /
sārayet pakvabījena pūrvavajjārayet kramāt // Rrā_3,16.119 //
mukhaṃ baddhvā rasaṃ baddhvā tāre vedhaṃ pradāpayet /
jāyate kanakaṃ divyaṃ devābharaṇabhūṣaṇam // Rrā_3,16.120 //
bhūsattvakaiḥ paramaguhyatamaiḥ sasūtair vaikrāntakaiḥ sacapalai rasagaṃdhakaiśca /
dṛṣṭvānubhūya sakalaṃ sukhasādhyayogaiḥ samyak suvarṇakaraṇaṃ gaditaṃ sudhīnām // Rrā_3,16.121 //
RRĀ, 3, 17
vajrābhrasatvavarahāṭakalohajālaṃ kuryād drutaṃ dravabhavaṃ kila baṃdhayogyam /
nānāvidhaiḥ sugamasaṃskṛtayogarājaistadvakṣyate paramasiddhikaraṃ narāṇām // Rrā_3,17.1 //
{abhrakadruti (1)}
śuddhakṛṣṇābhrapatrāṇi pīlutailena lepayet /
gharme śoṣyāṇi saptāhaṃ liptvā liptvā punaḥ punaḥ // Rrā_3,17.2 //
tridinaṃ cāmlavargeṇa tadvacchoṣyāṇi cātha vai /
snuhyarkārjunavajrīṇāṃ kaṭutuṃbyā samāharet // Rrā_3,17.3 //
kṣāraṃ kṣāratrayaṃ caitadaṣṭakaṃ cūrṇitaṃ samam /
vajrakaṃdaṃ kṣīrakandaṃ bṛhatī kaṇṭakārikā // Rrā_3,17.4 //
vanavṛntāka eteṣāṃ dravairbhāvyaṃ dinatrayam /
anena kṣārakalkena pūrvapatrāṇi lepayet // Rrā_3,17.5 //
ātape kāṃsyapātre tu sthāpyaṃ lepyaṃ punaḥ punaḥ /
evaṃ dinatrayaṃ kuryād drutirbhavati nirmalā // Rrā_3,17.6 //
{abhrakadruti (2)}
amlavargeṇa patrāṇi kṣiped gharme dinatrayam /
tathānyānyabhrapatrāṇi kṣālayet kṣīrakaṃdakaiḥ // Rrā_3,17.7 //
kṣārairyāvad bhavetkalkastatkalkaiḥ pūrvapatrakam /
liptvā liptvā kṣiped gharme kāṃsyapātre viśoṣayet // Rrā_3,17.8 //
saptāhānnātra saṃdeho rasarūpā drutirbhavet // Rrā_3,17.9 //
{abhrakadruti (3)}
kākāṇḍāphalacūrṇaṃ tu mitrapaṃcakasaṃyutam /
etattulyaṃ ca dhānyābhramamlairmardyaṃ dināvadhi /
aṃdhamūṣāgataṃ dhmātaṃ drutirbhavati nirmalā // Rrā_3,17.10 //
{abhrakadruti (4)}
dhānyābhrakaṃ sagomāṃsam abhrapādaṃ ca saiṃdhavam /
snuhyarkapayasā drāvairmunibhirmardayet tryaham // Rrā_3,17.11 //
tadgolaṃ kadalīkaṃde kṣiptvā bāhye mṛdā lipet /
karīṣāgnau tryahaṃ pacyād drutirbhavati nirmalā // Rrā_3,17.12 //
{abhrakadruti (5)}
agastyapatraniryāsairmardyaṃ dhānyābhrakaṃ dinam /
tadgolaṃ nikṣipet kaṃde sūraṇotthe nirudhya ca // Rrā_3,17.13 //
tatkaṃdaṃ nikhaned goṣṭhabhūmau māsātsamuddharet /
kaṃdodarād drutirgrāhyā sūtatulyā tu nirmalā // Rrā_3,17.14 //
{abhrakadruti (6)}
dhānyābhrakaṃ dinaṃ mardyamajamāryā dravairdinam /
sthāpayenmṛṇmaye pātre tryahād gharme bhavatyalam // Rrā_3,17.15 //
{abhrakadruti (7)}
saptāhaṃ munitoyena dhānyābhraṃ saiṃdhavaṃ śilā /
mardayedbhāvayed gharme tato dārvī suvarcalam // Rrā_3,17.16 //
maricam abhrapādāṃśaṃ mūrvāpatrarasairdinam /
mardayedvajravallyutthairdravairbhāvyaṃ dināvadhi // Rrā_3,17.17 //
śarāvasaṃpuṭe taṃ tu ruddhvā dhmāte drutirbhavet // Rrā_3,17.18 //
{abhrakadruti (8)}
dhānyābhrakaṃ prayoktavyaṃ kākinībījatulyakam /
snuhīkṣīreṇa saptāhaṃ gharme tāpyaṃ drutirbhavet // Rrā_3,17.19 //
{abhrakadruti (9)}
vajravallīdravairmardyaṃ dhānyābhraṃ sasuvarcalam /
tulyaṃ tridinaparyantaṃ tatastaṃ śarāvasaṃpuṭe // Rrā_3,17.20 //
ruddhvā dhmāte dravatyeva rasarūpaṃ na saṃśayaḥ /
ityevaṃ rasarūpaṃ ca jāyate naiva saṃśayaḥ // Rrā_3,17.21 //
{abhrakadruti (10)}
uduṃbarodbhavaiḥ kṣīrairabhrapatrāṇi pācayet /
sthālyāṃ vā pācayedetān bhavanti navanītavat // Rrā_3,17.22 //
tatastaṃ vaṭakaṃ kṛtvā chidramūṣāṃ nirudhya ca /
yāmatrayaṃ dhamed gāḍham adhobhāṇḍe drutiḥ patet // Rrā_3,17.23 //
{abhrakadruti (11)}
kākoduṃbarijaiḥ kṣīrairmardyaṃ dhānyābhrakaṃ dinam /
vanamūṣakabījāni tvagvarjyānyabhrakaiḥ samam // Rrā_3,17.24 //
mardayitvārdhayāmaṃ taṃ drāvyaṃ pātālayaṃtrakaiḥ /
ahorātraṃ puṭaṃ deyaṃ drutirbhavati nirmalā // Rrā_3,17.25 //
{abhrakadruti (12)}
kapitiṃdujātaphalaiḥ samaṃ dhānyābhrakaṃ dṛḍham /
mardayeddinamekaṃ tu kācakūpyāṃ niveśayet // Rrā_3,17.26 //
narakeśairmukhaṃ ruddhvā kūpikāṃ lepayenmṛdā /
puṭetpātālayaṃtreṇa dinānte drutimāpnuyāt // Rrā_3,17.27 //
{abhrakadruti (13)}
dhānyābhrakasamāṃśena cūrṇaṃ guṃjāphalasya tu /
snuhīkṣīreṇa saptāhaṃ bhāvitaṃ dhamanād bhavet // Rrā_3,17.28 //
{abhrakadruti (14)}
raktotpalasya nīlotthadravairmardyaṃ dinatrayam /
dhānyābhrakaṃ dhamedruddhvā vajramūṣāgataṃ dhamet // Rrā_3,17.29 //
vegīphalasya cūrṇena tulyaṃ dhānyābhrakaṃ tryaham /
bhāvyaṃ gharme snuhīkṣīrairdhmātaṃ saṃpuṭagaṃ dravet // Rrā_3,17.30 //
{abhrakadruti (15)}
athavā chāgamūtreṇa bhāvayet kapitiṃdujam /
phalacūrṇaṃ tu tacchuṣkaṃ drute satve pravāpayet // Rrā_3,17.31 //
dvitrivāraprayogeṇa drutirbhavati nirmalā // Rrā_3,17.32 //
{abhrakasattvadruti (2)}
narakeśodbhavaistailaiḥ secayedabhrasattvakam /
tadgolaṃ gomayairliptvā vajramūṣāntare kṣipet /
haṭhād dhmāte dravatyeva tiṣṭhate rasarājavat // Rrā_3,17.33 //
{abhrakasattvadruti (3)}
bhāvayennaramūtreṇa kṣīrakaṃdasya cūrṇakam /
daśavāraṃ prayatnena śoṣyaṃ peṣyaṃ punaḥ punaḥ // Rrā_3,17.34 //
tenāvāpaṃ drute satve dattvā dattvā ca saṃdhamet /
yāvat tad dravatāṃ yāti tāvaddeyaṃ punaḥ punaḥ /
lohaṃ ca dravate tena haṭhād dhmāte na saṃśayaḥ // Rrā_3,17.35 //
{abhrakasattvadruti (4)}
paṃcāṃgaṃ devadālyutthaṃ cūrṇaṃ bhāvyaṃ ca taddravaiḥ /
śoṣyaṃ peṣyaṃ punarbhāvyaṃ śatavāraṃ prayatnataḥ // Rrā_3,17.36 //
taccūrṇaṃ daśamāṃśena drute satve pratāpayet /
tatpunarjāyate baddho vāpo deyaḥ punaḥ punaḥ // Rrā_3,17.37 //
{abhrakasattvadruti (5)}
kṣīrakaṃdadravairbhāvyaṃ śatadhā kṣīrakaṃdakam /
tadvāpena dravetsattvaṃ lohāni sakalāni ca // Rrā_3,17.38 //
{abhrakasattvadruti (6)}
sarvaṃ dhānyāmlasaṃdhānair bhāvyamabhrakasatvakam /
niculakṣārasaṃyuktaṃ dhmātaṃ tiṣṭhati sūtavat // Rrā_3,17.39 //
{suvarṇadruti (1)}
iṃdragopakacūrṇaṃ tu devadālīphaladravaiḥ /
bhāvitaṃ caikaviṃśāhād drute hemni pravāpayet // Rrā_3,17.40 //
kiṃcitkiṃcitsamaṃ yāvat tāvattiṣṭhati sūtavat // Rrā_3,17.41 //
{suvarṇaraupyadruti (2)}
śatadhā naramūtreṇa bhāvayeddevadālikām /
taccūrṇaṃ vāpamātreṇa drutiḥ syāt svarṇatārayoḥ // Rrā_3,17.42 //
{tīkṣṇalohadruti (1)}
suradālībhavaṃ bhasma naramūtreṇa bhāvitam /
trisaptavāraṃ taṃ kṣāraṃ vāpe tīkṣṇadrutirbhavet // Rrā_3,17.43 //
{tīkṣṇalohadruti (2)}
meṣaśṛṃgī sakūrmāsthiśilājatuni vāpayet /
sāraṃ drutirbhavetsatyam āvartyādau pradāpayet // Rrā_3,17.44 //
{sarvadhātudruti (1)}
gaṃdhakaṃ kāṃtapāṣāṇaṃ cūrṇayitvā samaṃ samam /
drute lohe pratīvāpo deyo lohāṣṭakaṃ dravet // Rrā_3,17.45 //
{sarvadhātudruti (2)}
devadālyā dravairbhāvyaṃ gaṃdhakaṃ dinasaptakam /
tena pravāpamātreṇa lohaṃ tiṣṭhati sūtavat // Rrā_3,17.46 //
{suvarṇadruti (3)}
atisthūlasya bhekasya nivāryāntrāṇi nikṣipet /
udare ṭaṃkaṇaṃ pūrṇaṃ tadrakṣedbhāṃḍamadhyagam // Rrā_3,17.47 //
aṣṭāhād grāhayet tasmāttailaṃ pātālayaṃtrake /
tattailaṃ drāvite svarṇe kṣiped drutimavāpnuyāt // Rrā_3,17.48 //
{suvarṇadruti (4)}
iṃdragopo 'śvalālā ca śaśamaṇḍūkayorvasā /
asthīni ca samaṃ piṣṭvā drute hemni pravāpayet // Rrā_3,17.49 //
jāyate rasarūpaṃ taccirakālaṃ ca tiṣṭhati // Rrā_3,17.50 //
{suvarṇadruti (5)}
iṃdragopaṃ kulīrāsthi devadālyāśca bījakam /
cūrṇitaṃ bhāvayed drāvairdevadālyudbhavairdinam // Rrā_3,17.51 //
anena drāvite hemni vāpo deyaḥ punaḥ punaḥ /
tiṣṭhate rasarūpaṃ taccirakālaṃ śivoditam // Rrā_3,17.52 //
{tīkṣṇalohadruti (3)}
tīkṣṇacūrṇaṃ ca saptāhaṃ pakvadhātrīphaladravaiḥ /
lolitaṃ bhāvayed gharme kṣīrakandadravaiḥ punaḥ // Rrā_3,17.53 //
saptāhaṃ bhāvayetsamyak srāvasaṃpuṭake tathā /
dhāmitaṃ dravamāyāti ciraṃ tiṣṭhati sūtavat // Rrā_3,17.54 //
{kāntalohadruti}
śṛgālameṣakūrmāhiśalyāni ca śilājatu /
etatsarvaṃ cūrṇayitvā sutapte kāṃtacūrṇake /
vāpayed dravatāṃ yāti yathā sūtaṃ suniścitam // Rrā_3,17.55 //
{sarvalohadruti (3)}
lohacūrṇaṃ yatheṣṭaikaṃ panasasya phaladravaiḥ /
saptāhaṃ bhāvayed gharme hyamlavargeṇa mardayet /
dravate dhamanenaiva lipiyogyaṃ na saṃśayaḥ // Rrā_3,17.56 //
{sarvalohadruti (4)}
gaṃdhakaṃ raktalavaṇaṃ tulyaṃ deyaṃ punaḥ punaḥ /
drutānāṃ taptacūrṇānāṃ sarveṣāṃ drāvaṇaṃ param // Rrā_3,17.57 //
{sarvalohadruti (5)}
pītamaṇḍūkagarbhe tu cūrṇitaṃ ṭaṃkaṇaṃ kṣipet /
ruddhvā bhāṃḍe kṣiped bhūmau trisaptāhāt samuddharet // Rrā_3,17.58 //
tatsamastaṃ vicūrṇyātha drute lohe pravāpayet /
tiṣṭhanti rasarūpāṇi sarvalohāni nānyathā // Rrā_3,17.59 //
{mākṣikasattvadruti (2)}
eraṃḍotthena tailena guṃjākṣaudraṃ ca ṭaṃkaṇam /
marditaṃ tasya vāpena satvaṃ mākṣikajaṃ dravet // Rrā_3,17.60 //
{sarvaratnānāṃ sarvalohānāṃ drutiḥ}
kṣāratrayaṃ rāmaṭhaṃ ca caṇakāmlāmlavetasam // Rrā_3,17.61 //
jvālāmukhī cekṣurakaṃ sthalakumbhīphalāni ca /
snuhyarkapayasā ślakṣṇaṃ piṣṭvā tadgolakaṃ kṣipet // Rrā_3,17.62 //
vajramukhyāni ratnāni vastre baddhvā paceddhaṭhāt /
dolāyaṃtreṇa dhānyāmle bhavedyāmāṣṭakaṃ drutam // Rrā_3,17.63 //
vajrābhrakaṃ nīlapuṣpaṃ muktāvidrumamākṣikam /
pauṇḍraṃ vaiḍūryamāṇikyaṃ rājāvartendranīlakam // Rrā_3,17.64 //
vaikrāṃtaṃ sphāṭikaṃ caiva dravanti rasasannibhāḥ /
etairevauṣadhair lohajātaṃ dravati vāpanāt // Rrā_3,17.65 //
{vajradruti (1)}
vajravallyantarasthaṃ ca kṛtvā vajraṃ nirundhitam /
jalabhāṃḍagataṃ svedyaṃ saptāhād dravatāṃ vrajet // Rrā_3,17.66 //
{vajradruti (2)}
sūkṣmacūrṇaṃ tu saptāhaṃ vetasāmle vinikṣipet /
saptāhād uddhṛtaṃ taṃ vai puṭe ruddhvā drutirbhavet // Rrā_3,17.67 //
{vaikrāntadruti (1)}
śvetavarṇaṃ tu vaikrāṃtamamlavetasabhāvitam /
saptāhānnātra saṃdehaḥ khare gharme dravatyalam // Rrā_3,17.68 //
{vaikrāntadruti (2)}
ketakīsvarasaṃ grāhyaṃ saiṃdhavaṃ svarṇapuṣpikā /
iṃdragopakasaṃyuktaṃ sarvaṃ bhāṃḍe vinikṣipet // Rrā_3,17.69 //
saptāhaṃ svedayettasminvaikrāṃtaṃ dravatāṃ vrajet /
lohāṣṭakaṃ ca ratnāni yogasyāsya prabhāvataḥ // Rrā_3,17.70 //
kurute yogarājo'yaṃ ratnānāṃ drāvaṇaṃ param // Rrā_3,17.71 //
{sarvadrutīnāṃ sthāpanādhāraḥ}
kusumbhatailamadhye tu saṃsthāpyā drutayaḥ pṛthak /
tiṣṭhanti cirakālaṃ tu prāpte kārye niyojayet // Rrā_3,17.72 //
ityevaṃ drutisaṃcayaṃ samucitaiḥ sārātisārair mataiḥ kṛtvā vārtikapuṃgavo'tra satataṃ śrīpārade melayet /
tenaivādbhutabhakṣaṇaṃ sukanakaṃ kṛtvātha vidvadvare deyaṃ dīnajane ca duḥkhavimukhaṃ kuryātsamastaṃ jagat // Rrā_3,17.73 //
RRĀ, 3, 18
drutiriha paripācyā jārayet pāradendre munigaṇitam athāsau sāritaḥ koṭivedhī /
atha pavikṛtabījaṃ ratnagarbhaṃ drutaṃ vā carati yadi rasendraḥ syāttadā śabdavedhī // Rrā_3,18.1 //
{drutīnāṃ rasena saha melāpanam (1)}
pāṭhā vaṃdhyā tālamūlī nīlīsindūracitrakā /
padmakandaṃ kṣīrakandaṃ samaṃ nāgabalā tathā // Rrā_3,18.2 //
eteṣāṃ grāhayet svacchaṃ rasaṃ vastreṇa gālitam /
drutiṃ samukhasūtaṃ ca auṣadhīnāṃ tathā dravam // Rrā_3,18.3 //
sarvaṃ kṣiptvā ghoṣapātre śoṣayedātape khare /
dravaḥ punaḥ punardeyo yāvadyāmatrayaṃ bhavet // Rrā_3,18.4 //
milanti drutayaḥ sarvāḥ pārade nātra saṃśayaḥ // Rrā_3,18.5 //
{sarvadrutimelāpana (2)}
vajrakaṃdāmṛtā guṃjā dravairmardyaṃ ca pūrvavat /
milanti drutayaḥ sarvā rasarāje na saṃśayaḥ // Rrā_3,18.6 //
{sarvadrutimelāpana (3)}
kṛṣṇāguru sitā hiṅgu kastūrībrahmabījakam /
tulyaṃ cūrṇaṃ daśāṃśena sūte drutiyute kṣipet // Rrā_3,18.7 //
milanti drutayaḥ sarvā anenaiva na saṃśayaḥ // Rrā_3,18.8 //
{sarvadrutimelāpana (4)}
kṛṣṇāguru śvetahiṃgu sitā laśunanābhayaḥ /
pūrvavanmardanenaiva milanti drutayo rase // Rrā_3,18.9 //
{sarvadrutimelāpana (5)}
aśvalālārdrakaṃ nimbapatrāṇi laśunaṃ samam /
ṭaṃkaṇena samāyuktaṃ pūrvavad drutimelakam // Rrā_3,18.10 //
{sarvadrutimelāpana (6)}
mākṣikaṃ saviṣaṃ guṃjā ṭaṃkaṇaṃ strīrajaḥ samam /
strīstanyaṃ saṃyutaṃ piṣṭvā tena mūṣāṃ pralepayet // Rrā_3,18.11 //
drutiyuktaṃ rasaṃ tatra kṣiptvā ruddhvā dināvadhi /
svedayet karīṣāgnisthaṃ tridinaṃ vā tuṣāgninā /
milanti drutayaḥ sarvā mīlitā jārayettataḥ // Rrā_3,18.12 //
drutayo mīlitā yena mūṣāṃ tenaiva lepayet /
tathā ca jīvayogena khyāte'yaṃ liptamūṣikā // Rrā_3,18.57 //
{copper =) gold}
hemakāṃtadrutiṃ tulyāṃ melayetsamukhe rase /
ṣoḍaśāṃśaṃ rasātsarvaṃ liptamūṣāndhitaṃ puṭet // Rrā_3,18.58 //
satuṣe'tha karīṣāgnau yāvatsūtāvaśeṣitam /
punaśca melayettadvat sarvavajjārayettataḥ // Rrā_3,18.59 //
evaṃ samāṃ drutiṃ sūte jārayetkramayogataḥ /
tatastaṃ pakvabījena sārayejjāraṇātrayam // Rrā_3,18.60 //
mūṣāyantre tu tajjāryaṃ mukhaṃ baddhvātha bandhayet /
tārāre tāmrasaṃyukte śatāṃśena niyojayet // Rrā_3,18.61 //
krāmaṇena samāyuktaṃ divyaṃ bhavati kāṃcanam // Rrā_3,18.62 //
{copper =) gold}
hemābhraśulbadrutayo dviguṇaṃ jārayedrase /
pūrvavatkramayogena tato raṃjakabījakam // Rrā_3,18.63 //
mūṣāyantre samaṃ jāryaṃ sārayetsāraṇātrayam /
mukhaṃ baddhvā rasaṃ baddhvā sahasrāṃśena vedhayet /
tārāraṃ tāmrasaṃyuktaṃ divyaṃ bhavati kāṃcanam // Rrā_3,18.64 //
{=) gold}
kāṃtaśulbasuvarṇānāṃ drutayaḥ samukhe rase /
jārayetpūrvayogena pratyekaṃ dviguṇaṃ kramāt // Rrā_3,18.65 //
tato raṃjakabījāni dviguṇaṃ tasya jārayet /
atha bījaistridhā sāryaṃ jārayetsārayetpunaḥ // Rrā_3,18.66 //
jārito'tha mukhaṃ baddhvā rasaṃ baddhvātha vedhayet /
ayutāṃśena tenaiva pūrvavatkāṃcanaṃ bhavet // Rrā_3,18.67 //
{lakṣavedhī rasaḥ (drutijāraṇena)}
kāṃtahemābhradrutayo yāvatpañcaguṇaṃ kramāt /
jārayetpūrvayogena tato raṃjakabījakam // Rrā_3,18.68 //
jāryaṃ pañcaguṇaṃ tasminmūṣāyantre prayatnataḥ /
sārayet pakvabījena tridhā taṃ jārayetpunaḥ // Rrā_3,18.69 //
punaḥ sāryaṃ punarjāryam evaṃ vāratraye kṛte /
mukhaṃ baddhvā rasaṃ baddhvā lakṣavedhī bhavedrasaḥ // Rrā_3,18.70 //
{daśalakṣavedhī rasaḥ}
ā ratnahemadrutayaḥ ṣaḍguṇaṃ jāryate rase /
ṣaḍguṇaṃ raṃjakaṃ bījaṃ tatastasyaiva jārayet // Rrā_3,18.71 //
tridhā sāryaṃ punarjāryam evaṃ vāracatuṣṭayam /
mukhaṃ baddhvā rasaṃ baddhvā nāgatailena vedhayet /
daśalakṣāṃśayogena divyaṃ bhavati kāṃcanam // Rrā_3,18.72 //
{mercury:: vedhin:: 100 to koṭi}
pratyekaṃ sūtatulyāṃśamabhrahemadrutidvayam /
melitaṃ pūrvayogena jārayet tat krameṇa vai // Rrā_3,18.73 //
śatavedhī bhavetsūto dvidhā sahasravedhakaḥ /
triguṇe'yutavedhī syāllakṣavedhī caturguṇe // Rrā_3,18.74 //
samyak pañcaguṇe jīrṇe daśalakṣāṇi vidhyati /
evaṃ rasaguṇe jīrṇe koṭivedhī bhavedrasaḥ // Rrā_3,18.75 //
tataḥ saptaguṇaṃ tasya jāryaṃ raṃjakabījakam /
tridhātha pakvabījena sārayet pūrvavat kramāt // Rrā_3,18.76 //
jāraṇā sāraṇā kāryā punaḥ sāraṇajāraṇe /
anena kramayogena saptaśṛṅkhalikākramāt // Rrā_3,18.77 //
mukhaṃ baddhvā rasaṃ baddhvā koṭivedhī bhavettu saḥ /
tāre ca tāmrasaṃyukte krāmaṇāntaṃ niyojayet // Rrā_3,18.78 //
{mercury:: bandhana (?)}
śvetābhratāraghoṣāradrutayaḥ samukhe rase /
jāryāḥ samā yathāpūrvaṃ tārabījena sārayet /
tridhā taṃ pūrvavajjāryaṃ mukhaṃ baddhvātha bandhayet // Rrā_3,18.79 //
{tin =) silver}
kāṃtatārāradrutayo dviguṇāḥ samukhe rase /
jārayettriguṇā yāvat pakvabījena cāthavā // Rrā_3,18.80 //
sāritaṃ jāritaṃ kuryātpūrvavacchṛṅkhalātrayam /
mukhaṃ baddhvā rasaṃ baddhvā ayutāṃśena vedhayet // Rrā_3,18.81 //
drute baṃge tu tattāraṃ bhavetkuṃdendusannibham // Rrā_3,18.82 //
{tin:: stambhana}
tāratīkṣṇaghoṣajātā drutayaḥ samukhe rase /
kuryāt caturguṇā yāvat tārabījena sārayet // Rrā_3,18.83 //
catasraḥ śṛṅkhalā yāvanmukhaṃ baddhvātha bandhayet /
anena lakṣabhāgena baṃgastambho bhaved dṛḍhaḥ // Rrā_3,18.84 //
{mercury:: koṭivedhī}
tārā kāṃtadrutayo jāryā saptaguṇā rase /
tatsāryaṃ tārabījena saptaśṛṃkhalikā kramāt // Rrā_3,18.85 //
mukhaṃ baddhvā rasaṃ baddhvā koṭivedhī bhavedrasaḥ // Rrā_3,18.86 //
{saptaśṛṅkhalā}
samukhasya rasendrasya dhānyābhraṃ pūrvasaṃskṛtam /
cārayejjārayettadvat samāṃśaṃ cātha tasya vai // Rrā_3,18.87 //
ṣaḍguṇaṃ dvaṃdvite vyomni sarvaṃ jāryaṃ ca pūrvavat /
tato mākṣikasatvaṃ ca pādāṃśaṃ tasya garbhataḥ // Rrā_3,18.88 //
drāvayejjārayettadvattāvadrasakasatvakam /
pūrvavad drāvitaṃ jāryaṃ mūṣāyantre tu tat kramāt // Rrā_3,18.89 //
garbhadrāvaṇakaṃ bījaṃ drāvitaṃ jārayetpunaḥ /
bhaveccaturguṇaṃ yāvatpaścādabhrasuvarṇayoḥ // Rrā_3,18.90 //
drutiṃ samasamāṃ sūte dvaṃdvayitvātha jārayet /
pūrvavatkramayogena kāṃtahemno drutiḥ punaḥ // Rrā_3,18.91 //
pratyekaṃ jārayettulyaṃ svarṇatīkṣṇadrutistathā /
dvaṃdvitāṃ jārayettulyāṃ tato raṃjakabījakam // Rrā_3,18.92 //
pūrvavatkramayogena jārye tasmin caturguṇam /
tatastaṃ pakvabījena sārayetsāraṇātrayam // Rrā_3,18.93 //
tadeva jāritaṃ kuryānmūṣāyantre tu pūrvavat /
ityevaṃ saptavārāṇi sāritaṃ tat tridhā tridhā // Rrā_3,18.94 //
pūrvavajjāraṇā kāryā khyāteyaṃ saptaśṛṅkhalā /
sāraṇā yatra yatroktā vijñeyā vārtikaiḥ punaḥ // Rrā_3,18.95 //
mukhaṃ baddhvā rasaṃ baddhvā koṭivedhī bhavedrasaḥ /
krāmaṇena samāyuktaṃ caṃdrārkaṃ kāṃcanaṃ bhavet // Rrā_3,18.96 //
karmāṣṭādaśakenaiva kramād vedhaḥ prakāśitaḥ /
samukhaṃ nirmukhaṃ baṃdhaṃ rasabaṃdhaṃ tatheritam // Rrā_3,18.97 //
gopitaṃ śaṃbhunā siddhaiḥ sūcitaṃ na prakāśitam /
vārtikānāṃ hitārthāya mayā tatprakaṭīkṛtam // Rrā_3,18.98 //
{vajrabīja}
vajrabhasma śuddhahema vyomasatvamayorajaḥ /
catvāri samabhāgāni nāgacūrṇaṃ catuḥsamam // Rrā_3,18.99 //
dvaṃdvamelāpaliptāyāṃ mūṣāyāṃ cāndhitaṃ dhamet /
ekībhūte samuddhṛtya mūṣāyāṃ prakaṭaṃ dhamet // Rrā_3,18.100 //
mākṣikāddhautasattvaṃ ca stokaṃ stokaṃ vinikṣipet /
hemavajrāvaśeṣaṃ tu yāvatsyāduddharettataḥ // Rrā_3,18.101 //
tasminnāgaṃ vyomasattvam ayaścūrṇaṃ ca pūrvavat /
nikṣiped dvaṃdvaliptāyāṃ mūṣāyāṃ cāndhitaṃ dhamet // Rrā_3,18.102 //
miśrībhūtaṃ samuddhṛtya mūṣāyāṃ prakaṭaṃ dhamet /
svarṇavajrāvaśeṣaṃ tadyāvajjātaṃ samuddharet // Rrā_3,18.103 //
evaṃ punaḥ punarjāryaṃ vyomasatvāyasaṃ phaṇī /
pūrvavat kramayogena ṣaḍguṇaṃ jārayetpunaḥ // Rrā_3,18.104 //
mākṣikāddhautasattvakam [... au6 Zeichenjh] /
kṣipan kṣipandhamettaṃ tu bāhyamevaṃ tu ṣaḍguṇam // Rrā_3,18.105 //
vajrabījamidaṃ khyātaṃ jāraṇe paramaṃ hitam // Rrā_3,18.106 //
{vajrabījajāraṇena sparśavedhī śabdavedhī rasaḥ}
vāsanāmukhite sūte dvaṃdvitaṃ vyomasatvakam /
pūrvavat kramayogena ṣaḍguṇaṃ jārayetpunaḥ // Rrā_3,18.107 //
tasmin jāryaṃ vajrabījaṃ vyomasattvakrameṇa vai /
grasate kacchape yaṃtre yathājīrṇaṃ tathā phalam // Rrā_3,18.108 //
dviguṇe 'yutavedhī syāttriguṇe lakṣavedhakaḥ /
yadā caturguṇaṃ jīrṇaṃ daśalakṣāṇi vidhyati // Rrā_3,18.109 //
koṭivedhī pañcaguṇe daśakoṭyastu ṣaḍguṇe /
arbudāṃśāt saptaguṇe śaṅkhavedhyaṣṭame guṇe // Rrā_3,18.110 //
navame kharvavedhī syāddaśame padmavedhakaḥ /
trayodaśaguṇe jīrṇe sparśavedhī bhavedrasaḥ // Rrā_3,18.111 //
caturdaśaguṇe jīrṇe bhavetpāṣāṇavedhakaḥ /
tripañcaguṇite jīrṇe saśailavanakānanām // Rrā_3,18.112 //
vedhayenmedinīṃ sarvāṃ sa bhaved bhūcaro rasaḥ /
evaṃ kalāguṇe jīrṇe trailokyavyāpako bhavet // Rrā_3,18.113 //
khecaro rasarājendro mukhasthaḥ khegatipradaḥ /
jāyate ca yathāśaktyā tataḥ sāryaṃ krameṇa vai // Rrā_3,18.114 //
vajrabījena tulyena prathamā sāraṇā bhavet /
pūrvavajjāraṇā kāryā dviguṇenānusārayet // Rrā_3,18.115 //
tathaiva jārayed bhūyaḥ kartavyā pratisāraṇā /
triguṇena tu tenaiva mukhaṃ baddhvātha bandhayet // Rrā_3,18.116 //
dvisahasrādilakṣāntaṃ vedhakasyāpyayaṃ vidhiḥ /
ityevaṃ ca punaḥ kuryātsāraṇāṃ koṭivedhake // Rrā_3,18.117 //
daśakoṭyādyarbudānte ca jārite vedhake rase /
triprakārā prakartavyā sāraṇā tu tridhā tridhā // Rrā_3,18.118 //
caturguṇā śaṅkhavedhe tadūrdhvaṃ pañcadhā bhavet /
ṣaḍguṇā padmavedhe tu mūlavedhe tu saptadhā // Rrā_3,18.119 //
aṣṭadhā sparśavedhe tu daśadhā śabdavedhake /
tatastrayodaśaguṇāḥ kalāguṇe kalāguṇāḥ // Rrā_3,18.120 //
kramaśaḥ sāraṇā kāryā yathāśaktyānusārataḥ /
mukhaṃ baddhvā rasaṃ baddhvā paścādvedhaṃ prakalpayet // Rrā_3,18.121 //
caṃdrārke vā bhujaṃge vā krāmaṇena samāyutam /
ityevaṃ padmaparyantaṃ saṃkhyāvedhāttu yo rasaḥ // Rrā_3,18.122 //
tadveṣṭitaṃ madhūcchiṣṭaiḥ kuṃtavedhe tu yojayet /
tatsarvaṃ kanakaṃ divyaṃ jāyate śaṃbhubhāṣitam // Rrā_3,18.123 //
{dhūmavedhavidhi}
dhūmavedhe rasaṃ piṣṭvā tena vastraṃ pralepayet /
tato jyotiṣmatītaile dhṛtvā vartiṃ kalpayet // Rrā_3,18.124 //
jvalitāṃ tāṃ tāmrakūṭe yojayetpattratāṃ gate /
taddhūmagaṃdhamātreṇa sarvaṃ bhavati kāṃcanam // Rrā_3,18.125 //
{sparśavedhavidhi}
sparśavedhī raso yo'sau guṭikāṃ tena kārayet /
drutānāmaṣṭalohānāṃ kṣiptvā madhye samuddharet /
tad bhavetkāṃcanaṃ divyamasaṃkhyaṃ nātra saṃśayaḥ // Rrā_3,18.126 //
{śabdavedhavidhi}
śabdavedhī raso yo'sau guṭikāṃ tena kārayet /
dhārayed vaktramadhye tu tato lohāni vedhayet /
tatsarvaṃ jāyate svarṇaṃ śrute śabde na saṃśayaḥ // Rrā_3,18.127 //
{pāṣāṇavedhavidhi}
pāṣāṇavedhako yo'sau parvatāni tu tena vai /
vedhayedagninā taptān sarvaṃ bhavati kāṃcanam // Rrā_3,18.128 //
{medinīvedhavidhi}
medinīvedhako yo'sau rājikārdhārdhamātrakaḥ /
tenaiva vedhayetsarvāṃ saśailavanakānanām /
medinī sā svarṇamayī bhavetsatyaṃ śivoditam // Rrā_3,18.129 //
{trailokyavyāpakavidhi}
trailokyavyāpako yo'sau taṃ kare dhārayettu yaḥ /
sa bhavetkhecaro divyo mahākāyo mahābalaḥ // Rrā_3,18.130 //
svecchācārī mahāvīraḥ śivatulyo bhavettu saḥ /
tasya mūtrapurīṣābhyāṃ sarvalohāni kāṃcanam // Rrā_3,18.131 //
jāyante nātra saṃdehastatsvedasparśanādapi /
rasakāyo mahāsiddhaḥ sarvalokeṣu pūjyate // Rrā_3,18.132 //
avadhyo devadaityānāṃ yāvaccandrārkamedinī /
bhuñjāno divyabhogāṃśca krīḍate bhairavo yathā // Rrā_3,18.133 //
{rasabījaṃ śatavedhī}
bhāgatrayaṃ śuddhasūtaṃ bhāgaikaṃ mṛtavajrakam /
kākinīrajasā mardyaṃ taptakhalve dināvadhi // Rrā_3,18.134 //
tenaiva pādabhāgena hemapatrāṇi lepayet /
vyomavallīrasaiḥ piṣṭaṃ kāṃtaṭaṃkaṇatālakam // Rrā_3,18.135 //
anena cāṣṭamāṃśena pūrvaliptāni lepayet /
ruddhvā svedyaṃ divārātrau karīṣāgnau tataḥ punaḥ // Rrā_3,18.136 //
kadalīkaṃdasauvīraṭaṃkaṇaṃ ca samaṃ samam /
kaṇṭakāryā dravaiḥ piṣṭvā mūṣā lepyā tvanena vai // Rrā_3,18.137 //
tanmadhye pūrvapakvaṃ yadruddhvā dhāmyaṃ dṛḍhāgninā /
tatsarvaṃ jāyate khoṭaṃ sauvīraṃ kācaṭaṃkaṇam // Rrā_3,18.138 //
dattvā dattvā dhametkhoṭaṃ jāyate bhāskaropamam /
rasabījamidaṃ khyātaṃ vedhake jāraṇe hitam /
caṃdrārke śatavedhī syātkāṃcanaṃ kurute śubham // Rrā_3,18.139 //
{śabdavedhī rasaḥ}
atha vakṣye rasendrasya samāṃśasya ca bhakṣaṇam /
pūrvoktaṃ rasabījaṃ tu samukhe cārayedrase // Rrā_3,18.140 //
abhrasatvaprakāreṇa jārayettat krameṇa vai /
pañcapañcāṃśaguṇitaṃ yadā grasati pāradaḥ // Rrā_3,18.141 //
tatastenaiva bījena sāraṇākrāmaṇātrayam /
tataśca jāritaṃ kuryānmukhaṃ baddhvātha bandhayet /
śabdavedhī bhavetso hi rasaḥ śaṃkarabhāṣitam // Rrā_3,18.142 //
{rasabījaṃ śatavedhi}
samukhasya rasendrasya pakvabījaṃ samāṃśakam /
jārayeccābhiṣiktaṃ tadabhrasattvakrameṇa vai // Rrā_3,18.143 //
mṛtavajraṃ ṣoḍaśāṃśaṃ tasminsūte vinikṣipet /
tālakaṃ ṭaṃkaṇaṃ kāṃtaṃ tṛtīyaṃ cāṣṭamāṃśakam // Rrā_3,18.144 //
dattvā tasmiṃstadā khalve vyomavallīdravairdinam /
tatsarvaṃ marditaṃ kṛtvā chāyāśuṣkaṃ prayatnataḥ // Rrā_3,18.145 //
dvaṃdvamelāpaliptāyāṃ mūṣāyāṃ cāndhitaṃ dhamet /
karīṣāgnau divārātrau dhmāte khoṭaṃ bhavettu tat // Rrā_3,18.146 //
kācaṭaṃkaṇasauvīraiḥ śodhayettaṃ dhaman dhaman /
rasabījamidaṃ khyātaṃ pūrvavat śatavedhakam /
jāyate rasarājo'yaṃ kurute kanakaṃ śubham // Rrā_3,18.147 //
{mercury:: rañjana:: red}
athavā samukhe sūte pūrvavajjārayeddinam /
pañcapañcāṃśaguṇitaṃ yadā grasati pāradaḥ // Rrā_3,18.148 //
rasabījena cānyena tridhā sāryaṃ krameṇa vai /
sārite jāraṇā kāryā mukhaṃ baddhvātha bandhayet /
śabdavedhī bhavetsākṣāttāmraṃ svarṇaṃ karoti vai // Rrā_3,18.149 //
{rasabījam}
pakvabījasya cūrṇaṃ tu pūrvavaccābhiṣekitam /
ṣoḍaśāṃśena sūtasya samukhasya tu cārayet // Rrā_3,18.150 //
dvyaṅgulyāṃ mardanenaiva gharme carati tatkṣaṇāt /
tadbījaṃ jārayettasya svedanaiścābhrasatvavat // Rrā_3,18.151 //
anena kramayogena samaṃ bījaṃ tu sārayet /
tadvad dvādaśabhāgena pakvabījaṃ tu tasya vai // Rrā_3,18.152 //
cārayenmardayanneva kacchapākhye 'tha jārayet /
abhrasatvaprakāreṇa samaṃ yāvacca jārayet // Rrā_3,18.153 //
tatastasyāṣṭamāṃśena pakvabījaṃ tu dāpayet /
mardayettaptakhalve tat caratyeva hi tatkṣaṇāt // Rrā_3,18.154 //
taṃ sūtaṃ sūraṇe kaṃde garbhe kṣiptvā nirudhya ca /
liptvā kaṃdaṃ puṭe pacyādyathā kaṃdo na dahyate // Rrā_3,18.155 //
tatraiva grasate sūto jīrṇe grāsaṃ tu dāpayet /
anena kramayogena samabījaṃ samaṃ punaḥ // Rrā_3,18.156 //
pādāṃśaṃ pakvabījaṃ tu dattvā cāryaṃ ca mardayet /
mūṣāyantre tato jāryaṃ svedanena punaḥ punaḥ // Rrā_3,18.157 //
anena kramayogena samabījaṃ ca jārayet /
evaṃ caturguṇe jīrṇe pakvabīje tu pārade /
jāyate kuṃkumābhastu rasendro balavattaraḥ // Rrā_3,18.158 //
{dhūmavedhī śabdavedhī pāṣāṇavedhī rasaḥ}
abhrakaṃ bhrāmakaṃ brāhmī mṛtalohāṣṭakaṃ tathā /
mahārasāścoparasāḥ kaṭutumbyāśca bījakam // Rrā_3,18.159 //
śaṅkhanābhirmeṣaśṛṅgī vajrakaṃdaṃ samaṃ samam /
mayūrasya tu raktena sarvaṃ pācyaṃ dināvadhi // Rrā_3,18.160 //
tatastaṃ mardayetkhoṭaṃ śikhirakte dinadvayam /
anena mṛtavajraṃ tu lepitaṃ kārayettataḥ // Rrā_3,18.161 //
mūṣāmāmraphalākārāṃ dvidviliptāṃ tu kārayet /
tanmadhye pūrvasūtaṃ tu pādāṃśaṃ liptavajrakam // Rrā_3,18.162 //
athavā vajrabījaṃ ca pūrvakalkena lepitam /
athavā dvaṃdvitaṃ vajraṃ samaṃ svarṇena yatkṛtam // Rrā_3,18.163 //
talliptaṃ pūrvakalkena pādāṃśaṃ tatra nikṣipet /
ācchāditaṃ dhamenmandaṃ mūṣādhomukhavāyunā // Rrā_3,18.164 //
kiṃcit kiṃcid biḍaṃ dattvā jīrṇe tasmātsamuddharet /
punastalliptamūṣāyāṃ kṣiptvā vajreṇa saṃyutam /
pūrvavatkramayogena jīrṇe vajre samuddharet /
anena kramayogena vajraṃ vā vajrabījakam // Rrā_3,18.165 //
svarṇadvaṃdvitavajraṃ vā jārayettatpunaḥ punaḥ /
ekādaśaguṇaṃ yāvattāvajjāryaṃ rasendrake // Rrā_3,18.166 //
sudagdhāṃ śaṅkhanābhiṃ tu mātuliṃgarasairdinam /
mardayellolayettena muktācūrṇaṃ suśobhanam // Rrā_3,18.167 //
drāvitaṃ mauktikaṃ vātha pūrvavajjārayeddhaman /
mūṣāyāṃ biḍaliptāyāṃ pādaṃ pādaṃ śanaiḥ śanaiḥ // Rrā_3,18.168 //
ekādaśaguṇaṃ yāvattajjāryaṃ kacchapena tat // Rrā_3,18.169 //
nīlīniryāsasaṃtulyaṃ śikhipittaṃ vimardayet /
indranīlaṃ ca nīlaṃ ca tena liptvātha jārayet // Rrā_3,18.170 //
pūrvavatkramayogena dhamanātsvedanena vā /
viḍalepitamūṣāyām ekādaśaguṇaṃ kramāt // Rrā_3,18.171 //
drāvitaṃ cendranīlaṃ vā nīlaṃ ca drāvitaṃ kramāt /
dvaṃdvitaṃ rasarājasya jāryamabhradrutiryathā /
ityevaṃ jārayennīlaṃ drāvitaṃ kaṭhinaṃ tu vā // Rrā_3,18.172 //
śikhipittanṛraktābhyāṃ lepitaṃ padmarāgakam /
jārayedrasarājasya tvekādaśaguṇaṃ kramāt /
jāryaṃ vā drāvitaṃ tattu yathā cābhradrutiḥ purā // Rrā_3,18.173 //
rajanī tulyakaṃkuṣṭhaṃ brahmapuṣpadravairdinam /
bhāvitaṃ tena liptaṃ tu puṣparāgaṃ tu jārayet // Rrā_3,18.174 //
kaṭhinaṃ drāvitaṃ vātha rudrasaṃkhyākrameṇa vai /
evaṃ ratnairbhavettṛpto rasarājo mahābalaḥ // Rrā_3,18.175 //
anenaiva śatāṃśena madhūcchiṣṭena lepayet /
śuddhahāṭakapatrāṇi ruddhvā gajapuṭe pacet // Rrā_3,18.176 //
iṃdragopasamākāraṃ tatsvarṇaṃ jāyate śubham /
anenaiva suvarṇena sārayetsāraṇātrayam // Rrā_3,18.177 //
ratnatṛptaṃ sūtarājaṃ mūṣāyantre vinikṣipet /
śanaiḥ śanairdhamettāvadyāvatsūtāvaśeṣitam // Rrā_3,18.178 //
mukhaṃ baddhvā rasaṃ baddhvā dhūmavedhī bhavettu tat /
anena kramayogena punaḥ sāraṇajāraṇā // Rrā_3,18.179 //
kartavyāstriprakārā vai mukhaṃ baddhvātha bandhayet /
śabdavedhī rasendro'yaṃ jāyate khegatipradaḥ // Rrā_3,18.180 //
punaśca trividhā kāryā sāraṇājjāraṇā kramāt /
tasyaiva tu rasendrasya mukhabandhaṃ ca kārayet // Rrā_3,18.181 //
tenaiva vedhayetsarvaṃ giripāṣāṇabhūtalam /
jāyate kanakaṃ divyaṃ jāmbūnadasamaprabham // Rrā_3,18.182 //
siddhairbhūcarakhecarā śivamukhātprāptā mahājāraṇā kṛtvā tāṃ ca rase rasātalamidaṃ svarṇena pūrṇaṃ kṛtam /
teṣāṃ karma vicārya sāramakhilaṃ spaṣṭīkṛtaṃ tanmayā yaḥ kaścid gurutantramantraniratastasyaiva siddhaṃ bhavet // Rrā_3,18.183 //
RRĀ, 3, 19
saṃsāre sārabhūtaṃ sakalasukhakaraṃ suprabhūtaṃ dhanaṃ vai tatsādhyaṃ sādhakendrairgurumukhavidhinā vakṣyate tasya siddhyai /
ratnādīnāṃ viśeṣāt karaṇamiha śubhaṃ gaṃdhavādaṃ samagraṃ jñātvā tattat susiddhaṃ hyanubhavapathagaṃ pāvanaṃ paṇḍitānām // Rrā_3,19.1 //
{padmarāgakaraṇam}
caturguṇena toyena lākṣāṃ piṣṭvā tu taddravaiḥ /
vastrapūtaṃ śatapalaṃ gṛhya mṛdbhāṇḍagaṃ pacet // Rrā_3,19.2 //
mṛdvagninā pādaśeṣaṃ jātaṃ yāvacca tasya vai /
kṣipetpalaṃ palaṃ cūrṇaṃ sarjiṭaṃkaṇalodhrakam // Rrā_3,19.3 //
kiṃcitpacyāttataḥ śītaṃ kācakūpyāṃ surakṣayet /
sthūlamatsyatvacaṃ pacyāddivārātraṃ jalena tat // Rrā_3,19.4 //
ghanībhūtaṃ samuttārya khyāto'yaṃ matsyakajjalam /
etatkarṣadvayaṃ tasyāḥ kācakūpyāṃ vinikṣipet // Rrā_3,19.5 //
varṣopalāstu tenaiva lālayitvā supācite /
madhūkatailamadhye tu kṣaṇaṃ paktvā samuddharet /
jāyante padmarāgāṇi divyatejomayāni ca // Rrā_3,19.6 //
{indranīlakaraṇam}
nīlīcūrṇaṃ palaikaṃ tu pūrvakūpyāṃ tu taddravam /
taddravaṃ dvipalaṃ cūrṇe kṣiptvā sarvaṃ vilolayet // Rrā_3,19.7 //
kṣiptvā varṣotpalāṃstena pūrvatailagatānpacet /
indranīlāni tānyeva jāyante nātra saṃśayaḥ // Rrā_3,19.8 //
{marakatamaṇikaraṇam}
mañjiṣṭhāṃ tālakaṃ nīlī samacūrṇaṃ prakalpayet /
kācakūpyāṃ sthitairdrāvaiḥ sarvametat sulolayet // Rrā_3,19.9 //
varṣotpalāṃstu tenaiva siktvā pacyācca pūrvavat /
sarve marakatāstena samīcīnā bhavanti vai // Rrā_3,19.10 //
{gomedamaṇikaraṇam}
mañjiṣṭhāyāḥ kaṣāyeṇa peṣayenmatsyakajjalam /
varṣotpalāṃstu tenaiva siktvā pacyācca pūrvavat // Rrā_3,19.11 //
gomedāni tu tānyeva pravartante na saṃśayaḥ // Rrā_3,19.12 //
{puṣparāgakaraṇam}
piṣṭvā tālakatulyaṃ tu jalaike rasakuṅkumam /
tanmadhye cāṣṭamāṃśaṃ tu kṣipenmatsyotthakajjalam // Rrā_3,19.13 //
tatsarvaṃ pācayedyāmam avatārya surakṣayet /
varṣopalāṃstu tenaiva siktānpacyācca pūrvavat /
bhavanti puṣparāgāste yathā khanyutthitāni ca // Rrā_3,19.14 //
{nīlamāṇikyakaraṇam}
nīlīcūrṇasya tulyāṃśaṃ kṣipenmatsyotthakajjalam /
bījakāṣṭhaṃ ca tulyāṃśaṃ jale sthāpyaṃ dināvadhi // Rrā_3,19.15 //
tatsarvaṃ pācayedyāmamavatārya surakṣayet /
varṣopalāṃstu tenaiva siktāḥ pacyācca pūrvavat /
nīlamāṇikyasadṛśāste bhavanti na saṃśayaḥ // Rrā_3,19.16 //
{muktākaraṇam (1)}
proktāni raṅgadravyāṇi kācakūpyāṃ pṛthak pṛthak /
rakṣayitvā prayatnena prāpte kārye niyojayet // Rrā_3,19.17 //
sūryakāṃtasya madhye tu bilaṃ kuryāt suvartulam /
tathānyaṃ sūryakāntaṃ ca kuryādācchādane hitam // Rrā_3,19.18 //
sūkṣmamuktāphalānyādau drāvayetpūrvayogataḥ /
taddrutaṃ sūryakāṃtasya bile pūryaṃ prayatnataḥ // Rrā_3,19.19 //
sūryakāntenāpareṇa chāditaṃ gharmadhāritam /
yāmamātrādbhavedbaddhaṃ mauktikaṃ cātiśobhanam // Rrā_3,19.20 //
chidraṃ kṛtvā nibadhyātha suśubhre vastrakhaṇḍake /
suśubhraistaṇḍulaiḥ sārdhaṃ kaṇḍayet tadulūkhale // Rrā_3,19.21 //
laghuhastena yāmaikaṃ tata uddhṛtya kṣālayet /
tvacāriṣṭaphalānāṃ tu jalena saha peṣayet /
tenaiva kṣālite muktāphalaṃ bhavati śobhanam // Rrā_3,19.22 //
{muktākaraṇam (2)}
mauktikāni susūkṣmāṇi cūrṇitāni vinikṣipet /
prasūtāyā iḍāyāstu sadyaḥ kṣīraiḥ kṣaṇāvadhi // Rrā_3,19.23 //
tenaiva vartulākārā guṭikāḥ kārayettataḥ /
kācapātre sthitāḥ śoṣyāḥ chāyāyāṃ dinamātrakam // Rrā_3,19.24 //
protayed aśvavālena mālāṃ kṛtvātha śoṣayet /
chāyāyāṃ kaṭhinā yāvattāvatsthāpyā vilambitāḥ // Rrā_3,19.25 //
sthūlasya kṛṣṇamatsyasya ekakaṇṭasya codarāt /
nivāryāntrāṇi tatraiva pūrvamālāṃ niveśayet // Rrā_3,19.26 //
udaraṃ sīvayetsūtreṇaiva bhāṇḍe nirudhya tat /
māsamātrātsamuddhṛtya chāyāyāṃ śoṣayetpunaḥ // Rrā_3,19.27 //
kaṇḍanaṃ kṣālanaṃ caiva pūrvavatkārayecchanaiḥ /
bhavanti tāni śubhrāṇi samyaṅ muktāphalāni vai // Rrā_3,19.28 //
{muktākaraṇam (3)}
muktāśuktiṃ samādāya jalaśuktimathāpi vā /
gharṣayetpṛṣṭhabhāgaṃ tu tasya kārṣṇyāpanuttaye // Rrā_3,19.29 //
tāḥ śubhrāścūrṇayecchlakṣṇam īḍākṣīrādipūrvavat /
kārayetkṣālanāntaṃ ca mauktikāni bhavanti vai // Rrā_3,19.30 //
{muktākaraṇam (4)}
sadya uddhṛtya matsyasya sthūlasya cakṣuṣī haret /
ekaikaṃ bandhayedvastre īḍākṣīrairdinaṃ pacet // Rrā_3,19.31 //
chāyāyāṃ śoṣayetpaścāt kaṇḍanaṃ kṣālanaṃ tataḥ /
kārayetpūrvavattāni mauktikāni bhavanti vai // Rrā_3,19.32 //
{pravālakaraṇam (1)}
dagdhaśaṃkhaṃ ca daradaṃ samaṃ cūrṇaṃ prakalpayet /
prasūtāyā mahiṣyāstu pañcame divase haret // Rrā_3,19.33 //
kṣīraṃ tenaiva tanmardyaṃ yāmaikaṃ pūrvacūrṇakam /
vartulāṃ guṭikāṃ kṛtvā protayet tāmrasūtrake // Rrā_3,19.34 //
rambhāgarbhadalenaiva madhyamāṃguṣṭhatarjanī /
veṣṭayitvā tu tairgrāhyā gulikāstāḥ pṛthak pṛthak // Rrā_3,19.35 //
āvartyāvartya saṃsthāpyā raṃbhāpatraiḥ prayatnataḥ /
chāyāśuṣkāḥ śubhāḥ protyās tāmrasūtreṇa vai punaḥ // Rrā_3,19.36 //
madhukaṃ taptatailāktaṃ dhūmena svedayecchanaiḥ /
jāyate padmarāgābhaṃ pravālaṃ nātra saṃśayaḥ // Rrā_3,19.37 //
{pravālakaraṇam (2)}
dagdhaḥ śaṃkhaḥ sasindūraṃ samāṃśaṃ cūrṇayettataḥ /
kṣīraiḥ sadyaḥprasūtāyā eḍāyā mardayed dṛḍham // Rrā_3,19.38 //
pūrayecca tṛṇotthe vā nāle vaṃśādisaṃbhave /
supakve cānnabhāṇḍe tu yavāgūvarjite kṣipet // Rrā_3,19.39 //
ācchādya pacyānmandāgnau ghaṭikānte samuddharet /
pravālā nalikāgarbhe jāyante padmarāgavat // Rrā_3,19.40 //
{hiṅgulakaraṇam}
aśuddhaṃ pāradaṃ bhāgaṃ caturbhāgaṃ ca ṭaṃkaṇam /
ubhau kṣiptvā lohapātre kṣaṇaṃ mṛdvagninā pacet // Rrā_3,19.41 //
tasminmanaḥśilācūrṇaṃ pāradāddaśamāṃśataḥ /
kṣiptvā cālyamayodarvyā hyavatārya suśītalam // Rrā_3,19.42 //
kṛtvātha khaṇḍaśaḥ kṣiptvā kācakūpyāṃ nirudhya ca /
vastramṛttikayā samyak kācakūpīṃ pralepayet // Rrā_3,19.43 //
sarvato'ṅgulamānena chāyāśuṣkaṃ tu kārayet /
vālukāyaṃtragarbhe tu dvidinaṃ mṛdunāgninā // Rrā_3,19.44 //
kramavṛddhāgninā paścātpaceddivasapañcakam /
saptāhāt tat samuddhṛtya hiṃgulaṃ syānmanoharam // Rrā_3,19.45 //
{sindūrakaraṇam (1)}
ciṃcātvagbhasmapādāṃśaṃ drute nāge vinikṣipet /
pācayellohaje pātre lohadarvyā nigharṣayet /
caṇḍāgninā dinaikaṃ tu sindūraṃ jāyate śubham // Rrā_3,19.46 //
{sindūrakaraṇam (2)}
raktaśākhinyapāmārgakuṭajasya tu bhasmakam /
caturthāṃśaṃ drute nāge dattvā mardyaṃ dinadvayam // Rrā_3,19.47 //
pūrvavallohapātre tu sindūraṃ jāyate śubham // Rrā_3,19.48 //
{sindūrakaraṇam (3)}
bhasmanā pūrvavannāgaṃ śākasya vārijasya vā /
sindūraṃ jāyate divyaṃ yatheṣṭaṃ nātra saṃśayaḥ // Rrā_3,19.49 //
{sindūrakaraṇam (4)}
palānāṃ dviśataṃ nāgaṃ drāvayellohabhājane /
samūlavāsakābhasma pādāṃśaṃ tatra nikṣipet // Rrā_3,19.50 //
pītavarṇaṃ bhavedyāvattāvat pacyāt pracālayet /
tataḥ suśītalaṃ kṛtvā jalena cālayetpunaḥ // Rrā_3,19.51 //
palamātrā vaṭī kṛtvā vāsābhasmopari kṣipet /
chāyāśuṣkā samāhṛtya mṛdbhāṇḍe nūtane kṣipet // Rrā_3,19.52 //
kṣiptvā ruddhvā paceccullyāṃ nirvāte tīvravahninā /
chidraṃ kuryād bhāṇḍavaktre śalākāṃ lohajāṃ kṣipet // Rrā_3,19.53 //
raktavarṇā yadā syātsā tāvatpacyātparīkṣayet /
sindūraṃ jāyate divyaṃ siddhayoga udāhṛtaḥ // Rrā_3,19.54 //
{saindhavakaraṇam}
navabhāṇḍe palaśataṃ sāmudralavaṇaṃ kṣipet /
niṣkaṃ niṣkaṃ sūtagaṃdhau kṣiptvā caṇḍāgninā pacet // Rrā_3,19.55 //
dviyāmānte kṣipettasmiṃllohanārācakaṃ yadi /
raktavarṇaṃ bhavettadvai tadā vahniṃ nivārayet // Rrā_3,19.56 //
svabhāvaśītalaṃ grāhyaṃ sindhūtthaṃ lavaṇaṃ bhavet // Rrā_3,19.57 //
{suvarcalakaraṇam}
āranālaṃ palaikaṃ tu dviniṣkaṃ ca suvarcalam /
māṣaikaṃ gaṃdhakaṃ piṣṭvā sarvaṃ pātre tu dhārayet // Rrā_3,19.58 //
palaikaṃ saiṃdhavaṃ taptaṃ kṛtvā tatra niṣecayet /
punastāpyaṃ punaḥ secyaṃ dravo yāvadviśuṣyati /
suvarcalaṃ bhavettāvan nātra kāryā vicāraṇā // Rrā_3,19.59 //
{hiṅgukaraṇam (1)}
hiṅgunāgaramekaikaṃ laśunasya paladvayam /
catuṣpalaṃ nimbabījaṃ māṣacūrṇaṃ palāṣṭakam // Rrā_3,19.60 //
sarvatulyāṃ bilvamajjām ajākṣīreṇa peṣayet /
tatsarvaṃ bandhayed gāḍhaṃ sārdragocarmagarbhataḥ /
pakṣatrayaṃ dhānyarāśau kṣipeddhiṃgu bhavettataḥ // Rrā_3,19.61 //
{hiṅgukaraṇam (2)}
babbūlavṛkṣaniryāsaṃ sāmudralavaṇaṃ tathā /
tvagvarjyaṃ ca kaṇā tulyaṃ meṣīkṣīreṇa peṣayet // Rrā_3,19.62 //
asya piṇḍasya pādāṃśaṃ śuddhahiṃgu niyojayet /
tatsarvaṃ pūrvavadbaddhaṃ carmaṇā divasatrayam // Rrā_3,19.63 //
nirvāte lambitaṃ rakṣet hiṃgu syācchuddhahiṃguvat // Rrā_3,19.64 //
{hiṅgukaraṇam (3)}
palaikaikaṃ guḍaṃ śuṇṭhī dvikaṃ ṭaṃkaṇaguggulum /
eraṇḍabījamajjā ca tuṣavarjyaṃ paladvayam // Rrā_3,19.65 //
nistvaṅmāṣā paladvaṃdvam ekīkṛtya prapeṣayet /
trikarṣaṃ hiṅgu tanmadhye kṣiptvā toyena lolayet // Rrā_3,19.66 //
tatsarvaṃ pūrvavadbaddhvā saptāhāddhiṅgutāṃ vrajet // Rrā_3,19.67 //
{hiṅgukaraṇam (4)}
dvipale śuddhahiṃgu syād eḍākṣīraṃ ca viṃśatiḥ /
godhūmamāṣayoścūrṇaṃ pratyekaṃ tu catuṣpalam // Rrā_3,19.68 //
alābupātramadhyasthaṃ tatsarvaṃ lolitaṃ kṣipet /
chāyāśuṣkaṃ bhavettāvadyāvaddhiṃgu śubhaṃ bhavet // Rrā_3,19.69 //
{vaṅgakaraṇam (1)}
dhattūrabījacūrṇaṃ tu vajrīkṣīreṇa bhāvayet /
śoṣyaṃ peṣyaṃ punarbhāvyam evaṃ gharme trisaptadhā // Rrā_3,19.70 //
tadvāpyaṃ drutanāgasya daśamāṃśena dāpayet /
ḍhālayetsnukpayomadhye tadvaṅgaṃ jāyate śubham /
bhāvayed rajanīmadhye tadbaṃgaṃ jāyate śubham // Rrā_3,19.71 //
{vaṅgakaraṇam (2)}
bhāvayedrajanīcūrṇaṃ vajrīdugdhena saptadhā /
tadvāpaṃ daśamāṃśena drute nāge pradāpayet // Rrā_3,19.72 //
tadvāpaṃ drutanāgasya daśamāṃśena dāpayet /
tat ḍhālyaṃ triphalākvāthe punastadvacca vāpayet // Rrā_3,19.73 //
ṭaṃkaṇaṃ navasāraṃ ca dattvā secyaṃ nṛmūtrake /
drāvitaṃ ca punarḍhālyaṃ nṛmūtre vaṅgatāṃ vrajet // Rrā_3,19.74 //
{amlavetasakaraṇam}
tvagbījarahitaṃ ciṃcāphalaṃ kāṃjikasaṃyutam /
paktvā kuryādvastrapūtaṃ jambīrāmlaṃ tu tatsamam // Rrā_3,19.75 //
cāṅgerīmātuliṃgāmlair yathāprāptaṃ samāharet /
vastrapūtaṃ tu tatsarvaṃ pacetpādāvaśeṣitam // Rrā_3,19.76 //
saurāṣṭrī tutthakāsīsaṃ trikṣāraṃ paṭupañcakam /
mūlasāraṃ ca tulyāṃśaṃ sarvaṃ cūrṇaṃ vinikṣipet // Rrā_3,19.77 //
pūrvapakve tu pādāṃśaṃ punarmṛdvagninā pacet /
ghanībhūtaṃ bhaved yāvaccaṭṭakenaiva cālayet /
amlavetasamityetajjāyate śobhanaṃ param // Rrā_3,19.78 //
{sāhīkaraṇam}
triphalā bhṛṅgakoraṇṭabhallātakaravīrakam /
bījāmrasamameteṣāṃ samāṃśaṃ bolakajjale // Rrā_3,19.79 //
kṣiptvā mardyaṃ tāmrapātre pañcāhājjāyate maṣī /
tālapattreṣu bhūrjeṣu likhyate paramaṃ dṛḍham // Rrā_3,19.80 //
{ghṛtakaraṇam}
nārikelātphalarasaṃ grāhyaṃ bhāgacatuṣṭayam /
tanmadhye ghṛtamekaṃ tu kṣiptvā bhāṇḍe vilolayet // Rrā_3,19.81 //
śatāṃśena kṣipettasmin raktaśākinimūlakam /
mṛdvagninā pacetkiṃcit tatsarvaṃ jāyate ghṛtam // Rrā_3,19.82 //
{ghṛtakaraṇam (2)}
ghṛtaṃ toyaṃ samaṃ kṛtvā viṃśatyaṃśena cunnakam /
kṣiptvā sarvaṃ tu mṛdbhāṃḍe kṣaṇaṃ hastena mardayet /
ghṛtaṃ tajjāyate sarvaṃ na cāgniṃ sahate kvacit // Rrā_3,19.83 //
{ghṛtakaraṇam (3)}
meṣīmedaḥ pañcapalaṃ tilatailaṃ ca tatsamam /
pacenmṛdvagninā tāvadyāvatphenaṃ nivartate // Rrā_3,19.84 //
dviniṣkaṃ kāṃjikaṃ tasmin kṣiptvā vastreṇa cālayet /
pādāṃśaṃ ca ghṛtaṃ tasmin dadyātsarvaṃ ghṛtaṃ bhavet // Rrā_3,19.85 //
{ghṛtakaraṇam (4)}
tilatailaṃ vipacyādau yāvatphenaṃ nivartate /
gugguluṃ nikṣipettasmin kiṃcidgaṃdhanivṛttaye // Rrā_3,19.86 //
viṃśatyaṃśena toyasya kṣiptvā cunnaṃ vilolayet /
jalatulyaṃ pūrvatailaṃ miśrayet tatsuśītalam // Rrā_3,19.87 //
mardayenmṛṇmaye pātre hastena kṣaṇamātrakam /
ghanībhūte ghṛtaṃ cārdhaṃ kṣiptvā sarvaṃ ghṛtaṃ bhavet // Rrā_3,19.88 //
{candanakaraṇam}
saṃchedya nimbavṛkṣaṃ tu hastaikaṃ rakṣayedadhaḥ /
tasya mūrdhni bilaṃ kuryāttatraiva navaguggulum // Rrā_3,19.89 //
pūrayettena kāṣṭhena bilaṃ ruddhvātha lepayet /
saṃdhiṃ mṛllavaṇenaiva śuṣkaṃ gajapuṭe pacet // Rrā_3,19.90 //
svabhāvaśītalaṃ grāhyaṃ tanmūlaṃ candanaṃ bhavet // Rrā_3,19.91 //
{karpūrakaraṇam}
palatrayaṃ paced bhaktaṃ samyagrājānnataṇḍulam /
tad bhaktaṃ śītalaṃ kṛtvā gavāṃ kṣīraiḥ prayatnataḥ // Rrā_3,19.92 //
niṣkamātraṃ ca karpūraṃ kṣiptvā tasmiṃśca peṣayet /
śuṣkasya vaṃśanālasya sthūlasya tena codaram // Rrā_3,19.93 //
lepyamaṅgulamānena chāyāśuṣkaṃ ca kārayet /
chittvātha kadalīpuṣpaṃ tanniryāsena pūrayet // Rrā_3,19.94 //
vaṃśanālaṃ punarvastrakhaṇḍe ruddhvā ca tanmukham /
ātape tridinaṃ śoṣyaṃ bhūgarte nikhanettataḥ // Rrā_3,19.95 //
trisaptāhāt samuddhṛtya śoṣayitvā samāharet /
karpūraṃ tasya garbhasthaṃ rakṣetkarpūrabhājane /
karpūraṃ jāyate divyaṃ yathā bījaṃ na saṃśayaḥ // Rrā_3,19.96 //
{javādīyāṅkastūrīkaraṇam}
panasasyārdhaṃ pakvasya bījānyekasya khaṇḍayet /
navabhāṇḍe vinikṣipya niṣkaṃ śuṇṭhī palaṃ tathā // Rrā_3,19.97 //
cūrṇayitvā kṣipettasmin tatsarvaṃ dravatāṃ vrajet /
tena ghṛṣṭvā kṣipettasmin caturniṣkaṃ ca candanam // Rrā_3,19.98 //
mṛdvagnau pācayettāvadyāvad āraktatāṃ gatam /
tacchītalaṃ kācapātre kṣiptvā tasyopari kṣipet // Rrā_3,19.99 //
campakaṃ ketakīmallījātīpuṣpāṇi tatpunaḥ /
dinaṃ śubhrapaṭe baddhvā mukhaṃ tasyaiva rakṣayet // Rrā_3,19.100 //
tataḥ puṣpāṇi saṃtyaktvā kastūrīṃ māṣamātrakām /
māṣaikaṃ śuddhakarpūre tasminneva vinikṣipet // Rrā_3,19.101 //
nikṣipedviṃśadaṃśena samyagjāvādikāmapi /
tatsarvaṃ mathitaṃ pūrvaṃ samyagjāvādibhājane // Rrā_3,19.102 //
veṣṭayenmallikāpuṣpaistadbhāṃḍaṃ divasatrayam /
samyagbhavati jāvādi varṇaiḥ parimalairapi // Rrā_3,19.103 //
{kastūrīkaraṇam}
madhūkatailaṃ tailaṃ vā tilotthaṃ palapañcakam /
muṇḍīdrāvaṃ daśapalaṃ sarvamekatra yojayet // Rrā_3,19.104 //
mallikā mālatī jātī ketakī śatapattrikā /
anyāni ca sugandhīni puṣpāṇi tatra nikṣipet // Rrā_3,19.105 //
dinaikaṃ mudritaṃ rakṣet puṣpaṃ niṣpīḍya saṃtyajet /
sikthakaṃ viṃśatirniṣkān kṣiptvā tasminpacecchanaiḥ // Rrā_3,19.106 //
yāvattailāvaśeṣaṃ syāt karpūraṃ cārdhaniṣkakam /
niṣkaṃ mārjārajāvādiṃ kṣiptvā tadavatārayet // Rrā_3,19.107 //
anyapātre vinikṣipya śītalaṃ tatpunaḥ pacet /
kṣaṇamātrāttaduttārya kṣipejjāvādi bhājane // Rrā_3,19.108 //
sāndraṃ bhavati tatsarvaṃ yathā bījaṃ na saṃśayaḥ /
puṣpāṇi bakulasyaiva ratnamālāṃ samaṃ samam // Rrā_3,19.109 //
taccūrṇamikṣudaṇḍasya kṛtanālasya codare /
kṣiptvā tasya mukhaṃ ruddhvā tanmajjābhirmṛdā punaḥ // Rrā_3,19.110 //
puṭet tṛṇāgninā tāvadyāvadgaṃdho na dahyate /
dravanti tāni puṣpāṇi mukhaṃ bhittvā dravaṃ haret // Rrā_3,19.111 //
kastūrīcarma nirlomaṃ mustātulyaṃ vicūrṇayet /
cūrṇasya daśamāṃśena samyak kastūrikāṃ kṣipet // Rrā_3,19.112 //
pūrvadrāveṇa tatsarvaṃ peṣitaṃ golakīkṛtam /
kastūrīmadanākārā kiṃcitkāryā prayatnataḥ // Rrā_3,19.113 //
tatsarvaṃ chāyayā śoṣyaṃ madanā rakṣayetpṛthak /
guṭikāḥ khaṇḍaśaḥ kṛtvā madanaiḥ saha miśrayet /
kastūrīcarmaṇā baddhvā samyaṅ mṛgamado bhavet // Rrā_3,19.114 //
{kuṇkumakaraṇam (1)}
nārikelakapālaṃ vā ghṛṣṭaṃ vā nimbakāṣṭhakam /
yatkiṃcicchubhrakāṣṭhaṃ vā toyena saha kārayet // Rrā_3,19.115 //
tatpādaṃ rajanī cātha tasminmadhye vinikṣipet /
gairikaṃ vā rajanyardhaṃ tatsarvaṃ kuṃkumaṃ bhavet // Rrā_3,19.116 //
{kuṅkumakaraṇam (2)}
pālāśapuṣpajaṃ kvāthaṃ gharme dhāryaṃ tu kharpare /
viṃśatyaṃśaṃ kṣipettasmin peṣitaṃ śubhrataṇḍulam // Rrā_3,19.117 //
taṇḍulārdhaṃ tathā cunnaṃ sarvaṃ kāṣṭhena lolayet /
ghanībhūtaṃ bhavedyāvattāvad gharme pracālayet /
tatastenaiva vaṭikāḥ kṛtvā syuḥ kuṅkumopamāḥ // Rrā_3,19.118 //
{kuṅkumakaraṇam (3)}
pālāśapuṣpapādāṃśaṃ samyakśubhraṃ ca taṇḍulam /
piṣṭvātha vaṭikāḥ kāryā śoṣyāḥ syuḥ kuṃkumopamāḥ // Rrā_3,19.119 //
{divyadhūpa (1)}
kramāt taraguṇaṃ kuryātkastūrī śaśikuṅkumam /
nakhamāṃsī sarjarasamustā kṛṣṇāguruḥ sitā // Rrā_3,19.120 //
candanaṃ ca daśaitāni cūrṇitāni vimiśrayet /
cūrṇatulyairguggulubhiḥ sarvamekatra kuṭṭayet // Rrā_3,19.121 //
stokaṃ stokaṃ kṣipettailaṃ śilāyāṃ lohamuṣṭinā /
dinamekaṃ prayatnena vartikāṃ tena kārayet // Rrā_3,19.122 //
tadagrajvalitaṃ kuryājjvālāṃ nivārya tatkṣaṇāt /
devānāṃ divyadhūpo'yaṃ mantrāṇāṃ sādhane hitaḥ // Rrā_3,19.123 //
{divyadhūpa (2)}
pāṣāṇabhedacūrṇaṃ tu gugguluṃ ca palaṃ palam /
māṃsī mustā nakhaṃ bolacandanāguruvālakam // Rrā_3,19.124 //
lākṣāguḍaṃ sarjarasaṃ sitākarpūrasaṃyutam /
prati niṣkadvayaṃ cūrṇya kastūrī kuṃkumaṃ tathā // Rrā_3,19.125 //
māṣaikaikaṃ kṣipettasmin sarvaṃ kuṭyād ulūkhale /
tilatailaṃ kṣipet kiṃcil lohadaṇḍena tad dṛḍham // Rrā_3,19.126 //
yāmaikaṃ kuṭṭayetsiddho divyo dhūpaḥ śivoditaḥ /
devādevākaro deyaḥ pūrvavadvartakīkṛtaḥ /
sarvasaubhāgyajanakaḥ sarvamantro'ghanāyakaḥ // Rrā_3,19.127 //
{puṣpadruti}
vajrīkṣīreṇa saṃyuktaṃ śuddhaṃ vastraṃ punaḥ punaḥ /
ātape śoṣitaṃ kuryādityevaṃ dinasaptakam // Rrā_3,19.128 //
jātīpuṣpapalaikaṃ tu niṣkaṃ cūrṇitaṭaṃkaṇam /
kṣaudraṃ niṣkatrayaṃ yojyaṃ sarvamekatra lolayet // Rrā_3,19.129 //
mṛtpātre dhārayed gharme ramye vā kācabhājane /
ācchādayettu vastreṇa jalasiktena tatkṣaṇāt // Rrā_3,19.130 //
dravanti tāni puṣpāṇi yuñjyādyogeṣu taddravam /
anenaiva prakāreṇa puṣpāṇāṃ ca pṛthak pṛthak /
drutiḥ kāryā sugandhānāṃ gaṃdhavādeṣu yojayet // Rrā_3,19.131 //
{dhānyavṛddhikaraṇam (1)}
mandāramūlamārdrāyāṃ bharaṇyāṃ vā kuśodbhavam /
ūrdhvaṃ saṃgrāhya yatnena dhavamālye vinikṣipet // Rrā_3,19.132 //
pravātātimukhaṃ yattu tatkāṣṭhaṃ tu samāharet /
dhānyasya rāśigaṃ kuryāddhānyavṛddhikaraṃ param // Rrā_3,19.133 //
{dhānyavṛddhikaraṇam (2)}
kṛkalāsasya vāmākṣi hemnāveṣṭyābhimantritam /
dhānyarāśau vinikṣipya dhānyavṛddhikaraṃ param // Rrā_3,19.134 //
{dhanadhānyavṛddhikaraṇam (3)}
tasyaiva dakṣiṇaṃ netraṃ hemnāveṣṭya tataḥ kṣipet /
yasminkasminbhave dravye dhānye vā vṛddhikārakam // Rrā_3,19.135 //
{dravyādivṛddhikaraṇam}
kṛṣṇacitrakamūlaṃ tu kṣiptaṃ yasmin suvastuni /
tatsarvaṃ cākṣayaṃ nityaṃ vyayīkṛtya na kṣīyate // Rrā_3,19.136 //
dhanaṃ dhānyaṃ ghṛtaṃ tailaṃ suvarṇaṃ navaratnakam /
yatkiṃcid dravyajātaṃ tadakṣayyaṃ tiṣṭhati dhruvam // Rrā_3,19.137 //
{dhānyavṛddhikaraṇam (4)}
mūlaṃ suśvetaguṃjāyā jalamadhye vinikṣipet /
tanmūlaṃ dhānyarāśau ca kṣiptvā mantravidhānataḥ // Rrā_3,19.138 //
taddhānyaṃ vardhate nityaṃ bhakṣyamāṇaṃ sahasraśaḥ /
mantrakhaṇḍe yathā proktaṃ guñjāmūlasya sādhanam /
tathaivātra prakartavyaṃ siddhirbhavati nānyathā // Rrā_3,19.139 //
ādau sarvadiśāntareṣu gamanaṃ kṛtvā guroḥ saṃmukhāt prāptaṃ bhaktibalena yuktividhinā sārātisāraṃ mahat /
tatsarvaṃ dhanavardhanaṃ nigaditaṃ bhūyiṣṭhamadhvāṃ kvacid bhūpānāṃ viduṣāṃ mahāmatimatāṃ vidvān bhavet pālanaiḥ // Rrā_3,19.140 //
RRĀ, 3, 20
sāṅgopāṅgam anekayoganicayaṃ sāraṃ varaṃ coddhṛtaṃ yuktaṃ pāradabandhanaṃ mṛduhaṭhāt dṛṣṭaṃ paraṃ yanmayā /
tatsarvaṃ sugamaṃ pravacmi sahasā siddhānanādāgataṃ pratyakṣānubhavena vārtikagaṇaiḥ sāmrājyadaṃ vīkṣyatāt // Rrā_3,20.1 //
{pāradabandhana (1)}
śuddhapāradabhāgaikaṃ ṭaṅkaṇena samaṃ samam /
mardayettriphalākvāthairnaramūtrairyutaistataḥ // Rrā_3,20.2 //
karṣāṃśā gulikāḥ kṛtvā māṣacūrṇairjalānvitaiḥ /
sūtādṛṣṭaguṇairliptvā chāyāśuṣkāṃ dhamed dṛḍham // Rrā_3,20.3 //
koṣṭhīyantre vaṃkanāle kiṭṭaṃ bhittvā samāharet /
raso'sau vartulākāraḥ ṣaṇḍabaddho bhavatyalam // Rrā_3,20.4 //
{pāradabandhanam (2)}
āraṇyamallikādrāvairmūṣāṃ kanyādravaiśca vā /
dravairhariṇakhuryā vā naramūtrayutaṃ rasam // Rrā_3,20.5 //
tridinaṃ mardayetkhalve mūtraṃ dattvā punaḥ punaḥ /
tadvaṭīṃ māṣapiṣṭena liptvā dhāmyaṃ ca pūrvavat // Rrā_3,20.6 //
tadvatsūto bhavedbaddhastacchodhyaṃ kācaṭaṃkaṇaiḥ // Rrā_3,20.7 //
{pāradabandhanam (3)}
markaṭīmūlajadrāvaiḥ pāradaṃ mardayeddinam /
markaṭīmūlaje piṇḍe kṣipettanmarditaṃ rasam // Rrā_3,20.8 //
tatpiṇḍe vajramūṣāyāṃ ruddhvā tīvrāgninā dhamet /
jāyate khoṭabaddho'yaṃ sarvakāryakarakṣamaḥ // Rrā_3,20.9 //
{pāradabandhanam (4)}
arkamūlaṃ ravikṣīraiḥ piṣṭvā mūṣāṃ ghanaṃ kṣipet /
tanmadhye jāritaṃ sūtaṃ kṣiptvā ruddhvātha rodhayet // Rrā_3,20.10 //
mṛṇmaye saṃpuṭe taṃ ca nirundhyāllohasaṃpuṭe /
tato gajapuṭe pacyāt pārado bandhamāpnuyāt // Rrā_3,20.11 //
{pāradabandhanam (5)}
jalakumbhyā dravaiḥ sūtaṃ mardayeddivasatrayam /
jalakumbhyā dalairmūṣāṃ kṛtvā tatra kṣipettu tat // Rrā_3,20.12 //
ruddhvā tāṃ vajramūṣāyāṃ chāyāśuṣkāṃ puṭellaghu /
utpalaikaikavṛddhyā tu viṃśadvāraṃ puṭaiḥ pacet // Rrā_3,20.13 //
tato gajapuṭaṃ deyaṃ samyagbaddho bhavedrasaḥ // Rrā_3,20.14 //
{pāradabandhanam (6)}
ekavīrādravairmardyaṃ tridinaṃ śuddhapāradam /
ekavīrākandakalkairvajramūṣāṃ pralepayet /
tasyāṃ pūrvarasaṃ ruddhvā dhmāte baddho bhavedrasaḥ // Rrā_3,20.15 //
{pāradabandhanam (7)}
āraktakṣīrakaṃdotthadravaistrīn stanyasaṃyutaiḥ /
tridinaṃ pāradaṃ mardyaṃ vajrakaṃdadravais tryaham // Rrā_3,20.16 //
kṣīrakaṃdasya kalkena vajramūṣāṃ pralepayet /
tatra pūrvarasaṃ ruddhvā dhmāte baddho bhavedrasaḥ // Rrā_3,20.17 //
{pāradabandhanam (8)}
kṛtvā tāmramayaṃ cakraṃ vistīrṇaṃ caturaṅgulam /
unnataṃ cāṅgulīkaṃ tu sudṛḍhaṃ vartulaṃ samam // Rrā_3,20.18 //
gaṃdhakaṃ pāradaṃ tutthaṃ kuryātkhalvena kajjalīm /
tatkajjalaṃ tāmratulyaṃ mūṣāmadhye vinikṣipet // Rrā_3,20.19 //
taṃ cakraṃ mūṣikāvaktre dattvā ruddhvātha śoṣayet /
taṃ paceddhaṇḍikāyaṃtre dviyāmaṃ laghuvahninā // Rrā_3,20.20 //
uddhṛtya grāhayeccakrādrasarājaṃ punaḥ punaḥ /
tattulyaṃ ṭaṃkaṇaṃ kācamūrdhvādhastasya dāpayet // Rrā_3,20.21 //
aṃdhamūṣāgataṃ dhāmyamevaṃ vāratraye kṛte /
rasendro jāyate baddho hyakṣīṇo nātra saṃśayaḥ // Rrā_3,20.22 //
{pāradabandhanam (9)}
śuddhasūtaṃ samaṃ gaṃdhaṃ dvābhyāṃ tulyaṃ ca tālakam /
mardyamunmattakadrāvaiḥ khalve yāmacatuṣṭayam // Rrā_3,20.23 //
pātayetpātanāyaṃtre dinaikaṃ mandavahninā /
ūrdhvalagnamadhaḥsthaṃ ca tatsarvaṃ tu samāharet // Rrā_3,20.24 //
mardyam unmattakadrāvair dṛḍhaṃ yāmacatuṣṭayam /
tadgolaṃ pūrvavatpācyaṃ punarādāya mardayet // Rrā_3,20.25 //
punaḥ pācyaṃ punarmardyam ūrdhvādhaḥsthaṃ prayatnataḥ /
sarvaṃ yāvadadho bhāṇḍe tiṣṭhate tāvatāvadhiḥ // Rrā_3,20.26 //
tatsarvaṃ pūrvavanmardyaṃ golaṃ kṛtvātha śoṣayet /
samyak saṃpeṣayedamlairnalikaṃ kuṣṭhameva ca // Rrā_3,20.27 //
pītāñjanaṃ vā peṣyaṃ ca tena golaṃ pralepayet /
vajramūṣodare cātha tena kalkena lepya vai // Rrā_3,20.28 //
golakaṃ tāpayettatra vaṃkanālena taṃ dhaman /
khoṭabaddho bhavetsākṣāt tīvradhāmānalena tu // Rrā_3,20.29 //
{pāradabandhanam (10)}
palaṃ sūtaṃ palaṃ nāgaṃ dvābhyāṃ tulyā manaḥśilā /
pūrvavatkramayogena khoṭabaddho bhavedrasaḥ // Rrā_3,20.30 //
{pāradabandhanam (11)}
nāgaṃ tāraṃ samaṃ drāvyaṃ taccūrṇaṃ palamātrakam /
śuddhasūtaṃ palaikaṃ ca sarvatulyā manaḥśilā /
pūrvavatkramayogena khoṭabaddho bhavedrasaḥ // Rrā_3,20.31 //
{mercury:: bandhana}
palaṃ sūtaṃ palaṃ tāraṃ piṣṭamamlena kenacit /
dvābhyāṃ tulyā śilā yojyā pūrvayogena pācayet // Rrā_3,20.32 //
{mercury:: bandhana}
tāravat svarṇapiṣṭīṃ ca gaṃdhakena ca pūrvavat // Rrā_3,20.33 //
{mercury:: bandhana}
kṛṣṇābhrakasya satvaṃ ca tīkṣṇaṃ kāṃtaṃ ca hāṭakam /
śulbaṃ tāraṃ ca mākṣīkaṃ samaṃ sūkṣmaṃ vicūrṇayet /
vajramūṣāgataṃ ruddhvā dhmāte khoṭaṃ bhavettu tat // Rrā_3,20.34 //
{mercury:: bandhana}
śvetābhrakasya satvaṃ ca tāraṃ tīkṣṇaṃ ca mākṣikam /
samaṃ cūrṇya kṛtaṃ khoṭaṃ khoṭāṃśaṃ śuddhasūtakam // Rrā_3,20.35 //
haritālaṃ dvayostulyaṃ sūkṣmaṃ mardyaṃ ca pūrvavat /
mahadagnigataṃ dhmātaṃ khoṭaṃ bhavati tadrasam // Rrā_3,20.36 //
{mercury:: bandhana}
pāradaṃ gaṃdhakaṃ tulyaṃ mardyaṃ kanyādravairdinam /
tadgolaṃ dviguṇaṃ gaṃdhaṃ dattvā mūṣādharottaram // Rrā_3,20.37 //
ruddhvā saṃdhiṃ viśoṣyātha koṣṭhīyantre dṛḍhaṃ dhaman /
tatsūtaṃ jāyate khoṭaṃ gandhabaddhamidaṃ bhavet // Rrā_3,20.38 //
{mercury:: bandhana}
pañcāṅgaṃ rājavṛkṣasya kvāthamaṣṭāvaśeṣitam /
taddravaṃ tu rase kṣiptvā pācyaṃ yāmadvayaṃ śubham // Rrā_3,20.39 //
covābaddho bhavatyeṣa khoṭo vai sarvakāryakṛt // Rrā_3,20.40 //
{mercury:: bandhana}
candravallyā dravairmardyaṃ tridinaṃ śuddhapāradam /
ṭaṃkaṇena tu saṃyojya vaṭikāṃ kārayed budhaḥ /
koṣṭhayantragataṃ dhmātaṃ khoṭabaddho bhavedrasaḥ // Rrā_3,20.41 //
{mercury:: bandhana}
bhallātakānāṃ tailāntaḥ palamekaṃ kṣipedrasam /
yāvattailaṃ pacettāvad ravikṣīraṃ kṣipan kṣipan // Rrā_3,20.42 //
ghaṭṭayellohadaṇḍena khoṭabaddho bhavedrasaḥ // Rrā_3,20.43 //
{... pāradabandhanam (20)}
dravaiḥ samūlakārpāsyāstridinaṃ mardayetsamam /
ṭaṃkaṇena pādāṃśena vaṭikāḥ kārayellaghu // Rrā_3,20.44 //
valmīkamṛttikāmāṣagodhūmānāṃ ca cūrṇakam /
samaṃ mardyodakenaiva mūṣāṃ tenaiva kārayet // Rrā_3,20.45 //
tadantarmarditaṃ sūtaṃ vaṭīṃ kṣiptvā dhamed dṛḍham /
khoṭabaddho bhavetso'pi aṃdhamūṣāgato rasaḥ // Rrā_3,20.46 //
{pāradabandhanam (21)}
rasaṃ pañcaguṇaṃ caiva dviguṇaṃ śvetaṭaṃkaṇam /
śvetavātāritailānāṃ majjāmaśvasya komalā // Rrā_3,20.47 //
tridinaṃ mardayetkhalve naramūtreṇa sādhakaḥ /
tato godhūmacūrṇaṃ tu kṣiptvā kuryādvaṭīḥ śubhāḥ // Rrā_3,20.48 //
viśoṣyātha dhametpaścāt kācaṭaṃkaṇayogataḥ /
khoṭabaddho bhavetsūtastejasvī sarvakāryakṛt // Rrā_3,20.49 //
{pāradabhasma (1)}
karkoṭī lāṅgalīkaṃdadravairmardyaṃ dinatrayam /
vaṃdhyākarkoṭakīkaṃde taṃ rasaṃ tu niveśayet // Rrā_3,20.50 //
kaṃdabāhye mṛdā lepyaṃ sarvato'ṅgulamātrakam /
śuṣkaṃ tuṣapuṭe pacyāt tridinaṃ parivartayan // Rrā_3,20.51 //
samuddhṛtya punarmardyaṃ pūrvakaṃdadravais tryaham /
pūrvavatpuṭapākena pārado jāyate mṛtaḥ // Rrā_3,20.52 //
{pāradabhasma (2)}
haṃsapādyā dravairmardyaṃ saptāhaṃ śuddhapāradam /
kṣīrakaṃdodarāntarvai kṣiptvā kaṃdaṃ mṛdā lipet // Rrā_3,20.53 //
karīṣāgnau dinaṃ pacyātpūrvavanmardayetpunaḥ /
kaṃde kṣiptvā pacettadvattato mardyaṃ ca pūrvavat // Rrā_3,20.54 //
kṣīrakaṃdodare ruddhvā mṛdā liptaṃ ca śoṣayet /
samyaggajapuṭe pacyāt mṛto bhavati niścitam // Rrā_3,20.55 //
{pāradabhasma (3)}
haṃsapādīkṣīrakaṃdadravairmardyaṃ dinatrayam /
rasaṃ tatkrauñcapādāntaḥ kṣiptvā pādaṃ mṛdā lipet // Rrā_3,20.56 //
karīṣāgnau dinaṃ pacyānmardyāt pūrvadravais tryaham /
dinaṃ tadvatpuṭe pacyātpunarmardyaṃ ca pācayet /
jāyate bhasmasūto'yaṃ sarvakāryakarakṣamaḥ // Rrā_3,20.57 //
{mukhakaraṇam; silver,
copper,
lead =) gold}
uktānāṃ khoṭabaddhānāṃ mukhaṃ kuryāttaducyate /
vacā caṇḍālinīkaṃdaṃ brahmadaṇḍīyamūlakam // Rrā_3,20.58 //
gaṃdhakaṃ ṭaṃkaṇaṃ tulyaṃ bhānudugdhena peṣayet /
caṇamātrāṃ vaṭīṃ kṛtvā pūrvasūte drute kṣipet // Rrā_3,20.59 //
ekām ekāṃ dhamanneva vaṭikāsaptakaṃ kramāt /
grasate sarvalohāni yatheṣṭāni na saṃśayaḥ // Rrā_3,20.60 //
grāso deyo yathāśaktyā pūrvavanmārayetpunaḥ /
mukhaṃ baddhvā niyuñjīta tāre tāmre bhujaṃgame // Rrā_3,20.61 //
tatsarvaṃ jāyate svarṇaṃ vedho daśaguṇo mataḥ /
siddhayogaḥ samākhyātaḥ samyagdṛṣṭvā gurormukhāt // Rrā_3,20.62 //
{copper =) gold}
sūtābhraṃ gaṃdhakaṃ śuddhaṃ tṛṇajyotoyamūlakam /
tatsarvaṃ mātuliṃgāmlair dinam ekaṃ samaṃ samam // Rrā_3,20.63 //
śuddhāni tāmrapatrāṇi tena kalkena lepayet /
ruddhvā gajapuṭe pacyātpunarutthāpya lepayet // Rrā_3,20.64 //
evaṃ puṭatraye pakvaṃ tattāmraṃ kāṃcanaṃ bhavet // Rrā_3,20.65 //
{copper =) gold}
raktasnuhīpayobhiśca tāmrapatrāṇi lepayet /
kārayedagnitaptāni tasmin kṣīre niṣecayet // Rrā_3,20.66 //
ityevaṃ saptadhā kuryāllepatāpaniṣecanam /
samāvartya tu tattāmraṃ divyaṃ bhavati kāṃcanam // Rrā_3,20.67 //
{copper, lead,
silver =) gold}
rasakaṃ daradaṃ gaṃdhaṃ gaganaṃ kunaṭī samam /
āraktasnukpayobhistanmardayeddivasatrayam // Rrā_3,20.68 //
tena vedhyaṃ drutaṃ tāmraṃ nāgaṃ vā tārameva vā /
sahasrāṃśena taddivyaṃ suvarṇaṃ jāyate dhruvam // Rrā_3,20.69 //
{nāgasya svarṇam}
raktasnuhībhavaiḥ kṣīrai rajanīṃ mardayet tryaham /
tena nāgasya patrāṇi praliptāni puṭe pacet /
punarlepyaṃ punaḥ pācyaṃ saptadhā kāṃcanaṃ bhavet // Rrā_3,20.70 //
{copper =) lead}
padminīpatrapuṣpābhā vijñeyā sthalapadminī /
bhaṅge raktaṃ sravetkṣīraṃ jñātvā tāmuddharettataḥ // Rrā_3,20.71 //
pāradaṃ gaṃdhakaṃ tālaṃ māhiṣī kunaṭī samam /
pūrvoktapadminīyuktaṃ mardayeddinasaptakam /
tena śulbaṃ bhavetsvarṇaṃ sahasrāṃśena vedhitam // Rrā_3,20.72 //
{tārabījakalkaḥ}
nāgaṃ baṃgaṃ tīkṣṇasāraṃ tāraṃ ca kramaśa uttaram /
pañcānāṃ tu samaṃ tāmraṃ sarvaṃ mūṣāgataṃ dhamet // Rrā_3,20.73 //
prakaṭaṃ vaṃkanālena yāvattārāvaśeṣitam /
tattāraṃ padmarāgābhaṃ jāyate drāvayetpunaḥ // Rrā_3,20.74 //
vedhyaṃ rasakasatvena pañcamāṃśena yatnataḥ /
tad bhavetkāṃcanaṃ divyaṃ siddhayoga udāhṛtaḥ // Rrā_3,20.75 //
{tin =) silver}
raktacitrakapañcāṅgaṃ chāyāśuṣkaṃ vicūrṇayet /
tadvāpaṃ drutabaṃgasya ruddhvā ruddhvā trivārakam // Rrā_3,20.76 //
deyaṃ tajjāyate tāraṃ śaṃkhakundendusannibham // Rrā_3,20.77 //
{copper =) gold}
raktacitrakamūlaṃ tu kāṃjikaṃ śuddhapāradam /
kaṅguṇītailasaṃyuktaṃ sarvaṃ kalkaṃ pralepayet // Rrā_3,20.78 //
tāmrapatrāṇi taptāni tasmin siñcettrisaptadhā /
etattāmraṃ dviṣaḍbhāgaṃ tāraṃ ṣoḍaśabhāgakam // Rrā_3,20.79 //
ekīkṛtya samāvartya tena patrāṇi kārayet /
raktacitrakamūlāni bhallātatailapeṣitam // Rrā_3,20.80 //
anena pūrvapatrāṇi praliptāni puṭe pacet /
evaṃ trisaptadhā kuryād divyaṃ bhavati kāñcanam // Rrā_3,20.81 //
{copper =) gold}
nāginīkandasūtendraraktacitrakamūlakam /
piṣṭvā tenaiva patrāṇi pūrvoktāni pralepayet /
tadvatpacyātpuṭairevaṃ divyaṃ bhavati kāṃcanam // Rrā_3,20.82 //
{copper =) gold}
jyotiṣmatībhavaistailaistāmrakumbhaṃ prapūrayet /
mukhaṃ ruddhvā kṣipedbhūmau pṛṣṭhe tuṣapuṭaṃ sadā // Rrā_3,20.83 //
evaṃ ṣaṇmāsaparyantaṃ puṭayeduddharet kramāt /
bahistuṣapuṭe pacyāttridinaṃ taddivaniśam // Rrā_3,20.84 //
tattāmraṃ hāṭakaṃ tulyaṃ samāvartaṃ tu kārayet /
kṣipte jyotiṣmatītaile sarvaṃ bhavati kāṃcanam // Rrā_3,20.85 //
{copper =) gold}
kṣīrakandabhave kṣīre taptaṃ tāmraṃ niṣecayet /
śatavāraṃ prayatnena tattāmraṃ kāṃcanaṃ bhavet // Rrā_3,20.86 //
{silver =) gold}
gaṃdhakaṃ rasakaṃ tāpyaṃ pāradaṃ raktacandanam /
mardyaṃ rudantikādrāvairavicchinnaṃ dinatrayam // Rrā_3,20.87 //
tena tārasya patrāṇi liptvā ruddhvā puṭe pacet /
ityevaṃ saptadhā kuryāt divyaṃ bhavati kāṃcanam // Rrā_3,20.88 //
{copper =) gold}
kṛṣṇāyā vātha pītāyā devadālyā phaladravam /
viṣṇukrāntādravaṃ tulyaṃ kṛtvā tenaiva mardayet // Rrā_3,20.89 //
saptāhaṃ pāradaṃ śuddhaṃ tatastāmraṃ pralepayet /
ruddhvā gajapuṭe pacyāttatastīvrāgninā dhamet // Rrā_3,20.90 //
daśāṃśaṃ tadrasaṃ kṣiptvā divyaṃ bhavati kāṃcanam // Rrā_3,20.91 //
{softening of fissured minerals}
vasubhaṭṭarasenātha tridhā siñcet sutāpitam /
loṇavatsphuṭito dhāturmṛduḥ syāt sikthako yathā // Rrā_3,20.92 //
{tin =) silver}
devadālyā phalaṃ mūlam īśvarīphalajadravam /
piṣṭvā tatkalkavāpena drutaṃ baṃgaṃ dṛḍhaṃ bhavet // Rrā_3,20.93 //
bhūyo bhūyas tvayaṃ vāpyastāraṃ bhavati śobhanam // Rrā_3,20.94 //
{copper =) gold}
kṛṣṇapakṣe caturdaśyāmaṣṭamyāṃ grahaṇe'thavā /
nṛkapāle śvetaguṃjāṃ vāpayecchuddhabhūmiṣu // Rrā_3,20.95 //
secayetsalilaṃ nityaṃ yāvatphalavatī bhavet /
mantrapūjāṃ tataḥ kṛtvā puṣye grāhya phalāni vai // Rrā_3,20.96 //
śuddhatāmrapalaṃ śvetaṃ viṃśatyuttarakaṃ śatam /
ekaikaṃ pūrvabījānāṃ samyagruddhvā dhamed dṛḍham // Rrā_3,20.97 //
tattāmraṃ jāyate tāraṃ śaṃkhakundendusannibham /
tāraṃ tajjāyate svarṇaṃ suśuddhā baddharītikā // Rrā_3,20.98 //
{copper =) silver}
bhūnāgānāṃ rasairmardyaṃ śuddhaṃ tālaṃ dināvadhi /
tatpiṇḍaṃ haṇḍikāmadhye tālakāṃśaṃ nirodhayet // Rrā_3,20.99 //
tāmrapatrāṇi tatpaścāt ḍhaṅkaṇena nirudhya ca /
haṃḍikā bhasmanā pūryā ruddhvā caṇḍāgninā pacet // Rrā_3,20.100 //
pañcayāmātsamuddhṛtya niṣkaṭaṃkaṇasaṃyutam /
mūkamūṣāgataṃ dhāmyaṃ guṭikāṃ tāṃ samuddharet // Rrā_3,20.101 //
svāṃgaśītaṃ samāhṛtya mūṣāyāṃ prakaṭaṃ dhamet /
vāratrayaṃ kṣipettasmin vaṭikāṃ vedhanānmukham // Rrā_3,20.102 //
mukhaṃ tasya bhavettīvraṃ śuddhaṃ baṃgaṃ dravatyalam /
yadā na grasate tasmādvaṭī deyā punaḥ punaḥ // Rrā_3,20.103 //
jīrṇe śataguṇe vaṅge tataratāmrasya dāpayet /
drutasya śatabhāgena tattāraṃ jāyate śubham // Rrā_3,20.104 //
{nāgamukhakaraṇam}
gaṃdhakaṃ dhūmasāraṃ ca phaṭkarī ṭaṃkaṇaṃ samam /
eraṇḍabījamajjāpi sarveṣāṃ dviguṇā bhavet // Rrā_3,20.105 //
bhūnāgāḥ sarvatulyāḥ syuḥ sarvamekatra mardayet /
caṇamātrā vaṭīḥ kāryā khyāteyaṃ vaḍavāmukhā // Rrā_3,20.106 //
śuddhanāgaṃ drutaṃ kṣepyaṃ taile eraṇḍake punaḥ /
drāvyaṃ drāvyaṃ punaḥ kṣepyaṃ yāvadvāraṃ śṛtaṃ bhavet // Rrā_3,20.107 //
punastasmindrute deyā vaṭikā vaḍavāmukhā /
dvitrivāraṃ prayatnena nāgasyetthaṃ mukhaṃ bhavet // Rrā_3,20.108 //
grasate sarvalohāni satvāni vividhāni ca /
yadā na grasate tasmād vaṭī deyā punaḥ punaḥ // Rrā_3,20.109 //
{kaṭhinadhātormṛdūkaraṇam}
madhūkapuṣpī yaṣṭīkaṃ raṃbhākaṃdaṃ ghṛtaṃ guḍam /
tilatailam ajākṣīraṃ kṣaudraṃ ca tulyatulyakam // Rrā_3,20.110 //
tanmadhye kaṭhinaṃ dhātu tridhā siñcyāt sutāpitam /
mṛdutvaṃ yāti no citraṃ sūtrayogyaṃ na saṃśayaḥ // Rrā_3,20.111 //
{kaṭhinadhātor mṛdūkaraṇam (2)}
vasubhadrarasenātha tridhā siñcya sutāpitam /
loṇavatsphuṭito dhāturmṛduḥ syāt sikthakopamaḥ // Rrā_3,20.112 //
{kaṭhinadhātor mṛdūkaraṇam (3)}
atisthūlasya bhekasya nivāryāntrāṇi tatra vai /
cūrṇitaṃ ṭaṃkaṇaṃ kṣiptvā tadbhāṇḍasthaṃ khanedbhuvi // Rrā_3,20.113 //
trisaptāhaṃ samuddhṛtya tadvāpe mṛdutāṃ vrajet /
svarṇaṃ vā yadi vā raupyaṃ mṛdu syātpatrayogyakam // Rrā_3,20.114 //
{abhragrāsī rasaḥ}
tṛṇajyotīyamūlena mātuliṃgarasena ca /
tridinaṃ mardayetsūtaṃ gaganaṃ grasate kṣaṇāt // Rrā_3,20.115 //
{guhyākhyasūtena nāgavedhaḥ}
bhūnāgasūkṣmacūrṇaṃ tu ṭaṃkaṇena samaṃ bhavet /
taccūrṇaṃ tu drute nāge vāhyaṃ śataguṇaṃ dhaman // Rrā_3,20.116 //
guhyākhyaṃ tadbhavetsiddhaṃ grāsaṃ tasyaiva vakṣyate /
śilāgaṃdhakamākṣīkair bhūnāgadravapeṣitaiḥ // Rrā_3,20.117 //
mūṣāgarbhaṃ lipettena guhyākhyaṃ tatra nikṣipet /
bhuktaṃ tasminkṣipetsvarṇaṃ stokaṃ stokaṃ dhamandhaman // Rrā_3,20.118 //
grasate bhārasaṃkhyā tu mūṣā lepyā punaḥ punaḥ /
muñcatyasau drute nāge guhyādguhyaṃ prakāśitam // Rrā_3,20.119 //
{guhyākhyasūtena vaṅgavedhaḥ}
bhūnāgaṃ ṭaṃkaṇaṃ tulyaṃ sūkṣmacūrṇāni kārayet /
taṃ vāhayed drute baṃge yāvacchataguṇaṃ dhaman // Rrā_3,20.120 //
tataḥ śataguṇaṃ baṃgaṃ tasyaivopari vāhayet /
stokaṃ stokaṃ dhamanneva grasate nātra saṃśayaḥ // Rrā_3,20.121 //
{guhyavaṅgakaraṇaṃ tena vedhaḥ}
tālakaṃ saiṃdhavaṃ tulyaṃ bhūnāgadravapeṣitam /
mūṣāgarbhe lipettena tadbaṃgaṃ tatra nikṣipet // Rrā_3,20.122 //
stokaṃ stokaṃ kṣipettasmin biḍaṃ dattvā dhamandhaman /
bhārasaṃkhyā grasatyevaṃ guhyavaṅgamiti smṛtam // Rrā_3,20.123 //
drute baṃge vinikṣiptaṃ yāvatsaṃkhyā na saṃśayaḥ /
tāvad drute na saṃdehaḥ siddhayoga udāhṛtaḥ // Rrā_3,20.124 //
kṣiptvātha māhiṣe śṛṅge mardayannagninā pacet /
niṣkamekaṃ bhavedyāvattāvanmardyaṃ kṣipan kṣipan // Rrā_3,20.125 //
tad bhavedrasatulyaṃ tu samādāyātha tatsamam // Rrā_3,20.126 //
{guhyayogaḥ}
pāradaṃ śuddhahemātha satvaṃ bhūnāgasaṃbhavam /
catvāriṃśannāgabhāgā mardyaṃ jaṃbīrajadravaiḥ // Rrā_3,20.127 //
tadgolakaṃ viśoṣyātha kalke bhūnāgasaṃbhave /
mūṣāgarbhe vilepyādau tasyāṃ golaṃ nirodhayet // Rrā_3,20.128 //
dhamettīvrāgninā tāvadyāvannātrāvaśeṣitam /
sarvavadgrasate datte guhyākhyaṃ yogamuttamam // Rrā_3,20.129 //
{kāmadhenuḥ (1)}
athātaḥ sampravakṣyāmi guṭikābaṃdhamuttamam /
samajīrṇaṃ kṛtaṃ vyoma samato rasaṃ jārayet // Rrā_3,20.130 //
ravisaṃkhyāṃśakaṃ śulbaṃ dattvā piṣṭiṃ ca kārayet /
dhānyābhrakasamaṃ gaṃdhaṃ śulbe kṣiptvā vimardayet // Rrā_3,20.131 //
tayormūṣākṛtiṃ kṛtvā piṣṭīmadhye vimocayet /
naramāṃsena saṃveṣṭya māṣapiṣṭyā tathaiva ca // Rrā_3,20.132 //
pacedatasītailena māsamātraṃ tu sādhakaḥ /
akṣayā kāmadhenuśca vaṅgastambhanakāriṇī // Rrā_3,20.133 //
{kāmadhenuḥ (2)}
pārade jāryaṃ kṛṣṇābhraṃ rukmam aṣṭaguṇaṃ yadi /
rañjitaṃ gandharāgeṇa naramāṃsena veṣṭitam // Rrā_3,20.134 //
māṣapiṣṭyā pralipyāthātasītailena pācayet /
kāmadhenuriyaṃ khyātā nāgastambhanakāriṇī // Rrā_3,20.135 //
{kāmadhenuḥ (3)}
rasātpādāṃśakaṃ hemapiṣṭiṃ kuryācca sundarām /
vilipya kāmadhenuṃ ca nāgadrāve niyojayet // Rrā_3,20.136 //
taṃ nāgaṃ kurute rukmaṃ vāñchitārtheṣu siddhidam /
guṭikāṃ kāmadhenuṃ tāṃ pratyahaṃ dhārayenmukhe /
śastrāstrairna ca bhidyeta divyadehamavāpnuyāt // Rrā_3,20.137 //
{silver =) gold}
śilayā mārito nāgaḥ sūtarājasamanvitaḥ /
rañjito gandharāgeṇa samahemnā ca sārayet /
tāravedhaḥ pradātavyo divyaṃ bhavati kāṃcanam // Rrā_3,20.138 //
{lead =) gold}
śilayā ravidugdhena nāgapatrāṇi lepayet /
mārayetpuṭayogena divyaṃ bhavati kāṃcanam // Rrā_3,20.139 //
{sitasvarṇa =) gold}
meṣīkṣīrāmlavargābhyāṃ daradaṃ gharmabhāvitam /
śatadhā tatprayogena śoṣyaṃ peṣyaṃ kharātape // Rrā_3,20.140 //
sitasvarṇasya patrāṇi liptvā liptvā puṭe pacet /
evaṃ trisaptadhā kuryād divyaṃ bhavati kāṃcanam // Rrā_3,20.141 //
{gaganagrāsaḥ}
tṛṇajātīyamūlaṃ tu mātuliṅgarasena ca /
tridinaṃ mardayetsūtaṃ gaganaṃ grasate kṣaṇāt // Rrā_3,20.142 //
siddhairgaṇaiḥ suravarai rasasiddhikāmair baddhaṃ haṭhātparamamantrabalena taiśca /
tasmād viśiṣṭam anujaiḥ kṛtamantrajāpaiḥ kāryaṃ tato rasavare varabandhanaṃ ca // Rrā_3,20.143 //
