Pāramitāsamāsaḥ
1. dānapāramitāsamāsaḥ
namo buddhāya //
tathāgatānāṃ padam ārurukṣurāśritya ratnatrayam ādareṇa /
bodhau nidhāyāvicalaṃ manaśca kuryāt parātmavyatihāram ādau // Ps_1.1 //
tataḥ paraṃ dānavidhau prayogaḥ kāryastathā lokahitonmukhena /
yathā svagātrāṇyapi yācitasya na yogasaṃkocavirūpatā syāt // Ps_1.2 //
mātsaryadoṣopacayāya yat syān na tyāgacittaṃ paribṛṃhayed vā /
tattyaktumevārhati bodhisattvaḥ parigrahacchadmamayaṃ vighātam // Ps_1.3 //
tad bodhisattvaḥ katham ādadīta ratnaṃ dhanaṃ vā divi vāpi rājyam /
yat tyāgacittapratipakṣadakṣaṃ saṃbodhimārgāvaraṇaṃ karoti // Ps_1.4 //
saṃsmṛtya caryātiśayaṃ munīnāṃ tadunmukhīṃ svāmapi ca pratijñām /
parigrahasnehavinigrahārthaṃ kuryād imāṃścetasi sadvitarkān // Ps_1.5 //
yadā nisṛṣṭo jagate mayāyaṃ kāyo 'pī tattyāgakṛto 'pi dharmaḥ /
bāhye tadā vastuni saṅgacittaṃ na me gajasnānam ivānurūpam // Ps_1.6 //
māṃsārthino māṃsamidaṃ harantu majjānamapyuddharaṇāt tadarthī /
ahaṃ hi lokārthamidaṃ bibharmi śarīrakaṃ kiṃ bata vastu bāhyam // Ps_1.7 //
yathaiva bhaiṣajyamahīruhasya tvakpattrapuṣpādi janā haranti /
madīyamete 'paharanti ceti naivaṃ vikalpāḥ samudācaranti // Ps_1.8 //
tathaiva lokārthasamudyatena svalpo 'pi kāryo na mayā vikalpaḥ /
duḥkhe kṛtaghne satatāśucau ca dehe parasmāyupayujyamāne // Ps_1.9 //
ādhyātmike caiva mahījalādye bāhye mahābhūtagaṇe ca tulye /
idaṃ mamedaṃ na mameti ko 'yam ajñānapaṅkāṅkavidhirmayāpi // Ps_1.10 //
gṛhṇīta gātrāṇyapi me yatheṣṭaṃ mā kārṣurasmin parakīyabuddhim /
yuṣmākameva svamidaṃ kimarthaṃ nātmābhimāno mama kaścidatra // Ps_1.11 //
ityadbhutā yasya bhavantyabhīkṣṇaṃ saṃbuddhabhāvānuguṇā vitarkāḥ /
taṃ bodhisattvātiśayaṃ vadanti buddhā mahāsattvamacintyasattvāḥ // Ps_1.12 //
evaṃ sa dānapratipattiśūraḥ karoti kāye 'pi na jātvapekṣām /
tasyāprayatnādupayānti śuddhiṃ karmāṇi vākkāyamanomayāni // Ps_1.13 //
viśuddhakarmā ca hitaṃ pareṣām āyāsaduḥkhena vinā karoti /
itthaṃ sa sattvārthamabhiprayatno nayānaye kauśalamabhyupaiti // Ps_1.14 //
bhūyastaraṃ prāpya balaṃ sa dānāt saddharmadānena tataḥ karoti /
bhavāndhakāre bhramatāṃ janānāṃ sūryodayāt spaṣṭataraṃ prakāśam // Ps_1.15 //
sādhāraṇī lokahitārthasiddhiḥ sarvajñabhāvābhyudayapratiṣṭhā /
ato 'sya puṇyākṣayatābhyudeti prabheva bhānorudayasthitasya // Ps_1.16 //
ityadbhutā dānamayā guṇaughā ye bodhisattvābharaṇībhavanti /
tasmāt tadīyaṃ parikarma cittaṃ dānasya kāruṇyapuraḥsarasya // Ps_1.17 //
āyuḥpratībhānabalādi bauddhaṃ niṣpādayeyaṃ jagatāmanena /
sattvā mayā cāmiṣasaṃgṛhītāḥ saddharmapātrāṇyapi me bhaveyuḥ // Ps_1.18 //
ityannadānaṃ pradadāti vidvān na svargasaṃpattiparigrahāya /
pānānyapi kleśatṛṣaḥ śamāya lokasya lokārthacaro dadāti // Ps_1.19 //
bauddhasya caivarddhiviceṣṭitasya nirvāṇasaukhyasya ca sarvalokaḥ /
lābhī kathaṃ syāditi lokanātho yānaṃ mahāyānaratirdadāti // Ps_1.20 //
saṃbuddhavarṇasya ca hemabhāso lajjāmayasyaiva ca bhūṣaṇasya /
niṣpattaye vastravidhīnudārān satkṛtya kālānuguṇaṃ dadāti // Ps_1.21 //
saṃbodhimaṇḍāsanam āsanāni śayyāśca śayyātrayam īkṣamāṇaḥ /
sarvajñacakṣuḥpratilabdhaye ca caityeṣu rathyāsu ca dīpamālām // Ps_1.22 //
vādyāni divyaśrutisaṃgrahārthaṃ saṃbuddhaśīlāya ca gandhadānam /
sabhāprapārāmavihāragehāñ śaraṇyabhāvābhimukho dadāti // Ps_1.23 //
dānaṃ rasānāṃ tu susaṃskṛtāṇāṃ rasārasāgratvaparigrahāya /
bhaiṣajyadānānyajarāmaratvaṃ lokān imān prāpayituṃ dadāti // Ps_1.24 //
bhujiṣyatāmātmasamaṃ ninīṣurdāśīkṛtān kleśagaṇena lokān /
sa dāsadāsyādi sadā dadāti dāsānudāsānaparākariṣyan // Ps_1.25 //
dadāti putrān duhitṛḥ priyāśca bodhipriyatvādanavadyadānam /
ekāntasaddharmaratipriyaśca krīḍāviśeṣān ratihetubhūtān // Ps_1.26 //
suvarṇamuktāmaṇividrumādīn dadāti sallakṣaṇasaṃpadartham /
ratnapradīptāni ca bhūṣaṇāni citrāṇyanuvyañjanasauṣṭhavāya // Ps_1.27 //
dhyānārthamudyānatapovanāni saddharmakoṣāya ca vittakoṣam /
munīndrarājyāya dadātyakhinno rājyāni cājñāpanamaṇḍitāni // Ps_1.28 //
cakrāṅkitābhyāṃ caraṇottamābhyām saṃbodhimaṇḍākramaṇotsukatvāt /
sa nirvikāraścaraṇapradānaṃ lokārthaniṣpattikaro dadāti // Ps_1.29 //
duḥkhāpagāyāmatiśīghragāyāṃ magnasya lokasya kathaṃ na dadyām /
saddharmahastāniti saṃpradatte hastānvikoṣāmburuhaprakāśān // Ps_1.30 //
śraddhendriyādipratipūraṇārthaṃ sa karṇanāsādi dadātyakhinnaḥ /
cakṣuśca cakṣurvimalīkariṣyaṃllokasya sarvāvaraṇaprahāṇāt // Ps_1.31 //
utkṛtya māṃsāni saśoṇitāni dadāti kāruṇyavaśena nāthaḥ /
bhūmyagnivāyvambuvadeva me syāllokopajīvyaḥ katham eṣa kāyaḥ // Ps_1.32 //
lokottamajñānasamāpanārthaṃ sa uttamāṅgairapi satkaroti /
abhyāgatasyārthijanasya yācñāṃ prāgeva dehāvayavaistadanyaiḥ // Ps_1.33 //
majjānamapyadbhutavīraceṣṭo dadāti lokasya kathaṃ na kuryām /
tathāgataṃ vigrahamapradhṛṣyaṃ vṛṣṭyāpi vajrojjvalayā patantyā // Ps_1.34 //
ityevamādyaṃ satatānavadyaṃ tadbodhisattvāmbudharapramuktam /
prahlādya dānāmbu jagatsamagraṃ sarvajñatāsāgaramabhyupaiti // Ps_1.35 //
anviṣya bhogānviṣameṇa nāsau dadāti notpīḍanayā parasya /
na trāsalajjāpratikārahetorna dakṣinīyān parimārgamāṇaḥ // Ps_1.36 //
na ca praṇīte sati rūkṣadānam adakṣiṇīyā iti vāvamanya /
vipākakāṅkṣākṛpaṇīkṛtaṃ vā satkārahīnaṃ vijugupsitaṃ vā // Ps_1.37 //
naivonnatiṃ śīlavate prayacchan viparyayaṃ gacchati netarasmai /
nātmānamutkarṣati naiva nindāṃ karoti so 'nyasya samaprayogaḥ // Ps_1.38 //
na cāsya mithyāśayadānamasti naivāstyanadhyāśayadānamasya /
na krodhadoṣopahataṃ dadāti naivānutāpaṃ kurute sa dattvā // Ps_1.39 //
na ślāghyamāno vipulaṃ dadāti nāślāghyamāno 'nyataraṃ dadāti /
na yācakānāmupaghātadānaṃ yad vā bhaved vipratipattihetuḥ // Ps_1.40 //
nākāladānaṃ sa dadāti kiṃcid dadāti kāle viṣame 'pi naiva /
na devabhāvāya na rājyahetorna hīnayānaspṛhayālubhāvāt // Ps_1.41 //
nāsau mukhollokanayā dadāti na kīrtiśabdāya na hāsyahetoḥ /
paryāptametacca mameti naivaṃ yadvā vihiṃsāhasitaṃ pareṣām // Ps_1.42 //
sarvajñabhāvāpariṇāmitaṃ vā sagarhitaṃ vā sa dadāti naiva /
tato 'sya tat pāramitābhidhānaṃ parāṃ viśuddhiṃ samupaiti dānam // Ps_1.43 //
dānodbhavaṃ tasya ca puṇyarāśiṃ lokāt samagrādapi piṇḍitāni /
puṇyāni naivābhibhavanti yasmāllokottamattvaṃ sa tato 'bhyupaiti // Ps_1.44 //
pañcasvabhijñāsu viniścitātmā lokāya yadvarṣati dānavarṣam /
samantatastasya kutaḥ pramāṇaṃ parikṣayo vā satatapravṛtteḥ // Ps_1.45 //
yadakṣayāṇāṃ jagatāṃ hitāya jñānasya hetuśca yadakṣayasya /
traidhātukena kṣayiṇā na tacca saṃlipyate vyomavadambudena // Ps_1.46 //
tacchūnyatākārasamāhitaṃ ca nimittadoṣaiḥ parivarjitaṃ ca /
akiṃcanakleśaviyogasiddhestenākṣayaṃ tatkathitaṃ munīndraiḥ // Ps_1.47 //
asmin punaḥ satpuruṣāvadāne dāne nidāne sukhavistārāṇām /
cikīrṣatā yogamanityasaṃjñā bhogeṣu kāryā karuṇā ca loke // Ps_1.48 //
bhogānanityānabhivīkṣamānaḥ sātmyaṃ gatāyāṃ ca tataḥ kṛpāyām /
sa niścayaṃ gacchati dīyate yad etān madīyāṃ na tu yadgṛhe me // Ps_1.49 //
yaddattam asmān na bhayaṃ kadā cid gehe yadasmādbhayamabhyupaiti /
sādhāraṇaṃ rakṣyamatarpakaṃ ca datte tu naite prabhavantyanarthāḥ // Ps_1.50 //
sukhaṃ paratrāpi karoti dattam ihaiva duḥkhaṃ prakarotyadattam /
ulkāsvabhāvaṃ hi dhanaṃ narāṇām atyajyamānaṃ vyasanaṃ dadāti // Ps_1.51 //
adīyamānaṃ nidhanaṃ prayāti nidhānatāṃ yāti hi dīyamānam /
dhanasya niḥsāralaghoḥ sa sāro yaddīyate lokahitonmukhena // Ps_1.52 //
yaddattametadviduṣāṃ praśasyaṃ bālo janastannicayapraśaṃsī /
prāyo viyogo hi parigrahebhyo dānādbhavatyabhyudayo yaśaśca // Ps_1.53 //
dattaṃ na tatkleśaparigrahāya kleśāya mātsaryamanāryadharmaḥ /
yaddīyate satpatha eṣa tasmād ato 'nyathā kāpathamāhurāryāḥ // Ps_1.54 //
abhyāgate yācanake ca tena saṃbodhisaṃbhāravivṛddhihetau /
tatpreṣyasaṃjñātmani saṃniveśyā kalyāṇamitrapriyatā ca tasmin // Ps_1.55 //
mahātmanāṃ yatpratanūbhavanti rāgādayo yācanakānniśamya /
tenotsavābhyāgamamapyatītya teṣāṃ priyaṃ yācanakopayānam // Ps_1.56 //
sa cetpunaryācanake 'pi labdhe dātuṃ na śaknotyatidurbalatvāt /
tenānuneyo madhureṇa sāmnā sa yācakaḥ syānna yathā samanyuḥ // Ps_1.57 //
kāryaśca mātsaryavinigrahāya mohaprahāṇāya ca tena yatnaḥ /
tathā yathā yācanakaḥ kadā cid vaimukhyadīno na tato vyāpaiti // Ps_1.58 //
saṃbodhicittaṃ kuta eva tasya dravye 'pi yo matsaramabhyupaiti /
vāsaḥ sucittasya hi nāsti doṣairambhonidhānasya śavairyathaiva // Ps_1.59 //
tasmāt tyaktvā sarvataḥ sarvadoṣān bodhiprārthī sarvadā sarvadaḥ syāt /
trātuṃ lokānekavīraḥ kva cittaṃ ceṣṭā dainyānūrjiteyaṃ kva caiva // Ps_1.60 //
mūlaṃ dānasyāsya saṃbodhicittaṃ tanna tyājyaṃ ditsatā dānamīdṛk /
taṃ saṃbuddhāstyāgināmagramāhuryo lokeṣu tyāgamādhitsuragram // Ps_1.61 //
// dānapāramitāsamāsaḥ //
2. śīlapāramitāsamāsaḥ
saṃbuddhaśīlābharaṇābhirāmān kartuṃ janānutpatitādareṇa /
svameva śīlaṃ pariśodhyamādau śīlaṃ hi śakterbalamādadhāti // Ps_2.1 //
loke tathā prema niveśayeta svapne 'pi na droharuciryathā syāt /
paropakāraikarasaḥ pareṣāṃ bhogānahīnāmiva na spṛśecca // Ps_2.2 //
dvandvapravṛttervinivṛttabuddhiḥ prāgeva dārapraṇayāt parasya /
kurvīta lokasya hitārthakartā kāyena ceṣṭāḥ sujanasya ceṣṭāḥ // Ps_2.3 //
mādhuryaramyāmapi kālayuktāṃ satyānukūlāmavibhedinīṃ ca /
saddharmatattvādhigamāya vāṇīṃ brūyādvipakṣāduparamya tasyāḥ // Ps_2.4 //
kāryaṃ prayatnena mayā yadasmai tatsādhanena svayameva labdham /
parasya saukhyeṣviti tuṣṭacittaḥ kuryān manonirviṣayāmabhidhyām // Ps_2.5 //
mamaiva daurabalyamidaṃ yadeṣa kleśāsvatantraḥ svahitaṃ na vetti /
parāparādheṣvapi kārya evaṃ vyāpādavahnipraśamāya yatnaḥ // Ps_2.6 //
kudṛṣṭisaṃjñaṃ ca tamaḥpratānaṃ jñānaprakāśairmanaso nirasya /
kuryādahāryāṃ naradevavarye bhaktiṃ guṇābhyāsavirūḍhamūlām // Ps_2.7 //
svargasya mokṣasya ca satpathebhyo naivoccalet karmapathebhya ebhyaḥ /
atra sthitānāṃ hi jagaddhitārthāścintāviśeṣāḥ saphalībhavanti // Ps_2.8 //
samāsataḥ śīlamidaṃ vadanti yaḥ saṃvaraḥ kāyavacomanastaḥ /
kārtsnyena cātraiva yataḥ sa tasmād etānyayatnena viśodhayecca // Ps_2.9 //
hiṃsānivṛttapraṇayo dadāti saumyasvabhāvādabhyaṃ janānām /
yā vāsanā doṣakṛtāsya citte tāṃ cāprayatnena samucchinatti // Ps_2.10 //
maitrīviśeṣānugate ca citte vairānubandheṣu śamam gateṣu /
sukhaprabodhaḥ sukhameva śete kṣīṇāśubhasvapnavikāradoṣaḥ // Ps_2.11 //
kurvanti rakṣāṃsyapi cāsya rakṣāṃ na durgatibhyo bhayamabhyupaiti /
prāpnoti cārogyaguṇābhirāmamāyuḥ prakṛṣṭaṃ sugatipratiṣṭham // Ps_2.12 //
ataśca saṃbodhimupāgatānāṃ tathāgatānāmamitaprayāmam /
nirvartate cittavaśānuvarti lokasya saukhyopacayāya vāyuḥ // Ps_2.13 //
anādadānastu parasya bhogān āpnoti bhogānmahataḥ paratra /
narendradāyādagaṇairahāryān girīniva śvāsanavairahāryān // Ps_2.14 //
ācāraśuddhyānugatapriyatvaṃ viśvāsapātratvamihaiva yāti /
ataḥ paropakramanirviśaṅko gatipratīghātamupaiti naiva // Ps_2.15 //
asārabuddhirdhanavistareṣu bhavatyayatnena viśuddhaśīlaḥ /
tasmādupakleśaviśuddhabuddhiranuttarāṃ ca svayameti bodhim // Ps_2.16 //
kāmeṣu mithyācaraṇānnivṛtto jitendriyatvāt praśamābhirāmaḥ /
prāpnoti lokastutibhiḥ samantāt kīrtiṃ diganteṣu vikīryamāṇam // Ps_2.17 //
na cāpi kaṃ citpramadāsu rāgaṃ karoti mātṛriva vīkṣamāṇaḥ /
asmācca puṇyopacayān munīndraḥ saṃjāyate vāraṇavastikoṣaḥ // Ps_2.18 //
vāco 'nṛtāyāstu nivartamānaḥ prāmodyavāñchāṭhyavimuktacittaḥ /
ādeyasiddhyā vacanasya sattvān karoti dharmābhimukhān ayatnāt // Ps_2.19 //
divaukasāṃ ca priyatāṃ yadeti satyapriyaścitramidaṃ na tādṛk /
devasvabhāvo guṇapakṣapātī pratyakṣiṇastaccariteṣu te ca // Ps_2.20 //
pramāṇabhūto bhavati priyaśca yallaukikānāmidamatra citram /
prāyeṇa loko hi guṇairdaridraḥ svenānumānena parānminoti // Ps_2.21 //
tyaktveva nīlotpalinīvanāni viśeṣadarśī kamalāyamāne /
tasyānane saṃśrayamabhyupaiti prahlādano gandhavidhirmanojñaḥ // Ps_2.22 //
bhrājiṣṇunā durgatitārakeṇa jñānena paśyaṃśca samāsamāni /
sa ātmasākṣī samupaiti lajjāṃ yādṛcchikairapyaśubhairvitarkaiḥ // Ps_2.23 //
evaṃ sa śuddhaprakṛtiḥ krameṇa na śaṅkyate 'nyairna ca śaṅkate 'nyān /
tato 'sya satyābhyanuvartanī vāgarakṣatāṃ yāti tathāgatatve // Ps_2.24 //
kāyaḥ paropakramaṇairabhedyāḥ parairahāryā parivārasaṃpat /
paiśūnyamuktasya bhavatyabhedyā śraddhā ca dharme pratipattisārā // Ps_2.25 //
maitrīmabhedyāmavisaṃvadantīṃ kṛpāṃ ca lokārthamasaṃtyajantīm /
prāpnoti cābhedyatamān munitve janmāntarasthānapi śiṣyasaṃghān // Ps_2.26 //
krodhasya sainyāgrarajaḥpratānaṃ saṃkalpacaṇḍānilaviprakīrṇam /
yaśovapurdhvaṃsanamityapāsyaṃ maitryambuvāhaiḥ paruṣābhidhānam // Ps_2.27 //
asmānnivṛtto madhurairvacobhirlokasya cetāṃsi vaśīkaroti /
lokasya ca premṇi virūḍhamūle saivāsya vāggrāhyataratvameti // Ps_2.28 //
ataśca lokāñchataśo vinīya teṣāṃ samāvṛtya ca duḥkhamārgam /
na durgatiṃ gacchati puṇyakarmā dharmo hi rakṣeha paratra caiva // Ps_2.29 //
dūrādapi vyaktapadānunādaḥ śrīmān adūre 'pi sukhasvabhāvaḥ /
meghasvanodagratarastato 'sya brahmasvaro vaktram alaṃkaroti // Ps_2.30 //
abaddhavākyādvirataḥ priyatvam ekāntato yāti vicakṣaṇānām /
satyābhidhāne kramate sabuddhiḥ prāpnoti māhātmyam akṛtrimaṃ ca // Ps_2.31 //
asmācca puṇyān munirājabhāve gāmbhīryagūḍhān paripṛcchamānaḥ /
praśnānanekānapi caikakāle niḥsaṃśayaṃ vyākurute sa vācā // Ps_2.32 //
pretyeha cānarthaphalairavandhyāṃ vandhyāmabhidhyāṃ samapāsya buddhyā /
anīrṣyabhāvādatikāṅkṣitāṃ sa prāpnoti vistīrṇatarāṃ samṛddhim // Ps_2.33 //
citte viśuddhe ca tadāśrayāṇi vākkāyakarmāṇi śucībhavanti /
nabhastale kālaguṇābhirāme tārāgaṇānāmiva maṇḍalāni // Ps_2.34 //
puṇyādhipatyātkramate ca buddhistasyopabhogeṣu sadottameṣu /
prayāti rājñāmapi saṃmatatvam adhṛṣyatāṃ ca pratigarvitānām // Ps_2.35 //
vaikalyamāyānti na cendriyāṇi satkarmanirvṛttabalāni tasya /
ataśca lokatrayapūjya ekaḥ śāstā bhavatyaprativartyacakraḥ // Ps_2.36 //
vyāpādadāhajvaravipramuktaḥ sādhusvabhāvābhinayo nayena /
vyaktīkarotīva manaḥprasādaṃ svasthapraśāntena viceṣṭitena // Ps_2.37 //
hiṃsātmake vigrahasaṃhite vā karmaṇyanāryācarite śaṭhe vā /
na cāsya buddhiḥ kramate kadācin maitrīsukhāsvādaviśeṣalābhāt // Ps_2.38 //
loke vrajatyāryajanena sāmyaṃ saṃmānyate daivatavajjanena /
na brahmaloko 'pi ca durlabho 'sya prasnigdhakarmaṇyamanaḥpathasya // Ps_2.39 //
hitābhinandī jagatāmayatnāt prasādayatyeva ca mānasāni /
ramyaḥ śaratkāla ivāpagānāṃ toyāni meghāgamadūṣitāni // Ps_2.40 //
rūpeṇa sarvapriyadarśanena jñānāspadenādbhutaceṣṭitena /
ekīkarotīva tato munitve lokasya vijñānapṛthaktvasiddhim // Ps_2.41 //
kudṛṣṭipaṅkakramaṇaṃ lasaṃstu prāpnoti kalyāṇahṛdaḥ sahāyān /
karmasvako 'stīti ca karma pāpaṃ viśasyamāno 'pi karoti naiva // Ps_2.42 //
bhavatyakampyā ca jiṇe 'sya bhaktirnāyasyate kautukamaṅgalaiśca /
ārye ca mārge labhate pratiṣṭhāṃ viśeṣagāmitvamato 'bhyupaiti // Ps_2.43 //
satkāyadṛṣṭyuccalitaḥ sa yāti na durgatiṃ hetuparikṣayeṇa /
jñānena cānāvaraṇena yukto divaḥpṛthivyorvicaratyasaṅgaḥ // Ps_2.44 //
pratyekabuddhairapi cānavāptāḥ sarve tato 'syābhimukhībhavanti /
jagaddhitārtheṣu vijṛmbhamāṇāḥ sarvajñabhāvāya munīndradharmāḥ // Ps_2.45 //
imāṃ vibhūtiṃ guṇaratnacitrāṃ ślāghyāṃ svayaṃgrāhaguṇābhirāmām /
ko nāma vidvān na samādadīta viśeṣataḥ sattvahitābhilāṣī // Ps_2.46 //
divyābhirāmā manujeṣu saṃpat prakṛṣṭasaukhyaikarasā ca divyā /
śīlādyadi syāt kimivātra citraṃ yasmāt prarohantyapi buddhadharmāḥ // Ps_2.47 //
śīlacyutastvātmahite 'pyaśaktaḥ kasmin parasyārthavidhau samarthaḥ /
tasmād viśeṣeṇa parārthasādhorna nyāyyamasmiñchīthilādaratvam // Ps_2.48 //
vivarjayedaṇvapi varjanīyaṃ tasmādbhayaṃ tīvramavekṣamāṇaḥ /
na bodhisattvābhyucitaṃ ca śīlaṃ vikhaṇḍayedātmasukhodayena // Ps_2.49 //
na cchidradoṣaiḥ parijarjaraṃ vā strīkelisaṃvāhanavīkṣaṇādyaiḥ /
na durjanakleśaparigrahād vā kurvīta śīlaṃ śabalaprakāram // Ps_2.50 //
kalmāṣadoṣāpagataṃ niṣevyam ekāntaśuklopacayena śīlam /
svecchāgatitvācca bhujiṣyavṛttaṃ vidvatpraśaṃsābharaṇānavadyam // Ps_2.51 //
samagraśikṣāpadapūraṇācca saṃpūrṇamāmarṣavivarjitaṃ ca /
cetoviśuddhipratibimbabhūtaistīvraiḥ parārthaikarasaiḥ prayogaiḥ // Ps_2.52 //
smṛtyāśrayāccendriyasaṃvareṇa śīlasya saṃrakṣaṇatatparaḥ syāt /
lokasya dauḥśīlyamabhipravṛddhaṃ tamaḥ sahasrāṃśurivāpaneṣyan // Ps_2.53 //
duḥkhapratīkāranimittasevyaiḥ kāyavraṇālepanaveṣṭanādyaiḥ /
nyāyopalabdhaiḥ parituṣṭacitto 'parānanollokanakātaraḥ syāt // Ps_2.54 //
ślāghyeṣu sarveṣvapi vartamānaḥ śīlānukūleṣu guṇodayeṣu /
avismitatvādaparādhamānī kīrterbibhīyācca tadudbhavāyāḥ // Ps_2.55 //
lābhaprakāro hi guṇaprakāśācchatrutvamabhyeti suhṛnmukhena /
saroruhāṇāmiva śītaraśmiḥ śreyaḥ pramāthī śithilavratānām // Ps_2.56 //
śīlaṃ guṇābhyāsavidhiṃ vadanti saṃbodhicitte ca guṇāḥ samagrāḥ /
abhyasyate tacca kṛpāguṇena kāruṇyaśīlaḥ satataṃ tataḥ syāt // Ps_2.57 //
yanniśritaṃ kāmabhave 'pi naiva saṃtiṣṭhate naiva ca rūpadhātau /
ārūpyadhātau yadasaṃsthitaṃ ca tattattvataḥ śīlamudāharanti // Ps_2.58 //
yo lokadhātuṣvamiteṣu sattvāñchīle pratiṣṭhāpayiṣuḥ samagrān /
niṣevate lokahitāya śīlaṃ taducyate pāramiteti tajjñaiḥ // Ps_2.59 //
śīlaṃ viśeṣādhigamasya mārgo dāyādyabhūtaṃ karuṇātmakānām /
jñānaprakarṣasya śucisvabhāvo naṣṭoddhavā maṇḍanajātiragrā // Ps_2.60 //
lokatrayavyāpi manojñāgandhaṃ vilepanaṃ pravrajitāvirodhi /
tulyākṛtibhyo 'pi pṛthagjanebhyaḥ śīlaṃ viśeṣaṃ kurute narāṇām // Ps_2.61 //
akatthanānāmapi dhīrabhāvād vināpi vāgbhedapariśrameṇa /
atrāsanābhyānatasarvalokaṃ tyaktāvalepoddhavamīśvaratvam // Ps_2.62 //
apyaprakāśānvayasaṃstavānām akurvatāmapyupakārasāram /
niṣkevale śīlavidhau sthitānām asaṃstutānāmapi yannarāṇām // Ps_2.63 //
rajāṃsi pādāśrayapāvitāni praṇāmalabdhāni samudvahanti /
cūḍāgralagnāni manuṣyadevāḥ śrīmattaraṃ śīlamataḥ kulebhyaḥ // Ps_2.64 //
tasmān na durgatibhayena na rājyahetorna svargasaṃpadabhilāṣasamudbhavena /
seveta śīlamamalaṃ na hi tattathā syāllokārthasiddhiparamastu bhajeta śīlam // Ps_2.65 //
// śīlapāramitāsamāsaḥ //
3. kṣāntipāramitāsamāsaḥ
saṃmohanīṃ manmathapakṣamāyāṃ prāhuḥ sukhāṃ caiva vimokṣamāyām /
tasyāṃ na kuryāt kaiva kṣamāyāṃ prayatnamekāntahitakṣamāyām // Ps_3.1 //
parāparādheṣu sadānabhijñā vyavasthitiḥ sattvavatāṃ manojñā /
guṇābhinirvartitacārusaṃjñā kṣameti lokārthacarī kṛpājñā // Ps_3.2 //
parārthamabhyudyatamānasānāṃ dīkṣāṃ titikṣāṃ prathamāṃ vadanti /
seturjalānīva hi roṣadoṣaḥ śreyāṃsi lokasya samāvṛṇoti // Ps_3.3 //
alaṃkriyā śaktisamanvitānāṃ tapodhanānāṃ balasaṃpadagrā /
vyāpādadāvānalavāridhārā pretyeha ca kṣāntiranarthaśāntiḥ // Ps_3.4 //
kṣamāmaye varmaṇi sajjanānāṃ vikuṇṭhitā durjanavākyabāṇāḥ /
prāyaḥ praśaṃsākusumatvametya tatkīrtimālāvayavā bhavanti // Ps_3.5 //
pratikriyā durjanavāgviṣāṇāṃ prahlādanī jñānaniśākarābhā /
dhīraprakārā prakṛtiryatīnāṃ kṣāntirguṇānām adhivāsabhūmiḥ // Ps_3.6 //
sattvasya gāmbhīryamayasya sāro ghanāgamaḥ krodhanidāghaśāntyai /
vyatītavelasya guṇārṇavasya vyāpī svanaḥ kṣāntimayo 'bhyudeti // Ps_3.7 //
ā brahmalokādadhirohāṇārthā sopānapaṅktirgatakhedadoṣā /
karmāntaśālā guṇaśībharasya rūpasya sallakṣaṇabhūṣaṇasya // Ps_3.8 //
unmūlanī vairaphalācitānāṃ kṣamāsariddoṣamahādrumāṇām /
saṃbodhicittasya vivardhitasya guṇāmburaśeḥ satatānukūlā // Ps_3.9 //
śubhā paratrāpi hite samṛddhirjagaddhitārthasya parā vivṛddhiḥ /
śubhasvabhāvātiśayaprasiddhiḥ kṣāntirmanaḥkāyavacoviśuddhiḥ // Ps_3.10 //
saṃsāradoṣairna ca cchedameti sattvān kṛpāsnigdhamavekṣamāṇaḥ /
satkarmabhirlokahitaiḥ samantād yaśomayatvaṃ vrajatīva loke // Ps_3.11 //
na spṛśyate vismayavācyadoṣairjñānāvadānena titikṣureva /
anityatākṣāntibalodayācca praharṣamāyāti sukhe 'pi naiva // Ps_3.12 //
saṃkocamāyāti na cāyaśobhirvisāriṇā kṣāntibalaśrayeṇa /
ataśca śeṣairapi lokadharmairaniśritatvānna sa cāpalīti // Ps_3.13 //
tīvraprakārairapi viprakārairna vikriyāṃ yānti satāṃ manāṃsi /
dṛḍhābhilāṣāṇi munīndrabhāve kṣāntyā balādhānasusaṃskṛtāni // Ps_3.14 //
sa kṣāntidhīreṇa ca mānasena kaṣṭāni saṃdarśayate tapāṃsi /
darponnatiṃ tīrthakṛtāṃ manaḥsu nīcaiḥ kariṣyan hitakāmyayaiva // Ps_3.15 //
loko 'yamātmābhiniveśasamūḍhaḥ śeṣān parānityabhimanyamānaḥ /
tadviprakārairabhibhūtacetā<; ḥ>;
kṣamāviyogāt parikhedameti // Ps_3.16 //
kṛpāsanāthāni satāṃ manāṃsi kṣāntyā kṛtasvastyayanakriyāṇi /
naṣṭātmadṛṣṭiṇi parāpakārān na vikriyāṃ yānti guṇānurāgāt // Ps_3.17 //
mithyāvikalpo hṛdayajvarasya krodhasya heturdhṛtidurbalānām /
samyagvikalpastu samādadhāti kṣāntiprakārāṃ manasaḥ praśāntim // Ps_3.18 //
vikalpasanniśrayasaṃśritāyāṃ kṣāntyāṃ na tu syāccalitāvakāśaḥ /
pratyūṣavātasphurite 'mbhasīva saṃpūrṇacandrapratibimbalakṣayāḥ // Ps_3.19 //
vikalpaśāntiṃ paramārthatastu kṣāntiṃ kṣamātattvavido vadanti /
tasmādvikalpopaśame yateta svapnopamaṃ lokamavekṣamāṇaḥ // Ps_3.20 //
cakṣuḥ kim ākrośati cakṣuretacchrotrādi vākrośati kiṃ tadādi /
yaivaṃ kṣamā sāyatanānvavekṣā na kṣāntireṣā paramārthatastu // Ps_3.21 //
vaktā vacaścaitadanityameva śrutirvikalpo 'pi ca yo mamāyam /
anityabhāvapravikalpanaiṣā na kṣāntimetām paramāṃ vadanti // Ps_3.22 //
kartāpakārasya na kaścidasti naivāsti kaścitkriyāte ca yasya /
nairātmasaṃdarśanasiddhireṣā na kṣāntireṣāpi gataprakarṣā // Ps_3.23 //
tattatpratītya prabhavanti bhāvā nindāpraśaṃsāsukhaduḥkhasaṃjñāḥ /
pratītyasiddheravatārabhūmirna kṣāntiratyantasamāhitaiṣā // Ps_3.24 //
yadyesā saṃmohamahāgraheṇa paryastacetā nanu nāhamevam /
ityunnate cāvanate ca citte kṣāntiprakarṣasya kuto 'vakāśaḥ // Ps_3.25 //
pradhvaṃsinī varṇalavapratiśrudyantrādivaikaikaśa uccarantī /
kuryāṃ kathaṃ kasya ca kāṃ ca pīḍām eṣāpi na kṣāntiratiprakṛṣṭā // Ps_3.26 //
yadyesā matpāpaparikṣayārthaṃ na vīkṣate svāmapi dharmapīḍām /
asmān na kalyāṇataraṃ hi mitram asāvapi kṣāntyupacārā eva // Ps_3.27 //
karmasvatāṃ eva hi vīkṣamāṇastitikṣate tadguṇadarśanācca /
naivaṃprakārāpi hi naiṣṭhikatvaṃ kṣāntirvikalpopahatā prayāti // Ps_3.28 //
anityaduḥkhāśuciniḥsvabhāvatā mama kṣamante na tu tadviparyayāḥ /
iyaṃ vipakṣapraśamakṣamā kṣamā dvayapravṛtterna tu pāramārthikī // Ps_3.29 //
ayatnatattvārthavicakṣaṇo janaḥ paropakāreṣu yataḥ pravartate /
kṣamā na caivaṃ samatāṃ sameti yā yataḥ kṣamaivaṃ na vikalpanakṣayā // Ps_3.30 //
nirodham āyānti yadā tvaśeṣatāḥ samādhikanyūnavikalpanakramāḥ /
anuttarāṃ kṣāntimamānagocarāṃ vadanti tāmadvāyamārgacāriṇāḥ // Ps_3.31 //
svataḥ parasmādubhayādahetuto yathā na bhāvāḥ prabhavanti ke cana /
svataḥ parasmād ubhayād ahetutastathā na bhāvā vibhavanti ke cana // Ps_3.32 //
naṣṭād anaṣṭād ubhayāc na nobhayān na jātu kāryaṃ khalu vidyate kva cit /
tathāpi kāryaṃ samudeti vastuno yetthaṃ kṣamā sā dvayavarjitā kṣamā // Ps_3.33 //
sato 'sato vāsti na janma janmanā vinā nirodho 'pi na kasya cit kva cit /
svabhāvaśūnyāmiti bhāvakalpanāṃ vipaśyataḥ kṣāntirudeti naiṣṭhikī // Ps_3.34 //
avāpya yāṃ vyākriyate sahasraśo jinairasau nāma jino bhaviṣyati /
pravartate lokahitakriyāvidhiḥ samāhitasyaiva ca tasya sarvadā // Ps_3.35 //
yāvacca bhāvābhiniviṣṭabuddhiratra dvayaṃ tāvadupaiti mohāt /
tathānimittaṃ ca vimokṣaheturdure bhavatyasya yathā kṣiteḥ kham // Ps_3.36 //
upaiti dharmapraṇidhānakarmasu prabhutvamṛddhāvadhimuktijanmasu /
tathā pariṣkāravidhau svacetasi prakarṣiṇi jñānabale tathāyuṣi // Ps_3.37 //
avāpya caitadvaśitāmayaṃ dhanaṃ prakṛṣṭaṃ akṣiṣṇu parārthasādhanam /
janasya kṛcchreṣu patiṣyataḥ sataḥ sa jāyate dhāraṇakāraṇaṃ vibhuḥ // Ps_3.38 //
tasmāt parārthamahatīṃ dhuramudvahadbhiḥ kṣānterupāyavidhireṣa sadānugamyaḥ /
atra sthitasya hi bhavanti parārthacittāḥ sarvā<; ḥ>;
kriyā guṇaphalābharaṇābhirāmāḥ // Ps_3.39 //
asyāṃ hi bhaktirapi yā pravirūḍhamūlā tāmabhyasanti munayo munirājabhāve /
śraddhānuviddhamanasāṃ na hi dharmamārge dṛṣṭo manoratharathasya yato 'kṣabhaṅgaḥ // Ps_3.40 //
// kṣāntipāramitāsamāsaḥ //
4. vīryapāramitāsamāsaḥ
sarvaṃsahe kṣāntibale ca rūḍhe sarvādbhutānyārabhate sa śauryāt /
vīryeṇa kāryāntamahābalena yasmāt sa devānapi yātyatītya // Ps_4.1 //
sudṛśyapārāṇyapi laukikāni kāryāṇi nirvīryaduruttarāṇi /
aprāpyarūpaṃ tu na kiṃ cid asti khedānabhijñena parākrameṇa // Ps_4.2 //
ārabdham evotsahate na hīna ārabhya madhyastu viṣādameti /
parārtham aśrāntaparākramāste nirvāṇamutsṛjya samārabhante // Ps_4.3 //
prāyeṇa dainyopahato jano 'yaṃ svādhīnavīryo 'pi gurusvakāryaḥ /
ahīnavīryasya tu merusāro 'pyakhedasādhyaḥ parakāryabhāraḥ // Ps_4.4 //
saṃsārakoṭyorubhayoḥ samānaiḥ prayāmasārairdivasairyadi syuḥ /
saṃvatsarāstatpracayātidīrghaiḥ kalpaiḥ samudrodakabindutulyaiḥ // Ps_4.5 //
utpādayeyaṃ yadi bodhicittam ekaikametena parākrameṇa /
saṃbhāraśeṣaṃ cinuyāṃ tathāpi bhūyaḥsamutsāritakhedadainyaḥ // Ps_4.6 //
ekaikamevaṃ yadi bodhicittaṃ prāpyeta saṃbhāravidhiśca śeṣaḥ /
tathāpi bodhiṃ samudānayeyaṃ kṛpāsamutsāhitadhairyasāraḥ // Ps_4.7 //
saṃsāraduḥkhaṃ svamacintayitvā saṃnāhadārḍhyaṃ yadacintyamevam /
ādyaṃ samādānamidaṃ vadanti vīravratānāṃ karuṇātmakānām // Ps_4.8 //
padbhyāṃ atikramya kukūlakalpāṃ kṛtsnāṃ mahīmāyudhasaṃvṛtāṃ vā /
yaddraṣṭum apyutsahate munīndrān pātuṃ śivaṃ dharmarasāyanaṃ vā // Ps_4.9 //
saṃsārapaṅkājjanatā mayeyam uddhṛtya nirvāṇasukhe niveṣyā /
utkṣepanikṣepavidhau padānāṃ yaccittamevaṃ ca samādadāti // Ps_4.10 //
yad vā hitārthaṃ kramate parasya puṇyāni vā lokahitāya cittam /
parākramaḥ so 'kṣayavikramāṇāṃ śrīmatsamādānavidhau dvitīyaḥ // Ps_4.11 //
puṇyasya cotpādasamānakālaṃ saṃbuddhabhāve pariṇāmanaṃ yat /
tadakṣayatvaṃ samudāgamāya śubhaṃ samādānam udāharanti // Ps_4.12 //
mahatsu vāmbhaḥsu yathā niṣikto naivodabinduḥ kṣayamabhyupaiti /
saṃbuddhabhāve pariṇāmitasya tathaiva puṇyasya na saṃkṣayo 'sti // Ps_4.13 //
tathā hi kāruṇyaviśuddhabuddhiḥ sarvajñabhāvāya phalantyamūni /
puṇyāni lokasya carācarasyetyevaṃ sa tānyārabhate susattvaḥ // Ps_4.14 //
mahātrisāhasragataṃ janaughaṃ nirvāpayedekadine na kaścit /
kalpaṃ tathā naiva ca sattvadhātostenāpi kiṃ cit paripācitaṃ syāt // Ps_4.15 //
śrutvāpi sattvākṣayatāṃ imāṃ yaḥ sattvānaśeṣān vininīṣureva /
viṣādadoṣānavalīḍhavīryaḥ kastasya dūrastha ihārthasāraḥ // Ps_4.16 //
yaḥ puṇyarāśirjagatāṃ samagrastāvatpramāṇairdaśabhirjinasya /
nivṛttimāgacchati romakūpa ekaika ekaikasujātaromā // Ps_4.17 //
śatena bhūyo guṇitena tena puṇyena romāspadasaṃśritena /
bhavatyanuvyañjanamekameva śeṣāṇi tasya prabhavanti kāye // Ps_4.18 //
tāvadguṇādeva ca puṇyarāśestasmād anuvyañjanasaṃpraviṣṭāt /
pratyekaśastasya jinatvaśaṃsi nirvartate lakṣaṇacitrakarma // Ps_4.19 //
sallakṣaṇotpattinimittabhūtāt sahasrasaṃkhyāguṇitācca puṇyāt /
nirvartate tasya manojñavarṇā saṃpūrṇacandrasphuṭakāntirūrṇā // Ps_4.20 //
ūrṇābhinirvṛttikarmaṃ ca puṇyaṃ śatapramāṇairguṇitaṃ sahasraiḥ /
karoti tasyānavalokanīyaṃ chattarābhamuṣṇīṣalalāmaśīrṣam // Ps_4.21 //
ayaṃ mayā puṇyanidhiḥ parārthaṃ saṃceya ityuttamabodhicitte /
vīryonmukhe kena mukhena tasmiṃllayapravṛttirlabhatāṃ praveśam // Ps_4.22 //
sarve 'pi sattvā yadi lokadhātau pratyekabuddhaiḥ sadṛśā bhaveyuḥ /
jñānena tebhyo 'bhyadhikaprabhāvaḥ kṣāntistha eko 'pi hi bodhisattvaḥ // Ps_4.23 //
tathaiva ca kṣāntibalasthitebhyo viśeṣaṃ āyātyavivartanīyaḥ /
aśrāntavīryaḥ kuśalaprayoge yallaukike caiva taduttare ca // Ps_4.24 //
tebhyaḥ puṇaścādhika eva dūraṃ ya ekajātipratibaddhabodhiḥ /
ka eva vādo dṛḍhavīryavatsu ye bodhimūle prathamaṃ niṣaṇṇāḥ // Ps_4.25 //
tādṛgvidhajñānaviśuddhipūrṇaḥ syād yadyaśeṣena ca lokadhātuḥ /
yāyāt kalāṃ so 'pi na bodhimūle sthitasya mārātikṛtāntyajāteḥ // Ps_4.26 //
tādṛgvidhajñānaviśuddhacittāḥ syuryadyaśeṣena ca sarvalokāḥ /
balapradeśasya muneratulyāḥ kalāpradeśairapi te samagrāḥ // Ps_4.27 //
ityadbhutajñānasamudramekaḥ kṛpātmako nistarituṃ prayāti /
avyāhatājñaḥ paracittacāre prajñāvabhāsaṃ ca nabho viśālam // Ps_4.28 //
sarveṣu sattveṣu ca tasya mātrā samānahārdā karuṇābhyudeti /
saṃbuddhadharmāśca tato 'vaśeṣāstasyādbhutāḥ saṃprabhavantyaśeṣāḥ // Ps_4.29 //
ebhiḥ samādānaguṇairupetaḥ śuddhaśravaiḥ pelavasattvasattvaiḥ /
aṣṭābhiraṅgairiva tattvamārgo vīryaprakarṣādadhikaṃ vibhāti // Ps_4.30 //
vīryaṃ tridhā yaḥ kuśalaprayogastasmācca vākkāyamanoviśeṣāḥ /
prasthānaviṣṭhānasamāhitasya vīryaprakarṣasya manomayasya // Ps_4.31 //
yo bodhicittapraṇayaḥ samaśca kṛpā ca nairātmagatau kṣamā ca /
caturvikalpo janasaṃgrahaśca sarveṣu dharmeṣvanavagrahaśca // Ps_4.32 //
saṃsārapaṅke yadakhinnatā ca traidhātukasyaiva ca nopalabdhiḥ /
sarvasvadānaṃ na ca tena mānaḥ samagraśikṣasya na śikṣayā ca // Ps_4.33 //
parāpakārairavikāri dhairyaṃ cittasya cātyantamavikṣatiryā /
ārambhadārḍhayaṃ kuśalakriyāsu prītirvivekaikarasā ca citte // Ps_4.34 //
caturvidhadhyānasamāpanaṃ ca cittasya nidhyaptiranātmataśca /
atṛptatā ca śrutavistareṇa nyāyapraveśastadavekṣaṇācca // Ps_4.35 //
yā deśanā caiva yathāśrutānāṃ jñānaṃ ca dharmānabhilāpyatāyām /
pañcasvabhijñāsu ca yatprabhutvam abhyāsamātrā ca taduttarāyām // Ps_4.36 //
yadṛddhipādeṣvabhinirhṛtatvaṃ paṭvī na cāyāsamayī kriyā ca /
samyakprahāṇeṣu ca yaḥ prayogaḥ śubhāśubhādeva ca yā vimuktiḥ // Ps_4.37 //
yatkauśalaṃ cendriyanirṇayeṣu nirindriyān paśyati yacca dharmān /
mārgasya saṃbhāravimārgaṇaṃ ca na cāsya kiṃ cid gamanaṃ kutaścit // Ps_4.38 //
ityevamādyaṃ pṛthucitravīryaṃ prasthānaviṣṭhānaviśeṣacitram /
asyākṣayatvapratipūraṇārthaṃ prasthānakarmaiva viśeṣahetuḥ // Ps_4.39 //
nimittakarmasvapi na pravartate vitiṣṭhate jñānamaye ca karmaṇi /
kṛpāguṇādyan na jahāti saṃskṛtaṃ na coruvīryo 'pi patatyasaṃskṛte // Ps_4.40 //
apūrvadharmaśrutiralparogatā durāsadetvaṃ śrutadharmadhāraṇam /
amānuṣebhyo 'pi parigrahodayaḥ samādhigotrapratilambha eva ca // Ps_4.41 //
vrajantyavandhyā yadaharniśaṃ kriyā guṇairna hāniṃ yadutpaiti mauśalīm /
vivṛddha evotpalavacca yadguṇairmanuṣyadharmādadhikaprayojanaiḥ // Ps_4.42 //
yaśo viśālam ca sukhaṃ sukhodayaṃ vinītakārpaṇyamanastvamuttamam /
guṇāśca teṣāmiha dṛṣṭadhārmikā bhavanti vīryāditi ko 'tra vismayaḥ // Ps_4.43 //
trailokyapūjyamamitoruguṇaṃ saṃbuddhabhāvamapi yānti yadā /
vīryavyāpāśrayadṛḍhāḥ puruṣā na syād ataḥ ka iva vīryaparaḥ // Ps_4.44 //
// vīryapāramitāsamāsaḥ //
5. dhyānapāramitāsamāsaḥ
atha dhyānavidhau yogaṃ kuryāj jñānavivṛddhaye /
sukhaṃ hi kartuṃ lokānāṃ jñānālokādanugraham // Ps_5.1 //
prasīdatyadhikaṃ jñānaṃ dhyānānmanasi nirmale /
śaradutsāritaghane nabhasīvendumaṇḍalam // Ps_5.2 //
viśuddhaśīlaḥ kalyāṇaiḥ sahāyaiḥ sahitairhitaiḥ /
alpakṛtyaḥ praśāntātma smṛtyadhiṣṭhānaveṣṭitaḥ // Ps_5.3 //
nivasan vṛkṣamūleṣu śādvalāstīrṇabhūmiṣu /
anupaskṛtaramyeṣu vanapuṣpasugandhiṣu // Ps_5.4 //
dhyānasācivyadhīreṣu saṃtuṣṭajanaveśmasu /
jananirghoṣamūkatvād gambhīrāvasthiteṣviva // Ps_5.5 //
pratyaraṇyaniviṣṭeṣu śūnyeṣvāyataneṣu vā /
kuñjeṣu ca mahīdhrāṇāṃ siṃhanādānunādiṣu // Ps_5.6 //
yatra kva cana vā deśe saṃsargakleśavarjite /
paryaṅkena sukhāsīnaḥ śarīram ṛju dhārayan // Ps_5.7 //
upasthāpya smṛtimayīṃ rakṣāṃ abhimukhīṃ hṛdi /
kṛpayā kuvitarkāṇāṃ kṛtvevākṣaṇaghoṣaṇām // Ps_5.8 //
prajñāparicayasyāyāṃ kālo me na tu nirvṛteḥ /
na hi sattvān anirvāpya svayaṃ nirvātum utsahe // Ps_5.9 //
iti lokahitāvekṣī buddhabhāvagataspṛhaḥ /
kuryāt sātatyayogena dhyānārambhasamudyamam // Ps_5.10 //
na hi viśramya viśramya mathnannagnimavāpnuyāt /
sa eva yogo yoge 'pi viśeṣādhigamādṛte // Ps_5.11 //
ekatraiva ca badhnīyād dṛḍham ālambane manaḥ /
anyānyālambanagrāhaḥ kliśnātyevākulaṃ manaḥ // Ps_5.12 //
vidarśanād vīryabalāllīyamānaṃ samuddharet /
uddhanyamānaṃ ca manaḥ praśamena nivārayet // Ps_5.13 //
samyaggatamupekṣitaṃ samādhibalaniścalam /
tatrāpi vā tanmayaḥ syāt sugatajñānalabdhaye // Ps_5.14 //
na ca dhyānasukhāsvādaḥ pāratantryamanukramet /
na hi svasukhamātrārthamayam ārambhavistaraḥ // Ps_5.15 //
śarīrajīvitāpekṣī dainyopahatamānasaḥ /
na kuryād vīryaśaithilyamapyādīpte svamūrdhani // Ps_5.16 //
lakṣayitvā nimittāni manastasya samādhaye /
bhraśyamānaṃ prayuñjīta smṛtyāvahitayā punaḥ // Ps_5.17 //
mano nivaraṇebhyaśca vipakṣairvinivartayet /
svecchāprayātaṃ dviradam aṅkuśākarṣaṇairiva // Ps_5.18 //
atha nīvaraṇavyādhināśaprasvasthamānasaḥ /
dāridryādiva nirmukto mahato vyasanādiva // Ps_5.19 //
prītiyuktena manasā kāmadoṣān vicārayet /
tadviyogopalabhyāṃ ca parāṃ sukhaparamparām // Ps_5.20 //
vidyududdyotacapalāḥ phenāṃśukanibhātmakāḥ /
svapnavat pelavāsvādā vañcanārthamivoditāḥ // Ps_5.21 //
pitṛṇāmapi putreṣu putrāṇāṃ ca pitṛṣvapi /
prītisarvasvabhūteṣu suhṛtsu suhṛdāmapi // Ps_5.22 //
guṇapracayabaddhasya vyūḍhesu samareṣvapi /
darśitasthairyasārasya snehasetorvidāriṇaḥ // Ps_5.23 //
iha paryeṣṭiduḥkhasya paratra narakasya ca /
hetubhūtā yataḥ kāmāḥ kāmayeta na tān ataḥ // Ps_5.24 //
yadāśrayo vitarko 'pi prajñācakṣurnimīlanaḥ /
ātmano 'pi parasyāpi vighātāya pravartate // Ps_5.25 //
ātmakāmairapi ca ye sarvathāpi vivarjitāḥ /
parārthakāmastān kāmāṃstyaktvā kathamanusmaret // Ps_5.26 //
tṛptireṣāṃ na saṃprāptyā nāhanyahani sevayā /
naiva saṃnicayenāpi ko 'nyo vyādhirataḥ paraḥ // Ps_5.27 //
yadāsvādahato naiva svārthamapyavabudhyate /
unmattapānapratimān kastān sahṛdayaḥ smaret // Ps_5.28 //
ityevaṃ sarvato duṣṭān kāmāṃstasyānupaśyataḥ /
tataḥ saṃkucitaṃ cittaṃ naiṣkramye 'bhiprasīdati // Ps_5.29 //
vivekajaṃ prītisukhaṃ tataḥ prasrabdhilabdhijam /
prāpnoti cittasyaikāgryaṃ prathamadhyānasaṃjñitam // Ps_5.30 //
sa vitarkavicārāṇāṃ kāmānāmiva duṣṭatām /
puṣyāṃstatpraśamānveṣī samādhiprītijaṃ sukham // Ps_5.31 //
adhyātmasaṃprasādācca cittaikāgratayā ca tat /
dvitīyaṃ dhyānamityāhuradvitīyā maharṣayaḥ // Ps_5.32 //
utplavaṃ manaso dṛṣṭvā prīteratha virajya saḥ /
tṛtīyaṃ dhyānamāpnoti smṛtyupekṣāsamanvitam // Ps_5.33 //
sukhabhogamapi tyaktvā sukhaduḥkhanirākṛtam /
viśuddhaṃ smṛtyupekṣābhyāṃ caturthaṃ dhyānamaśnute // Ps_5.34 //
abhijñā labhate pañca sa ca tatrānugāminīḥ /
rājyastha iva dharmātmā hrīkīrtiśrīmatidyutīḥ // Ps_5.35 //
pratyekajinalabdhāśca śrāvakīyā vyatītya ca /
tā bhavantyadhikā dūraṃ parārthasamudāgamāt // Ps_5.36 //
sa hi matsariṇastyāge śīle tadvikalānapi /
kopanān kṣāntisauratye kusīdān vīryasaṃpadi // Ps_5.37 //
vikṣiptacetaso dhyāne prajñāyāṃ tannirākṛtān /
niyojayati kāruṇyādaśrāntācāravikramaḥ // Ps_5.38 //
ato 'cyutābhirdīptābhirbhābhirlokāvabhāsanam /
marīcibhirivādityāḥ kurute 'nantagocaram // Ps_5.39 //
atha pāpakṛtaḥ sattvān patato narakādiṣu /
kṣīṇapuṇyāyuṣaścaiva devāñchāśvatamāninaḥ // Ps_5.40 //
taistairduḥkhaviśeṣaiśca lokaṃ kāraṇayāhatam /
tatra divyaprabhāveṇa cakṣuṣā sā vilokayan // Ps_5.41 //
tīvramāyāti kāruṇyaṃ kāruṇyān na pramādyati /
parārtheṣvapramattaśca yātyacintyaprabhāvatām // Ps_5.42 //
athānyalokadhātusthān sampaśyati tathāgatān /
buddhakṣetraguṇavyūhān saṃghasyaiva ca saṃpadaḥ // Ps_5.43 //
bodhisattvarṣabhāṇāṃ ca viśuddhācāragocaram /
sarvalokahitodarkaṃ śrīmaccaritamīkṣate // Ps_5.44 //
tatra ca praṇidhistasya sukhenaiva samṛdhyati /
parārthapariṇāmācca śīlasyaiva ca saṃpadaḥ // Ps_5.45 //
atimānuṣayā śrutyā divyayārthaviśuddhayā /
śṛṇvannuccāvacā vāco vidūre 'pyavidūravat // Ps_5.46 //
kṛpādūracarairuktāḥ pāruṣyavirasākṣarāḥ /
antardīptasya kopāgnerniścarantīrivārciṣaḥ // Ps_5.47 //
apsarogītasacivān bhūṣaṇasvanaśībharān /
divyatūryaninādāṃśca vināśaikarasānapi // Ps_5.48 //
niṣevyamāṇān rāgāndhairamitrānmitrārūpiṇaḥ /
vīkṣya vrajati kāruṇyaṃ teṣāṃ vāñcanayā tayā // Ps_5.49 //
bhayādduḥkhaviśeṣācca so 'vispaṣṭapadākṣaraiḥ /
nārakairārtarasitairhṛdīvābhihatastataḥ // Ps_5.50 //
paramālambate vīryaṃ majjāgatamahākṛpaḥ /
tīkṣṇāgreṇa pratodena sadaśva iva coditaḥ // Ps_5.51 //
nānālokasthitebhyo 'tha jinebhyo dharmadeśanāḥ /
śṛṇoti sarvasattvānāṃ nirvāṇakāṅkṣayākṣayāḥ // Ps_5.52 //
tataḥ sa paracitteṣu vijñāyānuśayāśayān /
puṇyāṅkurān ropayati jñānasādhanavānnavān // Ps_5.53 //
smṛtvā pūrvanivāsaṃ ca kalpakoṭisahasraśaḥ /
paśyan puṇyāni lokānāṃ tathendriyabalābalam // Ps_5.54 //
tadāśrayavaśādṛddhyā so 'nekīkṛtavigrahaḥ /
avandhyakathanaṃ yāti yathābhājanadeśanāt // Ps_5.55 //
kva cid arkasahasradīptināpyavisaṃvāditakāntisaṃpadā /
vapuṣā munirājalakṣaṇaḥ sphuṭacitreṇa samantalakṣmaṇā // Ps_5.56 //
janayannayanotsavaṃ nṛṇāṃ vacasā hlādaviśeṣamācaran /
sa karotyamṛtaprakāśanaṃ jinabhāvāya jinādhimuktiṣu // Ps_5.57 //
praśamottarayā muniśriyā kva cid atyārthaviśiṣṭaceṣṭayā /
kurute muniśiṣyarūpabhṛdvinayaṃ tadvinayārhacetasām // Ps_5.58 //
abhisāritapādapaṅkajaḥ suracūḍāmaṇibhirmahendravat /
dhanado dhanado yathā kva cit kuha cidbrahmavadadbhutadyutiḥ // Ps_5.59 //
kva cid unmiṣitatrilocanaḥ śaśīlekhāmalamaulibhūṣaṇaḥ /
amarādhipabhāsuradyutirbujagendraśriyamudvahan kva cit // Ps_5.60 //
kuliśānalapiṅgalāṅguliḥ kuha cid guhyakarājarājavat /
amitājinalakṣmavān kva cid guṇaraśmirmunicandramā iva // Ps_5.61 //
sphuṭakaustubharatnaraśmibhirvipuloraḥsthalabhāsuradyutiḥ /
garuḍadhvajarājadṛk kva cit kuha ciccaiva halāyudhadyutiḥ // Ps_5.62 //
sitaśaktiracintyaśaktimān kuha ciccāruśikhaṇḍivāhanaḥ /
udayāstanagendrabhūṣaṇaḥ śaśisūryāmalarūpavān kva cit // Ps_5.63 //
kuha cid dhutabhuṅmarutvatāṃ vapuṣānyatra narāśrayāśinām /
vāruṇadyutim udvahan kva cit kuha cinmanmathacāruvigrahaḥ // Ps_5.64 //
lalitāṃ pramadānarākṛtiṃ naranārīratisaṃgalālasaḥ /
kva cid eva tapodhanaśriyaṃ vidadhat kāmaviraktamānasaḥ // Ps_5.65 //
hṛdayāni harannṛṇāṃ kva cid guruśiṣyakṣitipālavṛttibhiḥ /
narakeṣvapi ca parabhāvato vidadhadduḥkhavimokṣaṇakṣaṇam // Ps_5.66 //
jagatām adhimuktivistarairatha so 'nekavidhairviceṣṭitaiḥ /
karuṇāguṇasaṃtatastataḥ kurute lokahitaṃ tatastataḥ // Ps_5.67 //
samavāpya viśeṣasaṃpadaṃ vipulāṃ dhyānaguṇaśrayādimām /
prayateta viśeṣavattaraṃ nidhicihneṣvavisaṃvadatsviva // Ps_5.68 //
kuśale sthitirapyanūrjitā kim ahāniḥ śithilavratocitā /
prayateta vivṛddhaye tataḥ parihāṇistu viparyayādataḥ // Ps_5.69 //
sulabhaśca samādhirudyamād anurakṣā punarasya duṣkarā /
sahasā vijigīṣuṇā yathā vijitasya praśamapratikriyā // Ps_5.70 //
manasaḥ parivṛttilāghavaṃ paramaṃ tatra na viśvasedataḥ /
anavāpya mahīmivācalām acalāṃ bhūmimabhīradurgamām // Ps_5.71 //
abhisaṃskṛta[mārgacāriṇaḥ] patanāntā hi samādhivistarāḥ /
ata uttamamārgabhāvanām avalambeta vikalpavarjanāt // Ps_5.72 //
sucinityasukhātmakalpanaṃ kapaṭam saṃskṛtadambhasaṃbhavām /
samavekṣya na bhāvakalpanāpraṇayavyāpṛtamānaso bhavet // Ps_5.73 //
viśade 'pyupalambhasaṃbhave vrajati kleśaśaravyatām ataḥ /
vyatiyāti tu māragocaraṃ tamanarthaṃ praśamayya sarvathā // Ps_5.74 //
na hi niśrayadośaduṣito bhavati dhyānavidhirviśuddhaye /
calatānugato hi niśrayaḥ sakhaṭuṅkastata eva kathyate // Ps_5.75 //
vyavahāravidhiprasiddhaye pratipattadbhavatīti kathyate /
na hi kiṃ cid udeti kutra cit sadasatsaṃbhavayuktyasaṃbhavāt // Ps_5.76 //
gaganena samānamānasastribhavādapyu atha vītaniśrayaḥ /
avikalpitadhīraceṣṭito vacanenāpratiyatnaśobhinā // Ps_5.77 //
kurute sa ca laukikīṃ kriyāṃ jagadekāntahitānuvartinīm /
na samādhibalācca hīyate vaśavartitvamavāpya cetasaḥ // Ps_5.78 //
tataḥ paraṃ parahitatatparodyataiḥ samādhibhirvidhivihitaprayojanaiḥ /
vivardhate ghanasamaye yathodadhiḥ saridvadhūsamupahṛtairnavāmbubhiḥ // Ps_5.79 //
// dhyānapāramitāsamāsaḥ //
6. prajñāpāramitāsamāsaḥ
puṇyāni dānaprabhṛtīnyamūni prajñāsanāthānyadhikaṃ vibhānti /
hiraṇmayānīva vibhūṣaṇāni pratyuptaratnadyutibhāsvarāṇi // Ps_6.1 //
kriyāsu sāmarthyaguṇaṃ hi teṣāṃ prajñaiva vistāriṇamādadhāti /
svārthapravṛttau viśadakramāṇāṃ yathā manaḥsaṃtatirindriyāṇāṃ // Ps_6.2 //
kriyāsvayogyāni śarīrayantrāṇyāyurviyuktāni yathā na bhānti /
tathaiva kāryāṇi na bhānti loke prajñāviyogena jadīkṛtāni // Ps_6.3 //
śraddhādikānāmapi cendriyāṇāṃ prajñāgraṇī buddhirivendriyāṇām /
guṇāguṇān vetti hi tatsanāthaḥ kleśakṣaye naipuṇametyataśca // Ps_6.4 //
prajñāviyogāt phalalālasānāṃ naiva svatodānaviśuddhirasti /
tyāgaṃ parārthaṃ hi vadanti dānaṃ śeṣastu vṛddhyārthamiva prayogaḥ // Ps_6.5 //
prajñāsamunmīlitacakṣuṣastu dattvā svamāṃsānyapi bodhisattvāḥ /
naivonnatiṃ nāvanatiṃ prayānti bhaiṣajyavṛkṣā iva nirviklapāḥ // Ps_6.6 //
evaṃ sa bhūmiṃ prathamāmupaiti lokottarasyārthavidhipratiṣṭhām /
akrodhanaḥ prītisamṛddhacetā dānairmahadbhirjagadarthacetāḥ // Ps_6.7 //
prāyeṇa yasyāṃ balacakravartī bhavatyasaṃhāryamatiśca bodheḥ /
prajñāguṇādeśitasatpatho 'tha karmeṇa bhūmiṃ vimalāmupaiti // Ps_6.8 //
yasyāṃ prakṛtyaiva viśuddhaśīlaścaturmahādvīpapatiḥ sa bhūtvā /
narendracūḍāmaṇisatkṛtājñaḥ sūryārhatāmeti yathā munīndraḥ // Ps_6.9 //
tataḥ paraṃ kāmiṣu daivateṣu loke 'pi ca dvitrisahasrasaṃkhye /
aiśvaryamāpnoti tataḥ paraṃ ca bhūmiṃ viśodhya prabhavāṃ prabhāyāḥ // Ps_6.10 //
śīlasya śuddhiḥ kuta eva tasya yaḥ prajñayā nāpahṛtāndhakāraḥ /
prāyeṇa śīlāni hi tadviyogād āmarṣadoṣaiḥ kaluṣīkriyante // Ps_6.11 //
nātmārthamapyasti tu yasya śīlaṃ prājñasya tasyāsti kathaṃ parārtham /
yo dṛṣṭadoṣo bhavabandhanānāṃ lokān samastāṃstata ujjihīrṣuḥ // Ps_6.12 //
prajñāvipakṣairhṛdi soparāge kṣamāguṇaḥ kena dhṛtiṃ labheta /
guṇāguṇāavekṣaṇakātarākṣe khyāto guṇairvīrā iva kṣitīśe // Ps_6.13 //
prajñānvitānāṃ tu parāpakārāḥ kṣamāguṇāḥ sthairyakarā bhavanti /
bhadrātmakānāmiva vāraṇānāṃ karamāśrayā naikavidhā viṣeṣāḥ // Ps_6.14 //
niṣkevalaṃ vīryamapi śramāya prajñāsanāthasya tu tasya kārye /
anuttaraḥ siddhiguṇo 'bhyudeti hartā tadutthasya pariśramasya // Ps_6.15 //
yasmāt paraṃ sūkṣamataraṃ na kiṃ cid yannaipuṇānāṃ paramaḥ prakarṣaḥ /
yatkāmadoṣādibhirāvṛtānāṃ manaḥpathaṃ naiva kadā cideti // Ps_6.16 //
tad dhyānamekāntasukhābhirāmaṃ kathaṃ pravekṣyantyastāṃ manāṃsi /
sthūlāni doṣopacayairmahadbhiḥ prajñotpathaṃ nyāyamivāśritānī // Ps_6.17 //
prajñānirudyogamaterhi dṛṣṭirnāyāti śuddhiṃ tadṛte na śīlam /
samyakasmādhis tadṛte na labhyo duḥkhakṣayastadvirahāttathaiva // Ps_6.18 //
prājñastu doṣādbhayamīkṣamāṇaḥ sukhānubaddhaṃ ca sukhaṃ guṇebhyaḥ /
vihāya doṣāñjagadarthakāmo guṇābhirāmeṇa pathā prayāti // Ps_6.19 //
samudyatastena samādhimetya prāpnoti vākkāyamanoviśuddhīḥ /
ato 'navadyena balena yuktaḥ pravartate lokahitodayeṣu // Ps_6.20 //
dānena cābhīpsitabhūyasaiva priyairadīnairvacanāmṛtaiśca /
naiṣkāraṇorjasvalayā ca vṛttyā parārthacaryāsu samaṃ samantāt // Ps_6.21 //
sāmānyamartheṣu ca darśayitvā premṇā vaśīkṛtya manāṃsi teṣām /
karoti nirvāṇasukhe pratiṣṭhāṃ prajñāguṇāvyāhatadharmacakraḥ // Ps_6.22 //
prajñādyarogaiśca balairamībhiradhyāsitaṃ nābhyupayātumīsā /
ajīvikādurgatimṛtyunindāśāradyadoṣāśrayaṇī bhayārtiḥ // Ps_6.23 //
bhayāni sarvāṇi hi doṣajāni prajñā na doṣaiḥ sahavāsameti /
śaradvyapoḍhābhragavākṣapakṣā bhā bhāskarasyeva tamaḥpratānaiḥ // Ps_6.24 //
sahasraraśmerudaye 'pi yāni tamāṃsi rundhanti jagadgatāni /
nāmaikaśeṣāṇi karoti tāni prajñāprabhāyāḥ prasaraprabhāvaḥ // Ps_6.25 //
na tatra bhūyaḥ karaṇīyam asti yatra prabhā sā balatāmupaiti /
yugāntakālānalasaṃhṛte hi loke na dagdhavyakathāḥ prathante // Ps_6.26 //
jyotīṃṣi sarvāṇyapi saṃhitāni prajñāprabhāṃ nālamathopayātum /
atastayā nāsti parātivṛddhirgarīyasī vāparihāṇijātiḥ // Ps_6.27 //
saṃpūrṇatāṃ yāti sukhena śikṣā śīlāya cittapraśamāya caiva /
prajñābhiyuktasya yatastato 'syāṃ sarvābhisāreṇa parākrameta // Ps_6.28 //
yā skandhadhātvāyatanapravṛttau satyāśrayā pratyayitā parīkṣā /
kālatraye 'pyeṣa samāsayuktyā prajñāvadātairviṣayapraveśaḥ // Ps_6.29 //
kīrtiṃ vitanvanti jinātmajānāṃ prajñāvadātāścaritapradeśāḥ /
guṇadvīṣāmapyatiduṣkuhāṇāṃ romāñcitā vismayapāratantryāt // Ps_6.30 //
prajñābalaṃ dīptataraprabhāvaṃ nālaṃ prasoḍhuṃ sabalo 'pi māraḥ /
prajñāṃśavo vibhramayānti cakṣurna draṣṭum īśo hi yataḥ sa eva // Ps_6.31 //
kandarpanārācanipātasāhī prajñāmayaṃ varma vitatya citte /
vyūḍhāni rūpaprabhṛtīnyanekānyeko 'pi nirbhīrabhibhūya yāti // Ps_6.32 //
adhīrasātmyaṃ bhayaviklavaṃ vā mūḍhocitaṃ śokaparigrahaṃ vā /
svalpātmacitteṣvavagāḍhamūlaṃ roṣoparāgaṃ parijihmitaṃ vā // Ps_6.33 //
dīneṣu kārpaṇyamalīmasatvaṃ kṛtāspadaṃ rāgiṣu cāpalaṃ vā /
tejovihīneṣvalasatvasattvaṃ samuddhateṣvapraśamātmakatvam // Ps_6.34 //
tāṃstāṃśca līnānapi doṣaleśān pṛthagvidhiṣvāśrayagahvareṣu /
samudbhavantyeva parākaroti prajñā pratijñeva jagaddhitārthā // Ps_6.35 //
niveśya doṣakṣayadhīrasaumyāṃ bhavasya tasyopari dṛṣṭilakṣmīm /
svayaṃ munīndrairabhiṣicyate yat prahlādinā vyākaraṇāmṛtena // Ps_6.36 //
ūrṇāprabhābhiśca mahāmunīnāṃ niśīthacandradyutihāsinībhiḥ /
yadājyadhārābhirivādhvaragnirvibhāti mūrdhanyabhiṣicyamānaḥ // Ps_6.37 //
avāpya yasmān muniyauvarājyaṃ samaṃ samantād visṛtātmabhāvaḥ /
lokasya duḥkhaṃ praśamatyayatnād rajo mahāmegha iva pravṛṣṭaḥ // Ps_6.38 //
prajñāprabhāvopanataḥ sa sarvaḥ prabhāvisāraḥ sugatātmajānām /
ko vismayo vātra sutapriyāyā mātuḥ samīyādyadiyaṃ vibhūtiḥ // Ps_6.39 //
daśaprakāro 'pi yadā munīnāṃ tadāśrayādeva balaprakarṣaḥ /
udetyasādhāraṇasundaraśca śeṣo 'pyasaṃkhyo guṇaratnarāśiḥ // Ps_6.40 //
śāstrāṇi cakṣuḥpratimāni loke nidhānabhūtāṃśca kalāviśeṣān /
mantrān paritrāṇakṛto vicitrān dharmavyavasthāśca pṛthagviśeṣāḥ // Ps_6.41 //
paryāyacitraṃ ca vimokṣamārgaṃ tattacca lokasya hitopapādi /
yadbodhisattvāḥ pravidarśayanti prajñāprabhāvābhyudayaḥ sa sarvaḥ // Ps_6.42 //
divyapratispardhibhirindriyārthairnarendrabhāve 'pi hi bodhisattvāḥ /
na yadvirūpāṃ prakṛtiṃ vrajanti prajñā guṇāmātyasanāthatā sā // Ps_6.43 //
paropakāraikarasā ca maitrī rāgoparāgaprativarjitā ca /
parasya duḥkheṣu parā dayā ca na śokabhārālasatāṃ gatā ca // Ps_6.44 //
anuddhātatvaṃ mudite 'pi citte tamonirārambhamupekṣitaṃ ca /
te te guṇā<;ś>;cābhyadhikaṃ vibhānti prajñāniruddhapratipakṣamārgāḥ // Ps_6.45 //
ko nāma lokasya parārthasādhurduḥkhaikahetūni tamāṃsi hanyāt /
avyāhatā jñānaśayāśayeṣu prajñā na cet syādatisūryādīptiḥ // Ps_6.46 //
tatprāptaye śrutam aśītivikalpacitraṃ saṃceyam āśrayasahaṃ gurumabhyupetya /
dvātriṃśatā tadadhigamya vivardhayeta samyaṅmanaḥ samavadhānakṛtairviśeṣaiḥ // Ps_6.47 //
alpaśruto 'ndha iva vetti na bhāvanāyā mārgaṃ vicintayati kāni ca tadvihīnaḥ /
tasmācchrutaṃ prati yateta tadāśrayā hi prajñā samudbhavati cintanabhāvanābhyām // Ps_6.48 //
praśnairavigrahamukhaiśca kathāviśeṣairmīmāṃsayārthagativīkṣaṇayā svayaṃ ca /
prajñāvivṛddhimabhitaḥ prayateta nityaṃ dhyānena tadguṇavivṛddhikareṇa caiva // Ps_6.49 //
prajñābhyupāyavidhireṣa samāsatastu dhyānaṃ tadarthaniyataḥ śrutivistaraśca /
tābhyāṃ samudbhavati hi prabhavo guṇānāṃ prajñāprabhāsamudayo 'gnirivāraṇībhyāṃ // Ps_6.50 //
vidvajjanācaritamārgasamāśrayācca saṃmohahetugahanāni vivarjayeta /
tairāvṛto na hi vibhātyudayasthito 'pi toyāvalambijaladāntaritaḥ śaśīva // Ps_6.51 //
ālasyajṛmbhitamatitvam asatsahāyā nidrānivṛttiraviniścayaśīlatā ca /
jñāne muneriva kutūhalitānivṛttirmithyābhimānaparisaṃkucitāśca pṛcchāḥ // Ps_6.52 //
dainyena cātmaparitāpasamudbhavena vidvajjanābhigamanādarakātaratvam /
mithyāvikalpapaṭutā vitathā ca dṛṣṭirmohāya tatpraśamanāya tu tadvipakṣāḥ // Ps_6.53 //
skandheṣu sāyatanadhātuṣu satyayuktyo<; r>;
hetudbhaveṣu śucayānavinirṇaye ca /
dharmeṣu kauśalamaśeṣata eva yacca prajñāprayogaviṣayo 'ṣṭavikalpa eṣaḥ // Ps_6.54 //
niḥsāraphenanicayairaviśeṣi rūpaṃ tisro 'pi budbudalavā iva vedanāśca /
saṃjñāpi kāmaguṇaviprasṛtān satṛṣṇān bālān mṛgāniva vilobhayate marīciḥ // Ps_6.55 //
saṃskārajātirapi tulyaguṇā kadalyā vijñānato 'pi na ca yuktatarāsti māyā /
yanniśrayādbhramati naikavikalpaceṣṭaṃ bhūtābhibhūtakuṇapapratimaṃ śarīram // Ps_6.56 //
nātmā tadīyamapi cātra na kiṃ cid asti saṃghāta eṣa vividhāśūcisaṃnidhānaḥ /
bālān pralambhayata eva ca sattvasaṃjñā svacchandaceṣṭa iva yantravidhau suyukte // Ps_6.57 //
ātmā na cakṣurapi ca kṣaṇabhaṅguratvāt tadvan na cakṣuṣi na cātra yathaiva cakṣuḥ /
ādhyātmikāyatanaśeṣam aśeṣam evam ātmīyavastuviṣayo 'pi ca tadvivekī // Ps_6.58 //
bāhyeṣu dhātuṣu śarīrasamāśritānāṃ nālpo 'pi lakṣaṇavirodhakṛto 'sti bhedaḥ /
vijñānadhāturapi ca kṣaṇikaḥ sa nātmā tasmātparo 'pi ca nabhaḥkusumaiḥ samānaḥ // Ps_6.59 //
ityetadudbhavati kevalameva duḥkhaṃ tṛṣṇāvimūḍhamanaso vigmāttu tasyāḥ /
śāntiḥ parā bhavati tarṣaharastu mārgaḥ śīlaṃ samādhipariśuddhatayā ca dṛṣṭiḥ // Ps_6.60 //
tattatpratītya bhavatīti viśuddhadṛṣṭirnāstyasti veti samupaiti sa naiva kiṃ cit /
māyāmayaṃ jagadidaṃ pratibhāti tasya tasmāt sukhādiṣu bhavatyavikāradhīraḥ // Ps_6.61 //
āsīdbhaviṣyati ca yat tad apīdṛgeva kaḥ saṃbhavo yadasukhaṃ na bhaved bhavebhyaḥ /
evaṃ vyatītaviṣayeṣvapi vītarāgo naivābhinandati bhavāṃśca bhaviṣyato 'pi // Ps_6.62 //
ākārabhedaparuṣe puruṣo 'parādhī ko nāma gūḍhanakharasphuṭadṛṣṭicihne /
tatpraiṣyavṛttikapaṭānyanucintya rajyed viśvāsameva ca yathocitamatra yāyāt // Ps_6.63 //
evaṃ vimuktamatirapyanukampakastu kleśāntaraṃ jagadanāthamavekṣamāṇaḥ /
hīneṣu niṣpraṇayabuddhirudārabhāvān nirvātumicchati na buddhaguṇānalabdhvā // Ps_6.64 //
lokārthasādhanavidhāvasamartharūpaṃ yānadvayaṃ samavādhūya sa pūrvameva /
kāruṇyadeśitapatho munirājayānam ātasthivān parahitaikarasasvabhāvam // Ps_6.65 //
hīnociteṣu na matirnamati praṇītā saṃtiṣṭhate mahati nāmahatī kadā cit /
saṃsyandate śucibhireva śucisvabhāvaṃ tulyaistathānyadapi śāsvata eṣa yogaḥ // Ps_6.66 //
svapnopamāni vigaṇayya sukhāsukhāni saṃmohadoṣakṛpaṇāṃ janatāṃ ca teṣu /
ātmārtha eva gurutāṃ katham asya yāyād vyāpārabhāramavadhūya parārtharamyam // Ps_6.67 //
yaḥ sarvalokahitakāraṇasarvaceṣṭastyaktvātmadṛṣṭiviṣayaṃ vitathābhimānam /
sarvatra śāntamatiradvayamārgacārī so 'tyadbhutaścaritanirvṛta eva loke // Ps_6.68 //
prajñāviśuddhikaramuttamayānametat sarvajñatā tadudayā hi mahāmunīnām /
lokasya yā nayanatāmiva saṃprayāti dīptāṃśumaṇḍalatalotpatitā prabheva // Ps_6.69 //
saṃsāradoṣabharanirmathito 'pi naiva prajñāvivecanatayā parikhīdyate yaḥ /
nātmābhikhedapariviklavatāṃ sa yāti yānasya buddhaguṇasaṃjananasya loke // Ps_6.70 //
paśyanti cābhutamayaṃ sugataprabhāvaṃ romāñcakañcukitasarvaśarīradeśāḥ /
tadgāminaṃ pariharanti ca yānamārgaṃ kiṃ nāma kāraṇamṛte śaṭhaceṣṭitebhyaḥ // Ps_6.71 //
ko nāma mārakalinānabhibhūtacetāḥ saṃbuddhadharmaguṇaratnanidhānabhūtam /
sarvajñayānamapayānam anarthapaṅkād ākroṣṭumarhati na cejjagato 'sya vairam // Ps_6.72 //
lokārthasādhanapare jinarājavaṃśe prajñānimīlitanayeṣu pariskhalatsu /
cittaṃ narasya karuṇāmṛdu kasya na syāt tanmohadoṣaśamanāya dṛḍhaṃ ca vīryam // Ps_6.73 //
prajñāyā janayati yaḥ parāṃ viśuddhiṃ nirmokṣaḥ kathamiva tasya dūrataḥ syāt /
naivāsmātparataramasti śīlam anyat tattasmād bhajata vimokṣakāṅkṣiṇo hi // Ps_6.74 //
// prajñāpāramitāsa[māsa]ścāyaṃ pāramitāsamāsaḥ //
viśuddhamaunīndramanastaḍāgaprasūtasūtrāntasaroruhebhyaḥ /
ādāya śurabhramareṇa samyag madhūrjitaṃ pāramitāsamāse //
