pariśiṣṭam
bāṇa-praśastayaḥ
śleṣe kecana śabdagumphaviṣaye kecid rase cāpare
'laṅkāre katicitsadarthaviṣaye cānye kathāvarṇane /
āḥ sarvatra gabhīradhīrakavitāvindyāṭavīcāturī-
sañcārī kavikumbhikumbhabhiduro bāṇastu pañcānanaḥ // 1 //
(śrīcandradevasya)
hemno bhāraśatāni vā madamucāṃ vṛndāni vā dantināṃ
śrīharṣeṇa samarpitāni kavaye bāṇāya kutrādya tat /
yā bāṇena tu tasya sūktinikarairuṭṭaṅkitāḥ kīrtayas
tāḥ kalpapralaye 'pi yānti na manāṅ manye parimlānatām // 2 //
(ruyyakakṛtavyaktivivekavyākhyāne)
artheśvaraṃ hanta bhaje 'bhinandaṃ vāgīśvaraṃ vākpatirājamīḍe /
raseśvaraṃ naumi ca kālidāsaṃ bāṇaṃ tu sarvaśvaramānato 'smi // 3 //
(udayasundaryāṃ soḍhvalasya)
pariśīlitaiva sarasaṃ kavirājairbahubhiratra vāgdevī /
bāṇena tu vaijātyāt kathayati nāmaiva vāṇīti // 4 //
(viśveśvarasya)
kādambarīsahodaryā sudhaye vai budhe hṛdi /
harṣākhyāyikayā khyātiṃ bāṇo 'bdhiriva labdavān // 5 //
śaśvadbāṇadvitīyena namadākāradhāriṇā /
dhanuṣeva guṇāḍhyena niḥśeṣo rañjito janaḥ // 6 //
(trivikramasya)
jātā śikhaṇḍinī prāgyathā śikhaṇḍī tathāvagacchāmi /
prāgalbhyamadhikamāptuṃ vāṇī bāṇo babhūveti // 7 //
(govardhanasya)
hṛdi lagnena bāṇena yanmando 'pi padakramaḥ /
bhavet kavikuraṅgāṇāṃ cāpalaṃ tatra kāraṇam // 8 //
subandhurbāṇabhaṭṭaśca kavirāja iti trayaḥ /
vakroktimārganipuṇāścaturtho vidyate na vā // 9 //
sacitravarṇavicchittihāriṇoravanīpatiḥ /
śrīharṣa iva saṃghaṭṭaṃ cakre bāṇamayūrayoḥ // 10 //
(navasāhasāṅke)
pratikavibhedanabāṇaḥ kavitātarugahanaviharaṇamayūraḥ /
sahṛdayalokasubandhurjayati śrībhaṭṭabāṇakavirājaḥ // 11 //
(vīranārāyaṇacarite)
yuktaṃ kādambarīṃ śrutvā kavayo maunamāśritāḥ /
bāṇadhvanāvanadhyāyo bhavatīti smṛtiryataḥ // 12 //
rucirasvaravarṇapadā rasabhāvavatī jaganmano harati /
tatkiṃ taruṇī nahi nahi,
vāṇī bāṇasya madhuraśīlasya // 13 //
saharṣacaritā śaśvatkṛtakādambarīkathā /
bāṇasya vāṇyanārteva svacchandaṃ bhramati kṣitau // 14 //
bāṇaṃ satkavigīrvāṇamanubadhnāti kaḥ kaviḥ /
sindhumandhuḥ kimanveti dyumaṇiḥ katamo maṇiḥ // 15 //
(raghunāthacarite)
śabdārthayoḥ samo gumphaḥ pāñcālī rītiriṣyate /
śilābhaṭṭārikāvāci bāṇoktiṣu ca sā yadi // 16 //
kevalo 'pi sphuran bāṇaḥ karoti vimadān kavīn /
ki punaḥ kḷptasandhānapulindakṛtasannidhiḥ // 17 //
(dhanapālasya)
daṇḍītyupasthite sadyaḥ kavīnāṃ kampatāṃ manaḥ /
praviṣṭhe tvantaraṃ bāṇe kaṇṭhe vāgeva rudhyate // 18 //
