 Prasādapratibhodhava (= Śatapañcāśatka) of Mātṛceṭa
 sarvadā sarvathā sarve yasya doṣā na santi ha /
 sarve sarvābhisāreṇa yatra cāvasthitā guṇāḥ // 1
 tam eva śaraṇaṃ gantuṃ taṃ stotuṃ tam upāsitum /
 tasyaiva śāsane sthātuṃ nyāyyaṃ yady asti cetanā // 2
 savāsanāś ca te doṣā na santy ekasya tāyinaḥ /
 sarve sarvavidaḥ santi guṇās te cānapāyinaḥ // 3
 na hi pratiniviṣṭo 'pi manovākkāyakarmasu /
 saha dharmeṇa labhate kaś cid bhagavato 'ntaram // 4
 so 'haṃ prāpya manuṣyatvaṃ sasaddharmamahotsavam /
 mahārṇavayugacchidrakūrmagrīvārpaṇopamam // 5
 anityatāvyanusṛtāṃ karmacchidrasasaṃśayām /
 āttasārāṃ kariṣyāmi kathaṃ nemāṃ sarasvatīm // 6
 ity asaṃkhyeyaviṣayān avetyāpi guṇān muneḥ /
 tadekadeśapraṇayaḥ kriyate svārthagauravāt // 7
 svayaṃbhuve namas te 'stu prabhūtādbhutakarmaṇe /
 yasya saṃkhyāprabhāvābhyāṃ na guṇeṣv asti niścayaḥ // 8
 iyanta iti nāsty anta īdṛśā iti kā kathā /
 puṇyā ity eva tu guṇān prati te mukharā vayam // 9
 viṣahyam aviṣahyaṃ vety avadhūya vicāraṇām /
 svayam abhyupapannaṃ te nirākrandam idaṃ jagat // 10
 avyāpāritasādhus tvaṃ tvam akāraṇavatsalaḥ /
 asaṃstutasakhaś ca tvam anavaskṛtabāndhavaḥ // 11
 svamāṃsāny api dattāni vastuṣv anyeṣu kā kathā /
 prāṇair api tvayā sādho mānitaḥ praṇayī janaḥ // 12
 svaiḥ śarīraiḥ śarīrāṇi prāṇaiḥ prāṇāḥ śarīriṇām /
 jighāṃsubhir upāttānāṃ krītāni śataśas tvayā // 13
 na durgatibhayān neṣṭām abhiprārthayatā gatim /
 kevalāśayaśuddhyaiva śīlaṃ sātmīkṛtaṃ tvayā // 14
 jihmānāṃ nityavikṣepād ṛjūnāṃ nityasevanāt /
 karmaṇāṃ pariśudhānāṃ tvam ekāyanatāṃ gataḥ // 15
 pīḍyamānena bahuśas tvayā kalyāṇacetasā /
 kleśeṣu vivṛtaṃ tejo janaḥ kliṣṭo 'nukampitaḥ // 16
 parārthe tyajataḥ prāṇān yā prītir abhavat tava /
 na sā naṣṭopalabdheṣu prāṇeṣu prāṇināṃ bhavet // 17
 yad rujānirapekṣasya cchidyamānasya te 'sakṛt /
 vadhakeṣv api sattveṣv kāruṇyam abhavat prabho // 18
 samyaksaṃbodhibījasya cittaratnasya tasya te /
 tvam eva vīra sārajño dūre tasyetaro janaḥ // 19
 nākṛtvā duṣkaraṃ karma durlabham labhyate padam /
 ity ātmanirapekṣeṇa vīryaṃ saṃvardhitaṃ tvayā // 20
 viśeṣotkarṣaniyamo na kadā cid abhūt tava /
 atas tvayi viśeṣāṇāṃ chinnas taratamakramaḥ // 21
 susukheṣv api saṅgo 'bhūt saphaleṣu samādhiṣu /
 na te nityānubaddhasya mahākaruṇayā hṛdi // 22
 tvādṛśān pīḍayaty eva nānugṛhṇāti tat sukham /
 praṇītam api sadvṛtta yad asādhāraṇaṃ paraiḥ // 23
 vimiśrāt sāram ādattaṃ sarvaṃ pītam akalmaṣam /
 tvayā sūktaṃ duruktaṃ tu viṣavat parivarjitam // 24
 krīṇatā ratnasārajña prāṇair api subhāṣitam /
 parākrāntaṃ tvayā bodhau tāsu tāsūpapattiṣu // 25
 iti tribhir asaṃkhyeyair evam udyacchatā tvayā /
 vyavasāyadvitīyena prāptaṃ padam anuttaram // 26
 akṛtverṣyāṃ viśiṣṭeṣu hīnān anavamatya ca /
 agatvā sadṛśaiḥ spardhāṃ tvaṃ loke śreṣṭhatāṃ gataḥ // 27
 hetuṣv abhiniveśo 'bhūd guṇānāṃ na phaleṣu te /
 tena samyakpratipadā tvayi niṣṭhāṃ guṇā gatāḥ // 28
 tathātmā pracayaṃ nītas tvayā sucaritair yathā /
 puṇyāyatanatāṃ prāptāny api pādarajāṃsi te // 29
 karśayitvoddhṛtā doṣā vardhayitvā viśodhitāḥ /
 guṇās tena sunītena parāṃ siddhiṃ tvam adhyagāḥ // 30
 tathā sarvābhisāreṇa doṣeṣu prahṛtaṃ tvayā /
 yathaiṣām ātmasaṃtāne vāsanāpi na śeṣitā // 31
 tathā saṃbhṛtya saṃbhṛtya tvayātmany āhitā guṇāḥ /
 pratirūpakam apy eṣāṃ yathā nānyatra dṛśyate // 32
 upaghātāvaraṇavan mitakālaṃ pradeśi ca /
 sulabhātiśayaṃ sarvam upamāvastu laukikam // 33
 advaṃdvinām agamyānāṃ dhruvāṇām anivartinām /
 anuttarāṇāṃ kā tarhi guṇānām upamāstu te // 34
 goṣpadottānatāṃ yāti gāmbhīryaṃ lavaṇāmbhasaḥ /
 yadā te buddhigāmbhīryam agādhāpāram īkṣate // 35
 śirīṣapakṣmāgralaghu sthairyaṃ bhavati pārthivam /
 akampye sarvadharmāṇāṃ tvatsthairye 'bhimukhīkṛte // 36
 ajñānatimiraghnasya jñānālokasya te mune /
 na ravir viṣaye bhūmiṃ khādyotīm api vindati // 37
 malinatvam ivāyānti śaraccandrāmbarāmbhasām /
 tava vāgbuddhiceṣṭānāṃ śuddhiṃ prati viśuddhayaḥ // 38
 anena sarvaṃ vyākhyātaṃ yat kiṃ cit sādhu laukikam /
 dūre hi buddhadharmāṇāṃ lokadharmās tapasvinaḥ // 39
 yasyaiva dharmaratnasya prāptyā prāptas tvam agratām /
 tenaiva kevalaṃ sādho sāmyaṃ te tasya ca tvayā // 40
 ātmecchācchalamātraṃ tu sāmānyopāṃśu kiṃ cana /
 yatropakṣipya kathyeta sā vaktur atilolatā // 41
 pratanv iva hi paśyāmi dharmatām anucintayan /
 sarvaṃ cāvarjitaṃ māravijayaṃ prati te jagat // 42
 mahato 'pi hi saṃrambhāt pratihantuṃ samudyataḥ /
 kṣamāyā nātibhāro 'sti pātrasthāyā viśeṣataḥ // 43
 yat tu mārajayānvakṣaṃ sumahat kleśavaiśasam /
 tasyām eva kṛtaṃ rātrau tad eva paramādbhutam // 44
 tamovidhamane bhānor yaḥ sahasrāṃśumālinaḥ /
 vīra vismayam āgacchet sa tīrthyavijaye tava // 45
 sarāgo vītarāgeṇa jitaroṣeṇa roṣaṇaḥ /
 mūḍho vigatamohena tribhir nityaṃ jitās trayaḥ // 46
 praśaṃsasi ca saddharmān asaddharmān vigarhasi /
 anurodhavirodhau ca na staḥ sadasatos tava // 47
 naivārhatsu na tīrthyeṣu pratighānunayaṃ prati /
 yasya te cetaso 'nyatvaṃ tasya te kā stutir bhavet // 48
 guṇeṣv api na saṅgo 'bhūt tṛṣṇā na guṇavatsv api /
 aho te suprasannasya sattvasya pariśuddhatā // 49
 indriyāṇāṃ prasādena nityakālānapāyinā /
 mano nityaprasannaṃ te pratyakṣam iva dṛśyate // 50
 ā bālebhyaḥ prasiddhās te matismṛtiviśuddhayaḥ /
 gamitā bhāvapiśunaiḥ suvyāhṛtasuceṣṭitaiḥ // 51
 upaśāntaṃ ca kāntaṃ ca dīptam apratighāti ca /
 nibhṛtaṃ corjitaṃ cedaṃ rūpaṃ kam iva nākṣipet // 52
 yenāpi śataśo dṛṣṭaṃ yo 'pi tatpūrvam īkṣate /
 rūpaṃ prīṇāti te cakṣuḥ samaṃ tad ubhayor api // 53
 asecanakabhāvād dhi saumyabhāvāc ca te vapuḥ /
 darśane darśane prītiṃ vidadhāti navāṃ navām // 54
 adhiṣṭhānaguṇair gātram adhiṣṭhātṛguṇair guṇāḥ /
 parayā saṃpadopetās tavānyonyānurūpayā // 55
 kvānyatra suniviṣṭāḥ syur ime tāthāgatā guṇāḥ /
 ṛte rūpāt tavaivāsmāl lakṣaṇavyañjanojjvalāt // 56
 dhanyam asmīti te rūpaṃ vadatīvāśritān guṇān /
 sunikṣiptā vayam iti pratyāhur iva tad guṇāḥ // 57
 sarvam evāviśeṣeṇa kleśair baddham idaṃ jagat /
 tvaṃ jagatkleśamokṣārthaṃ baddhaḥ karuṇayā ciram // 58
 kaṃ nu prathamato vande tvāṃ mahākaruṇām uta /
 yayaivam api doṣajñas tvaṃ saṃsāre dhṛtaś ciram // 59
 vivekasukhasātmyasya yad ākīrṇasya te gatāḥ /
 kālā labdhaprasarayā tat te karuṇayā kṛtam // 60
 śāntād araṇyād grāmāntaṃ tvaṃ hi nāga iva hradāt /
 vineyārthaṃ karuṇayā vidyayevāvakṛṣyase // 61
 paramopaśamastho 'pi karuṇāparavattayā /
 kāritas tvaṃ padanyāsaṃ kuśīlavakalāsv api // 62
 ṛddhir yā siṃhanādā ye svaguṇodbhāvanāś ca yāḥ /
 vāntecchopavicārasya kāruṇyanikaṣaḥ sa te // 63
 parārthaikāntakalyāṇī kāmaṃ svāśrayaniṣṭhurā /
 tvayy eva kevalaṃ nātha karuṇākaruṇābhavat // 64
 tathā hi kṛtvā śatadhā dhīrā balim iva kva cit /
 pareṣām arthasiddhyarthaṃ tvāṃ vikṣiptavatī diśaḥ // 65
 tvadicchayaiva tu vyaktam anukūlā pravartate /
 tathā hi bādhamānāpi tvāṃ satī nāparādhyate // 66
 supadāni mahārthāni tathyāni madhurāṇi ca /
 gūḍhottānobhayārthāni samāsavyāsavanti ca // 67
 kasya na syād upaśrutya vākyāny evaṃvidhāni te /
 tvayi pratihatasyāpi sarvajña iti niścayaḥ // 68
 prāyeṇa madhuraṃ sarvam agatyā kiṃ cid anyathā /
 vākyaṃ tavārthasiddhyā tu sarvam eva subhāṣitam // 69
 yac chlakṣṇaṃ yac ca paruṣaṃ yad vā tadubhayānvitam /
 sarvam evaikarasatāṃ vimarde yāti te vacaḥ // 70
 aho supariśuddhānāṃ karmaṇāṃ naipuṇaṃ param /
 yair idaṃ vākyaratnānām īdṛśaṃ bhājanaṃ kṛtam // 71
 asmād dhi netrasubhagād idaṃ śrutimanoharam /
 mukhāt kṣarati te vākyaṃ candrād dravam ivāmṛtam // 72
 rāgareṇuṃ praśamayad vākyaṃ te jaladāyate /
 vainateyāyate dveṣabhujaṅgoddharaṇaṃ prati // 73
 divākarāyate bhūyo 'py ajñānatimiraṃ nudat /
 śakrāyudhāyate mānagirīn abhividārayat // 74
 dṛṣṭārthatvād avitathaṃ niṣkleśatvād anākulam /
 gamakaṃ suprayuktatvāt trikalyāṇaṃ hi te vacaḥ // 75
 manāṃsi tāvac chrotṝṇāṃ haranty ādau vacāṃsi te /
 tato vimṛśyamānāni rajāṃsi ca tamāṃsi ca // 76
 āśvāsanaṃ vyasanināṃ trāsanaṃ ca pramādinām /
 saṃvejanaṃ ca sukhināṃ yogavāhi vacas tava // 77
 viduṣāṃ prītijananaṃ madhyānāṃ buddhivardhanam /
 timiraghnaṃ ca mandānāṃ sārvajanyam idaṃ vacaḥ // 78
 apakarṣati dṛṣṭibhyo nirvāṇam upakarṣati /
 doṣān niṣkarṣati guṇān vākyaṃ te 'bhipravarṣati // 79
 sarvatrāvyāhatā buddhiḥ sarvatropasthitā smṛtiḥ /
 avandhyaṃ tena sarvatra sarvaṃ vyākaraṇaṃ tava // 80
 yan nādeśe na cākāle naivāpātre pravartase /
 vīryaṃ samyag ivārabdhaṃ tenāmoghaṃ vacas tava // 81
 ekāyanaṃ sukhopāyaṃ svanubandhi niratyayam /
 ādimadhyāntakalyāṇaṃ tava nānyasya śāsanam // 82
 evam ekāntakāntaṃ te dṛṣṭirāgeṇa bāliśāḥ /
 mataṃ yadi vigarhanti nāsti dṛṣṭisamo ripuḥ // 83
 anvabhuṅkthā yad asyārthe jagato vyasanaṃ bahu /
 tat saṃsmṛtya virūpe 'pi stheyaṃ te śāsane bhavet // 84
 prāg eva hitakartuś ca hitavaktuś ca śāsanam /
 kathaṃ na nāma kāryaṃ syād ādīptaśirasāpi te // 85
 bhujiṣyatā bodhisukhaṃ tvadguṇāpacitiḥ śamaḥ /
 prāpyate tvanmatāt sarvam idaṃ bhadracatuṣṭayam // 86
 trāsanaṃ sarvatīrthyānāṃ namucer upatāpanam /
 āśvāsanaṃ nṛdevānāṃ tavedaṃ vīra śāsanam // 87
 traidhātukamahābhaumam asaṅgam anavagraham /
 śāsanena tavākrāntam antakasyāpi śāsanam // 88
 tvacchāsananayajño hi tiṣṭhet kalpam apīcchayā /
 prayāti tatra tu svairī yatra mṛtyor agocaraḥ // 89
 āgamasyārthacintāyā bhāvanopāsanasya ca /
 kālatrayavibhāgo 'sti nānyatra tava śāsanāt // 90
 evaṃ kalyāṇakalilaṃ tavedam ṛṣipuṅgava /
 śāsanaṃ nādriyante yat kiṃ vaiśasataraṃ tataḥ // 91
 śravaṇaṃ tarpayati te prasādayati darśanam /
 vacanaṃ hlādayati te vimocayati śāsanam // 92
 prasūtir harṣayati te vṛddhir nandayati prajāḥ /
 pravṛttir anugṛhṇāti nivṛttir upahanti ca // 93
 kīrtanaṃ kilbiṣaharaṃ smaraṇaṃ te pramodanam /
 anveṣaṇaṃ matikaraṃ parijñānaṃ viśodhanam // 94
 śrīkaraṃ te 'bhigamanaṃ sevanam dhīkaraṃ param /
 bhajanaṃ nirbhayakaraṃ śaṃkaraṃ paryupāsanam // 95
 śīlopasaṃpadā śuddhaḥ prasanno dhyānasaṃpadā /
 tvaṃ prajñāsaṃpadākṣobhyo hradaḥ puṇyamayo mahān // 96
 rūpaṃ draṣṭavyaratnaṃ te śravyaratnaṃ subhāṣitam /
 dharmo vicāraṇāratnaṃ guṇaratnākaro hy asi // 97
 tvam oghair uhyamānānāṃ dvīpas trāṇaṃ kṣatātmanām /
 śaraṇaṃ bhavabhīrūṇāṃ mumukṣūṇāṃ parāyaṇam // 98
 satpātraṃ śuddhavṛttatvāt satkṣetraṃ phalasaṃpadā /
 sanmitraṃ hitakāritvāt sarvaprāṇabhṛtām asi // 99
 priyas tvam upakāritvāt suratatvān manoharaḥ /
 ekāntakāntaḥ saumyatvāt sarvair bahumato guṇaiḥ // 100
 hṛdyo 'si niravadyatvād ramyo vāgrūpasauṣṭhavāt /
 dhanyaḥ sarvārthasiddhatvān maṅgalyo guṇasaṃśrayāt // 101
 sthāyināṃ tvaṃ parikṣeptā viniyantāpahāriṇām /
 samādhātā vijihmānāṃ prerako mandagāminām // 102
 niyoktā dhuri dāntānāṃ khaṭuṅkānām upekṣakaḥ /
 ato 'si naradamyānāṃ satsārathir anuttaraḥ // 103
 āpanneṣv anukampā te prasvastheṣv arthakāmatā /
 vyasanastheṣu kāruṇyaṃ sarveṣu hitakāmatā // 104
 viruddheṣv api vātsalyaṃ pravṛttiḥ patiteṣv api /
 raudreṣv api kṛpālutvaṃ kā nāmeyaṃ tavāryatā // 105
 gurutvam upakāritvān mātāpitror yadīṣyate /
 kedānīm astu gurutā tvayy atyantopakāriṇi // 106
 svakāryanirapekṣāṇāṃ viruddhānām ivātmanām /
 tvaṃ prapātataṭasthānāṃ prākāratvam upāgataḥ // 107
 lokadvayopakārāya lokātikramaṇāya ca /
 tamobhūteṣu lokeṣu prajñālokaḥ kṛtas tvayā // 108
 bhinnā devamanuṣyāṇām upabhogeṣu vṛttayaḥ /
 dharmasaṃbhogasāmānyāt tvayy asaṃbhedam āgatāḥ // 109
 upapattivayovarṇadeśakālaniratyayam /
 tvayā hi bhagavan dharmasarvātithyam idam kṛtam // 110
 avismitān vismitavat spṛhayanto gataspṛhān /
 upāsate prāñjalayaḥ śrāvakān api te surāḥ // 111
 aho saṃsāramaṇḍasya buddhotpādasya dīptatā /
 mānuṣyaṃ yatra devānāṃ spṛhaṇīyatvam āgatam // 112
 khedaḥ śamasukhajyānir asajjanasamāgamaḥ /
 dvaṃdvāny ākīrṇatā ceti doṣān guṇavad udvahan // 113
 jagaddhitārthaṃ ghaṭase yad asaṅgena cetasā /
 kā nāmāsau bhagavatī buddhānāṃ buddhadharmatā // 114
 kadannāny api bhuktāni kva cit kṣud adhivāsitā /
 panthāno viṣamāḥ kṣuṇṇāḥ suptaṃ gokaṇṭakeṣv api // 115
 prāptāḥ kṣepāvṛtāḥ sevā veṣabhāṣāntaraṃ kṛtam /
 nātha vaineyavātsalyāt prabhuṇāpi satā tvayā // 116
 prabhutvam api te nātha sadā nātmani vidyate /
 vaktavya iva sarvair hi svairaṃ svārthe niyujyase // 117
 yena kena cid eva tvaṃ yatra tatra yathā tathā /
 coditaḥ svāṃ pratipadaṃ kalyāṇīṃ nātivartase // 118
 nopakārapare 'py evam upakāraparo janaḥ /
 apakārapare 'pi tvam upakāraparo yathā // 119
 ahitāvahite śatrau tvaṃ hitāvahitaḥ suhṛt /
 doṣānveṣaṇanitye 'pi guṇānveṣaṇatatparaḥ // 120
 yato nimantraṇaṃ te 'bhūt saviṣaṃ sahutāśanam /
 tatrābhūd abhisaṃyānaṃ sadayaṃ sāmṛtaṃ ca te // 121
 ākroṣṭāro jitāḥ kṣāntyā drugdhāḥ svastyayanena ca /
 satyena cāpavaktāraś tvayā maitryā jighāṃsavaḥ // 122
 anādikālaprahatā bahvyaḥ prakṛtayo nṛṇām /
 tvayā vibhāvitāpāyāḥ kṣaṇena parivartitāḥ // 123
 yat sauratyaṃ gatās tīkṣṇāḥ kadaryāś ca vadānyatām /
 krūrāḥ peśalatāṃ yātās tat tavopāyakauśalam // 124
 indriyopaśamo nande mānastabdhe ca saṃnatiḥ /
 kṣamitvaṃ cāṅgulīmāle kaṃ na vismayam ānayet // 125
 bahavas tṛṇaśayyāsu hitvā śayyāṃ hiraṇmayīm /
 aśerata sukhaṃ dhīrās tṛptā dharmarasasya te // 126
 pṛṣṭenāpi kva cin noktam upetyāpi kathā kṛtā /
 tarṣayitvā paratroktaṃ kālāśayavidā tvayā // 127
 pūrvaṃ dānakathādyābhiś cetasy utpādya sauṣṭhavam /
 tato dharmo gatamale vastre raṅga ivārpitaḥ // 128
 na so 'sty upāyaḥ śaktir vā yena na vyāyataṃ tava /
 ghorāt saṃsārapātālād uddhartuṃ kṛpaṇaṃ jagat // 129
 bahūni bahurūpāṇi vacāṃsi caritāni ca /
 vineyāśayabhedena tatra tatra gatāni te // 130
 viśuddhāny aviruddhāni pūjitāny arcitāni ca /
 sarvāṇy eva nṛdevānāṃ hitāni mahitāni ca // 131
 na hi vaktuṃ ca kartuṃ ca bahu sādhu ca śakyate /
 anyathānanyathāvādin dṛṣṭaṃ tad ubhayaṃ tvayi // 132
 kevalātmaviśuddhyaiva tvayā pūtaṃ jagad bhavet /
 yasmān naivaṃvidhaṃ kṣetraṃ triṣu lokeṣe vidyate // 133
 prāg evātyantanaṣṭānām anādau bhavasaṃkaṭe /
 hitāya sarvasattvānāṃ yas tvam evaṃ samudyataḥ // 134
 na tāṃ pratipadaṃ vedmi syād yayāpacitis tava /
 api ye parinirvānti te 'pi te nānṛṇā janāḥ // 135
 tava te 'vasthitā dharme svārtham eva tu kurvate /
 yaḥ śramas tannimittaṃ tu tava kā tasya niṣkṛtiḥ // 136
 tvaṃ hi jāgarṣi suptānāṃ saṃtānāny avalokayan /
 apramattaḥ pramattānāṃ sattvānāṃ bhadrabāndhavaḥ // 137
 kleśānāṃ vadha ākhyāto māramāyā vighāṭitā /
 uktaṃ saṃsāradaurātmyam abhayā dig vidarśitā // 138
 kim anyad arthakāmena sattvānāṃ karuṇāyatā /
 karaṇīyaṃ bhaved yatra na dattānunayo bhavān // 139
 yadi saṃcāriṇo dharmāḥ syur ime niyataṃ tvayā /
 devadattam upādāya sarvatra syur niveśitāḥ // 140
 ata eva jagannātha nehānyo 'nyasya kārakaḥ /
 iti tvam uktavān bhūtaṃ jagat saṃjñapayann iva // 141
 cirāya bhuvi saddharmaṃ prerya lokānukampayā /
 bahūn utpādya sacchiṣyāṃs trailokyānugrahakṣamān // 142
 sākṣādvineyavargīyān subhadrāntān vinīya ca /
 ṛṇaśeṣaṃ kim adyāpi sattveṣu yad abhūt tava // 143
 yas tvaṃ samādhivajreṇa tilaśo 'sthīni cūrṇayan /
 atiduṣkarakāritvam ante 'pi na vimuktavān // 144
 parārthāv eva me dharmarūpakāyāv iti tvayā /
 duṣkuhasyāsya lokasya nirvāṇe 'pi vidarśitam // 145
 tathā hi satsu saṃkrāmya dharmakāyam aśeṣataḥ /
 tilaśo rūpakāyaṃ ca bhittvāsi parinirvṛtaḥ // 146
 aho sthitir aho vṛttam aho rūpam aho guṇāḥ /
 na nāma buddhadharmāṇām asti kiṃ cid anadbhutam // 147
 upakāriṇi cakṣuṣye śāntavākkāyakarmaṇi /
 tvayy api pratihanyante paśya mohasya raudratām // 148
 puṇyodadhiṃ ratnanidhiṃ dharmarāśiṃ guṇākaram /
 ye tvāṃ sattvā namasyanti tebhyo 'pi sukṛtaṃ namaḥ // 149
 akṣayās te guṇā nātha śaktis tu kṣayiṇī mama /
 ataḥ prasaṅgabhīrutvāt sthīyate na vitṛptitaḥ // 150
 aprameyam asaṃkhyeyam acintyam anidarśanam /
 svayam evātmanātmānaṃ tvam eva jñātum arhasi // 151
 na te guṇāṃśāvayavo 'pi kīrtitaḥ
 parā ca nas tuṣṭir avasthitā hṛdi /
 akarśanenaiva mahāhradāmbhasāṃ
 janasya tarṣāḥ praśamaṃ vrajanti ha // 152
 phalodayenāsya śubhasya karmaṇo
 muniprasādapratibhodbhavasya me /
 asadvitarkākulamāruteritaṃ
 prayātu cittaṃ jagatāṃ vidheyatām // 153
