vāgarthāv iva saṃpṛktau vāgarthapratipattaye /
jagataḥ pitarau vande pārvatīparameśvarau // Ragh_1.1 //
kva sūryaprabhavo vaṃśaḥ kva cālpaviṣayā matiḥ /
titīrṣur dustaram mohād uḍupenāsmi sāgaram // Ragh_1.2 //
mandaḥ kaviyaśaḥ prārthī gamiṣyāmy upahāsyatām /
prāṃśulabhye phale lobhād udbāhur iva vāmanaḥ // Ragh_1.3 //
atha vā kṛtavāgdvāre vaṃśe 'smin pūrvasūribhiḥ /
maṇau vajrasamutkīrṇe sūtrasyevāsti me gatiḥ // Ragh_1.4 //
so 'ham ājanamaśuddhānām āphalodayakarmaṇām /
āsamudrakṣitīśānām ānākarathavartmanām // Ragh_1.5 //
yathāvidhihutāgnīnāṃ yathākāmārcitārthinām /
yathāparādhadaṇḍānāṃ yathākālaprabhodhinām // Ragh_1.6 //
tyāgāya saṃbhṛtārthānāṃ satyāya mitabhāṣiṇām /
yaśase vijigīṣuṇāṃ prajāyai gṛhamendhinām // Ragh_1.7 //
śaiśave 'bhyastavidyānāṃ yauvane viṣayaiṣiṇām /
vārdhhake munivṛttīnāṃ yogenānte tanutyajām // Ragh_1.8 //
raghūṇām anvayaṃ vakṣye tanuvāgvibhavo 'pi san /
tadguṇaiḥ karṇam āgatya cāpalāya pracoditaḥ // Ragh_1.9 //
taṃ santaḥ śrotum arhanti sadasadvyaktihetavaḥ /
hemnaḥ saṃlakṣyate hy agnau viśuddhiḥ śyāmikāpi vā // Ragh_1.10 //
vaivasato manur nāma mānanīyo manīṣiṇām /
āsīn mahīkṣitām ādyaḥ praṇavaś chandasām iva // Ragh_1.11 //
tadanvaye śuddhimati prasūtaḥ śuddhimattaraḥ /
dilīpa iti rājendur induḥ kṣīranidhāv iva // Ragh_1.12 //
vyūḍhorasko vṛṣaskandhaḥ śālaprāṃśur mahābhujaḥ /
ātmakarmakṣamaṃ dehaṃ kṣātro dharma ivāśritaḥ // Ragh_1.13 //
sarvātiritasāreṇa sarvatejo'bhibhāvinā /
sthitaḥ sarvonnatenorvīṃ krāntvā merur ivātmanā // Ragh_1.14 //
ākārasadṛśaprajñaḥ prajñayā sadṛśāgamaḥ /
āgamaiḥ sadṛśārambha[ḥ] ārambhasadṛśodayaḥ // Ragh_1.15 //
bhīmakāntair nṛpaguṇaiḥ sa bhabhūvopajīvinām /
adhṛṣyaś cābhi gamyaś ca yādhoratnair ivārṇavaḥ // Ragh_1.16 //
rekhāmātram api kṣuṇṇād ā manor vartmanaḥ param /
na vyatīyuḥ prajās tasya niyantur nemivṛttayaḥ // Ragh_1.17 //
prajānām eva bhūty arthaṃ sa tābyho balim agrahīt /
sahasraguṇam utsraṣṭum ādatte hi rasaṃ raviḥ // Ragh_1.18 //
senā paricchadas tasya dvayam evārthasādhanam /
śāstreṣv akuṇṭhitā buddhir maurvī dhanuṣi cātatā // Ragh_1.19 //
tasya saṃvṛtamantrasya gūdhākāreṅgitasya ca /
phalānumeyāḥ prārambhāḥ saṃskārāḥ prāktanā iva // Ragh_1.20 //
jugopātmānam atrasto bheje dharmam anāturaḥ /
agṛdhnur ādade so 'rtham asaktaḥ sukham anvabhūt // Ragh_1.21 //
jñāne maunaṃ kṣamā śaktau tyāge ślāghāviparyayaḥ /
guṇā guṇānubandhitvāt tasya saprasavā iva // Ragh_1.22 //
anākṛṣṭasya viṣayair vidyānāṃ pāradṛśvanaḥ /
tasya dharmarater āsīd vṛddhatvaṃ jarasā vinā // Ragh_1.23 //
prajānāṃ vinayādhānād rakṣaṇād bharaṇād api /
sa pitā pitaras tāsāṃ kevalaṃ janmahetavaḥ // Ragh_1.24 //
sthityai daṇḍayato daṇḍyān pariṇetuḥ prasūtaye /
apy arthakāmau tasyāstāṃ dharma eva manīṣiṇaḥ // Ragh_1.25 //
dudhoha gāṃ sa yajñāya sasyāya maghavā divam /
saṃpadvinimayenobhau dadhatur bhuvanadvayam // Ragh_1.26 //
na kilānuyayus tasya rājāno rakṣitur yaśaḥ /
vyāvṛtta yat parasvebhyaḥ śrutau taskaratā sthitā // Ragh_1.27 //
dveṣyo 'pi saṃmataḥ śiṣṭas tasyārtasya yathauṣadham /
tvājyo duṣṭaḥ priyo 'py āsīd aṅgulīvoragakṣatā // Ragh_1.28 //
taṃ vedhā vidadhe nūnaṃ mahābhūtasamādhinā /
tathā hi sarve tasyāsan parārthaikaphalā guṇāḥ // Ragh_1.29 //
sa velāvapravalayāṃ parikhīkṛtasāgarām /
ananyāśāsanām urvīṃ śaśāsaikapurīm iva // Ragh_1.30 //
tasya dākṣiṇyaruḍhena nāmnā magadhavaṃśajā /
patnī sudakṣiṇety āsīd adhvarasyeva dakṣiṇā // Ragh_1.31 //
kalatravantam ātmānam avarodhe mahaty api /
tayā mene manasvinyā lakṣmyā ca vasudhādhipaḥ // Ragh_1.32 //
tasyām ātmānurūpāyām ātmajanmasamutsukaḥ /
vilambitaphalaiḥ kālaṃ sa nināya manorathaiḥ // Ragh_1.33 //
saṃtānārthāya vidhaye svabhujād avatāritā /
tena dhūr jagato gurvī saciveṣu nicikṣipe // Ragh_1.34 //
gaṅgāṃ bhagīratheneva pūrveṣāṃ pāvanakṣamām /
icchatā saṃtatiṃ nyastā tena mantriṣu kosalā // Ragh_1.34* //
athābhyarcya vidhātāraṃ prayatau putrakāmyayā /
tau daṃpatī vasiṣṭhasya guror jagmatur āśramam // Ragh_1.35 //
snigdhagambhīranirghoṣam ekaṃ syandanam āsthitau /
prāvṛṣeṇyaṃ payovāhaṃ vidyudairāvatāv iva // Ragh_1.36 //
mā bhūd āśramapīḍeti parimeyapuraḥsarau /
anubhāvaviśeṣāt tu senāparivṛtāv iva // Ragh_1.37 //
sevyamānau sukhasparśaiḥ śālaniryāsagandhibhiḥ /
puṣpareṇūtkirair vātair ādhūtavanarājibhiḥ // Ragh_1.38 //
mano'bhirāmāḥ śṛṇvantau rathanemisvanonmukhaiḥ /
ṣaḍjasaṃvādinīḥ kekā dvidhā bhinnāḥ śikhaṇḍibhiḥ // Ragh_1.39 //
paraparākṣisādṛśyam adūrojjhitavartmasu /
mṛgadvandveṣu paśyantau syandanābaddhadṛṣṭiṣu // Ragh_1.40 //
śreṇībandhād vitanvadbhir astambhāṃ toraṇasrajam /
sārasaiḥ kalanirhrādhaiḥ kvacid unnamitānanau // Ragh_1.41 //
pavanasyānukūlatvāt prārthanāsiddhiśaṃsinaḥ /
rajobhis turagotkīrṇair aspṛṣṭālaveṣṭanau // Ragh_1.42 //
sarasīṣv aravindānāṃ vīcivikṣobhaśītalam /
āmodam upajighrantau svaniḥśvāsānukāriṇam // Ragh_1.43 //
grāmeṣv ātmaviṣṛṭeṣu yūpacihneṣu yajvanām /
amoghāḥ pratigṛhṇantāv arghyānupadam āśiṣaḥ // Ragh_1.44 //
haiyaṃgavīnam ādāya ghoṣavṛddhān upasthitān /
nāmadheyāni pṛcchantau vanyānāṃ mārgaśākhinām // Ragh_1.45 //
kāpy abhikhyā tayor āsīd vrajatoḥ śuddhaveṣayoḥ /
himanirmuktayor yoge citrācandramsor iva // Ragh_1.46 //
tat tad bhūmipatiḥ patnyai darśayan priyadarśanaḥ /
sāyaṃ saṃyaminas tasya maharṣer mahiṣīsakhaḥ // Ragh_1.47 //
sa duṣprāpayaśāḥ prāpad āśramaṃ śrāntavāhanaḥ /
sāyaṃ saṃyaminas tasya maharṣer mahiṣīsakhaḥ // Ragh_1.48 //
vanāntarād upāvṛttaiḥ samitkuśaphalaharaiḥ /
pūryamāṇam adṛśyāgnipratyudyātais tapasvibhiḥ // Ragh_1.49 //
ākīrṇam ṛṣipatnīnām uṭajadvārarodhibhiḥ /
apatyair iva nīvārabhāgadheyocitair mṛgaiḥ // Ragh_1.50 //
sekānte munikanyābhis tatkṣaṇojjhitavṛkṣakam /
viśvāsāya vihaṃgānām ālavālāmbupāyinām // Ragh_1.51 //
ātapātayasaṃkśiptanīvārāsu niṣādibhiḥ /
mṛgair vartitaromantham uṭajāṅganabhūmiṣu // Ragh_1.52 //
abhyutthitāgnipiśunair atithīn āśramonmukhān /
punānaṃ pavanoddhūtair dhūmair āhutigandhibhiḥ // Ragh_1.53 //
atha yantāram ādiṣya dhuryān viśramayeti saḥ /
tām avāropayat patnīṃ rathād avatatāra ca // Ragh_1.54 //
tasmai sabhyāḥ sabhāryāya goptre guptatamendriyāḥ /
arhaṇām arhate cakrur munayo nayacakṣuṣe // Ragh_1.55 //
vidheḥ sāyantanasyānte sa dadarśa tapondhim /
anvāsitam arundhatyā svāhayeva havirbhujam // Ragh_1.56 //
tayor jagṛhatuḥ pādān rājā rājñī ca māgadhī /
tau gurur gurupatnī ca prītyā pratinanandatuḥ // Ragh_1.57 //
tam ātithyakriyāśāntarathakṣobhapariśramam /
papraccha kuśalaṃ rājye rājyāśramamuniṃ muniḥ // Ragh_1.58 //
ath' ātharvanidhes tasya vijitāripuraḥ puraḥ /
arthyām arthapatir vācam ādade vadatāṃ varaḥ // Ragh_1.59 //
upapannaṃ nanu śivaṃ saptasv aṅgeṣu yasya me /
daivīnāṃ mānuṣīṇāṃ ca pratihartā tvam āpadām // Ragh_1.60 //
tava mantrakṛto mantrair dūrāt prāsamitāribhiḥ /
pratyādiśyanta iva me dṛṣtalakṣabhidaḥ śarāḥ // Ragh_1.61 //
havir āvarjitaṃ hotas tvayā vidhivad agniṣu /
vṛṣṭir bhavati sasyānām avagrahaviśoṣiṇām // Ragh_1.62 //
puruṣāyuṣajīvinyo nirātaṅkā nirītayaḥ /
yan madīyāḥ prajās tasya hetus tvadbrahmavarcasam // Ragh_1.63 //
tvayaivaṃ cintyamānasya guruṇā brahmayoninā /
sānubandhāḥ kathaṃ na syuḥ saṃpado me nirāpadaḥ // Ragh_1.64 //
kiṃ tu vadhvāṃ tavaitasyām adṛṣṭasadṛśaprajam /
na mām avati sadvīpā ratnasūr api medinī // Ragh_1.65 //
nūnaṃ mattaḥ paraṃ vaṃśyāḥ piṇḍavicchedadarśinaḥ /
na prakāmabhujaḥ śrāddhe svadhāsaṃgrahatatparāḥ // Ragh_1.66 //
matparaṃ durlabham matvā nūnam āvarjitaṃ mayā /
payaḥ pūrvaiḥ svaniḥśvāsaiḥ kavoṣṇam upabhujyate // Ragh_1.67 //
so 'ham ijyāviśuddhātmā prajālopanimīlitaḥ /
prakāśaś cāprakāśas ca lokāloka ivācalaḥ // Ragh_1.68 //
lokāntarasukhaṃ puṇyaṃ tapodānasamudbhavam /
saṃtatiḥ śuddhavaṃśyā hi paratreha ca śarmaṇe // Ragh_1.69 //
tayā hīnaṃ vidhātar māṃ kathaṃ paśyan na dūyase /
siktaṃ svayam iva snehād vandhyam āśramavṛkṣakam // Ragh_1.70 //
asahyapīḍaṃ bhagavann ṛṇam antyam avehi me /
aruṃtudam ivālānam anirvāṇasya dantinaḥ // Ragh_1.71 //
tasmān mucye yathā tāta saṃvidhātuṃ tathārhasi /
ikṣvākūṇāṃ durāpe 'rthe tvadadhīnā hi siddhayaḥ // Ragh_1.72 //
iti vijñāpito rājñā dhyānastimitalocanaḥ /
kṣaṇamātram ṛṣis tasthau suptamīna iva hradaḥ // Ragh_1.73 //
so 'paśyat praṇidhānena saṃtateḥ stambhakāraṇam /
bhāvitātmā bhuvo bhartur athainaṃ pratyabodhayat // Ragh_1.74 //
purā śakram upasthāya tavorvīṃ prati yāsyataḥ /
āsīt kalpatarucchāyām āśritā surabhiḥ pathi // Ragh_1.75 //
dharmalopabhayād rājñīm ṛtusnātām imāṃ smaran /
pradakṣiṇakriyārhāyāṃ tasyāṃ tvaṃ sādhu nācaraḥ // Ragh_1.76 //
avajānāsi māṃ yasmād atas te na bhaviṣyati /
matprasūtim anārādhya prajeti tvāṃ śaśāpa sā // Ragh_1.77 //
sa śāpo na tvayā rājan na ca sārathinā śrutaḥ /
nadaty ākāśaṅgāyāḥ srotasy uddāmadiggaje // Ragh_1.78 //
īpsitaṃ tadavajñānād viddhi sārgalam ātmanaḥ /
pratibadhnāti hi śreyaḥ pūjyapūjāvyatikramaḥ // Ragh_1.79 //
haviṣe dīrghasattrasya sā cedānīṃ pracetasaḥ /
bhujaṃgapihitadvāraṃ pātālam adhitiṣṭhati // Ragh_1.80 //
sutāṃ tadīyāṃ surabheḥ kṛtvā pratinidhiṃ śuciḥ /
ārādhaya saptnīkaḥ prītā kāmadughā hi sā // Ragh_1.81 //
iti vādina evāsya hotur āhutisādhanam /
anindyā nandinī nāma dhenur āvavṛte vanāt // Ragh_1.82 //
lalāṭodayam ābhugnaṃ pallavasnigdhapāṭalā /
bibhratī śvetaromāṅkaṃ saṃdhyeva śaśinaṃ navam // Ragh_1.83 //
bhuvaṃ koṣṇena kuṇśodhnī medhyenāvabhṛthād api /
pasraveṇābhivarṣantī vatsālokapravartinā // Ragh_1.84 //
rajaḥkaṇaiḥ khuroddhūtaiḥ spṛśadbhir gātram antikāt /
tīrthābhiṣekajāṃ śuddhim ādadhānā mahīkṣitaḥ // Ragh_1.85 //
tāṃ puṇyadarśanāṃ dṛṣtvā nimittajñas taponidhiḥ /
yājyam āśaṃsitāvandhya prārthanaṃ punar abravīt // Ragh_1.86 //
adūravartinīṃ siddhiṃ rājan vigaṇayātmanaḥ /
upasthiteyaṃ kalyāṇī nāmni kīrtita eva yat // Ragh_1.87 //
vanyavṛttir imāṃ śaśvad (?)
ātmānugamanena gām /
vidyām abhyasaneneva prasādayitum arhasi // Ragh_1.88 //
prasthitāyāṃ pratiṣṭhethāḥ sthitāyāṃ sthitim ācareḥ /
niṣaṇṇāyāṃ niṣīdāsyāṃ pītāmbhasi piber apaḥ // Ragh_1.89 //
vadhūr bhaktimatī cainām arcitām ā tapovanāt /
prayatā prātar anvetu piteva dhuri putriṇām // Ragh_1.91 //
ity ā prasādād asyās tvaṃ paricaryāparo bhava /
avighnam astu te stheyāḥ sāyaṃ pratudvrajed api // Ragh_1.90 //
tatheti pratijagrāha prītimān saparigrahaḥ /
ādeśaṃ deśakālajñaḥ śiṣyaḥ śāsitur ānataḥ // Ragh_1.92 //
atha pradoṣe doṣajñaḥ saṃveśāya viśaṃpatim /
sūnuḥ sūnṛtavāk sraṣṭur visasarjodita sriyam // Ragh_1.93 //
satyām api tapaḥsiddhau niyamāpekṣayā muniḥ /
kalpavit kalpayām āsa vanyām evāsya saṃvidhām // Ragh_1.94 //
nirdiṣṭāṃ kulapatinā sa parṇaśālām adhyāsya prayataparigrahadvitīyaḥ /
tacchiṣyādhyayananiveditāvasānāṃ saṃviṣṭaḥ kuśaśayane niśāṃ nināya // Ragh_1.95 //
atha prajānmām adhipaḥ prabhāte jāyāpratigrāhitagandhamālyām /
vanāya pītapratibaddhavatsāṃ yaśodhano dhenum ṛṣer mumoca // Ragh_2.1 //
tasyāḥ khuranyāsapavitrapāṃsum apāṃsulānāṃ dhuri kīrtanīyā /
mārgaṃ manuṣyeśvaradharmapatnī śruter ivārthaṃ smṛtir anvagacchat // Ragh_2.2 //
nivartya rājā dayitāṃ dayālus tāṃ saurabheyīṃ surabhir yaśobhiḥ /
payodharībhūtacatuḥsamudrāṃ jugopa gorūpadharām ivorvīm // Ragh_2.3 //
vratāya tenānucareṇa dhenor nyaṣedhi śeṣo 'py anuyāyivargaḥ /
na cānyatas tasya śarīrarakṣā svavīryaguptā hi manoḥ prasūtiḥ // Ragh_2.4 //
āsvādavadbhiḥ kavalais tṛṇānaṃ kaṇḍūyanair daṃśanivārṇaiś ca /
avyāhataiḥ svairagataiḥ sa tasyāḥ samrāṭ samārādhantatparo 'bhūt // Ragh_2.5 //
sthitaḥ sthitām uccalitaḥ prayātāṃ niṣeduṣīm āsanabandha dhīraḥ /
jalābhilāṣī jalam ādadhānāṃ chāveya tāṃ bhūpati anvagacchat // Ragh_2.6 //
sa nyastacihnām api rājalakṣmīṃ tejoviśeṣānumitāṃ dadhānaḥ /
āsīd anāviṣkṛtadānarājir antarmadāvastha iva dvipendraḥ // Ragh_2.7 //
latāpratānodgrathitaiḥ sa kiśair adhijaydhanvā vicacāra dāvam /
rakṣāpadeśān munihomadhenor vanyān vineṣyann iva duṣṭasattvān // Ragh_2.8 //
c: (^d guru^ C)
viṣṛṣṭapārśvānucarasya tasya pārśvadrumāḥ pāśabhṛtā samasya /
udīrayām āsur ivonmadānām ālokaśabdaṃ vayasāṃ virāvaiḥ // Ragh_2.9 //
marutprayuktāś ca marutsakhābhaṃ tam arcyam ārād abhivartamānam /
avākiran bālalatāḥ prasūnair ālokaśabdaṃ vayasāṃ virāvaiḥ // Ragh_2.10 //
dhanurbhṛto 'py asya dayārdrabhāvam ākhyātam antaḥkaraṇair viśaṅkaiḥ /
vilokayantyo vapur āpur akṣṇāṃ prakāmavistāraphalaṃ hariṇyaḥ // Ragh_2.11 //
sa kīcakair mārutapūrṇarandhraiḥ kūjadbhir āpāditavaṃśkṛtyam /
śuśrāva kuñjeṣu yaśaḥ svam uccair udgīyamānaṃ vanadevatābhiḥ // Ragh_2.12 //
ṛktas tuśārair girinirjharāṇām anokahākamptapuṣpagandhī /
tam ātapaklāntam anātapatram ācārapūtaṃ pavanaḥ siṣeve // Ragh_2.13 //
śaśāma vṛṣṭyāpi vinā davāgnir āsīd viśeṣā phalapuṣpavṛddhiḥ /
ūnaṃ na sattveṣv adhiko babādhe tasmin vanaṃ gopatri gāhamāne // Ragh_2.14 //
saṃcārapūtāni digantarāṇi kṛtvā dinānte nilayāya gantum /
pracakrame pallavarāgatāmrā tasmin vanaṃ gopatri gāhamāne // Ragh_2.15 //
tāṃ devatāpitratithikriyārthām anvag yayau madhyamalokapālaḥ /
babhau ca sā tena satāṃ matena śraddheva sākṣād vidhinopapannā // Ragh_2.16 //
sa palvalottīrṇavarāhayūthāny āvāsavṛkṣonmukhabarhiṇāni /
yayau mṛgādhyāsitaśādvalāni śyāmāyamānāni vanāni paśyan // Ragh_2.17 //
āpīnabhārodvahanaprayatnād gṛṣṭir gurutvād vapuṣo narendraḥ /
ubhāv alaṃcakratur añcitābhyāṃ tapovanāvṛttipathaṃ gatābhyām // Ragh_2.18 //
vasiṣṭhadhenor anuyāninaṃ tam āvartamānaṃ vanitā vanāntāt /
papau nimeṣālasapakṣmapaṅktir upoṣitābhyām iva locanābhyām // Ragh_2.19 //
puraskṛtā vartmani pārthivena pratyudgatā pārthivadharmpatnyā /
tadantare sā virarāja dhenur dinakṣapāmadhyagateva saṃdhyā // Ragh_2.20 //
pradakṣiṇīkṛtya payasvinīṃ tāṃ sudakṣiṇā sākṣatapātrahastā /
praṇamya cānarca viśālam asyāḥ śṛṅgāntaraṃ dvāram ivārthasiddheḥ // Ragh_2.21 //
vatsotsukāpi stimitā saparyāṃ pratyagrahīt seti nanandatus tau /
bhaktyopapanneṣu hi tavidhānāṃ prasādacihnāni puraḥphalāni // Ragh_2.22 //
guroḥ sadārasya nipīḍya pādau samāpya sāṃdhyaṃ ca vidhiṃ dilīpaḥ /
dohāvasāne punar eva dogdhrīṃ bheje bhujocchinnaripur niṣaṇṇām // Ragh_2.23 //
tām antikanyastabalipradīpām anvāsya goptā gṛhiṇīsahāyaḥ /
krameṇa suptām anu saṃviveśa suptotthitāṃ prātar an'(?)
ūdatiṣṭhat // Ragh_2.24 //
itthaṃ vrataṃ dhārayataḥ prajārthaṃ samaṃ mahiṣyā mahanīyakīrteḥ /
sapta vyatīyus triguṇāni tasya dināni dīnoddharaṇocitasya // Ragh_2.25 //
anyedyur ātmānucarasya bhāvaṃ jijñāsamānā munihomadhenuḥ /
gaṅgāprapātāntavirūḍhaśaṣpaṃ gaurīguror gahvaram āviveṣa // Ragh_2.26 //
ity adriṣobhāprahitekṣaṇena ity adriṣobhāprahitekṣaṇena /
alakṣitābhyutpatano nṛpeṇa prasahya siṃhaḥ kila tāṃ cakarṣa // Ragh_2.27 //
tadīyam ākranditam ārtasādhor guhānibaddhapratiśabdadīrgham /
raśmiṣv ivādāya nagendrasaktāṃ nivartayām āsa nṛpasya dṛṣṭim // Ragh_2.28 //
sa pāṭalāyāṃ gavi tasthivāṃsaṃ dhanurdharaḥ kesariṇaṃ dadarśa /
adhityakāyām iva dhātumayyāṃ lodhradrumaṃ sānumataḥ praphullam // Ragh_2.29 //
tato mṛgendrasya mṛgendragāmī vadhāya vadhyasya śaraṃ śaraṇyaḥ /
jātābhiṣaṅgo nṛpatir niṣaṅgād uddhartum aicchat prasabhoddhṛtāriḥ // Ragh_2.30 //
vāmetaras tasya karaḥ prahartur nakhaprabhābhūṣitakaṅkapattre /
saktāṅguliḥ sāyakapuṅkha eva citrārpitārambha invāvatasthe // Ragh_2.31 //
bāhupratiṣṭambhavivṛddhamanyur abhyarṇam āgaskṛtam aspṛśadbhiḥ /
rājā svatejobhir adahyatāntar bhogīva mantrauṣadhiruddhavīryaḥ // Ragh_2.32 //
tam āryagṛhyaṃ nigṛhītadhenur manuṣyavācā manuvaṃśaketum /
vismāyayan vismitam ātmavṛttau siṃhorusattvaṃ nijagāda siṃhaḥ // Ragh_2.33 //
alaṃ mahīpāla tava śrameṇa prayuktam apy astram ito vṛthā syāt /
na pādaponmūlanaśakti raṃhaḥ śiloccaye mūrchati mārutasya // Ragh_2.34 //
kailāsagauraṃ vṛam ārurukṣoḥ pādārpaṇānugrahapūtapṛṣṭam /
avehi māṃ kiṃkaram aṣṭamūrteḥ kumbhodaraṃ nāma nikumbhamitram // Ragh_2.35 //
amuṃ puraḥ paśyasi devadāruṃ putrīkṛto 'sau vṛṣabhadhvajena /
yo hemakumbhastananiḥsṛtānāṃ skandasya mātuḥ payasāṃ rasajñaḥ // Ragh_2.36 //
kaṇḍūyamānena kaṭaṃ kadācid vanyadvipenonmathitā tvag asya /
athainam adres tanayā śuśoca senānyam ālīḍham ivāsurāstraiḥ // Ragh_2.37 //
tadā prabhṛty eva vanadvipānāṃ trāsārtham asminn aham adikukṣau /
vyāpāritaḥ śūlabhṛtā vidhāya siṃhatvam aṅkāgatasattvavṛtti // Ragh_2.38 //
tasyālam eṣā kṣudhitasya tṛptyai pradiṣṭakālā parameśvareṇa /
upasthitā śoṇitapāraṇā me suradviṣaś cāndramasī sudheva // Ragh_2.39 //
sa tvaṃ nivartasva vihāya lajjāṃ guror bhavān darśitaśiṣyabhaktiḥ /
śastreṇa rakṣyaṃ yad aśakyarakṣaṃ na tad yaśaḥ śastrabhṛtāṃ kṣiṇoti // Ragh_2.40 //
iti pragalbhaṃ purusādhirājo mṛgādhirājasya vaco niśamya /
pratyāhatāstro giriśaprabhāvād ātmany avajñāṃ śithilīcakāra // Ragh_2.41 //
pratyabravīc cainam iṣuprayoge tatpūrvasaṅge vitathaprayatnaḥ /
jaḍīkṛtas tryambakavikṣaṇena vajraṃ mumukṣann iva vajrapāṇiḥ // Ragh_2.42 //
pratyāha vainaṃ śaramokṣavandhyo mā pattraparvāt svarabhedam āptaḥ /
prahīṇapūrvadhvaninādhirūḍhas tulām asārena śaradghanena // Ragh_2.42* //
saṃruddhaceṣṭasya hetuḥ hāsyaṃ vacas tad yad ahaṃ vivakṣuḥ /
antargataṃ prāṇabhṛtāṃ hi veda sarvaṃ bhavān bhāvam ato 'bhidhāsye // Ragh_2.43 //
mānyaḥ sa me sthāvarajaṅgamānāṃ sargasthitipratyavahārahetuḥ /
guror apīdaṃ dhanam āhitāgner naśyat purastād anupekṣaṇīyam // Ragh_2.44 //
sa tvaṃ madīyena śarīravṛttiṃ dehena nirvartayituṃ prasīda /
dināvasānotsukabālavatsā visṛjyatāṃ dhenur iyaṃ maharṣeḥ // Ragh_2.45 //
athāndhakāraṃ girigahvarāṇāṃ daṃṣṭrāmayūkhaiḥ śakalāni kurvan /
bhūyaḥ sa bhūteśvarapārśvavartī kiṃcid vihasyārthapatiṃ babhāṣe // Ragh_2.46 //
ekātapatraṃ jagataḥ prabhutvaṃ navaṃ yayaḥ kāntam idaṃ vapuś ca /
alpasya hetor bahu hātum icchan vicāramūdhaḥ pratibhāsi me tvam // Ragh_2.47 //
bhūtānukampā tava ced iyaṃ gaur ekā bhavet svastimatī tvadante /
jīvan punaḥ śaśvad upaplavebhyaḥ prajāḥ prajānātha piteva pāsi // Ragh_2.48 //
athaikadhenor aparādhacaṇḍād guroḥ kṛṣānupratimād bibheṣi /
śakyo 'sya manyur bhavatā vinetuṃ gāḥ koṭiśaḥ sparśayatā ghaṭodhnīḥ // Ragh_2.49 //
tad rakṣa kalyāṇaparaṃparāṇāṃ bhoktāram ūrjasvalam ātmadeham /
mahītalasparśanamātrabhinnam ṛddhaṃ hi rājyaṃ padam aindram āhuḥ // Ragh_2.50 //
etāvad uktvā virate mṛgendre pratisvanenāsya guhāgatena /
śiloccayo 'pi kṣitipālam uccaiḥ prītyā tam evārtham abhāṣateva // Ragh_2.51 //
niśamya devānucarasya vācaṃ manuṣyadevaḥ punar apy uvāca /
dhenvā tadadhyāsitakātarākṣyā nirīkṣyamāṇaḥ sutarāṃ dayāluḥ // Ragh_2.52 //
kṣatāt kila trāyata ity udagraḥ kṣatrasya śabdo bhuvaneṣu rūḍhaḥ /
rājyena kiṃ tadviparītavṛtteḥ prāṇair upakrośamalīmasair vā // Ragh_2.53 //
kathaṃ nu śakyo 'nunayo maharṣer viśrāṇanāc cānyapayasvinīnām /
imām anūnāṃ surabher avehi rudraujasā tu pahṛtaṃ tvayāsyām // Ragh_2.54 //
seyaṃ svadehārpaṇaniṣkrayeṇa nyāyyā mayā mocayituṃ bhavattaḥ /
na pāraṇā syād vihatā tavaivaṃ bhaved aluptaś ca muneḥ kriyārthaḥ // Ragh_2.55 //
bhavān apīdaṃ paravān avaiti mahān hi yatnas tava devadārau /
sthātuṃ niyoktur na hi śakyam agre vināśya rakṣyaṃ svayam akṣatena // Ragh_2.56 //
kim apy ahiṃsyas tava cen mato 'haṃ yaśaḥśarīre bhava me dayāluḥ /
ekāntavidhaṃsiṣu madvidhānāṃ piṇḍeṣv anāsthā khalu bhautikeṣu // Ragh_2.57 //
saṃbandham ābhāṣaṇapūrvam āhur vṛttaḥ sa nau saṃgatayor vanānte /
tad bhūtanāthānuga nārhasi tvaṃ saṃbandhino me praṇayaṃ vihantum // Ragh_2.58 //
tatheti gām uktavate dilīpaḥ sadyaḥ pratiṣṭambhavimuktabāhuḥ /
sa nyasta śastro haraye svadeham upānayat piṇḍam ivāmiṣasya // Ragh_2.59 //
tasmin kṣaṇe pālayituḥ prajānām utpaśyataḥ siṃhanipātam ugram /
avāṅmukhasy'opari puṣpavṛṣṭiḥ papāta vidyādharahastamuktā // Ragh_2.60 //
uttiṣṭha vatsety amṛtāyamānaṃ vaco niśamyotthitam utthitaḥ san /
dadarśa rājā jananīm iva svāṃ gām agrataḥ prasraviṇīṃ na siṃham // Ragh_2.61 //
taṃ vismitaṃ dhenur uvāca sādho māyāṃ mayodhbhāvya parīkṣito 'si /
ṛṣiprabhāvān mayi nāntako 'pi prabhuḥ prahartuṃ kim utānyahiṃsrāḥ // Ragh_2.62 //
bhaktyā gurau mayy anukampāya ca prītāsmi te putra varaṃ vṛṇīṣva /
na kevalānāṃ payasāṃ prasūtim avehi māṃ kāmadughāṃ prasannām // Ragh_2.63 //
tataḥ samānīya samānitārthī hastau svahastārjitavīraśabdaḥ /
vaṃśasya kartāram anantakīrtiṃ sudakṣiṇāyāṃ tanayaṃ yayāce // Ragh_2.64 //
saṃtānakāmāya tatheti kāmaṃ rājñe pratiśrutya payasvinī sā /
dugdhvā payaḥ pattrapuṭe madīyaṃ putr' opabhuṅkṣv' eti tam ādideśa // Ragh_2.65 //
vatsasya homārthavidheś ca śeṣam ṛṣer anujñām adhigamya mātaḥ /
ūdhasyam icchāmi tavopabhoktumyaṃ ṣaṣṭhāmśam urvyā iva rakṣitāyāḥ // Ragh_2.66 //
itthaṃ kṣitīśena vasiṣṭhadhenur vijñāpitā prītatarā babhūva /
tadanvitā haimavatāc ca kukṣeḥ pratyāyayāv āśramam aśrameṇa // Ragh_2.67 //
tasyāḥ prasannendumukhaḥ prasādaṃ gurur nṛpāṇāṃ gurave nivedya /
praharṣacihnānumitaṃ priyāyai śaśaṃsa vācā punaruktayeva // Ragh_2.68 //
sa nandinīstanyam aninditātmā sadvatsalo vatsahutāvaśeṣam /
papau vasiṣṭhena kṛtābhyanujñaḥ śubhraṃ yaśo mūrtam ivātitṛṣṇaḥ // Ragh_2.69 //
prātar yathoktavratapāraṇānte prāsthānikaṃ svastyayanaṃ prayuja /
tau daṃpatī svāṃ prati rājadhānīṃ prasthāpayām āsa vaśī vasiṣṭhaḥ // Ragh_2.70 //
pradakṣiṇīkṛtya hutaṃ hutāśam anantaraṃ bhartur arundhatīṃ ca /
dhenuṃ savatsāṃ ca nṛpaḥ pratasthe sanmaṅgalodagrataraprabhāvaḥ // Ragh_2.71 //
śrotābhirāmadhvaninā rathena sa dharmapatnīsahitaḥ sahiṣṇuḥ /
yayāv anudghātasukhena mārgaṃ sveneva pūrṇena manorathena // Ragh_2.72 //
tam āhitautsukyam adarśanena prajāḥ prajārthavratakarśitāṅgam /
netraiḥ papus tṛptim anāpnuvadbhir navodayaṃ nātham ivauṣadhīnām // Ragh_2.73 //
puraṃdaraśrīḥ puram utpatākaṃ praviśya paurair abhinandyamānaḥ /
bhuje bhuaṃgendrasamānasāre bhūyaḥ sa bhūmer dhuram āsasañja // Ragh_2.74 //
atha nayanasamutthaṃ jyotir atrer iva dyauḥ surasarid iva tejo vahniniṣṭhyūtam aiśam /
narapatikulabhūtyai garbham ādhatta rājñī gurubhir abhiniviṣṭaṃ lokapālānubhāvaiḥ // Ragh_2.75 //
athepsitaṃ bhartur upasthitodayaṃ sakhījanodvīkṣaṇakaumudīmukham /
nidānam ikṣvākukulasya saṃtateḥ sudakṣiṇā daurhṛdalakṣaṇaṃ dadhau // Ragh_3.1 //
śarīrasādād asamagrabhūṣaṇā mukhena sālakṣyata lodhrapāṇḍunā /
tanuprakāśena viceyatārakā prabhātakalpā śaśineva śarvarī // Ragh_3.2 //
tato viśāṃpatyur ananyasaṃtater manorathaṃ kiṃcid ivodayonmukham /
ananyasauhārdarasasya dohadaṃ priyā prapede prakṛtipriyaṃvadā // Ragh_3.2A //
mukhena sā ketakapattrapāṇḍunā kṛśāṅgayaṣṭiḥ parimeyabhūṣaṇā /
sthitālpatārāṃ karuṇendumaṇḍalāṃ vibhātakalpāṃ rajanīṃ vyaḍambayat // Ragh_3.2B //
tadānanaṃ mṛtsurabhi kṣitīśvaro rahasy upāghrāya na tṛptim āyayau /
karīva siktaṃ pṛṣataiḥ payomucāṃ śucivyapāye vanarājipalvalam // Ragh_3.3 //
divaṃ marutvān iva bhokṣyate bhuvaṃ digantaviśrāntaratho hi tat sutaḥ /
ato 'bhilāṣe prathamaṃ tathāvidhe mano babandhānyarasān vilaṅghya sā // Ragh_3.4 //
na me hriyā śaṃsati kiṃcid īpsitaṃ spṛhāvatī vastuṣu keṣu māgadhī /
na hīṣṭam asya tridive 'pi bhūpater priyāsakhīr uttarakosaleśvaraḥ // Ragh_3.5 //
upetya sā dohadaduḥkhaśīlatāṃ yad eva vavre tad apaśyad āhṛtam /
na hīṣṭam asya tridive 'pi bhūpater abhūd anāsādyam adhijyadhanvanaḥ // Ragh_3.6 //
krameṇa nistīrya ca dohadavyathāṃ pracīyamānāvayavā rarāja sā /
purāṇapattrāpagamād anantaraṃ lateva saṃnaddhamanojñapallavā // Ragh_3.7 //
dineṣu gacchatsu nitāntapīvaraṃ tadīyam ānīlamukhaṃ stanadvayam /
tiraścakāra bhramarābhilīnayoḥ sujātayoḥ paṅkajakośayoḥ śriyam) // Ragh_3.8 //
nidhānagarbhām iva sāgarāmbarāṃ śamīm ivābhyantaralīnapāvakām /
nadīm ivāntaḥsalilāṃ sarasvatīṃ nṛpaḥ sasattvāṃ mahiṣīm amanyata // Ragh_3.9 //
priyānurāgasya manaḥsamunnater bhujārjitānāṃ ca digantasaṃpadām /
yathākramaṃ puṃsavanādikāḥ kriyā dhṛteś ca dhīraḥ sadṛśīr vyadhatta saḥ // Ragh_3.10 //
surendramātrāśritagarbhagauravāt prayatnamuktāsanayā gṛhāgataḥ /
tayopacārāñjalikhinnahastayā nananda pāriplavanetrayā nṛpaḥ // Ragh_3.11 //
kumārabhṛtyākuśalair anuṣṭhite bhiṣagbhir āptair atha garbhabharmaṇi /
patiḥ pratītaḥ prasavonmukhīm priyāṃ dadarśa kāle divam abhrītam iva // Ragh_3.12 //
grahais tataḥ pañcabhir uccasaṃśrayair asūryagaiḥ sūcitabhāgyasaṃpadam /
asūta putraṃ samaye śacīsamā trisādhanā śaktir ivārtham akṣayam // Ragh_3.13 //
diśaḥ prasedur maruto vavuḥ sukhāḥ pradakṣiṇārcir havir agnir ādade /
babhūva sarvaṃ śubhaśaṃsi tatkṣaṇaṃ bhavo hi lokābhyudayāya tādṛśām // Ragh_3.14 //
ariṣṭaśayyāṃ parito visāriṇā sujanmanas tasya nijena tejasā /
niśīthadīpāḥ sahasā hatatviṣo babhūvur ālekhyasamarpitā iva // Ragh_3.15 //
janāya śuddhāntacarāya śaṃsate kumārajanmāmṛtasaṃmitākṣaram /
adeyam āsīt trayam eva bhūpateḥ śaśiprabhaṃ chattram ubhe ca cāmare // Ragh_3.16 //
samīkṣya putrasya cirān mukhaṃ pitā nidhānakumbhasya yuveva durgataḥ /
mudā śarīre prababhūva nātmanaḥ payodhir indūdayamūrchito yathā // Ragh_3.16* //
nivātapadmastimitena cakṣuṣā nṛpasya kāntaṃ pibataḥ sutānanam /
mahodadheḥ pūra ivendudarśanād guruḥ praharṣaḥ prababhūva nātmani // Ragh_3.17 //
sa jātakarmaṇy akhile tapasvinā tapovanād etya purodhasā kṛte /
dilīpasūnur maṇir ākarodbhavaḥ prayuktasaṃskāra ivādhikaṃ babhau // Ragh_3.18 //
sukhaśravā maṅgalatūryanisvanāḥ pramodanṛtyaiḥ saha vārayoṣitām /
na kevalaṃ sadmani māgadhīpateḥ pathi vyajṛmbhanta divaukasām api // Ragh_3.19 //
na saṃyatas tasya babhūva rakṣitur visarjayed yaṃ sutajanmaharṣitaḥ /
ṛṇābhidhānāt svayam eva kevalaṃ tadā pitḥṇāṃ mumuce sa bandhanāt // Ragh_3.20 //
śutasya yāyād ayam antam arbhakas tathā pareṣāṃ yudhi ceti pārthivaḥ /
avekṣya dhātor gamanārtham arthavic cakāra nāmnā raghum ātmasaṃbhavam // Ragh_3.21 //
pituḥ prayatnāt sa samagrasaṃpadaḥ śubhaiḥ śarīrāvayavair dine dine /
pupoṣa vṛddhiṃ haridaśvadīdhiter anupraveśād iva bālacandramāḥ // Ragh_3.22 //
umāvṛṣāṅkau śarajanmanā yathā yathā jayantena śacīpuraṃdarau /
tathā nṛpaḥ sā cu sutena māgadhī nanandatus tatsadṛśena tatsamau // Ragh_3.23 //
rathāṅganāmnor iva bhāvabandhanaṃ babhūva yat prema parasparāśrayam /
vibhaktam apy ekasutena tat tayoḥ parasparasyopari paryacīyata // Ragh_3.24 //
uvāca dhātryā prathamoditaṃ vaco yayau tadīyām avalambya cāṅgulim /
abhūc ca namraḥ praṇipātaśikṣayā pitur mudaṃ tena tatāna so 'rbhakaḥ // Ragh_3.25 //
tam aṅkam āropya śarīrayogajaiḥ sukhair niṣiñcantam ivāmṛtaṃ tvaci /
upāntasaṃmīlitalocano nṛpaś cirāt sutasparśarasjñatāṃ yayau // Ragh_3.26 //
tam aṅkam āropya śarīrayogajaiḥ sthiter abhettā sthitimantam anvayam /
svamūrtibhedena guṇāgryavartinā patiḥ prajānām iva sargam ātmanaḥ // Ragh_3.27 //
sa vṛttacaulaś calakākapakṣakair amātyaputraiḥ savayobhir anvitaḥ /
liper yathāvadgrahaṇena vāṅmayaṃ nadīmukheneva samudram āviśat // Ragh_3.28 //
athopanītaṃ vidhivad vipaścito vininyur enaṃ guravo gurupriyam /
avandhyayatnāś ca babhūvur arbhake tatāra vidyāḥ pavanātipātibhir // Ragh_3.29 //
dhiyaḥ samagraiḥ sa guṇair udāradhīḥ kramāc catasraś caturarṇavopamāḥ /
tatāra vidyāḥ pavanātipātibhir diśo haridbhir haritām iveśvaraḥ // Ragh_3.30 //
tvacaṃ sa medhyāṃ paridhāya rauravīm aśikṣatāstraṃ pitur eva mantravat /
na kevalaṃ tadgurur ekapārthivaḥ kṣitāv abhūd ekadhanurdharo 'pi saḥ // Ragh_3.31 //
mahokṣatāṃ vatsataraḥ spṛśann iva dvipendrabhāvaṃ kalabhaḥ śrayann iva /
raghuḥ kramād yauvanabhinnaśaiśavaḥ pupoṣa gāmbhīryamanoharaṃ vapuḥ // Ragh_3.32 //
athāsya godānavidher anantaraṃ vivāhadīkṣāṃ niravartayad guruḥ /
narendrakanyās tam avāpya satpatiṃ tamonudaṃ dakṣasutā ivābabhuḥ // Ragh_3.33 //
yuvā yugavyāyatabāhur aṃsalaḥ kapāṭavakṣāḥ pariṇaddhakaṃdharaḥ /
vapuḥprakarṣād ajayad guruṃ raghus tathāpi nīcair vinayād adṛśyata // Ragh_3.34 //
tataḥ prajānāṃ ciram ātmanā dhṛtāṃ nitāntagurvīṃ laghayiṣyatā dhuram /
nisargasaṃskāravinīta ity asau nṛpeṇa cakre yuvarājaśabdabhāk // Ragh_3.35 //
narendramūlāyatanād anantaraṃ ghanavyapāyena gabhastimān iva /
agacchad aṃśena guṇābhilāṣiṇī navāvatāraṃ kamalād ivotpalam // Ragh_3.36 //
vibhāvasuḥ sārathineva vāyunā ghanavyapāyena gabhastimān iva /
babhūva tenātitarāṃ suduḥsahaḥ kaṭaprabhedena karīva pārthivaḥ // Ragh_3.37 //
niyujya taṃ homaturaṃgarakṣaṇe dhanurdharaṃ rājasutair anudrutam /
apūrṇam ekena śatakratūpamaḥ śataṃ kratūnā apavighnam āpa saḥ // Ragh_3.38 //
tataḥ paraṃ tena makhāya vajvanā turaṃgam utsṛṣṭam anargalaṃ punaḥ /
dhanurbhṛtām agrata eva rakṣiṇāṃ jahāra śakraḥ kila gūḍhavigrahaḥ // Ragh_3.39 //
viṣādaluptapratipatti vismitaṃ mamaiva yeneha turaṃgam īkṣase /
dhenvā niśamyeti vacaḥ samīrtaṃ śrutaprabhāvā dadṛśe 'tha nandinī // Ragh_3.40 //
svedāmbunā mārjaya putra locane mamaiva yeneha turaṃgam īkṣase /
dhenvā niśamyeti vacaḥ samīritaṃ mudaṃ parām āpa dilīpanandanaḥ // Ragh_3.40* //
tadaṅganisyandajalena locane pramṛjya puṇyena puraskṛtaḥ satām /
atīndriyeṣv apy upapannadarśano babhūva bhāveṣu dilīpanandanaḥ // Ragh_3.41 //
sa pūrvataḥ parvatapakṣaśātanaṃ dadarśa devaṃ naradevasaṃbhavaḥ /
punaḥ punaḥ sūtaniṣiddhacāpalaṃ harantam aśvaṃ ratharaśmisaṃyatam // Ragh_3.42 //
sa pūrvataḥ parvatapakṣaśātanaṃ hariṃ viditvā haribhiś ca vājibhiḥ /
avocad enaṃ gangaspṛśā raghuḥ svareṇa dhīreṇa nivartayann iva // Ragh_3.43 //
makhāṃśabhājāṃ prathamo manīṣibhis tvam eva devendra sadā nigadyase /
ajasradīkṣāprayatasya madguroḥ kriyāvighātāya kathaṃ pravartase // Ragh_3.44 //
trilokanāthena sadā makhadviṣas tvayā niyamyā nanu divyacakṣuṣā /
sa cet svayaṃ karamasu dharmacāriṇāṃ tvam antarāyo bhavasi cyuto vidhiḥ // Ragh_3.45 //
tad aṅgam agryaṃ maghavan mahākrator amuṃ turaṃgaṃ pratimoktum arhasi /
pataḥśruter darśayitāra īśvarā malīmasām ādadate na paddhatim // Ragh_3.46 //
iti pragalbhaṃ raghuṇā samīritaṃ vaco niśamyādhipatir divaukasām /
nivartayām āsa rathaṃ savismayaḥ pracakrame ca prativaktum uttaram // Ragh_3.47 //
yad āttha rājanyakumāra tat tathā yaśas tu rakṣyaṃ parato yaśodhanaiḥ /
jagatprakāśaṃ tad aśeṣam ijyayā bhavadgurur laṅghayituṃ mamodyataḥ // Ragh_3.48 //
harir yathaikaḥ puruśottamaḥ smṛto maheśvaras tryambaka eva nāparaḥ /
tathā vidur māṃ munayaḥ śatakratuṃ dvitīyagāmī na hi śabda eṣa naḥ // Ragh_3.49 //
ato 'yam aśvaḥ kapilānukāriṇā pitus tvadīyasya mayāpahāritaḥ /
alaṃ prayatnena tavātra mā nidhāḥ padaṃ padavyāṃ sagarasya saṃtateḥ // Ragh_3.50 //
tataḥ prahasyāpabhayaḥ puraṃdaraṃ punar babhāṣe turagasya rakṣitā /
gṛhāṇa śastraṃ yadi sarga eṣa te na khalv anirjitya raghuṃ kṛtī bhavān // Ragh_3.51 //
sa evam uktvā maghavantam unmukhaḥ kariṣyamāṇaḥ saśaram śarāsanam /
atiṣṭhad ālīḍhaviśeṣaśobhinā vapuḥprakarṣeṇa viḍambiteśvaraḥ // Ragh_3.52 //
raghor avaṣṭambhamayena pattriṇā hṛdi kṣato gotrabhid apy amarṣaṇaḥ /
navāmbudānīkamuhūrtalāñchane dhanuṣy amoghaṃ samadhatta sāyakam // Ragh_3.53 //
dilīpasūnoḥ sa bṛhad (?)
bhujāntaraṃ praviśya bhīmāsuraśoṇitocitaḥ /
papāv anāsvāditapūrvam āśugaḥ kutūhaleneva manuṣyaśoṇitam // Ragh_3.54 //
hareḥ kumāro 'pi kumāravikramaḥ suradvipāsphālanakarkaśāṅgulau /
bhuje śacīpattraviśeṣakāṅkite svanāmacihnaṃ nicakhāna sāyakam // Ragh_3.55 //
jahāra cānyena mayūrapattriṇā śareṇa śakrasya mahāśanidhvajam /
cukopa tasmai sa bhṛśaṃ suraśriyaḥ prasahaya keśavyaparopaṇād iva // Ragh_3.56 //
tayor upāntasthitasiddhasainikaṃ garutmadāśīviśabhīmadarśanaiḥ /
babhūva yuddhaṃ tumuulaṃ jayaiṣiṇor adhomukhair ūrdhvamukhaiś ca pattribhiḥ // Ragh_3.57 //
atiprabandhaprahitāstravṛṣṭibhis tam āśrayaṃ duṣprahasya tejasaḥ /
śaśāka nirvāpayituṃ na vāsavaḥ svataś cyutaṃ vahnim ivādbhir ambudaḥ // Ragh_3.58 //
tataḥ prakoṣṭhe haricandanāṅkite pramathyamānārṇavadhīra /
raghuḥ śaśāṅkārdhamukhena pattriṇā śarāsanajyām alunād viḍaujasaḥ // Ragh_3.59 //
sa cāpam utsṛjya vivṛddhamatsaraḥ praṇāśanāya prabalasya vidviṣaḥ /
mahīdhrapakṣavyaparopaṇocitaṃ sphuratprabhāmaṇḍalam astram ādade // Ragh_3.60 //
raghur bhṛśaṃ vakṣasi tena tāḍitaḥ papāta bhūmau saha sainikāśrubhiḥ /
nimeṣamātrād avadhūya tad vyathāṃ sahotthitaḥ sainikaharṣanisvanaiḥ // Ragh_3.61 //
tathāpi śastravyavahāraniṣṭhure bipakṣabhāve ciram asya tasthuṣaḥ /
tutoṣa vīryātiśayena vṛtrahā padaṃ hi sarvatra guṇair nidhīyate // Ragh_3.62 //
asaṅgam adriṣv api sāravattayā na me tvadanyena visoḍham āyudham /
avehi māṃ prītam ṛte turaṃgamāt kim icchasīti sphuṭam āha vāsavaḥ // Ragh_3.63 //
tato niṣaṅgād asamagram uddhṛtaṃ suvarṇapuṅkhadyutirañjitāṅgulim /
narendrasūnuḥ pratisaṃharann iṣuṃ priyaṃvadaḥ pratyavadat sureśvaram // Ragh_3.64 //
amocyam aśvaṃ yadi manyase prabho tataḥ samāpte vidhinaiva karmaṇi /
ajasradīkṣāprayataḥ sa madguruḥ krator aśeṣeṇa phalena yujyatām // Ragh_3.65 //
yathā ca vṛttāntam imaṃ sadogatas trilocanaikāṃśatayā durāsadaḥ /
tavaiva saṃdeṣaharād viśaṃpatiḥ śṛṇoti lokeśa tathā vidhīyatām // Ragh_3.66 //
tatheti kāmaṃ pratiśuśruvān raghor yathāgataṃ mātalisārathir yayau /
nṛpasya nātipramanāḥ sadogṛhaṃ sudakṣināsūnur api nyavartata // Ragh_3.67 //
tam abhyanandat prathamaṃ prabodhitaḥ prajeśvaraḥ śāsanahāriṇā hareḥ /
parāmṛśan harṣajaḍena pāṇinā tadīyam aṅgaṃ kuliśavraṇāṅkitam // Ragh_3.68 //
iti kṣitīśo navatiṃ navādhikāṃ mahākratūnāṃ mahanīyaśāsanaḥ /
samāraurukṣur divam āyuṣaḥ kṣaye tatāna sopānaparaṃparām iva // Ragh_3.69 //
atha sa viṣavyāvṛttātmā yathāvidhi sūnave nṛpatikakudaṃ dattvā yūne sitātapavāraṇam /
munivanatarucchāyāṃ devyā tayā saha śiśriye galitavayasām ikṣvākūṇā idaṃ hi kulavrtam // Ragh_3.70 //
sa rājyaṃ guruṇā dattaṃ pratipadyādhikaṃ babhau /
dinānte nihitaṃ tejaḥ savitreva hutāśanaḥ // Ragh_4.1 //
nyastaśastraṃ dilīpaṃ ca taṃ ca śuśruvuṣāṃ patim /
rājñām uddhṛtanārāce hṛdi śalyam ivārpitam // Ragh_4.1* //
dilīpānantaraṃ rājye taṃ niśamya pratiṣṭhitam /
pūrvaṃ pradūmito rājñāṃ hṛdaye 'gnir ivotthitaḥ // Ragh_4.2 //
puruhūtadhvajasyeva tasyonnayanapaṅktayaḥ /
navābhyutthānadarśinyo nananduḥ sa prajāḥ prajāḥ // Ragh_4.3 //
samam eva samākrāntaṃ tasyonnayanapaṅktayaḥ /
tena siṃhāsanaṃ pitryam akhilaṃ cārimaṇḍalaṃ // Ragh_4.4 //
chāyāmaṇḍalalakṣyena tam adṛśyā kila svayam /
padmā padmātapatreṇa bheje sāmrājyadīkṣitam // Ragh_4.5 //
parikalpitasāṃnidhyā kāle kāle ca bandiṣu /
stutyaṃ stutibhir arthyābhir upatasthe sarasvatī // Ragh_4.6 //
manuprabhṛtibhir mānyair bhuktā yady api rājabhiḥ /
tathāpy ananyapūrveva tasminn āsīd vasuṃdharā // Ragh_4.7 //
sa hi sarvasya lokasya yuktadaṇḍatayā manaḥ /
ādade nātiśītoṣṇo nabhasvān iva dakṣiṇaḥ // Ragh_4.8 //
mandotkaṇṭaḥ kṛtās tena guṇādhikatayā gurau /
phalena sahakārasya phuṣpodgama iva prajāḥ // Ragh_4.9 //
nayavidbhir nave rājñi sad asac copadarśitam /
pūrva evābhavat pakṣas tasmin nābhavad uttaraḥ // Ragh_4.10 //
pañcānām api bhūtānām utkarṣaṃ pupuṣur guṇāḥ /
nave tasmin mahīpāle sarvaṃ navam ivābhavat // Ragh_4.11 //
yathā prahlādanāc candraḥ pratāpāt tapano yathā /
tathaiva so 'bhūd anvartho rājā prakṛtirañjanāt // Ragh_4.12 //
kāmaṃ karṇāntaviṣrānte viśāle tasya locane /
cakṣuṣmattā tu śāstreṇa sūkṣmakāryārthadarśinā // Ragh_4.13 //
labdhapraśamanasvastham athainaṃ samupasthitā /
pārthivaśrīr dvitīyeva śarat paṅkajalakṣaṇā // Ragh_4.14 //
nirvṛṣṭalaghubhir meghair muktavartmā suduḥsahaḥ /
svaṃ dhanuḥ śaṅkiteneva yugapad vyānaśe diśaḥ // Ragh_4.15 //
adhijyam āyudhaṃ kartuṃ muktavartmā suduḥsahaḥ /
svaṃ dhanuḥ śaṅkiteneva saṃjahre śatamanyunā // Ragh_4.15* //
vārṣikaṃ saṃjahārendro dhanur jaitraṃ raghur dadhau /
prajārthasādhane tau hi paryāyodyatakārmukau // Ragh_4.16 //
puṇḍarīkātapatras taṃ vikasatkāśacāmaraḥ /
ṛtur viḍambayām āsa āsīt samarasā dvayoḥ // Ragh_4.17 //
prasādarīkātapatras taṃ candre ca viśadaprabhe /
tadā cakṣuṣmatāṃ prītir āsīt samarasā dvayoḥ // Ragh_4.18 //
haṃsaśreṇīṣu tārāsu kumudvatsu ca vāriṣu /
vibhūtayays tadīyānāṃ paryastā yaśasām iva // Ragh_4.19 //
ikṣucchāyaniṣādinyas tasya goptur guṇodayam /
ākumārakathodghātaṃ śāligopyo jagur yaśaḥ // Ragh_4.20 //
prasasādodayād ambhaḥ kumbhayoner mahaujasaḥ /
raghor abhibhavāśaṅki cukṣubhe dviṣatāṃ manaḥ // Ragh_4.21 //
madodagrāḥ kakudmantaḥ saritāṃ kūlamudrujāḥ /
līlākhelam anuprāpur mohakṣās tasya vikramam // Ragh_4.22 //
prasavaiḥ saptaparṇānāṃ madagandhibhir āhatāḥ /
asūyayeva tannāgāḥ saptadhaiva prasusruvuḥ // Ragh_4.23 //
saritaḥ kurvatī gādhāḥ pathaś cāśyānakardamān /
yātrāyai codayām āsa taṃ śakteḥ prathamaṃ śarat // Ragh_4.24 //
samyak tasmai ghuto vahnir vājinīrājanāvidhau /
pradakṣiṇārcir vyājena hasteneva jayaṃ dadau // Ragh_4.25 //
sa guptamūlapratyantaḥ śuddhapārṣṇir ayānvitaḥ /
ṣaḍvidhaṃ balam ādāya pratasthe digjigīṣayā // Ragh_4.26 //
avākiran vayovṛddhās taṃ lājaiḥ paurayoṣitaḥ /
pṛṣatair mandaroddhūtaiḥ kṣīrormaya ivācyutam // Ragh_4.27 //
sa yayau prathamaṃ prācīṃ tulyaḥ prācīnabarhiṣā /
ahitān aniloddhūtais tarjayann iva ketubhiḥ // Ragh_4.28 //
rajobhiḥ syandanoddhūtair gajaiś ca ghanasaṃnibhaiḥ /
bhuvas talam iva vyoma kurvan vyomeva bhūtalam // Ragh_4.29 //
pratāpo 'gre tataḥ śabdaḥ parāgas tadantaram /
yayau paścād rathādīti catuḥskandheva sā camūḥ // Ragh_4.30 //
marupṛṣṭhāny udambhāṃsi nāvyāḥ supratarā nadīḥ /
vipināni prakāśāni śaktimattvāc cakāra saḥ // Ragh_4.31 //
purogaiḥ kaluṣās tasya sahaprasthāyibhiḥ kṛśāḥ /
paścātprayāyibhiḥ paṅkāś cakrire mārganimnagāḥ // Ragh_4.31* //
sa senāṃ mahatīṃ karṣan pūrvasāgaragāminīm /
babhau harajaṭābhraṣṭāṃ gaṅgām iva bhagīrathaḥ // Ragh_4.32 //
tyājitaiḥ phalam utkhātair bhagnaiś ca bahudhā nṛpaiḥ /
tasyāsīd ulbaṇo mārgaḥ pādapair iva dantinaḥ // Ragh_4.33 //
paurastyān evam ākrāmaṃs tāṃs tāñ janapadāñ jayī /
prāpa tālīvanśyāmam upakañṭhaṃ mahodadheḥ // Ragh_4.34 //
anamrāṇāṃ samuddhartus tasmāt sindhurayād iva /
ātmā saṃrakṣitaḥ suhmair vṛttim āśritya vaitasīm // Ragh_4.35 //
vaṅgān utkhāya tarasā netā nausādhanoddhatān /
nicakhāna jayastambhān gaṅgāsroto'ntareṣu saḥ // Ragh_4.36 //
āpādapadmapraṇatāḥ kalamā iva te raghum /
phalaiḥ saṃvardhayām āsur utkhātapratirpitāḥ // Ragh_4.37 //
sa tīrtvā kapiṣāṃ sainyair baddhadviradasetubhiḥ /
utkalādarśitapathaḥ kaliṅgābhimukho yayau // Ragh_4.38 //
sa pratāpaṃ mahendrasya mūrdhni tīkṣṇaṃ nyaveśayat /
aṅkuśaṃ dviradasyeva yantā gambhīravedinaḥ // Ragh_4.39 //
pratijagrāha kāliṅgas tam astrair gajasādhanaḥ /
pakṣacchedodyataṃ śakraṃ śilāvarṣīva parvataḥ // Ragh_4.40 //
dviṣāṃ viṣahya kākutsthas tatra nārācadurdinam /
sanmaṅgalasnāta iva pratipede jayaśriyam // Ragh_4.41 //
vāyavyāstravinirdhūtāt pakṣāviddhān mahodadheḥ /
gajānīkāt sa kāliṅgaṃ tārkṣyaḥ sarpam ivādade // Ragh_4.41* //
tāmbūlīnāṃ dalais tatra racitāpānabhūmayaḥ /
nalikerāsavaṃ yodhāḥ śātravaṃ ca papur yaśaḥ // Ragh_4.42 //
gṛhītapratimuktasya sa dharmavijayī nṛpaḥ /
śriyaṃ mahendranāthasya jahāra na tu medinīm // Ragh_4.43 //
tato velātaṭenaiva phalavatpūgamālinā /
agastyācaritām āśām anāśāsyajayo yayau // Ragh_4.44 //
sa sainyaparibhogeṇa gajadānasugandhinā /
kāverīṃ saritāṃ patyuḥ śaṅkanīyām ivākarot // Ragh_4.45 //
balair adhuṣitās tasya vijigīṣor gatādhvanaḥ /
maricodbhrāntahārītā malayādrer upatyakāḥ // Ragh_4.46 //
sasañjur aśvakṣuṇṇānām elānām utpatiṣṇavaḥ /
tulyagandhiṣu mattebhakaṭeṣu phalareṇavaḥ // Ragh_4.47 //
ājāneyakhurakṣuṇṇapakvailākṣetrasaṃbhavam /
vyānaśe sapadi vyoma tripadīchedinām api // Ragh_4.47* //
bhogiveṣṭanamārgeṣu candanānāṃ samarpitam /
n'āsrasat kariṇāṃ graivaṃ tripadīchedinām api // Ragh_4.48 //
diśi mandāyate tejo dakṣiṇasyāṃ raver api /
tasyām eva raghoḥ pāṇḍyāḥ pratāpaṃ na viṣehire // Ragh_4.49 //
tāmraparṇīsametasya muktāsāraṃ mahodadheḥ /
te nipatya dadus tasmai yaśaḥ svam iva saṃcitam // Ragh_4.50 //
sa nirviśya yathākāmaṃ taṭeṣv ālīnacandanau /
stanāv iva diśas tasyāḥ śailau malayadardurau // Ragh_4.51 //
tasyānīkair visarpadbhir aparāntajayodyataiḥ /
rāmāstrotsārito 'py āsīt sahyalagna ivārṇavaḥ // Ragh_4.53 //
bhayotsṛṣṭavibhūṣāṇāṃ tena keralayoṣitām /
alakeṣu camūreṇuś cūrṇapratinidhīkṛtaḥ // Ragh_4.54 //
muralāmārutoddhūtam agamat kaitakaṃ rajaḥ /
tadyodhavārabāṇānām ayatnapaṭavāsatām // Ragh_4.55 //
abhyabhūyata vāhānāṃ caratāṃ gātraśiñjitaiḥ /
varmabhiḥ pavanoddhūtarājatālīvanadvhvanaiḥ // Ragh_4.56 //
kharjūrīskandhanaddhānāṃ madodgārtasugandhiṣu /
kaṭeṣu kariṇāṃ petuḥ puṃnāgebhyaḥ śilīmukhāḥ // Ragh_4.57 //
avakāśaṃ kilodanvān rāmāyābhyarthito dadau /
aparāntamahīpālavyājena raghave karam // Ragh_4.58 //
mattebharadanotkīrṇavyaktavikramalakṣaṇam /
trikūṭam eva tatroccair jayastambhaṃ cakāra saḥ // Ragh_4.59 //
pārasīkāṃs tato jetuṃ pratasthe sthalavartmanā /
indriyākhyān iva ripūṃs tattvajñānena saṃyamī // Ragh_4.60 //
yavanīmukhapadmānāṃ sehe madhumadaṃ na saḥ /
bālātapam ivābjānām akālajaladodayaḥ // Ragh_4.61 //
saṃgrāmas tumulas tasya pāścātyair aśvasādhanaiḥ /
śārṅgakūjitavijñeyapratiyodhe rajasy abhūt // Ragh_4.62 //
bhallāpavarjitais teṣāṃ śirobhiḥ śmaśrulair mahīm /
tastāra saraghāvyāptaiḥ sa kṣaudrapaṭalair iva // Ragh_4.63 //
apanītaśirastrāṇāḥ śeṣās taṃ śaraṇaṃ yayuḥ /
praṇipātapratīkāraḥ saṃrambho hi mahātmanām // Ragh_4.64 //
vinayante sma tadyodhā madhubhir vijayaśramam /
āstīrṇājinaratnāsu drākṣāvalayabhūmiṣu // Ragh_4.65 //
tataḥ pratasthe kauberīṃ bhāsvān iva raghur diśam /
śarair usrair ivodīcyān uddhariṣyam rasān iva // Ragh_4.66 //
jitān ajayyas tān eva kṛtvā rathapuraḥsarān /
mahārṇavam ivaurāgniḥ praviveśottarāpatham // Ragh_4.66* //
vinītādhvaśramās tasya sindhutīraveceṣṭanaiḥ /
dudhuvur vājinaḥ skandhāṃl lagnakuṅkumakesarān // Ragh_4.67 //
tatra hūṇāvarodhānāṃ bhartṛśu vyaktavikramam /
kapolapāṭalādeśi babhūva raghuceṣṭitam // Ragh_4.68 //
kāmbojāḥ samare soḍhuṃ tasya vīryam anīśvarāḥ /
gajālānaparikliṣṭair akṣoṭaiḥ sārdham ānatāḥ // Ragh_4.69 //
teṣāṃ sadaśvabhūyiṣṭhās tuṅgā draviṇarāśayaḥ /
upadā viviśuḥ śaśvan notsekāḥ kosaleśvaram // Ragh_4.70 //
tato gaurīguruṃ śailam ārurohāśvasādhanaḥ /
vardhayann iva tatkūṭān uddhūtair dhātureṇubhiḥ // Ragh_4.71 //
śaśaṃsa tulyasattvānāṃ sainyaghoṣe 'py asaṃbhramam /
guhāśayānāṃ siṃhānāṃ parivṛtyāvalokitam // Ragh_4.72 //
bhūrjeṣu marmarībhūtāḥ kīcakadhvanihetavaḥ /
gaṅgāśīkariṇo mārge marutas taṃ siṣevire // Ragh_4.73 //
viśaśramur namerūṇāṃ chāyāsv adhyāsya sainikāḥ /
dṛṣado vāsitotsaṅgā niṣaṇṇamṛganābhibhiḥ // Ragh_4.74 //
saralāsaktamātaṅgagraiveyasphuritatviṣaḥ /
āsannoṣadhayo netur naktam asnehadīpikāḥ // Ragh_4.75 //
tasyotsṛṣṭanivāseṣu kaṇṭharajjukṣata tvacaḥ /
gajavarṣma kirātebhyaḥ śaśaṃsur devadāravaḥ // Ragh_4.76 //
tatra janyaṃ raghor ghoraṃ pārvatīyair gaṇair abhūt /
nārācakṣepaṇīyāśmaniṣpeṣotpatitānalam // Ragh_4.77 //
śarair utsavasaṃketān sa kṛtvā viratotsavān /
jayodāharaṇaṃ bāhvor gāpayām āsa kiṃnarān // Ragh_4.78 //
paraspareṇa vijñātas teṣūpāyanapāṇiṣu /
rājñā himavataḥ sāro rājñaḥ sāro himādriṇā // Ragh_4.79 //
tatrākṣobhyaṃ yaśorāśiṃ niveśyāvarurobha saḥ /
paulastyatulitasyādrer ādadhāna iva hriyam // Ragh_4.80 //
cakampe tīrṇalauhitye tasmin prāgjyotiṣeśvaraḥ /
tadgālānatāṃ prāptaiḥ saha kālāgurudruamaiḥ // Ragh_4.81 //
na prasehe sa ruddhārkam adhārāvarṣadurdinam /
rathavartma rajo 'py asya kuta eva patākinīm // Ragh_4.82 //
tam īśaḥ kāmarūpāṇām atyākhaṇḍalavikramam /
bheje bhinnakaṭair nāgair anyān uparurodha yaiḥ // Ragh_4.83 //
kāmarūpeśvaras tasya hemapīṭhādhidevatām /
ratnapuṣpopahāreṇa cchāyām ānarca pādayoḥ // Ragh_4.84 //
iti jitvā diṣo jiṣṇur nyavartata rathoddhatam /
rajo viśrāmayan rājñāṃ chattraśūnyeṣu mauliṣu // Ragh_4.85 //
sa viśvajitam ājahre yajñaṃ sarvasvadakṣiṇam /
ādānaṃ hi visargāya sataṃ vārimucām iva // Ragh_4.86 //
sattrānte sacivasakhaḥ puraskriyābhir gurvībhiḥ śamitaparājayavyalīkān /
kākutsthaś ciravirahotsukāvarodhān rājanyān svapuranivṛttaye 'numene // Ragh_4.87 //
yajñānte tam avabhṛthābiṣekapūtaṃ satkāraiḥ śamitaparājayavyalīkān /
āmantryotsukavanitātpatadvisṛṣṭāḥ svāni svāny avanibhujaḥ purāṇi jagmuḥ // Ragh_4.87* //
te rekādhvajakuliśātapatraicihnaṃ samrājaś caraṇayugaṃ prasādalabhyam /
prasthānapraṇatibhir aṅgulīṣu cakrur maulisrakcyutamakarandareṇugauram // Ragh_4.88 //
tam adhvare viśvajiti kṣitīśaṃ niḥśeṣaviśrāṇitakośajātam /
upāttavidyo gurudakṣinārthī kautsaḥ prapede varatantuśiṣyaḥ // Ragh_5.1 //
sa mṛnmaye vītahiraṇmayatvāt pātre nidhāyārgahyam anarghyaśīlaḥ /
śrutaprakāśaṃ yaśasā prakāśaḥ pratyujjagāmātithim ātitheyaḥ // Ragh_5.2 //
tam arcayitvā vidhivad vidhijñas tapodhanaṃ mānadhanāgrayāyī /
viśāṃpatir viṣṭarabhājam ārāt kṛtāñjaliḥ kṛtyavid ita uvāca // Ragh_5.3 //
apy agraṇīr mantrakṛtām ṛṣīṇāṃ kuśāgrabuddhe kuśalī gurus te /
yatas tvayā jñānam aśeṣam āptam lokena caitanyam ivoṣṇaraśmeḥ // Ragh_5.4 //
kāyena vācā manasāpi śaśvad yat saṃbhṛtaṃ vāsavadhairyalopi /
āpādyate na vyayam antarāyaiḥ kaccin maharṣes trividhaṃ tapas tat // Ragh_5.5 //
ādhārabandhapramukhaiḥ prayatnaiḥ saṃvardhitānāṃ sutanirviśeṣam /
kaccin na vāyvādir upaplavo vaḥ śramacchidaṃ āśramapādapānām // Ragh_5.6 //
kriyānimitteṣv api vatsalatvād abhagnakāmā munibhiḥ kuśeṣu /
tadaṅkaśayyācyutanābhinālā kaccin mṛgīṇām anaghā prasūtiḥ // Ragh_5.7 //
nirvartyate yair niyamābhiṣeko yebhyo nivāpāñjalayaḥ pitḥṇām /
tāny uñchaṣaṣṭhāṅkitasaikatāni śivāni vas tīrthajalāni kaccit // Ragh_5.8 //
nīvārapākādi kaḍamgarīyair āmṛśyate jānapadair na kaccit /
kālopapannātithikalpabhāgaṃ vanyaṃ śarīrasthitisādhanaṃ vaḥ // Ragh_5.9 //
api prasannena maharṣiṇā tvaṃ samyag vinīyānumato gṛhāya /
kālo hy ayaṃ saṃkramituṃ dvitīyaṃ sarvopakārakṣamam āśramaṃ te // Ragh_5.10 //
tavārhato nābhigamena tṛptaṃ mano niyogakriyayotsukaṃ me /
apy ājñayā śāsitur ātmanā vā prāpto 'si saṃbhāvayituṃ vanān mām // Ragh_5.11 //
ity arghyapātrānumitavyayasya raghor udārām api gāṃ niśamya /
svārthopapattiṃ prati durbalāśas tam ity avocad varatantuśiṣyaḥ // Ragh_5.12 //
sarvatra no vārttam avehi rājan nāthe kutas tvavy aśubhaṃ prajānām /
sūrye tapaty āvaraṇāya dṛṣṭeḥ kalpeta lokasya kathaṃ tamisrā // Ragh_5.13 //
bhaktiḥ pratīkṣyeṣu kulocitā te pūrvān mahābhāga tayā 'tiśeṣe /
vyatītakālas tv aham abhyupetas tvām arthibhāvād iti me viṣādaḥ // Ragh_5.14 //
śarīramātreṇa narendra tiṣṭhann ābhāsi tīrthapratipāditarddhiḥ /
āraṇyakopāttaphalaprasūtiḥ stambena nīvāra ivāvaśiṣṭaḥ // Ragh_5.15 //
sthāne bhavān ekanarādhipaḥ sann akiṃcanatvaṃ makhajaṃ vyanakti /
paryāyapītasya surair himāṃśoḥ kalākṣayaḥ ślāghyataro hi vṛddheḥ // Ragh_5.16 //
tadanyatas tāvad ananyakāryo gurvartham āhartum ahaṃ yatiṣye /
svasty astu te nirgalitāmbugarbhaṃ śaradghanaṃ nārdati cātako 'pi // Ragh_5.17 //
etāvad uktvā pratiyātukāmaṃ śiṣyaṃ maharṣer nṛpatir niṣidhya /
kiṃ vastu vidvan gurave pradeyaṃ tvayā kiyad veti tam anvayuṅkta // Ragh_5.18 //
tato yathāvadvihitādhvarāya tasmai smayāveśavivarjitāya /
varṇāśramāṇāṃ gurave sa varṇī vicakṣaṇaḥ prastutam ācacakṣe // Ragh_5.19 //
samāptavidyena mayā maharṣir vijñāpito 'bhūd gurudakṣiṇāyai /
sa me cirāyāskhalitopacārāṃ tāṃ bhaktim evāgaṇayat purastāt // Ragh_5.20 //
nirbandhasaṃjātaruṣārthakārśyam acintayitvā guruṇāham uktaḥ /
vittasya vidyāparisaṃkhyayā me koṭīṣ catasro daśa cāhareti // Ragh_5.21 //
so 'haṃ saparyāvidhibhājanena matvā bahvantaṃ prabhuśabdaśeṣam /
abhyutsahe saṃprati noparoddhum alpetaratvāc chrutaniṣkrayasya // Ragh_5.22 //
itthaṃ dvijena dvijarākāntir āvedito vedavidāṃ vareṇa /
enonivṛttendriyavṛttir enaṃ jagāda bhūyo jagadekanāthaḥ // Ragh_5.23 //
gurvartham arthī śrutapāradṛśvā raghoḥ sakāśād anavāpya kāmam /
gato vadāyāntaram ity ayaṃ me mā bhūt parīvādanavāvatāraḥ // Ragh_5.24 //
sa tvaṃ praśaste mahite madīye vasaṃś caturtho 'gnir ivāgnyagāre /
dvitrāṇy ahāny arhasi soḍhum arhan yāvad yate sādhayituṃ tvadartham // Ragh_5.25 //
tatheti tasy' āvitathaṃ pratītaḥ pratyagrahīt saṃgaram agrajanmā /
gām āttasārāṃ raghur apy avekṣya niṣkaṣṭum arthaṃ cakame kuberāt // Ragh_5.26 //
vasiṣṭhamantrokṣaṇajāt prabhāvād udanvadākāśamahīdhareṣu /
marutsakhasyeva balāhakasya gatir vijaghne na hi tadrathasya // Ragh_5.27 //
athādhiśiśye prayathaḥ pradoṣe rathaṃ raghuḥ kalpitaśastragarbham /
sāmantasaṃbhāvanayaiva dhīraḥ kailāsanāthaṃ tarasā jigīṣuḥ // Ragh_5.28 //
prātaḥ prayāṇābhimukhāya tasmai savismayāḥ kośagṛhe niyuktāḥ /
hiraṇmayīṃ kośagṛhasya madhye vṛṣṭiṃ śaśaṃsuḥ patitāṃ nabhastaḥ // Ragh_5.29 //
taṃ bhūpatir bhāsurahemarāśiṃ labdhaṃ kuberād abhiyāsyamānāt /
dideśa kautasya samastam eva pādaṃ sumeror iva vajrabhinnam // Ragh_5.30 //
janasya sāketanivāsinas tau dvāv apy abhūtām abhinandyasattvau /
gurupradeyādhikanīḥspṛho 'rthī nṛpo 'rthikāmād adhikapradaś ca // Ragh_5.31 //
athoṣṭravāmīśatavāhitārthaṃ prajeṣvaraṃ prītamanā maharṣiḥ /
spṛṣan kareṇānatapūrvakāyaṃ saṃprasthito vācam uvāca kautsaḥ // Ragh_5.32 //
kim atra citraṃ yadi kāmasūr bhūr vṛtte sthitasyādhipateḥ prajānām /
acintanīyas tu tava prabhāvo manīṣitaṃ dyaur api yena dugdhā // Ragh_5.33 //
āśāsyam anyat punaruktabhūtaṃ śreyāṃsi sarvāṇy adhijagmuṣas te /
putraṃ labhasvātmaguṇānurūpaṃ bhavantam īḍaṃ bhavataḥ piteva // Ragh_5.34 //
itthaṃ prayujyāśiṣam agrajanmā rājñe pratīyāya guroḥ sakāśam /
rājāpi lebhe sutam āśu tasmād ālokam arkād iva jīvalokaḥ // Ragh_5.35 //
brāhme muhūrte kila tasya devī kumārakalpaṃ suṣuve kumāram /
ataḥ pitā brahmaṇa eva nāmnā tam ātmajanmānam ajaṃ cakāra // Ragh_5.36 //
rūpaṃ tad ojasvi tad eva vīryaṃ tadaiva naisargikam unnatatvam /
na kāraṇāt svād bibhide kumāraḥ pravartito dīpa iva pradīpāt // Ragh_5.37 //
upāttavidyaṃ vidhivad gurubhyas taṃ yauvanodbhedaviśeṣakāntam /
śrīr gantukāmāpi guror anujñāṃ dhīreva kanyā pitur ācakāṅkṣa // Ragh_5.38 //
atheśvareṇa krathakaiśikānāṃ svayaṃvarārthaṃ svasur indumatyāḥ /
āptaḥ kumārānayanotsukena bhojena dūto raghave visṛṣṭaḥ // Ragh_5.39 //
taṃ ślāghyasaṃbandham asau vicintya dārakriyāyogyadaśaṃ ca putram /
prasthāpayām āsa sasainyam enam ṛddhāṃ vidarbhādhiparājadhānīm // Ragh_5.40 //
tasyopakāryāracitopakārā vanyetarā jānapadopadābhiḥ /
mārge nivāsā manujendrasūnor babhūvur udyānavihārakalpāḥ // Ragh_5.41 //
sa narmadārodhasi śīkarārdrair marudbhir ānartitanaktamāle /
niveśayām āsa vilaṅghitādhvā klāntaṃ rajodhūsaraketu sainyam // Ragh_5.42 //
athopariṣṭād bhramarair bhramadbhiḥ prāk sūcitāntaḥsalilapraveśaḥ /
nirdhauta dānāmalagaṇḍabhittir yanyaḥ saritto gaja unmamajja // Ragh_5.43 //
niḥśeṣavikṣālitadhātunāpi vaprakriyām ṛkṣavatas taṭeṣu /
nīlordhvarekhāśabalena śaṃsan dantadvayenāśmavikuṇṭhitena // Ragh_5.44 //
saṃhāravikṣepalaghukriyeṇa hastena tīrābhimukhaḥ saśabdam /
babhau sa bhindan bṛhatas taraṅgān vāryargalābhaṅga iva pravṛttaḥ // Ragh_5.45 //
sa bhogibhogādhikapīvareṇa hastena tīrābhimukhaḥ saśabdam /
saṃvardhitārtdhaprahitena dīrghān cikṣepa vārīparighān ivormīn // Ragh_5.45* //
śailopamaḥ śaivalamañjarīṇāṃ jālāni karṣann urasā sa paścāt /
pūrvaṃ tadutpīḍitavārirāśiḥ saritpravāhas taṭam utsasarpa // Ragh_5.46 //
kāraṇḍavotsṛṣṭamṛdupratnānāḥ pulindayoṣāmbuvihārakāñcīḥ /
karṣan sa śaivālalatā nadīṣaḥ skandhāvalagnās taṭam utsasarpa // Ragh_5.46* //
tasyaikanāgasya kapolabhittyor jalāvagāhakṣaṇamātraśāntā /
vanyetarānekapadarśanena punar didīpe madadurdinaśrīḥ // Ragh_5.47 //
saptacchadakṣīrakaṭupravāham asahyam āghrāya madaṃ tadīyam /
vilaṅghitādhoraṇatīvrayatnāḥ senāgajendrā vimukhā babhūvuḥ // Ragh_5.48 //
sa cchinnabandhadrutayugyaśūnyaṃ bhagnākṣaparyastarathaṃ kṣaṇena /
rāmāparitāṇavihastayodhaṃ senāniveśaṃ tumulaṃ cakāra // Ragh_5.49 //
tam āpatantaṃ nṛpater avadhyo vanyaḥ karīti śrutavān kumāraḥ /
nivartayiṣyan viśikhena kumbhe jaghāna nātyāyatakṛṣṭaśārṅgaḥ // Ragh_5.50 //
sa viddhamātraḥ kila nāgarūpam utsṛjya tadvismitasainyadṛṣṭaḥ /
sphuratprabhāmaṇḍalamadhyavarti kāntaṃ vapur vyomacaraṃ prapede // Ragh_5.51 //
atha prabhāvopanataiḥ kumāraṃ kalpadrumotthair avakīrya puṣpaiḥ /
uvāca vāgmī daśanaprabhābhiḥ saṃvardhitoraḥsthalatārahāraḥ // Ragh_5.52 //
mataṅgaśāpād avalepamūlād avāptavān asmi mataṅgajatvam /
avehi gandharvapates tanūjaṃ priyaṃvadaṃ māṃ priyadarśanasya // Ragh_5.53 //
sa cānunītaḥ praṇatena paścān mayā maharṣir mṛdutām agacchat /
uṣṇatvam agnyātapasaṃprayogāc chaityaṃ hi yat sā prakṛtir jalasya // Ragh_5.54 //
ikṣvākuvaṃśaprabhavo yadā te bhetsyaty ajaḥ kumbham ayomukhena /
saṃyokṣyase svena vapurmahimnā tadety avocat sa taponidhir mām // Ragh_5.55 //
saṃmocitaḥ sattvavatā tvayāhaṃ śāpāc ciraprārthitadarśanena /
pratipriyaṃ ced bhavato na kuryāṃ vṛthā hi me syāt svapadopalabdhiḥ // Ragh_5.56 //
saṃmohanaṃ nāma sakhe mamāstraṃ prayogasaṃhāravibhaktamantram /
gāndharvam ādhatsva yataḥ prayoktur na cārihiṃsā vijayaś ca haste // Ragh_5.57 //
alaṃ hriyā māṃ prati yan muhūrtaṃ dayāparo 'bhuḥ praharann api tvam /
tasmād upacchandayati prayojaṃ mayi tvayā na pratiśedharaukṣyam // Ragh_5.58 //
tathety upaspṛśya payaḥ pavitraṃ somodhbavāyāḥ sarito nṛsomaḥ /
udaṅmukhaḥ so 'stravid astramantraṃ jagrāha tasmān nigṛhītaśāpāt // Ragh_5.59 //
evaṃ tayor adhvani daivayogād āseduṣoḥ sakhyam acintyahetu /
eko yayau caitrarathapadeśān saurājyaramyān aparo vidarbhān // Ragh_5.60 //
taṃ tasthivāṃsaṃ nagaropakaṇṭhe tadāgamārūḍhagurupraharṣaḥ /
pratyujjagāma krathakaiśikendraś candraṃ pravṛddhormir ivormimālī // Ragh_5.61 //
praveśya cainaṃ puram agrayāyī nīcais tathopācarad arpitaśrīḥ /
mene yathā tatra janaḥ sameto vaidarbham āgantum ajaṃ gṛheśam // Ragh_5.62 //
tasy' ādhikārapuruṣaiḥ praṇataiḥ pradiṣṭāṃ prāgdvāravediviniveśitapūrṇa kumbhām /
mene yathā tatra janaḥ sameto bālyāt parām iva daśāṃ madano 'dhyuvāsa // Ragh_5.63 //
tatra svayaṃvarasamāhṛtarājalokaṃ kanyālalāma kamanīyam ajasya lipsoḥ /
bhāvāvabodhakaluṣā dayiteva rātrau nidrā cireṇa nayanābhimukhī babhūva // Ragh_5.64 //
taṃ karṇabhūṣaṇanipīḍitapīvarāṃsaṃ śayyottaracchadavimardakṛśāṅgarāgam /
sūtātmajāḥ savayasaḥ prathitaprabodhaṃ)
prābodhayann uṣasi vāgbhir udāravācaḥ // Ragh_5.65 //
rātrir gatā matimatāṃ vara muñca śayyāṃ dhātrā dvidhaiva nanu dhūr jagato vibhaktā /
tām ekatas tava bibharti gurur vinidras tasyā bhavān aparadhuryapadāvalambī // Ragh_5.66 //
nidrāvaśena bhavatāpy anapekṣamāṇā paryutsukatvam abalā niśi khaṇḍiteva /
lakṣmīr vinodayati yena digantalambī so 'pi tvadānanaruciṃ vijahāti candraḥ // Ragh_5.67 //
tad valgunā yugapadunmiṣitena tāvat sadyaḥ paraparatulām adhirohatāṃ dve /
praspandamānaparuṣetaratāram antaś cakṣus tava pracalitabhramaraṃ ca padmam // Ragh_5.68 //
vṛntāc chlathaṃ harati puṣpam anokahānāṃ saṃsṛjyate sarasijair aruṇāmśubhinnaiḥ /
svābhāvikaṃ paraguṇena vibhātavāyuḥ saurabhyam īpsur iva te mukhamārutasya // Ragh_5.69 //
tāmrodareṣu paitaṃ tarupallaveṣu nirdhauta hāragulikāviśadaṃ himāmbhaḥ /
ābhāti labdhaparabhāgatayādharoṣṭhe līlāsmitaṃ sadaśanārcir iva tvadīyam // Ragh_5.70 //
yāvat pratāpanidhir ākramate na bhānur ahnāya tāvad aruṇena tamo nirastam /
āyodhanāgrasaratāṃ tvayi vīra yāte kiṃ vā ripūṃs tava guruḥ svayam ucchinatti // Ragh_5.71 //
śayyāṃ jahaty ubhayapakṣavinītanidrāḥ stamberamā mukharaśṛṅkhalakarṣiṇas te /
yeṣāṃ vibhānti taruṇāruṇarāgayogād bhinnādrigairikataṭā iva dantakoṣāḥ // Ragh_5.72 //
dīrgheṣv amī niyamitāḥ paṭamaṇḍapeṣu nidrāṃ vihāya vanajākṣa vanāyudeśyāḥ /
vaktroṣmaṇā malinayanti purogatāni lehyāni saindhavaśilāśakalāni vāhāḥ // Ragh_5.73 //
bhavati viralabhaktir mlānapuṣpopahāraḥ svakiraṇpariveṣodhbedaśūnyāḥ pradīpāḥ /
ayam api ca giraṃ nas tvatprabodhaprayuktām anuvadati śukas te mañjuvāk pañjarasthaḥ // Ragh_5.74 //
iti viracitavāgbhir bandiputraiḥ kumāraḥ sapadi vigatanidras talpam ujjhāṃ cakāra /
madapaṭu ninadadbhir bodhito rājahaṃsaiḥ suragaja iva gāṅgaṃ saikataṃ supratīkaḥ // Ragh_5.75 //
atha vidhim avasāyya śāstradṛṣṭaṃ divasamukhocitam añcitākṣipakṣmā /
kuśalaviracitānukūlaveṣaḥ kṣitipasamājam agāt svayaṃvarastham // Ragh_5.76 //
sa tatra mañceṣu manojñaveṣān siṃhāsanasthān upacāravastu /
vaimānikānāṃ marutām apaśyad ākṛṣṭalīlān naralokapālān // Ragh_6.1 //
rater gṛhītānunayena kāmaṃ pratyarpitasvāṅgam iveśvareṇa /
kākutstham ālokayatāṃ nṛpāṇāṃ mano babhūvendumatīnirāśam // Ragh_6.2 //
vaidarbhanirdiṣṭam asau kumāraḥ kḷptena sopānapathena mañcam /
śilāvibhaṅgair mṛgarājaśāvas tuṅgaṃ nagotsaṅgam ivāruroha // Ragh_6.3 //
parārdhyavarṇāstaraṇopapannam āsedivān ratnavad (?) āsanaṃ saḥ /
bhūyiṣṭham āsīd upameyakāntir mayūrapṛṣṭhāśrayiṇā guhena // Ragh_6.4 //
tāsu śriyā rājaparaṃparāsu prabhāviśeṣodayadurnirīkṣyaḥ /
sahasradhātmā vyarucad vibhaktaḥ payomucāṃ paṅktiṣu vidyuteva // Ragh_6.5 //
teṣāṃ mahārhāsanasaṃsthitānām udāranepathyabhṛtāṃ sa madhye /
rarāja dhāmnā raghusūnur eva kalpadrumāṇām iva pārijātaḥ // Ragh_6.6 //
netravrajāḥ paurajanasya tasmin vihāya sarvān nṛpatīn nipetuḥ /
madotkaṭe recitapuṣpavṛkṣā gandhadvipe vanya iva dvirephāḥ // Ragh_6.7 //
atha stute bandibhir anvayajñaiḥ somārkavaṃśye naradevaloke /
saṃcārite c' āgārusārayonau dhūpe samutsarpati vaijayantīḥ // Ragh_6.8 //
puropakaṇṭhopavanāśrayāṇāṃ kalāpinām uddhatanṛtyahetau /
pradhmātaśaṅkhe parito digantāṃs tūryasvane mūrchati maṅgalārthe // Ragh_6.9 //
manuṣyavāhyaṃ caturaśrayānam adhyāsya kanyā parivāraśobhi /
viveśa mañcāntararājamārgaṃ patiṃvarā kḷptavivāhaveṣā // Ragh_6.10 //
tasmin vidhānātiśaye vidhātuḥ kanyāmaye netraśataikalakṣye /
nipetur antaḥkaraṇair narendrā dehaiḥ sthitāḥ kevalam āsaneṣu // Ragh_6.11 //
tāṃ praty abhivyaktamanorathānāṃ mahīpatīnāṃ praṇayāgradūtyaḥ /
pravālośobhā iva pādapānāṃ śṛṅgāraceṣṭa vividhā babhūvuḥ // Ragh_6.12 //
kaścit karābhyām upagūḍhanālam ālolapattrābhihatadvirepham /
rajobhir antaḥ pariveṣabandhi līlāravindaṃ bhramayāṃ cakāra // Ragh_6.13 //
visrastam aṃsād aparo vilāsī ratnānuviddhāṅgadakoṭilagnam /
prālambam utkṛṣya yathāvakaśaṃ nināya sācīkṛtacāruvaktraḥ // Ragh_6.14 //
ākuñcitāgrāṅgulinā tato 'nyaḥ kiṃcitsamāvarjitanetraśobhaḥ /
tiryagvisaṃsarpinakhaprabheṇa pādena haimaṃ vililekha pīṭham // Ragh_6.15 //
niveśya vāmaṃ bhujam āsanārdhe tatasaṃniveśād adhikonnatāṃsaḥ /
kaścid vivṛttatrikabhinnahāraḥ suhṛtsamābhāṣaṇatatparo 'bhūt // Ragh_6.16 //
vilāsinīvibhramadantapattram āpāṇḍu raṃ ketakabarham anyaḥ /
priyāitambocitasaṃniveśair vipāṭayām āsa yuvā nakhāgraiḥ // Ragh_6.17 //
kuśeśayātāmratalena kaścit kareṇa rekhādhvajalāñchanena /
ratnāṅgulīyaprabhayānuviddhān udīrayām āsa salīlam akṣān // Ragh_6.18 //
kaścid yathābhāgam avasthite 'pi svasaṃniveśād vyatilaṅghinīva /
vajrāṃśugarbhāṅgulirandhram ekaṃ vyāpārayām āsa karaṃ kirīṭe // Ragh_6.19 //
tato nṛpāṇāṃ śrutavṛttavaṃśā puṃvat pragalbhā pratihārarakṣī /
prāk saṃnikarṣaṃ magadheśvarasya nītvā kumārīm avadat sunandā // Ragh_6.20 //
asau śaraṇyaḥ śaraṇonmukhānām agādhasattvo magadhapratiṣṭhaḥ /
rājā prajārañjanalabdhavarṇaḥ paraṃtapo nāma yathārthanāmā // Ragh_6.21 //
kāmaṃ ṇrpāḥ santu saharaśo 'nye rājanvatīm āhur anena bhūmim /
nakṣatratārāgrahasaṃkulāpi jyotiṣmatī candramasaiva rātriḥ // Ragh_6.22 //
kriyāprabandhād ayam adhvarāṇām ajasram āhūtasahasranetraḥ /
śacyāś ciraṃ pāṇdukapolalambān mandāraśūnyān alakāṃś cakāra // Ragh_6.23 //
anena ced icchasi gṛhyamāṇaṃ pāṇiṃ vareṇyena kuru praveśe /
prāsādavātāyanasaṃśritānāṃ netrotsatvaṃ puṣpapurāṅganānām // Ragh_6.24 //
evaṃ tayokte tam avekṣya kiṃcid (?)
visraṃsidūrvāṅkamadhūkamālā /
ṛjupraṇāmakriyayaiva tanvī pratyādideśainam abhāṣamāṇā // Ragh_6.25 //
tāṃ saiva vetragrahaṇe niyuktā rājāntaraṃ rājasutāṃ nināya /
samīraṇottheva taraṅgalekhā padmāntaraṃ mānasarājahaṃsīm // Ragh_6.26 //
jagāda cainām ayam aṅganāthaḥ surāṅganāprārthitayauvanaśrīḥ /
vinītanāgaḥ kila sūtrakārair aindraṃ padaṃ bhūmigato 'pi bhuṅkte // Ragh_6.27 //
anena paryāsayatāsrabindūn muktāphalsthūlatamān staneṣu /
pratyarpitāḥ śatruvilāsinīnām unmucya sūtreṇa vinaiva hārāḥ // Ragh_6.28 //
nisargabhinnāspadam ekasaṃstham asmin dvayaṃ śrīś ca sarasvatī ca /
kāntyā girā sūnṛtayā ca yogyā tvam eva kalyāṇi tayos tṛtīyā // Ragh_6.29 //
athāṅgarājād avatārya cakṣur yāh janyām avadat kumārī /
nāsau na kāmyo na ca veda samyag draṣṭuṃ na sā bhinnarucir hi lokaḥ // Ragh_6.30 //
tataḥ paraṃ duṣprasahaṃ dviṣadbhir nṛpaṃ niyuktā pratihārabhūmau /
nidarśayām āsa viśeṣadṛśyam induṃ navotthānam ivendumatyai // Ragh_6.31 //
avantinātho 'yam udagrabāhur viśālavakṣās tanuvṛttamadhyaḥ /
āropya cakrabhrahmam uṣṇatejās tvaṣṭreva yatnollikhito vibhāti // Ragh_6.32 //
asya prayāṇeṣu samagraśakter agresarair vājibhir utthitāni /
kurvanti sāmantaśikhāmaṇīnāṃ prabhāprarohāstamayaṃ rajāṃsi // Ragh_6.33 //
asau mahākālaniketanasya vasann adūre kila candramauleḥ /
tamisrapakṣe 'pi saha priyābhir jyotsnāvato nirviśati pradoṣān // Ragh_6.34 //
anena yūnā saha pārthivena rambhoru kaccin manaso rucis te /
siprātaraṅgānilakampitāsu vihartum udyānaparaṃparāsu // Ragh_6.35 //
tasminn abhidyotitabandhupadme pratāpasaṃśoṣitaśatrupaṅke /
babandha sā nottamasaukumāryā kumudvatī bhānumatīva bhāvam // Ragh_6.36 //
tām agratas tāmarasāntarābhām anūparājasya guṇair anūnām /
vidhāya sṛṣṭiṃ lalitām vidhātur jagāda bhūyaḥ sudatīṃ sunandā // Ragh_6.37 //
saṃgrāmanirviṣṭasahasrabāhur aṣṭadāsadvīpanikhātayūpaḥ /
ananyasādhāraṇarājaśabdo babhūva yogī kila kārtavīryaḥ // Ragh_6.38 //
akāryacintāsamakālam eva prādurbhavaṃś cāpadharaḥ purastāt /
antaḥśarīreṣv api yaḥ prajānāṃ pratyādideśāvinayaṃ vinetā // Ragh_6.39 //
jyābandhaniṣpandabhujena yasya viniśvasadvaktraparaṃpareṇa /
kārāgṛhe nirjitavāsavena laṅkeśvareṇoṣitam ā prasādāt // Ragh_6.40 //
tasyānvaye bhūpatir eṣa jātaḥ pratīpa ity āgamavṛddhasevī /
yena śriyaḥ saṃśrayadoṣarūḍhaṃ svabhāvalolety ayaśaḥ pramṛśṭam // Ragh_6.41 //
āyodhane kṛṣṇagatiṃ sahāyam avāpya yaḥ kṣatriyakālarātrim /
dhārāṃ śitāṃ rāmaparaśvadhasya saṃbhāvayaty utpalapattrasārām // Ragh_6.42 //
asyāṅkalakṣmīr bhava dīrghabāhor māhiṣmatīvapranitambakāñcīm /
prāsādajālair jalveṇiramyāṃ revāṃ yadi prekṣitum asti kāmaḥ // Ragh_6.43 //
tasyāḥ prakāmaṃ priyadarśano 'pi na sa kṣitīśo rucaye babhūva /
śaratpramṛṣṭāmbudharoparodhaḥ śaśīva paryāptakalo nalinyāḥ // Ragh_6.44 //
sā śūrasendādhipatiṃ suṣeṇam uddiśya lokāntaragītakīrtim /
ācāraśuddhobhayavaṃśadīpaṃ śuddhāntarakṣyā jagade kumārī // Ragh_6.45 //
nīpānvayaḥ pārthiva eṣa vajvā guṇair yam āśritya paraspareṇa /
siddhāśramaṃ śāntam ivaitya sattvair naisargiko 'py utsasṛje virodhaḥ // Ragh_6.46 //
yasy' ātmagehe nayanābhirāmā kāntir himāṃśor iva saṃniviṣṭa /
harmyāgrasaṃrūḍhatṛṇāṅkureṣu tejo 'viśahyaṃ ripumandireṣu // Ragh_6.47 //
yasyāvarodhastanacandanānāṃ prakṣālanād vārivihārakāle /
kalindakanyā mathurāṃ gatā 'pi gaṅgormisaṃsakta jaleva bhāti // Ragh_6.48 //
trastena tākrṣyāt kila kāliyena maṇiṃ visṛṣṭaṃ yamunaukasā yaḥ /
vakṣaḥsthalavyāpirucaṃ dadhānaḥ sakaustubhaṃ hrepayatīva kṛṣnam // Ragh_6.49 //
saṃbhāvya bhartāram amuṃ yuvānaṃ mṛdupravālottarapuṣpaśayye /
vṛndāvane caitrarathād anūne nirviśyatāṃ sundari yuvanaśrīḥ // Ragh_6.50 //
adhyāsya cāmbhaḥpṛṣatokṣitāni śaileyagandhīni śilātalāni /
kalāpināṃ prāvṛṣi paśya nṛtyaṃ kāntāsu govardhanakandarāsu // Ragh_6.51 //
nṛpaṃ tam āvartamanojñanābhiḥ sā vyatyagād anyavadhūr bhavitrī /
mahīdharaṃ mārgavaśād upetaṃ srotovahā sāgaragāminīva // Ragh_6.52 //
athāṅgadāśliṣṭabhujaṃ bhujiṣyā hemāṅgadaṃ nāma kaliṅganātham /
āseduṣīṃ sāditaśatrupakṣaṃ bālām abālendumukhīṃ babhāṣe // Ragh_6.53 //
asau mahendrādrisamānasāraḥ patir mahendrasya mahodadheś ca /
yasya kṣaratsainyagajacchalena yātrāsu yātīva puro mahendraḥ // Ragh_6.54 //
jyāghātarekhe subhujo bhujābhyāṃ bibharti yaś cāpabhṛtāṃ purogaḥ /
ripuśriyāṃ sāñjanabhāṣpaseke bandīkṛṭānām iva paddhatī dve // Ragh_6.55 //
raṇe 'mitatrīṇatayā prakāśaḥ śarāsanajyānikaṣau bhujābhyām /
viśiṣṭarekhau ripuvikramāgner nirvāṇamārgāv iva yo bibharti // Ragh_6.55* //
yam ātmanaḥ sadmani saṃnikṛṣṭo mandradhvanityājitayāmatūryaḥ /
prāsādavātāyanadṛṣyavīciḥ prabodhayaty arṇava eva suptam // Ragh_6.56 //
anena sārdhaṃ viharāmburāśes tīreṣu tālīvanamarmareṣu /
dvīpānatarānītalavaṅgapuṣpair apākṛtasvedalavā marudbhiḥ // Ragh_6.57 //
pralobhitāpy ākṛtilobhanīyā patiṃ purasyorugapūrvanāmnaḥ /
tasmād apāvartata dūrakṛṣṭā nītyeva lakṣmīḥ pratikūladaivāt // Ragh_6.58 //
athādhigamyābhuvarājakalpaṃ patiṃ purasyorugapūrvanāmnaḥ /
ācārapūtobhayavaṃśadīpaṃ śuddhāntarakṣyā jagade kumārī // Ragh_6.58* //
athorākhyasya purasya nāthaṃ dauvārikī devasarūpam /
itaś cakorākṣi vilokayeti pūrvānuśiṣṭāṃ nijagāda bhojyām // Ragh_6.59 //
pāṇḍyo 'yam aṃsārpitalambahāraḥ kḷptāṅgarāgo haricandanena /
ābhāti bālātaparaktasānuḥ sanirjharodgāra ivādrirājaḥ // Ragh_6.60 //
vindhyasya saṃstambhayitā mahādrer niḥśeṣapītojjhitasindhurājaḥ /
prītyāśvamedhāvabhṛthārdramūrteḥ sausnātiko yasya bhavaty agastyaḥ // Ragh_6.61 //
astraṃ harād āptavatā durāpaṃ yenendralokāva jayāya dṛptaḥ /
purā janasthānavimardaśaṅkī saṃdhāya laḥkādhipatiḥ pratasthe // Ragh_6.62 //
anena pāṇau vidhivad (?)
gṛhīte mahākulīnena mahīva gurvī /
ratnānuviddhārṇavamekhalāyā diśaḥ sapatnī bhava dakṣiṇasyāḥ // Ragh_6.63 //
tāmbūlavallīpariṇaddhapūgāsv elālatāliṅgitacandanāsu /
tamālapattrāstaraṇāsu rantuṃ prasīda śaśvan malayasthalīṣu // Ragh_6.64 //
indīvaraśyāmatanaur nṛpo 'sau tvaṃ rocanāgauraśarīrayaṣṭiḥ /
anyonyaśobhāparivṛddhaye vāṃ yogas taḍittoyadayor ivāstu // Ragh_6.65 //
svasur vidarbhādhipates tadīyo lebhe 'ntaraṃ cetasi nopadeśaḥ /
divākarādarśanabaddhakośe nakśatranāthāṃśur ivāravinde // Ragh_6.66 //
saṃcāriṇī dīpaśikheva rātrau yaṃ yaṃ vyatīyāya patiṃvarā sā /
narendramārgāṭṭa iva prapede vivarṇabhāvaṃ sa sa bhūmipālaḥ // Ragh_6.67 //
tasyāṃ raghoḥ sūnur upasthitāyāṃ vṛṇīta māṃ neti samākulo 'bhūt /
vāmetaraḥ saṃśayam asya bāhuḥ keyūrabandhocchavasitair nunoda // Ragh_6.68 //
taṃ prāpya sarvāvayavānavadyaṃ vyāvartatānyopagamāt kumārī /
na hi praphullaṃ sahakāram etya vṛksāntaraṃ kāṅkṣati ṣaṭpadālī // Ragh_6.69 //
tasmin samāveśitacittavṛttim induprabhām indumatīm avekṣya /
pracakrame vaktum anukramajñā savistaraṃ vākyam idaṃ sunandā // Ragh_6.70 //
ikṣvākuvaṃśyaḥ kakudaṃ nṛpāṇāṃ kakutstha ity āhitalakṣaṇo 'bhūt /
kākutsthaśabdaṃ yata unnatecchāḥ ślāghyaṃ dadhaty uttarakosalendrāḥ // Ragh_6.71 //
mahendram āsthāya mahokṣarūpaṃ yaḥ saṃyati prāptapināki līlaḥ /
cakāra bāṇair asurāṅganānāṃ gaṇḍasthalīḥ proṣitapattralekhāḥ // Ragh_6.72 //
airāvatāsphālanaviślathaṃ yaḥ saṃghaṭṭayann aṅgadam aṅgadena /
upeyuśaḥ svām api mūrtim agryām ardhāsanaṃ gotrabhido 'dhitaṣṭhau // Ragh_6.73 //
jātaḥ kule tasya kilorukīrtiḥ kulapradīpo nṛpatir dilīpaḥ /
atiṣṭhad ekonaśatakratutve śakrābhyasūyāvinivṛttaye yaḥ // Ragh_6.74 //
yasmin mahīṃ śāsati vāṇinīnāṃ nidrāṃ vihārārdhapathe gatānām /
vāto 'pi nāsaraṃsayad aṃśukāni ko lambayed āharaṇāya hastam // Ragh_6.75 //
putro raghus tasya padaṃ praśāsti mahākrator viśvajitaḥ prayoktā /
caturdigāvarjitasaṃbhṛtāṃ yo mṛtpātraśeṣām akarod vibhūtim // Ragh_6.76 //
ārūḍham adrīn udadhīn vitīrṇaṃ bhujaṃgamānāṃ vasatiṃ praviṣṭam /
ūrdhvaṃ gataṃ yasya na cānubandhi yaśaḥ paricchettum iyattayālam // Ragh_6.77 //
asau kumāras tam ajo 'nujātas triviṣṭapasyeva patiṃ jayantaḥ /
gurvīṃ dhuraṃ yo bhuvanasya pitrā dhuryeṇa damyaḥ sadṛśaṃ bibharti // Ragh_6.78 //
kulena kāntyā vayasā navena guṇaiś ca tais tair vinayapradhānaiḥ /
tvam ātmanas tulyam amuṃ vṛṇīṣva ratnaṃ samāgacchatu kāñcanena // Ragh_6.79 //
tataḥ sunandāvacanāvasāne lajjāṃ tanū kṛtya narendrakanyā /
dṛṣṭyā prasādāmalayā kumāraṃ pratyagrahīt saṃvaraṇasrajeva // Ragh_6.80 //
sā yūni tasminn abhilāṣabandhaṃ śaśāka śālīnatayā na vaktum /
romāñcalakṣyeṇa sa gātrayaṣṭiṃ bhittvā nirākrāmad arālakeśyāḥ // Ragh_6.81 //
tathāgatāyāṃ parihāsapūrvaṃ sakhyāṃ sakhī vetradharā babhāṣe /
ārye vrajāmo 'nyata ity athaināṃ vadhūr asūyākuṭilaṃ dadarśa // Ragh_6.82 //
sā cūrṇagauraṃ raghunandanasya dhātrīkarābhyāṃ karabhopamorūḥ /
āsañjayām āsa yathāpradeśaṃ kaṇṭhe guṇaṃ mūrtam ivānurāgam // Ragh_6.83 //
tayā srajā maṅgalapuṣpamayyā viśālavakṣaḥsthalalambayā saḥ /
amaṃsta kaṇṭhārpitabāhupāśāṃ vidarbharājāvarajāṃ vareṇyaḥ // Ragh_6.84 //
śaśinam upagateyaṃ kaumudī meghamuktaṃ jalanidhim anurūpaṃ /
iti samaguṇayogaprītayas tatra paurāḥ śravaṇakaṭu nṛpāṇām ekavākyaṃ vivavruḥ // Ragh_6.85 //
pramuditavarapakṣam ekatas tat (?)
kṣitipatimaṇḍalam anyato vitānam /
uṣasi sara iva praphullapadmaṃ kumudavanapratipannanidram āsīt // Ragh_6.86 //
athopayantrā sadṛśena yuktāṃ skandena sākṣād iva devasenām /
svasāram ādāya vidarbhanāthaḥ purapraveśābhimukho babhūva // Ragh_7.1 //
senāniveśān pṛthivīkṣito 'pi jagmur vibhātagrahamandabhāsaḥ /
bhojyāṃ prati vyarthamanorathatvād rūpeṣu veṣeṣu ca sābhyasūyāḥ // Ragh_7.2 //
sāṃnidhyayogāt kila tatra śacyāḥ svayaṃvarakṣobhakṛtām abhāvaḥ /
kākutstham uddiśya samatsaro 'pi śaśāma tena kṣitipālalokaḥ // Ragh_7.3 //
tāvat prakīrṇābhinavopacāram indrāyudhadyotitatoraṇāṅkam /
varaḥ sa vadhvā saha rājamārgaṃ prāpa dhvajacchāyanivāritoṣṇam // Ragh_7.4 //
tatas tadālokanatatparāṇāṃ saudheṣu cāmīkarajālavatsu /
babhūvur itthaṃ purasundarīṇāṃ tyaktānyakāryāṇi viceṣṭitāni // Ragh_7.5 //
ālokamārgaṃ sahasā vrajantyā kayācid udveṣṭanavāntamālyaḥ /
baddhuṃ na saṃbhāvita eva tāvat kareṇa ruddho 'pi hi keśapāśaḥ // Ragh_7.6 //
prasādhikālambitam agrapādam ākṣipya kācid dravarāgam eva /
utṣṛṣṛalīlāgatir ā gavākṣād yayau śalākām aparā vahantī // Ragh_7.7 //
vilocanaṃ dakṣiṇam añjanena saṃbhāvya tadvañcitavāmanetrā /
tathaiva vātāyanasaṃnikarṣaṃ yayau śalākām aparā vahantī // Ragh_7.8 //
jālāntarapreṣitadṛṣṭir anyā prasthānabhinnāṃ na babandha nīvīm /
nābhipraviṣṭābharaṇaprabheṇa hastena tasthāv avalambya vāsaḥ // Ragh_7.9 //
ardhācitā satvaram utthitāyāḥ pade pade durnimite galantī /
kasyāścid āsīd raśanā tadānīm aṅguṣṭhamāulārpitasūtraśeṣā // Ragh_7.10 //
stanaṃdhayantaṃ tanayaṃ vihāya vilokanāya tvarayā vrajantī /
saṃprasnutābhyāṃ padavīṃ stanābhyāṃ siṣeca kācit payas'' ā gavākṣāt // Ragh_7.10* //
tāsāṃ mukhair āsavagandhagarbhair vyāptāntarāḥ sāndrakutūhalānām /
vilolanetrabhramarair gavākṣāḥ sahasrapattrābharaṇā ivāsan // Ragh_7.11 //
tā rāghavaṃ dṛṣṭibhir āpibantyo nāryo na jagmur viṣayāntarāṇi /
tathā hi śeṣendriyavṛttir āsāṃ sarvātmanā cakṣur iva praviṣṭā // Ragh_7.12 //
sthāne vṛtā bhūpatibhiḥ parokṣaiḥ svayaṃvaraṃ sādhum amaṃsta bhojyā /
padmeva nārāyaṇam anyathāsau labheta kāntaṃ katham ātmatulyam // Ragh_7.13 //
paraspareṇa spṛhaṇīyaśobhaṃ na ced idaṃ dvandvam ayojayiṣyat /
asmin dvaye rūpavidhānayatnaḥ patyuḥ prajānāṃ vitatho 'bhaviṣyat // Ragh_7.14 //
ratismarau nūnam imāv abhūtāṃ rājñāṃ sahareṣu tathā hi bālā /
gateyam ātmapratirūpam eva mano hi janmāntarasaṃgatijñam // Ragh_7.15 //
ity udgatāḥ pauravadhūmukhebhyaḥ śṛṇvan kathāḥ śrotasukhāḥ kumāraḥ /
udbhāsitaṃ maṅgalasaṃvidhābhiḥ saṃbandhinaḥ sadma samāsasāda // Ragh_7.16 //
tato 'vatīryāśu kareṇukāyāḥ sa kāmarūpeśvaradattahastaḥ /
vaidarbhanirdiṣṭam atho viveśa nārīmanāṃsīva catuṣkam antaḥ // Ragh_7.17 //
mahārhasiṃhāsanasaṃsthito 'sau saratnam arghyaṃ madhuparkamiśram /
bhojopanītaṃ ca dukūlayugmaṃ jagrāha sārdhaṃ vanitākaṭākṣaiḥ // Ragh_7.18 //
dukūlavāsāḥ sa vadhūsamīpaṃ ninye vinītair avarodharakṣaiḥ /
velāsākśaṃ sphuṭapeharājir navair udanvān iva candrapādaiḥ // Ragh_7.19 //
tatrārcito bhojapateḥ purodhā hutvāgnim ājyādibhir agnikalpaḥ /
tam eva cādhāya vivāhasākṣye vadhūvarau saṃgamayāṃ cakāra // Ragh_7.20 //
hastena hastaṃ parigṛhya vadhvāḥ sa rājasūnuḥ sutarāṃ cakāśe /
anantarāśokalatāpravālaṃ prāpyeva cūtaḥ pratipallavena // Ragh_7.21 //
āsīd varaḥ kaṇṭakitaprakoṣṭaḥ svinnāṅguliḥ saṃvavṛte kumārī /
vṛttis tayoḥ pāṇisamāgamena samaṃ vibhakteva maobhavasya // Ragh_7.22 //
tayor apāṅga-pratisāritāni kriyāsamāpattivartitāni /
hrīyantraṇām ānaśire manojñām anyonyalolāni vilocanāni // Ragh_7.23 //
pradakṣiṇaprakramaṇāt kṛṣānor udarciṣas tan (?)
mithunaṃ cakāśe /
meror upānteṣv iva vartamānam anyonyasaṃsaktam ahastriyāmam // Ragh_7.24 //
nitambagurvī guruṇā prayuktā vadhūr vidhātṛpratimena tena /
cakāra sā mattacakoranetrā lajjāvatī lājavisargam agnau // Ragh_7.25 //
haviḥśamīpallavalājagandhiḥ puṇyaḥ kṛśānor udiyāya dhūmaḥ /
kapolasaṃsarpiśikhaḥ sa tasyā muhūrtakarṇotpalatāṃ prapede // Ragh_7.26 //
tad añjanakledasamākulākṣaṃ pramlānabhījāṅkurakarṇapūram /
vadhūmukhaṃ pāṭalagaṇḍalekham ācāradhūmagrahaṇād babhūva // Ragh_7.27 //
tau snātakair bandhumatā ca rājñā puraṃdhribhiś ca kramaśaḥ prayuktam /
kanyākumārau kanakāsanasthāv ārdrākṣatāropaṇam anvabhūtām // Ragh_7.28 //
iti svasur bhojakulapradīpaḥ saṃpādya pāṇigrahaṇaṃ sa rājā /
mahīpatīnāṃ pṛthagarhaṇārthaṃ samādideśādhikṛtān adhiśrīḥ // Ragh_7.29 //
liṅgair mudaḥ saṃvṛtavikriyās te hradāḥ prasannā iva gūḍhanakrāḥ /
vaidarbham āmantrya yayus tadīyāṃ pratyarpya pūjām aupdāchalena // Ragh_7.30 //
sa rājalokaḥ kṛtapūrvasaṃvid ārambhasiddhau samayopalabhyam) /
ādāsyamānaḥ pramdāmiṣaṃ tad āvṛtya panthānam ajasya tasthau // Ragh_7.31 //
bhartāpi tāvat krathakaiṣikānām anuṣṭhitānantarajāvivāhaḥ /
sattvānurūpāharaṇī kṛtaśrīḥ prāsthāpayad rāghavam anvagāc ca // Ragh_7.32 //
tisras trilokī prathitena sārdham ajena mārge vasatīr uṣitvā /
tasmād apāvartata kuṇḍineśaḥ parvātyaye soma ivoṣṇaraśmeḥ // Ragh_7.33 //
pramanyavaḥ prāg api kosalendre pratyekam āttasvatayā babhūvuḥ /
ato nṛpāś cakṣamire sametāḥ strīratnalābhaṃ na tadātmajasya // Ragh_7.34 //
tam udvahantaṃ pathi bhojakanyāṃ rurodha rājanyagaṇaḥ sa dṛptaḥ /
balipradiṣṭaṃ śriyam ādadānaṃ traivikramaṃ pādam ivendraśatruḥ // Ragh_7.35 //
tasyaḥ sa rakṣārtham analpayodham ādiṣya pitryaṃ sacivaṃ kumāraḥ /
pratyagrahīt pārthivavāhinīṃ tāṃ jyotīrathāṃ śoṇa ivottaraṅgaḥ // Ragh_7.36 //
pattiḥ padātiṃ rathinaṃ ratheśas turaṃgasādī turagādhirūḍham /
yantā gajasyābhyapatad gajasthaṃ tulyapratidvandvi babhūva yuddham // Ragh_7.37 //
nadatsu tūryeṣv avibhāvyavāco nodīrayanti sma kulopadeśān /
bāṇākṣarair eva parasparasya nāmorjitaṃ cāpabhṛtaḥ śaśaṃsuḥ // Ragh_7.38 //
utthāpitaḥ saṃyati reṇur aśvaiḥ sāndrīkṛtaḥ syandanavaṃśacakraiḥ /
cistāritaḥ kuñjarakarṇatālair netrakrameṇoparurodha sūryam // Ragh_7.39 //
matsyadhvajā vāyuvaśād vidīrṇair mukhaiḥ pravṛddhadvajinīrajāṃsi /
babhuḥ pibantaḥ paramārthamatsyāḥ paryāvilānīva navodakāni // Ragh_7.40 //
ratho rathāṅgadhvaninā vijajñe vilolaghaṇṭākvaṇitena nāgaḥ /
svabhartṛnāmagrahaṇād babhūva sāndre rajasy ātmaparāvabodhaḥ // Ragh_7.41 //
āvṛṇvato locanamārgam ājau rajo'ndhakārasya vijṛmbhitasya /
śastrakṣatāśvadvipavīrajanmā bālāruṇo 'bhūd rudhirapravāhaḥ // Ragh_7.42 //
sa cchinnamūlaḥ kṣatajena reṇus tasyopariṣṭāt pavanāvadhūtaḥ /
aṅgāraśeṣasya hutāśanasya pūrvotthito dhūma ivābabhāse // Ragh_7.43 //
prahāramūrchāpagame rathasthān yantḥn upālabhya nivartitāśvāḥ /
yaiḥ sāditā lakṣitapūrvaketūṃs tān eva sāmarṣatayā nijaghnuḥ // Ragh_7.44 //
apy ardhamārge parabāṇalūnā dhanurbhṛtāṃ hastavatāṃ pṛṣatkāḥ /
saṃprāpur evātmajavānuvṛttyā pūrvārdhabhāgaiḥ phalibhiḥ śaravyam // Ragh_7.45 //
ādhoraṇānāṃ gajasaṃnipāte śirāṃsi cakrair niśitaiḥ kṣurāgraiḥ /
hatāny api āyenanakhāgrakoṭivyāsaktakeśāni cireṇa petuḥ // Ragh_7.46 //
pūrvaṃ prahartā na jaghāna bhūyaḥ pratiprahārākṣamam aśvasādī /
turaṃgamaskandhaniṣaṇṇadehaṃ pratyāśvasantaṃ ripum ācakāṅkṣa // Ragh_7.47 //
tanutyajāṃ varmabhṛtāṃ vikośair bṛhatsu danteṣv asibhiḥ patadbhiḥ /
raṇakṣitiḥ śoṇitamadyakulyā gajā vivignāḥ karaśīkareṇa // Ragh_7.48 //
śilīmukhotkṛttaśiraḥphalāḍhyā cyutaiḥ śiratraiś caṣakottareva /
raṇakṣitiḥ śoṇitamadyakulyā rarāja mṛtyor iva pānabhūmiḥ // Ragh_7.49 //
upāntayor niṣkuṣitaṃ vihaṃgair ākṣipya tebhyaḥ piśitapriyāpi /
keyūrakoṭikṣatatāludeśā śivā bhujacchedam apācakāra // Ragh_7.50 //
kaścid dviṣatkhaḍgahṛtottamāṅgaḥ sadyo vimānaprabhutām upetya /
vāmāṅgasaṃsaktasurāṅganaḥ svaṃ nṛtyat kabandhaṃ samare dadarśa // Ragh_7.51 //
anyonyasūtonmathanād abhūtāṃ tāv eva sūtau rathinau ca kaucit /
vyaśvau gadāvyāyatasaṃprahārau bagnāyudhau bāhuvimardaniṣṭhau // Ragh_7.52 //
paraspareṇa kṣatayoḥ prahartror utkrāntavāyvoḥ samakālam eva /
amartyabhāve 'pi kayościd āsīd ekāsaraḥprārthitayor vivādaḥ // Ragh_7.53 //
vyūhāv ubhau tāv itaretarasmād bhaṅgaṃ jayaṃ cāpatur avyavastham /
paścātpuromārutayoḥ pravṛddhau paryāyavṛttyeva mahārṇavormī // Ragh_7.54 //
pareṇa bhagne 'pi bale mahaujā yayāv ajaḥ praty arisainyam eva /
dhūmo nivarteta samīraṇena yato hi kakṣas tata eva vahniḥ // Ragh_7.55 //
rathī niṣaṅgī kavacī dhanuṣmān dṛptaḥ sa rājanyakam ekavīraḥ /
nivārayām āsa mahāvarāhaḥ kalpakṣayoddhūtam ivārṇavāmbhaḥ // Ragh_7.56 //
sa dakṣiṇaṃ tūṇa-mukhena vāmaṃ vyāpārayan hastam alakṣyatājau /
ākarṇakṛṣṭā sakṛd asya yoddhur maurvīva bāṇān suṣuve riguphnān // Ragh_7.57 //
sa roṣadaṣṭādhikalohitoṣṭhair vyaktordhvarekā bhṛkuṭīr vahadbhiḥ /
tastāra gāṃ bhallanikṛttakaṇṭhair huṃkāragarbhair dviṣatāṃ śirobhiḥ // Ragh_7.58 //
sarvair balāṅgair dviradapradhānaiḥ sarvāyudhaiḥ kaṅkaṭabhedibhiś ca /
sarvaprayatnene ca bhūmipālās tasmin prajahrur yudhi sarva eva // Ragh_7.59 //
so 'stravrajaiś channarathaḥ pareṣāṃ dhvajāgramātreṇa babhūva lakṣyaḥ /
nīhāramagno dinapūrvabhāgaḥ kiṃcitprakāśena vivasvateva // Ragh_7.60 //
priyaṃvadāt prāpam asau kumāraḥ prāyuṅkta rājasv adhirājasūnuḥ /
gāndharvam astraṃ kusumāstrakāntaḥ prasvāpanaṃ svapanivṛttalaulyaḥ // Ragh_7.61 //
tato dhanuṣkarṣaṇamūḍhahastam ekāṃsaparyastaśirastrajālam /
tasthau dhvajastambhaniṣaṇṇadehaṃ nidrāvidheyaṃ naradevasainyam // Ragh_7.62 //
tataḥ priyopāttarase 'dharoṣṭhe niveśya dadhmau jalaṃ kumāraḥ /
yena svahastārjitam ekavīraḥ piban yaśo mūrtam ivābhāse // Ragh_7.63 //
śaṅkhasvanābhijñatayā nivṛttās taṃ sannaśatruṃ dadṛśuḥ svayodhāḥ /
nimīlitānām iva paṅkajānāṃ madhye sphurantaṃ pratimāśaśāṅkam // Ragh_7.64 //
saśoṇitais tena śilīmukhāgrair nikṣepitāḥ ketuṣu pārthivānām /
yaśo hṛtam saṃprati rāghaveṇa na jīvitaṃ vaḥ kṛpayeti varṇāḥ // Ragh_7.65 //
sa cāpakoṭīnihitaikabāhuḥ śirastaniṣkarṣaṇabhinnamuliḥ /
lalāṭabaddhaśramavāribindur bhītāṃ priyām etya vaco babhāṣe // Ragh_7.66 //
itaḥ parān arbhakahāryaśastrān vaidarbhi paśyānumatā mayāsi /
evaṃvidhenāhavaceṣṭitena tvaṃ prārthyase hastagatā mamabhiḥ // Ragh_7.67 //
tasyāḥ pratidvandvibhavād viṣādāt sadyo vimuktaṃ mukham ābabhāse /
niśvāsabāṣpāpagamāt prapannaḥ prasādam ātmīyam ivātmadarṣāḥ // Ragh_7.68 //
hṛṣṭāpi sā hrīvijitā na sākṣād vāgbhiḥ sakhīnāṃ priyam abhyanandat /
sthalī navāmbhaḥpṛṣatābhivṛṣṭā mayūrakekābhir ivābhravṛndam // Ragh_7.69 //
iti śirasi sa vāmaṃ pādam ādhāya rājñām udavahad anavadyāṃ tām avadyād apetah /
rathaturagarajobhis tasya rūkṣālakāgrā samaravijayalaṣmīḥ saiva mūrtā babhūva // Ragh_7.70 //
prathamaparigatārthas taṃ raghuḥ saṃnivṛttaṃ vijayinam abhinandya ślāghyajāyāsametam /
tadupahitakuṭumbaḥ śāntimārgotusko 'bhūn na hi sati kuladhurye sūryavaṃśyā gṛhāya // Ragh_7.71 //
atha tasya vivāhakautukaṃ lalitaṃ bibhrata eva pārthivaḥ /
vasudhām api hastagāminīm akarod indumatīm ivāparām // Ragh_8.1 //
duritair api kartum ātmasāt prayatante nṛpasūnavo hi yat /
tad upasthitam agrahīd ajaḥ pitur ājñeti na bhogatṛṣṇayā // Ragh_8.2 //
anubhūya vasiṣṭhasaṃbhṛtaiḥ salilais tena sahābhiṣecanam /
viśadocchavasitena medinī kathayām āsa kṛtārthatām iva // Ragh_8.3 //
sa babhūva durāsadaḥ parair guruṇātharvavidā kṛtakriyaḥ /
pavanāgnisamāgamo hy ayaṃ sahitaṃ brahma yad astratejasā // Ragh_8.4 //
raghum eva nivṛttayauvanaṃ tam amanyanta naveśvaraṃ prajāḥ /
sa hi tasya na kevalāṃ śriyaṃ pratipede sakalān guṇān api // Ragh_8.5 //
adhikaṃ śuśubhe śubhaṃyunā dvitayena dvayam eva saṃgatam /
padam ṛddham ajena paitṛkaṃ vinayenāsya navaṃ ca yauvanam // Ragh_8.6 //
sadayaṃ bubhuje mahābhujaḥ sahasodvegam iyaṃ vrajed iti /
aciropanatāṃ sa medinīṃ navapāṇigrahaṇāṃ vadhūm iva // Ragh_8.7 //
aham eva mato mahīpater iti sarvaḥ prakṛtiṣv acintayat /
udadher iva nimagāśateṣv abhavan nāsya vimānanā kvacit // Ragh_8.8 //
na kharo na ca bhūyasā mṛduḥ pavamānaḥ pṛthivīruhān iva /
sa puraskṛtamadhyamakramo namayām āsa nṛpān anuddharan // Ragh_8.9 //
atha vīksya raghuḥ pratiṣṭhitaṃ prakṛtiṣv ātmajam ātmavat tayā /
viṣayeṣu vināśadharmasu tridivasteṣv api niḥspṛho 'bhavat // Ragh_8.10 //
guṇavatsutaropitaśriyaḥ pariṇāme hi dilīpavaṃśajāḥ /
padavīṃ taruvalkavāsasāṃ prayatāḥ saṃyamināṃ prapedire // Ragh_8.11 //
tam araṇyasamāśrayonmukhaṃ śirasā veṣṭanaśobhinā sutaḥ /
pitaraṃ praṇipatya pādayor aparityāgam ayācatātmanaḥ // Ragh_8.12 //
raghur aśrumukhasya tasya tat kṛtavān īpsitam ātmajapriyaḥ /
na tu sarpa iva tvacaṃ punaḥ pratipede vyapavarjitāṃ śriyam // Ragh_8.13 //
sa kīlaśramam antyam āśrito nivasann āvasathe purād bahiḥ /
samupāsyata putrabhogyayā snūṣayevāvikṛtendriyaḥ śriyā // Ragh_8.14 //
praśamasthitapūrvapārthivaṃ kulam abhyudyata nūtaneśvaram /
nabhasā nibhṛtendunā tulām uditārkeṇa samāruroha tat // Ragh_8.15 //
yatipārthivaliṅgadhāriṇau dadṛśate raghurāghavau janaiḥ /
apavargamahodayārthayor bhuvam aṃśāv iva dharmayor gatau // Ragh_8.16 //
ajitādhigamāya mantribhir yuyuje nītiviśaradair ajaḥ /
anapāyipadopalabdhaye raghur āptaiḥ samiyāya yogibhiḥ // Ragh_8.17 //
samayujayta bhūpatir yuvā sacivaiḥ pratyaham arthasiddhaye /
apunarjananopattaye prayayāḥ saṃyamibhir manīṣibhiḥ // Ragh_8.17* //
nṛpatiḥ prakṛtīr avekṣitum vyavahārāsanam ādade yuvā /
paricetum upāṃśu dhāraṇāṃ kuśapūtaṃ pravayās tu viṣṭaram // Ragh_8.18 //
anuraṇjayituṃ prajāḥ prabhur vyahārāsanam ādade navaḥ /
aparaḥ śuciviṣṭarasthitaḥ paricetuṃ yatate sma dhāraṇāḥ // Ragh_8.18* //
anayat prabhuśaktisaṃpadā vaśam eko nṛpatīn anantarān /
aparaḥ praṇidhānayogyayā marutaḥ pañca śarīragocarān // Ragh_8.19 //
nayacakṣur ajo didṛkṣayā pararandhrasya tatāna maṇḍale /
hṛdaye samaropayan manaḥ paramaṃ jyotir avekṣituṃ raghuḥ // Ragh_8.19* //
akarod acireśvaraḥ kṣitau dviṣadārambhaphalāni bhasmasāt /
aparo dahane svakarmaṇāṃ vavṛte jñānamayena vahninā // Ragh_8.20 //
paṇabandhamukhān guṇān ajaḥ ṣaḍ upāyuṅkta samīkṣya tatphalam /
raghur apy ajayad guṇatrayaṃ prakṛtisthaṃ samaloṣṭakāñcanaḥ // Ragh_8.21 //
na navaḥ prabhur ā phalodayāt sthirakarmā virarāma karmaṇaḥ /
na ca yogavidher navetaraḥ sthiradhīr ā paramātmadarśanāt // Ragh_8.22 //
iti śatruṣu cendriyeṣu ca pratiṣiddhaprasareṣu jāgratau /
prasitāv udayāpavargayor ubhayīṃ siddhim ubhāv avāpatuḥ // Ragh_8.23 //
atha kāścid ajavyapekṣayā gamayitvā samdarśanaḥ samāḥ /
tamasaḥ param āpad avyayaṃ puruṣaṃ yogasamādhinā raghuḥ // Ragh_8.24 //
śutadehavisarjanaḥ pituś ciram aśrūṇi vimucya rāghavaḥ /
vidadhe vidhim asya naiṣṭhikaṃ yatibhiḥ sārdham anagnim agnicit // Ragh_8.25 //
akarot sa tadaurdhvadaihikaṃ pitṛbhaktyā pitṛkāryakalpavit /
na hi tena pathā tanutyajas tanayāvarjitapiṇḍakāṅkṣiṇaḥ // Ragh_8.26 //
sa parārdhyagater aśocyatāṃ pitur uddiśya sadarthavedibhiḥ /
śamitādhir adhijyakārmukaḥ kṛtavān apratiśāsanaṃ jagat // Ragh_8.27 //
kṣitir indumatī ca bhāminī patim āsādya tam agryapauruṣam /
prathamā bahuratnasūr abhūd aparā vīram ajījanat sutam // Ragh_8.28 //
daśarāsmiśatopamadyutiṃ yaśasā dikṣu daśav api śrutam /
daśapūrvarathaṃ yam ākhyayā daśakaṇṭhāriguruṃ vidur budhāḥ // Ragh_8.29 //
ṛṣidevagaṇasvadhābhujāṃ śrutayāgaprasvaiḥ sa pārthivaḥ /
anṛṇatvam upeyivān babhau paridher mukta ivoṣṇadīdhitiḥ // Ragh_8.30 //
balam ārtabhayopaśāntaye viduṣāṃ saṃnataye bahu śrutam /
vasu tasya na kevalaṃ guṇavattāpi paraprayojanā // Ragh_8.31 //
sa kadācid aveṣitaprajaḥ saha devyā vijahāra suprajāḥ /
nagaropavane śacīsakho marutāṃ pālayiteva nandane // Ragh_8.32 //
atha rodhasi dakṣiṇodadheḥ śrita gokarṇaniketam īśvaram /
upavīṇayituṃ yayau raver udagāvṛttipathena nāradaḥ // Ragh_8.33 //
kusumair grathitām apārthivaiḥ srajam ātodyaśironiveśitām /
aharat kila tasya vegavān adhivāsaspṛhayeva mārutaḥ // Ragh_8.34 //
bhramaraiḥ kusumānusāribhiḥ parikīrṇā parivādinī muneḥ /
dadṛśe pavanāvalepajaṃ sṛjatī bāṣpam ivāñjanāvilam // Ragh_8.35 //
abhibhūya vibhūtim ārtavīṃ madhugandhātiśayena vīrudhām /
nṛpater amarasrag āpa sā dayitorustanakoṭisusthitim // Ragh_8.36 //
kṣaṇamātrasakhīṃ sujātayoḥ stanayos tām avalokya vihalā /
nimimīla narottamapriyā hṛtacandrā tamaseva kaumudī // Ragh_8.37 //
vapuṣā karaṇojjhitena sā nipatantī patim apy apātayat /
nanu tailaniṣekabindunā saha dīpārcir upaiti medinīm // Ragh_8.38 //
samam eva narādhipena sā gurusaṃmohaviluptacetanā /
gurusaṃmohaviluptacetanā navadīpārcir iva kṣites talam // Ragh_8.38* //
ubhayor api pārśvavartināṃ tumu lenārtaraveṇa vejitāḥ /
vihagāḥ kamalākarālayāḥ samaduḥkhā iva tatra cukruśuḥ // Ragh_8.39 //
nṛpater vyajanādibhis tamo nunude sā tu tathaiva saṃsthitā /
pratikāravidhānam āyuṣaḥ sati śeṣe hi phalāya kalpate // Ragh_8.40 //
pratiyojayitavyavallakīsamavasthām atha sattvaviplavāt /
sa nināya nitāntavatsalaḥ parigṛhyocitam aṅkam aṅganām // Ragh_8.41 //
sa nināya nitāntavatsalaḥ parivṛttaprathamacchaviṃ kṣaṇāt /
saliloddhṛtapadminīnibhāṃ dayitām aṅkam udaśulocanaḥ // Ragh_8.41* //
sa nināya nitāntavatsalaḥ karaṇāpāyavibhinnavarṇayā /
samalakṣyata bibhrad āvilāṃ mṛgalekhām uṣasīva candramāḥ // Ragh_8.42 //
vilalāpa sa bāṣpagadgadaṃ sahajām apy apahāya dhīratām /
abhitaptam ayo 'pi mārdavaṃ bhajate kaiva kathā śarīriṣu // Ragh_8.43 //
kusumāny api gātrasaṃgamāt prabhavanty āyur apohituṃ yadi /
na bhaviṣyati hanta sādhanaṃ kim ivānayat prahariṣyato vidheḥ // Ragh_8.44 //
atha vā mṛdu vastu hiṃsituṃ mṛdunaivārabhate prajāntakaḥ /
himasekavipattir atra me nalinī pūrvanidarśanaṃ matā // Ragh_8.45 //
srag iyaṃ yadi jīvitāpahā hṛdaye kiṃ nihitā na hanti mām /
viṣam apy amṛtaṃ kvacid bhaved amṛtaṃ vā viṣam īśvarecchayā // Ragh_8.46 //
atha vā mama bhāgyaviplavād aśaniḥ kalpita eṣa vedhasā /
yad anena tarur na pātitas kṣapitā tadviṭapāśritalatā // Ragh_8.47 //
kṛtavaty asi nāvadhīraṇām aparādhhe 'pi yadā ciraṃ mayi /
katham ekapade nirāgasaṃ janam ābhāṣyam imaṃ na manyase // Ragh_8.48 //
dhruvam asmi śaṭhaḥ śucismite vidhitaḥ kaitavavatsalas tava /
paralokam asaṃnivṛttaye yad anāpṛcchya gatāsi mām itaḥ // Ragh_8.49 //
dayitāṃ yadi tāvad anvagād vinivṛttaṃ kim idaṃ tayā vinā /
sahatāṃ hatajīvitaṃ mama prabalām ātmakṛtena vedanām // Ragh_8.50 //
surataśramasaṃbhṛto mukhe dhriyate svedalavodgamo 'pi te /
atha cāstamitā 'sy aho bata dhig imāṃ dehabhṛtām asāratām // Ragh_8.51 //
surataśramavāribindavo na hi tāvad viramanti te mukhe /
katham astamitā 'sy aho bata dhig imām dehavatām asāratām // Ragh_8.51* //
manasāpi na vipriyaṃ mayā kṛtapūrvaṃ tava kiṃ jahāsi mām /
nanu śabdapatiḥ kṣiter ahaṃ tvayi me bhāvanibandhanā ratiḥ // Ragh_8.52 //
kusumotkacitān valīmataś calayan bhṛṅgarucas tavālakān /
karabhoru karoti mārutas tvadupāvartanśaṅki me manaḥ // Ragh_8.53 //
tad apohitum arhasi priye pratibodhena viṣādam āṣu me /
jvalitena guhāgataṃ tamas tuhinādrer iva natam oṣadhiḥ // Ragh_8.54 //
idam ucchvasitālakaṃ mukhaṃ viśrāntakathaṃ dunoti mām /
niśi suptam ivaikapaṅkajaṃ viratābhyantaraṣaṭpadasvanam // Ragh_8.55 //
śaśinaṃ punar eti śārvarī dayitā dvandvacaraṃ patatriṇam /
iti tau virhāntarakṣamau katham atyantagatā na māṃ daheḥ // Ragh_8.56 //
navapallavasaṃstare 'pi te mṛdu dūyeta yad aṅgam arpitam /
tad idaṃ viṣahiṣyate kathaṃ vada vāmoru citādhirohaṇam // Ragh_8.57 //
iyam apratibodhaśāyinīṃ raśanā tvāṃ prathamā rahaḥsakhī /
gativibhramasāda nīravā na śucā nānumṛteva lakṣyte // Ragh_8.58 //
kalam anyabhṛtāsu bhāṣitaṃ kalahaṃsīṣu gataṃ madālasaṃ /
pṛṭatīṣu vilolam īkṣitaṃ pavanādhūtalatāsu vibhramaḥ // Ragh_8.59 //
tridivotsukayāpy avekṣya māṃ nihitāḥ satyam amī guṇās tvayā /
virahe tava me guruvyathaṃ hṛdayaṃ na tv avalambituṃ kṣamāḥ // Ragh_8.60 //
mithunaṃ parikalpitaṃ tvayā sahakāraḥ phalinī ca nanv imau /
avidhāya vivāhasatkriyām anayor gamyata ivy asāṃpratam // Ragh_8.61 //
kusumaṃ kṛtadohadas tvayā yad aśoko 'yam udīrayiṣyati /
alakābharaṇaṃ kathaṃ nu tat tava neṣyāmi nivāpalālyatām // Ragh_8.62 //
smarateva saśabdanūpuraṃ caraṇānugraham anyadurlabham /
amunā kusumāśruvarṣiṇā tvam aśokena sugātri śocyase // Ragh_8.63 //
tava niḥśvasitānukāribhir bakulair ardhacitāṃ samaṃ mayā /
asamāpya vilāsamekhalāṃ kim idaṃ kiṃnarakaṇṭhi supyate // Ragh_8.64 //
samaduḥkhasukhaḥ sakhījanaḥ pratipaccandranibho 'yam ātmajaḥ /
aham ekarasas tathāpi te vyavasāyaḥ pratipattiniṣṭhuraḥ // Ragh_8.65 //
dhṛtir astamitā ratiś cyutā virataṃ geyam ṛtur nirutsavaḥ /
gatam ābharaṇaprayojanaṃ pariśūnyaṃ śayanīyam adya me // Ragh_8.66 //
gṛhiṇī sacivaḥ sakhī mithaḥ priyaśiṣyā lalite kalāvidhau /
karuṇāvimukhena mṛtyunā haratā tvāṃ vada kiṃ na me hṛtam // Ragh_8.67 //
madirākṣi madānanārpitaṃ madhu pītvā rasavat kathaṃ nu me /
anupāsyasi bāṣpadūṣitaṃ paralokopanataṃ jalāñjalim // Ragh_8.68 //
vibhave 'pi sati tvayā vinā sukham etāvad ajasya gaṇyatām /
ahṛtasya vilobhanāntarair mama sarve viṣayās tadāśrayāḥ // Ragh_8.69 //
vilapann iti kosalādhipaḥ karuṇārthagrathitaṃ priyāṃ prati /
akarot pṛthivīruhān api srutaśākhārasabhāṣpadurdinān // Ragh_8.70 //
atha tasya kathaṃcid aṅkataḥ svajanas tām apanīya sundarīṃ /
visasarja kṛtāntyamaṇḍanām analāy' āgurucandanadihase // Ragh_8.71 //
pramadām anu saṃsthitaḥ śucā nṛpatiḥ sann iti vācyadarśanāt /
na cakāra śarīram agnisāt saha devyā na tu jīvitāśayā // Ragh_8.72 //
atha tena daśāhataḥ pare guṇaśeṣāṃ upadiṣya gehinīm /
viduṣā vidhayo maharddhayaḥ pura evopavane samāpitāḥ // Ragh_8.73 //
sa viveśa purīṃ tayā vinā kṣaṇadāpāyaśaśāṅkadarśanaḥ /
parivāham ivāvalokayan svaśucaḥ pauravadhūmukhāśruṣu // Ragh_8.74 //
atha taṃ savanāya diṣitaḥ praṇidhānād gurur āśramasthitaḥ /
abhiṣaṅgajaḍaṃ vijajñivān iti śiṣyeṇa kilānvabodhayat // Ragh_8.75 //
asamāptavidhir yato munis tava vidvān api tāpakāraṇam /
na bhavantam upasthitaḥ svayaṃ prakṛtau sthāpayituṃ kṛtasthitiḥ // Ragh_8.76 //
mayi tasya suvṛtta vartate laghusaṃdeśapadā sarasvatī /
śṛṇu viśrutasattvasāra tāṃ hṛdi cainām upadhātum arhasi // Ragh_8.77 //
puruṣasya padeṣv ajanmanaḥ samatītaṃ ca bhavac ca bhāvi ca /
sa hi niṣpratighena cakṣuṣā tritayaṃ jñānamayena paśyati // Ragh_8.78 //
carataḥ kila duścaraṃ tapas tṛṇabindoḥ pariśaṅkitaḥ purā /
prajighāya samādhibedinīṃ harir asmai hariṇīṃ surāṅganām // Ragh_8.79 //
sa tapaḥpratibandhamanyunā pramukhāviṣkṛtacāruvibhramām /
aśapad bhava mānuṣīti tāṃ śamavelāpralayormiṇā muniḥ // Ragh_8.80 //
bhagavan paravān ayaṃ janaḥ pratikūlācaritaṃ kṣamasva me /
iti copanatāṃ kṣitipṛśaṃ vivaśā śāpanivṛttikāraṇam // Ragh_8.81 //
krathakaiśikavaṃśasaṃbhavā tava bhūtvā mahiṣī cirāya sā /
upalabdhavatī divaś cyutaṃ vivaśā śāpanivṛttikāraṇam // Ragh_8.82 //
tad alaṃ tadapāyacintayā vipad utpattimatām upasthitā /
vasudheyam avekṣyatāṃ tvayā vasumatyā hi nṛpāḥ kalatriṇaḥ // Ragh_8.83 //
udaye madavācyam ujjhatā śrutam āviṣkṛtam ātmavattayā /
manasas tad upasthite jvare punar aklībatayā prakāśyatāṃ // Ragh_8.84 //
rudatā kuta eva sā punar bhavatā nānumṛtāpi labhyate /
paralokajuṣāṃ svakarmabhir gatayo bhinnapathā hi dehinām // Ragh_8.85 //
ruditena na sā nivartate nṛpa tat tāvad anrthakaṃ tava /
na bhavān anusaṃsthito 'pi tāṃ labhate karmavaśā hi dehinaḥ // Ragh_8.85* //
apaśokamanāḥ kuṭumbinīm anugṛhṇīṣva nivāpadattibhiḥ /
svajanāśru kilātrisaṃtataṃ dahati pretam iti pracakṣate // Ragh_8.86 //
maraṇaṃ prakṛtiḥ śarīriṇāṃ vikṛtir jīvitam ucyate budhaiḥ /
kṣaṇam apy avatiṣṭhate śvasan yadi jantur nanu lābhavān asau // Ragh_8.87 //
avagacchati mūḍhacetanaḥ priyanāśaṃ hṛdi śalyam arpitam /
sthiradhīs tu tad eva manyate kuśaladvāratayā samuddhṛtam // Ragh_8.88 //
avagacchati mūḍhacetanaḥ śruta dhṛtasaṃyogaviparyayau yadā /
virahaḥ kim ivānutāpayed vada bāhyair viṣayair vipaścitam // Ragh_8.89 //
na pṛthagjanavac chuco vaśaṃ vaśinām uttama gantum arhasi /
drumasānumatāṃ kim antaraṃ yadi vāyau dvitaye 'pi te calāḥ // Ragh_8.90 //
sa tatheti vinetur udāramateḥ pratigṛhya vaco visasarja munim /
tad alabdhapadaṃ hṛdi śokaghane pratiyātam ivāntikam asya guroḥ // Ragh_8.91 //
tenāṣṭau parigamitāḥ samāḥ kathaṃcid bālatvād avitathasūnṛtena sūnoḥ /
sādṛśyapratikṛtidarśanaiḥ priyāyāḥ svapneṣu kṣaṇikasamāgamtosavaiś ca // Ragh_8.92 //
tasya prasahya hṛdayaṃ kila śokaśaṅkuḥ plakṣapraroha iva saudhatalaṃ bibheda /
prāṇāntahetum api taṃ bhiṣajām asādhyaṃ lābhaṃ priyānugamane tvarayā sa mene // Ragh_8.93 //
samyagvinītam atha varmaharaṃ kumāram ādiśya rakṣaṇavidhau vidhivat prajānām /
rogopasṛṣṭatanudurvasatiṃ mumukṣuḥ prāyopaveśanamatir nṛpatir babhūva // Ragh_8.94 //
tīrthe toyavyatikarabhave jahnukanyāsaryvor dehatyāgād amaragaṇanālekhyam āsādya sadyaḥ /
pūrvākārādhikatararucā saṃgataḥ kāntayāsau līlāgāreṣv aramata punar nandanābhyantareṣu // Ragh_8.95 //
pitur anantaram uttarkosalān samadhigamya samādhijitendriyaḥ /
daśarathaḥ praśaśāsa mahāratho yamavatām avatāṃ ca dhuri sthitaḥ // Ragh_9.1 //
adhigataṃ vidhivad yad apālayat prakṛtimaṇḍalam ātmakulocitam /
abhavad asya tato guṇavattaraṃ sanagaraṃ nagarandhrakaraujasaḥ // Ragh_9.2 //
ubhayam eva vadanti manīṣiṇaḥ samayavarṣitayā kṛtakarmaṇām /
valaniṣūdanam arthpatiṃ ca taṃ śramanudaṃ manudaṇḍaharānvayam // Ragh_9.3 //
janapade na gadaḥ padam ādadhāv abhibhavaḥ kuta eva sapatnajaḥ /
kṣitir abhūt phalavaty ajanandane śamarate 'maratejasi pārthive // Ragh_9.4 //
daśadigantajitā raghuṇā yathā śriyam apuṣyad ajena tataḥ param /
tam adhigamya tathaiva punar babhau na na mahī 'nam ahīnaparākramam // Ragh_9.5 //
samatayā vasuvṛṭivisarjanair niyamanād asatāṃ ca narādhipaḥ /
anuyayau yamapuṇyajaneśvarau savaruṇāv aruṇāgrasaraṃ rucā // Ragh_9.6 //
na mṛgayābhiratir na durodaraṃ na ca śaśipratimābharaṇaṃ madhu /
tam udayāya na vā navayauvanā priyatamā yatamānam apāharā // Ragh_9.7 //
na kṛpaṇā prabhavaty api vāsave na vitathā parihāsakathāsv api /
na ca sapatnajaneṣv api tena vāg aparuṣā paruṣākṣaram īritā // Ragh_9.8 //
udayam astamayaṃ ca raghūdvahād ubhayam ānaśire vasudhādhipāḥ /
sa hi nideśam alaṅghayatām abhūt suhṛd ayohṛdayaḥ pratigarjatām // Ragh_9.9 //
ajayad ekarathena sa medinīm udadhinemim adhijyaśarāsanaḥ /
jayam aghoṣayad asya tu kevalaṃ gajavatī javatīrahayā camūḥ // Ragh_9.10 //
jaghananirviṣayīkṛtamekhalān anucitāśruviluptaviśeṣakān /
sa ripudāragaṇān akarod balād analakān alakādhipavikramaḥ // Ragh_9.10* //
avanim ekarathena varūthinā jitavataḥ kila tasya dhanurbhṛtaḥ /
vijayadundubhitāṃ yayur arṇavā ghanaravā naravāhanasaṃpadaḥ // Ragh_9.11 //
śamitapakṣabalaḥ śitakoṭinā śikhariṇāṃ kuliśena puraṃdaraḥ /
sa sāravṛṣṭimucā dhanuṣā dviṣāṃ svanavatā navatāmarasānanaḥ // Ragh_9.12 //
sphuritakoṭisahasramarīcinā samacinot kuliśena harir yaśaḥ /
sa dhanuṣā yudhi sāyakavarṣiṇā svanavatā navatāmarasānanaḥ // Ragh_9.12* //
caraṇayor nakharāgasamṛddhibhir mukuṭaratnamarīcibhir aspṛśan /
sa dhanuṣā yudhi sāyakavarṣiṇā śatamakhaṃ tam akhaṇḍitapauruṣam // Ragh_9.13 //
nivavṛte sa mahārṇavarodhasaḥ sacivakāritabālasutāñjalīn /
samanukampya sapatnaparigrahān analakān alakānavamāṃ purīm // Ragh_9.14 //
upagato 'pi ca maṇḍalanābhitām anuditānyasitātapavāraṇaḥ /
ajitam asti nṛpāspadam ity abhūd analaso 'nalasomasamadyutiḥ // Ragh_9.15 //
kratuṣu tena visarjitamaulinā bhujasamāhṛtadigvasunā kṛtāḥ /
kanakayūpasamucchrayaśobhino vitamasā tamasārasyūtaṭāḥ // Ragh_9.16 //
ajinadaṇḍabhṛtaṃ kuśamekhalāṃ yatagiraṃ mṛgaśṛṅgaparigrahām /
adhivasaṃs tanum adhvaradīkṣitām asambhāsam abhāsayad īśvaraḥ // Ragh_9.17 //
avabhṛtaprayato niyatendriyaḥ surasamājasamākramaṇocitaḥ /
namayati sma sa kevalam unnataṃ vanamuce namucer araye śiraḥ // Ragh_9.18 //
tam apahāya kakutsthakulodbhavaṃ puruṣam ātmabhuvaṃ ca pativratā /
nṛpatim anyam asevata devatā sakamalā kam alāghavam arthiṣu // Ragh_9.19 //
sa kila saṃyugamūrdhni sahāyatāṃ maghavataḥ pratipadya mahārathaḥ /
svabhujavīryam agāpayad ucchritaṃ suravadhūr avadhūtabhayāḥ śaraiḥ // Ragh_9.20 //
asakṛd ekarathena tarasvinā harihayāgrasareṇa dhanurbhṛtā /
dinakarābhimukhā raṇareṇavo rurudhire rudhireṇa suradviṣām // Ragh_9.21 //
tam alabhanta patiṃ patidevatāḥ śikhariṇāṃ iva sāgaram āpagāḥ /
magadhakosalakekayaśasināṃ duhitaro 'hitaropitamārgaṇam // Ragh_9.22 //
priyatamābhir asau tiṛbhir babhau tisṛbhir eva bhuvaṃ saha śaktibhiḥ /
upagato vininīṣur iva prajā harihayo 'rihayogavicakṣaṇaḥ // Ragh_9.23 //
atha samāvavṛte kusumair navais tam iva sevitum ekanarādhipam /
yamakuberjaleśvaravajriṇāṃ samadhuraṃ madhur añcitavikramam // Ragh_9.24 //
jigamiṣur dhanadādhyuṣitāṃ diśaṃ rathayujā parivartitavāhanaḥ /
dinamukhāni ravir himanirgrahair vimalayan malayaṃ nagam atyajat // Ragh_9.25 //
himavivarṇitacandanapallavaṃ virahayan malayādrim udaṅmukhaḥ /
vihagayoḥ kṛpayeva śanair yayau ravir aharvirahadhruvabhedayoḥ // Ragh_9.25* //
kusumajanma tato navapallavās tadanu ṣaṭpadakokilakūjitam /
iti yathākramam āvirabhūn madhur drumavatīm avatīrya vanasthalīm // Ragh_9.26 //
surabhisaṃgamajaṃ vanamālayā navapalāśam adhāryata bhaṅguram /
ramaṇadattam ivārdranakhakṣataṃ pramadayā madayāpitalajjayā // Ragh_9.26* //
upahitaṃ śiśirāpagamaśriyā mukulajālam aśobhata kiṃśuke /
praṇayinīva nakhakṣatamaṇḍanaṃ pramadayā madayāpitalajjayā // Ragh_9.27 //
parabhṛtā madanakṣatacetasāṃ priyasakhī laghuvāg iva yoṣitām /
priyatamān akarot kalahāntare mṛduravā duravāpasamāgamān // Ragh_9.27* //
vraṇagurupramadādharaduḥsahaṃ jaghananirviṣayīkṛtamekhalam /
na khalu tāvad aśeṣam apohituṃ ravir alaṃ viralaṃ kṛtavān himam // Ragh_9.28 //
viśadacandrakaraṃ sukhamārutaṃ kusumitadrumam unmadakokilam /
tad upabhogarasaṃ himavarṣiṇaḥ param ṛtor viralaṃ kṛtavān himam // Ragh_9.28* //
abhinayān paricetum ivodyatā malayamārutakampitapallavā /
amadayat sahakāralatā manaḥ sakalikā kalikāmajitām api // Ragh_9.29 //
nayaguṇopacitām iva bhūpateḥ sadupakāraphalāṃ śriyam arthinaḥ /
abhiyayuḥ saraso madhusaṃbhṛtāṃ kamalinīm alinīrapatriṇaḥ // Ragh_9.30 //
daśanacandrikayā vyabhāsitaṃ hasitam āsavagandhi madhor iva /
bakulapuṣpam asevyata ṣaṭpadaiḥ śucirasaṃ cirasaṃcitam īpsubhiḥ // Ragh_9.30* //
kusumam eva na kevalam ārtavaṃ navam aśokataroḥ smaradīpanam /
kisalayaprasavo 'pi vilāsināṃ madayitā dayitāśravaṇārpitaḥ // Ragh_9.31 //
viracitā madhunopavanśriyām abhinavā iva pattraviśeṣakāḥ /
madhulihāṃ madhudānaviśāradāḥ kurabakā ravakāraṇatāṃ yayuḥ // Ragh_9.32 //
suvadanāvadanāsavasaṃbhṛtas tadanuvādiguṇaḥ kusumodgamaḥ /
madhukarair akaron madhulolupair bakulam ākulam āyatapaṅktibhiḥ // Ragh_9.33 //
suvadanāvadanāsavasaṃbhṛtas tadanuvādiguṇaḥ kusumodgamaḥ /
iti dayāta ivābhavad āyatā na rajanī rajanīśavatī madhau // Ragh_9.33* //
prathamam anyabhṛtābhir udīritāḥ praviralā iva mugdhavadhūkathāḥ /
surabhigandhiṣu śuśruvire giraḥ kusumitāsu mitā vanarājiṣu // Ragh_9.34 //
śrutisukhabhramarasvanagītayaḥ kusumakomaladantaruco babhuḥ /
upavanāntalatāḥ pavanāhataiḥ kisalayaiḥ salayair iva pāṇibhiḥ // Ragh_9.35 //
lalitavibhramabandhavicakṣaṇaṃ surabhigandhaparājitakesaram /
patiṣu nirviviśur madhum aṅganāḥ smarasakhaṃ rasakhaṇḍanavarjitam // Ragh_9.36 //
tilakamastakaharmyakṛtāspadaiḥ kusumamadhvanuṣaṅgasugandhibhiḥ /
kalam agīyata bhṛṅgavilāsināṃ smarayutair ayutair abalāsakhaiḥ // Ragh_9.36* //
śuśubhire smitacārutarānanāḥ striya iva ślathaśiñjitamekhalāḥ /
vikacatāmarasā gṛhadīrghikā madakalodakalolavihaṃgamāḥ // Ragh_9.37 //
laghayati sma na patyaparādhajaṃ na sahakāratarus taruṇīdhṛtam /
kusumito namito 'libhir unmadaiḥ smarasamādhisamādhikaroṣitam // Ragh_9.37* //
upayayau tanutāṃ madhukhaṇḍitā himakarodayapāṇḍumukhacchaviḥ /
sadṛśam iṣṭasamāgamanirvṛtiṃ vanitayā 'nitayā rajanīvadhūḥ // Ragh_9.38 //
apatuṣāratayā viśadaprabhaiḥ suratarāga pariśramanodibhiḥ /
kusumacāpam atejayad aṃśubhir himakaro makarojitaketanam // Ragh_9.39 //
hutahutāśanadīpti vanśriyaḥ pratinidhiḥ kanakābharaṇasya yat /
yuvatayaḥ kusumaṃ dadhur āhitaṃ tad (?)
alake dalakesarapeśalam // Ragh_9.40 //
alibhir añjanabindumaoharaiḥ kusumapaṅktinipātibhir aṅkitaḥ /
na khalu śobahayit sma vanasthalīṃ na tilakas tilakaḥ pramadām iva // Ragh_9.41 //
amadayan madghugandhasanāthayā kisalayādharasaṃgatayā manaḥ /
kusumasaṃbhṭtayā navamallikā smitarucā tarucāruvilāsinī // Ragh_9.42 //
analasānyabhṛtā 'nalasān manaḥ kamaladhūlibhṛtā maruteritā /
kusumabhāranatādhvagayoṣitām asamaśokam aśokalatā 'karot // Ragh_9.42* //
aruṇarāganiṣedhibhir aṃśukaiḥ śravaṇalabdhapadaiś ca yavāṅkuraiḥ /
parabhṛtāvirutaiś ca vilāsinaḥ smarabalair abalaikarasāḥ kṛtāḥ // Ragh_9.43 //
upacitāvayavā śucibhiḥ kaṇair alikadambakayogam upeyuṣī /
sadṛśakāntir alakṣyata mañjarī tilakajā 'lakajālakamauktikaiḥ // Ragh_9.44 //
dhvajapaṭaṃ madanasya dhanurbhṛtaś chavikaraṃ mukhacūrṇam ṛtuśriyaḥ /
kusumakesarareṇum alivrajāḥ sapavanopavanotthitam anvayuḥ // Ragh_9.45 //
anubhavan navadolam ṛtūtsavaṃ paṭur pai priyakaṇṭhajigṛkṣayā /
anayad āsanarajjuparigrahe bhujalatāṃ jaḍatām abalājanaḥ // Ragh_9.46 //
tyajata mānam alaṃ bata bigrahair na punar eti gataṃ caturaṃ vayaḥ /
parabhṛtābhir itīva nivedite smaramate ramate sma vadhūjanaḥ // Ragh_9.47 //
atha yathāsukham ārtavam utsavaṃ samanubhūya vilāsavatīsakhaḥ /
narapatiś cakame mṛgayāratiṃ sa madhumanmadhumanmathasaṃnibhaḥ // Ragh_9.48 //
paricayaṃ calakṣyanipātane bhayaruṣoś ca tadiṅgitabodhanam /
śramajayāt praguṇāṃ ca karoty asau tanum ato 'numataḥ sacivair yayau // Ragh_9.49 //
mṛgavanopagamakṣamaveṣabhṛd vipulakaṇṭhaniṣaktaśarāsanaḥ /
gaganam aśvakhuroddhuta reṇubhir nṛsavitā savitānam ivākarot // Ragh_9.50 //
grathitamaulir asau vanamālayā taru palāśasavarṇatanucchadaḥ /
turagavalganacaṇcalakuṇḍalo viruruce ruruceṣṭitabhūmiṣu // Ragh_9.51 //
tanulatāviniveśitavigrahā bhramarasaṃkramitekṣaṇavṛttayaḥ /
dadṛṣur adhvani taṃ vanadevatāḥ sunayanaṃ nayananditakosalam // Ragh_9.52 //
śvagaṇvāgurikaiḥ prathamāsthitaṃ vyapagatānaladasyu viveśa saḥ /
sthiraturaṃgamabhūmi nipānavan mṛgavayogavayopacitaṃ vanam // Ragh_9.53 //
atha nabhasya iva tridaśāyudhaṃ kanakapiṅgataḍidguṇasaṃyutam /
dhanur radhijyam anādhir upādade naravaro ravaroṣitakesarī // Ragh_9.54 //
tasya stanapraṇayibhir muhur eṇaśāvair vyāhanyamānahariṇīgamanaṃ purastāt /
āvirbabhūva kuśagarbhamukhaṃ mṛgāṇāṃ yūthaṃ tadagrasaragarvitakṛṣnasāram // Ragh_9.55 //
tat prārthitaṃ javanvājigatena rājñā tūṇīmukhoddhṛtaśareṇa viśīrṇapaṅkti /
śyāmīcakāra vanam ākuladṛśṭipātair vateritotpaladalaprakarair ivāmbhaḥ // Ragh_9.56 //
lakṣyīkṛtasya hariṇasya hariprabhāvaḥ prekṣya sthitāṃ sahacarīṃ vyavadhāya deham /
ākarṇakṛṣṭam api kāmitayā sa dhanvī bāṇaṃ kṛpāmṛdhumanāḥ pratisaṃjahāra // Ragh_9.57 //
tasyāpareṣv api mṛgeṣu śarān mumukṣoḥ karṇāntam etya bibhide nibiḍo 'pi muṣṭiḥ /
trāsātimātracaṭulaiḥ smarayatsu netraiḥ prauḍhapriyānayanavibhramaceṣṭitāni // Ragh_9.58 //
uttasthuṣaḥ śiśirapalvalapaṅkamadhyān mustāprarohakavalāvayavānukīrṇam /
jagrāha sa drutavarāhakulasya mārgaṃ suvyaktam ārdrapadapaṅktibhir āyatābhiḥ // Ragh_9.59 //
taṃ vāhanād avanatottarakāyam īṣad vidhyantam uddhatasaṭāḥ pratihantum īṣuḥ /
nātmānam asya vividuḥ sahasā varāhā vṛkeṣu viddham iṣubhir jaghanāśrayeṣu // Ragh_9.60 //
tenābhighātarabhasasya vikṛṣya pattrī vanyasya netravivare mahiṣasya muktaḥ /
nirbhidya vigraham aśoṇitaliptapuṅkhas taṃ pātayāṃ prathamam āsa papāta paścāt // Ragh_9.61 //
prāyo viṣāṇaparimoṣalaghūttamāṅgān khaḍgāṃś cakāra nṛpatir niśitaiḥ kṣurapraiḥ /
śṛṇgaṃ sa dṛptavinayādhikṛtaḥ pareṣām abhyucchritaṃ na mamṛṣe na tu dīrgham āyuḥ // Ragh_9.62 //
vyāghrān abhīr abhimukhopatitān guhābhyaḥ phullāsanāgraviṭapān iva vāyurugṇān /
śikṣāviśeṣalaghuhastatayā nimeṣāt tūṇīcakāra śarapūritavaktrarandhrān // Ragh_9.63 //
nirghātograiḥ kuñjalīnāñ jighāṃsur jyānirghoṣaiḥ kṣobhayām āsa siṃhān /
nūnaṃ teṣām abhyasūyāparo 'bhūd vīryodagre rājaśabde mṛgeṣu // Ragh_9.64 //
tān hatvā gajakulabaddhatīvravairān kākutsthaḥ kuṭilanakhāgralagnamuktān /
ātmānaṃ raṇakṛtakarmaṇāṃ gajānām ānṛṇyaṃ gatam iva mārgaṇair amaṃsta // Ragh_9.65 //
tān hatvā gajakulabaddhatīvravairān kākutsthaḥ kuṭilanakhāgralagnamuktān /
ātmānaṃ raṇakṛtakarmaṇāṃ gajānām ānṛṇyaṃ gatam iva mārgaṇair amaṃsta // Ragh_9.65 //
camarān paritaḥ pravartitāśvaḥ kvacid ākarṇavikṛṣṭabhallavarṣī /
nṛpatīn iva tān viyojya sadyaḥ sitavālavyajanair jagāma śāntim // Ragh_9.66 //
api turagasamīpād utpatantaṃ mayūraṃ na sa rucirakalāpaṃ bāṇalakṣyī cakāra /
sapadi gatamanaskaś citramālyānukīrṇe rativigalitabandhe keśapāśe priyāyāḥ // Ragh_9.67 //
tasya karkaśavihārsaṃbhavaṃ svedam ānanavilagnajālakam /
ācacāma satuṣāraśīkaro bhinnapallavapuṭo vanānilaḥ // Ragh_9.68 //
iti vismṛtānyakaraṇīyam ātmanaḥ sacivāvalambitadhuraṃ narādhipam /
parivṛddharāgam anubhandhasevayā mṛgayā jahāra catureva kāminī // Ragh_9.69 //
sa lalitakusumapravālaśayyāṃ jvalitamahauṣadhidīpikāsanāthām /
narapatir ativāhayāṃ babhūva kvacid asametaparicchadas triyāmām // Ragh_9.70 //
uṣasi sa gajayūthakarṇatālaiḥ paṭupaṭadhavanibhir vinītanidraḥ /
aramata madhurāṇi tatra śṛṇvan vihagavikūjitabandimaṅgalāni // Ragh_9.71 //
atha jātu ruror gṛhītavartmā vipine pārśvacarair alakṣyamāṇaḥ /
śramaphenamucā tapasvigāḍhāṃ tamasāṃ prāpa nadīṃ turaṃgameṇa // Ragh_9.72 //
kumbhapūraṇabhavaḥ paṭur uccair uccacāra nando 'mbhasi tasyāḥ /
tatra sa dviradabṛṃhitaśaṅkī śabdapātinam iṣuṃ visasarja // Ragh_9.73 //
nṛpateḥ pratiṣiddham eva tat kṛtavān paṅktiratho vilaṅghya yat /
apathe padam arpayanti hi śrutavanto 'pi rajonimīlitāḥ // Ragh_9.74 //
hā tāteti kranditam ākarṇya viṣaṇṇas tasyānviṣyan vetasagūḍhaṃ prabhavaṃ saḥ /
śalyaprotaṃ prekṣya sakumbhaṃ muniputraṃ tāpād antaḥśalya ivāsīt kśitipo 'pi // Ragh_9.75 //
tenāvatīrya turagāt prathitāngvayena pṛṣṭānvayaḥ sa jalakumbhaniṣaṇṇadehaḥ /
tasmai dvijetaratapasvisutaṃ skhaladbhir ātmānam akṣarapadaiḥ kathayāṃ babhūva // Ragh_9.76 //
taccoditaḥ ca tam anuddhrṛtaśalyam eva pitroḥ sakāśam avasannadṛśor nināya /
tābhyāṃ tathāgatam upetya tam ekaputram ajñānataḥ svacaritaṃ nṛpatiḥ śaśaṃsa // Ragh_9.77 //
tau daṃpatī bahu vilapya śiśoḥ prahartrā śalyaṃ nikhātam udahārayatām urastaḥ /
so 'bhūt parāsur atha bhūmipatiṃ śaśāpa hastārpitair nayanvāribhir eva vṛddhaḥ // Ragh_9.78 //
diṣṭāntam āpsyati bhavān api putraśokād ante vayasy aham iveti tam uktavantam /
ākrāntapūrvam iva muktaviṣaṃ bhujaṃgaṃ provāca kosalapatiḥ prathamāparāddhaḥ // Ragh_9.79 //
śāpo 'py adṛṣṭatanayānanapadmaśobhe sānugraho bhagavatā mayi pātito 'yam /
kṛṣyāṃ dahann api khalu kṣitim indhaneddho bījaprarohajananīṃ jvalanaḥ karoti // Ragh_9.80 //
itthaṃ gate gataghṛṇaḥ kim ayaṃ vidhattāṃ vadhyas tavety abhitite vasudhādhipena /
edhān hutāśanavataḥ sa munir yayāce putraṃ parāsum anugantumanāḥ sadāraḥ // Ragh_9.81 //
prātānugaḥ sapadi śāsanam asya rājā saṃpādya pātakaviluptadhṛtir nivṛttaḥ /
antarniviṣṭapadam ātmavināśahetuṃ śāpaṃ dadhaj jvalanam aurvam ivāmburāśiḥ // Ragh_9.82 //
tadartham arthajñagate gatatrapaḥ kim eṣa te vadhyajano 'nusiṣṭhatu /
sa vahnisaṃskāram ayācatātmanaḥ sadārasūnor vidadhe ca tan nṛpaḥ // Ragh_9.82A //
sameyivān raghuvṛṣabhaḥ svasainikaiḥ svamandiraṃ śithiladhṛtir nivartitaḥ /
manogataṃ guruṃ ṛṣiśāpam udvahan kṣayānalaṃ jaladhir ivāntakāspadam // Ragh_9.82B //
pṛthivīṃ śāsatas tasya pākaśāsanatejasaḥ /
kiṃcidūnam anūnarddheḥ śaradām ayutaṃ yayau // Ragh_10.1 //
na copalebhe pūrveṣām ṛṇanirmokṣasādhanam /
sutābhidhānaṃ sa jyotiḥ śaradām ayutaṃ yayau // Ragh_10.2 //
manor vaṃśaś ciraṃ tasminn anabhivyaktasaṃtatiḥ /
nimajjya punar utthāsyan nadaḥ śoṇa ivābhavat // Ragh_10.2* //
atiṣṭhat pratyayāpekṣasaṃtatiḥ sa ciraṃ nṛpaḥ /
prāṅ manthād anabhivyaktaratnotpattir ivārṇavaḥ // Ragh_10.3 //
ṛṣyaśṛṅgādayas tasya santaḥ saṃtānakāṅkṣiṇaḥ /
ārebhire jitātmānaḥ putrīyām iṣṭim ṛtvijaḥ // Ragh_10.4 //
tasminn avasare devāḥ paulastyopaplutā harim /
abhijagmur nidāghārtāś chāyāvṛkṣam ivādhvagāḥ // Ragh_10.5 //
te ca prāpur udanvataṃ bubudhe cādipūruṣaḥ /
avyākṣepo bhaviṣyantyāḥ kāryasiddher hi lakṣaṇam // Ragh_10.6 //
bhogibhogādanāsīnaṃ dadṛśus taṃ divaukasaḥ /
tatphaṇāmaṇḍalodarcirmaṇidyotitavigraham // Ragh_10.7 //
śriyaḥ padmaniṣaṇṇāyāḥ kṣaumāntaritamekhale /
aṅke nikṣiptacaraṇam āstīrṇakarapallave // Ragh_10.8 //
prabuddhapuṇḍarīkākṣaṃ bālātapanibhāṃśukam /
divasaṃ śāradam iva prārambhasukhadarśanam // Ragh_10.9 //
prabhānuliptaśrīvatsaṃ lakṣmīvibhramadarpaṇam /
kautsubhākhyam apāṃ sāraṃ bibhrāṇaṃ bṛhatorasā // Ragh_10.10 //
bāhubhir viṭapākārair divyābharaṇabhūṣitaiḥ /
āvirbhūtam apāṃ madhye pārijātam ivāparam // Ragh_10.11 //
daityastrīgaṇḍalekhānāṃ madarāgavilopibhiḥ /
hetibhiś cetanāvadbhir udīritajayasvanam // Ragh_10.12 //
muktaśeṣavirodhena kuliśavraṇalakṣmaṇā /
upasthitaṃ prāñjalinā vinītena garutmatā // Ragh_10.13 //
yoganidrāntaviśadaiḥ pāvanair avalokanaiḥ /
bhṛgvādīn anugṛhṇantaṃ saukha śāyanikān ṛṣīn // Ragh_10.14 //
praṇipatya surās tasmai śamayitre suradviṣām /
athainaṃ tuṣṭuvuḥ stutyam avāṅmanasagocaram // Ragh_10.15 //
namo viśvasṛje pūrvaṃ viśvaṃ tadanu bibhrate /
atha viśvasya saṃhartre tubhyaṃ tredhāsthitātmane // Ragh_10.16 //
rasāntarāṇy ekarasaṃ yathā divyaṃ payo 'śnute /
deśe deśe guṇeṣv evam avasthās tvam avikriyaḥ // Ragh_10.17 //
ameyo mitalokas tvam anarthī prārthanāvahaḥ /
ajito jiṣṇur atyantam avyakto vyaktakāraṇam // Ragh_10.18 //
ekaḥ kāraṇatas tāṃ tām avasthāṃ pratipadyase /
nānātvaṃ rāgasaṃyogāt sphaṭikasy'eva te smṛtam // Ragh_10.19 //
hṛdayastham anāsannam akāmaṃ tvāṃ tapasvinam /
dayālum anaghaspṛṣṭaṃ purāṇam ajaraṃ viduḥ // Ragh_10.20 //
sarvajñas tvam avijñātaḥ sarvayonis tvam ātmabhūḥ /
sarvaprabhur anīśas tvam ekas tvaṃ sarvarūpabhāk // Ragh_10.21 //
saptasāmopagītaṃ tvāṃ saptārṇavajaleśayam /
saptārcirmukham ācakhyuḥ saptalokaikasaṃśrayam // Ragh_10.22 //
caturvargaphalaṃ jñānaṃ kālāvasthā caturyugā /
caturvarṇamayo lokas tvattaḥ sarvaṃ caturmukhāt // Ragh_10.23 //
abhyāsanigṛhītena manasā hṛdayāśrayam /
jyotirmayaṃ vicinvanti yoginas tvāṃ vimuktaye // Ragh_10.24 //
ajasya gṛhṇato janma nirīhasya hatadviṣaḥ /
svapato jāgarūkasya yāthātmyaṃ veda kas tava // Ragh_10.25 //
śabdādīn viṣayān bhoktuṃ carituṃ duścaraṃ tapaḥ /
paryāpto 'si prajāḥ pātum audāsīnyena vartitum // Ragh_10.26 //
bahudhāpy āgamair bhinnāḥ panthānaḥ siddhihetavaḥ /
tvayy eva nipatanty oghā jāhnavīyā ivārṇave // Ragh_10.27 //
tvayy āveśitacittānāṃ tvatsamarpitakarmaṇām /
gatis tvaṃ vītarāgāṇām abhūyaḥsaṃnivṛttaye // Ragh_10.28 //
pratyakṣo 'py aparicchedyo mahyādir mahimā tava /
āptavāganumānābhyāṃ sādhyaṃ tvāṃ prati kā kathā // Ragh_10.29 //
kevalaṃ smaraṇenaiva punāsi puruṣaṃ yataḥ /
anena vṛttayaḥ śeṣā niveditaphalās tvayi // Ragh_10.30 //
udadher iva ratnāni tejāṃsīva vivasvataḥ /
stutibhyo vyatiricyante dūreṇa caritāni te // Ragh_10.31 //
anavāptam avāptavyaṃ na te kiṃcana vidyate /
lokānugraha evaiko hetus te janmakaramaṇoḥ // Ragh_10.32 //
mahimānaṃ yad utkīrtya tava saṃhriyate vacaḥ /
śrameṇa tad aśaktyā vā na guṇānām iyattayā // Ragh_10.33 //
iti prasādayām āsus tava saṃhriyate vacaḥ /
bhūtārthavyāhṛtiḥ sā hi na stutiḥ parameṣṭhinaḥ // Ragh_10.34 //
tasmai kuśalasaṃpraśnavyañjitaprītaye surāḥ /
bhayam apralayodvelād ācakhyur nairṛtodadheḥ // Ragh_10.35 //
atha velāsamāsannaśailarandhrānunādinā /
svareṇovāca bhagavān paribhūtārṇavadhvaniḥ // Ragh_10.36 //
purāṇasya kaves tasya varṇasthānasamīritā /
babhūva kṛtasaṃskārā caritārthaiva bhāratī // Ragh_10.37 //
babhau sa daśanajyotsnā sā vibhor vadanodgatā /
niryātaśeṣā caraṇād gaṅgevordhvapravartinī // Ragh_10.38 //
jāne vo rakṣasākrāntāv anubhāvaparākramau /
aṅgināṃ tamasevobhau guṇau prathmamadhyamau // Ragh_10.39 //
viditaṃ tapyamānaṃ ca tena me bhuvantrayam /
akāmopanateneva sādhor hṛdayam enasā // Ragh_10.40 //
kāryeṣu caikakāryatvād abhyarthyo 'smi na vajriṇā /
svayam eva hi vāto 'gneḥ sārathyaṃ pratipadyate // Ragh_10.41 //
svāsidhārāparihṛtaḥ kāmaṃ cakrasya tena me /
sthāpito daśamo mūrdhā lavyāṃśa iva rakṣasā // Ragh_10.42 //
sraṣṭur varātisargāt tu mayā tasya durātmanaḥ /
atyārūḍhaṃ ripoḥ soḍhaṃ candaneva bhoginaḥ // Ragh_10.43 //
dhātāraṃ tapasā prītaṃ yayāce sa hi rākṣasaḥ /
daivāt sargād avadhyatvaṃ martyeṣv āsthāparāṅmukhaḥ // Ragh_10.44 //
so 'haṃ dāśarathir bhūtvā raṇabhūmer balikṣamam /
kariṣyāmi śarais tīkṣṇais tacchiraḥkamaloccayam // Ragh_10.45 //
acirād vajvabhir bhāgaṃ kalpitaṃ vidhivat punaḥ /
māyāvibhir anālīḍham ādāsyadhve miśācaraiḥ // Ragh_10.46 //
vaimānikāḥ puṇyakṛtas tyajantu marutāṃ pathi /
puṣpakālokasaṃkṣobhaṃ meghāvaraṇatatparāḥ // Ragh_10.47 //
moṣyadhve svargabandīnāṃ veṇībandhān adūṣitān /
śāpayantritapaulastyabalātkārakacagrahaiḥ // Ragh_10.48 //
rāvaṇāvagrahaklāntam iti vāgamṛtena saḥ /
abhivṛṣya marutsasyaṃ kṛṣṇameghas tirodadhe // Ragh_10.49 //
puruhūtaprabhṛtayaḥ surakāryodyataṃ surāḥ /
aṃśair anuyayur viṣṇuṃ puṣpair vāyum iva drumāḥ // Ragh_10.50 //
atha tasya viśāṃpatyur ante kāmyasya karmaṇaḥ /
puruṣaḥ prababhūvāgner vismayena sahartvijām // Ragh_10.51 //
hemapātragataṃ dorbhyām ādadhānaḥ payaścarum /
anupraveśād ādyasya puṃsas tenāpi durvaham // Ragh_10.52 //
prājāpatyopanītaṃ tad (?)
annaṃ pratyagrahīn nṛpaḥ /
vṛṣeva payasāṃ sāram āviṣkṛtam udanvatā // Ragh_10.53 //
anena kathitā rājño guṇās tasyānyadurlabhāḥ /
prasūtiṃ cakame tasmiṃs trailokyaprabhavo 'pi yat // Ragh_10.54 //
sa tejo vaiśnavaṃ patnyor vibheje carusaṃjñitam /
dyāvāpṛthivyoḥ pratyagram aharpatir ivātapam // Ragh_10.55 //
arcitā tasya kausalyā priyā kekayavaṃśajā /
ataḥ saṃbhāvitāṃ tābhyāṃ sumitrām aicchad īśvaraḥ // Ragh_10.56 //
te bahujñasya cittajñe patnyau patyur mahīṣitaḥ /
caror ardhārdhabhāgābhyāṃ tām ayojayatām ubhe // Ragh_10.57 //
sāpi praṇayavaty āsīt sapatnyor ubhayor api /
bhramarī vāraṇasyeva madanisyandalekhayoḥ // Ragh_10.58 //
tābhir garbhaḥ prajābhūtyai dadhre devāṃśasambhavaḥ /
saurībhir iva nāḍībhir amṛtākhyābhir ammayaḥ // Ragh_10.59 //
samam āpannasattvās tā rejur āpāṇḍuratviṣaḥ /
antargataphalārambhāḥ sasyānām iva saṃpadaḥ // Ragh_10.60 //
guptaṃ dadṛśur ātmānaṃ sarvāḥ svapneṣu vāmanaiḥ /
jalajāsigadāśārṅgacakralāñchitamūrtibhiḥ // Ragh_10.61 //
hemapakṣaprabhājālaṃ gagane ca vitanvatā /
uhyante sma suparṇena vegākṛṣṭapayomucā // Ragh_10.62 //
bibhratyā kaustubhaṃ nyāsaṃ stanāntaravilambinam /
paryupāsyanta lakṣmyā ca padmavyajanahastayā // Ragh_10.63 //
kṛtābhiṣekair divyāyāṃ trisrotasi ca saptabhiḥ /
brahma rṣibhiḥ paraṃ brahma gṛṇadhbir upatasthire // Ragh_10.64 //
tābhyas tathāvidhān svapnāñ chrutvā prīto hi pārthivaḥ /
mene parārdhyam ātmānaṃ gurutvena jagdguroḥ // Ragh_10.65 //
vibhaktātmā vibhus tāsām ekaḥ kuṣiṣv anekadhā /
uvāsa pratimācandraḥ prasannānām apām iva // Ragh_10.66 //
athāgramahiṣī rājñaḥ prasūtisamaye satī /
putraṃ tamo'pahaṃ lebhe naktaṃ jyotir ivauṣadhiḥ // Ragh_10.67 //
rāma ity abhirāmeṇa tenāpratima tejasā /
nāmadheyaṃ guruś cakre jagatprathamamaṅgalam // Ragh_10.68 //
raghuvaṃśapradīpena tenāpratima tejasā /
rakṣāgṛhagatā dīpāḥ pratyādiṣṭa ivābhavan // Ragh_10.69 //
śayyāgatena rāmeṇa mātā śātodarī babhau /
saikatāmbhojabalinā jāhnavīva śaratkṛśā // Ragh_10.70 //
kaikeyyās tanayo jajñe bharato nāma śīlavān /
janayitrīm alaṃcakre yaḥ praśraya iva śriyam // Ragh_10.71 //
sutau lakṣmaṇaśatrughnau sumitrā suṣuve yamau /
samyagāgamitā vidyā prabodhavinayāv iva // Ragh_10.72 //
nirdoṣam abhavat sarvam āviṣkṛtaguṇaṃ jagat /
anvagād iva hi svargo gāṃ gataṃ puruṣottamam // Ragh_10.73 //
tasyodaye caturmūrteḥ paulastyacakiteśvarāḥ /
virajaskair nabhasvadbhir diśa ucchvasitā iva // Ragh_10.74 //
kṛśānur apadhūmatvāt prasannatvāt prabhākaraḥ /
rakṣiviprakṛtāv āstām apaviddhaśucāv iva // Ragh_10.75 //
daśānanakirīṭebhyas tatkṣaṇaṃ rākṣasaśriyaḥ /
maṇivyājena paryastāḥ pṛthivyām aśrubindavaḥ // Ragh_10.76 //
putrajanmapraveśyānāṃ tūryāṇām tasya putriṇaḥ /
ārambhaṃ prathamaṃ cakrur devadhundubhayo divi // Ragh_10.77 //
saṃtānakamayī vṛṣṭir bhavane cāsya petuṣī /
samaṅgalopacārāṇāṃ saivādiracanābhavat // Ragh_10.78 //
kumārāḥ kṛtasaṃskārās te dhātristanya pāyinaḥ /
ānandenāgrajeneva samaṃ vavṛdhire pituḥ // Ragh_10.79 //
svābhāvikaṃ vinītatvaṃ teṣaṃ vinayakarmaṇā /
mumūrcha sahajaṃ tejo haviṣeva havirbhujām // Ragh_10.80 //
parasparāviruddhās te tad raghor anaghaṃ kulam /
alam uddyotayām āsur devāraṇyam ivartavaḥ // Ragh_10.81 //
samāne 'pi hi saubhrātre yathobhau rāmalakṣmaṇau /
tathā bharataśatrughnau prītyā dvandvaṃ babhūvatuḥ // Ragh_10.82 //
teṣāṃ dvayor dvayor aikyaṃ bibhide na kadācana /
yathā vāyuvibhāvasvor yathā candrasamudrayoḥ // Ragh_10.83 //
te prajānāṃ prajānāthās tejasā praśrayeṇa ca /
mano jahrur nidāghānte śyāmābhrā divasā iva // Ragh_10.84 //
sa caturdhā babhau vyastaḥ prasavaḥ pṛthivīpateḥ /
dharmārthakāmamokṣāṇām avatāra ivāṅgabhāk // Ragh_10.85 //
guṇair ārādhayām āsus te guruṃ guruvatsalāḥ /
tam eva caturnateśaṃ ratnair iva mahārṇavāḥ // Ragh_10.86 //
suragaja iva dantair bhagnadaityāsidhārair naya iva paṇabandhavyaktayogair upāyaiḥ /
harir iva yugadīrghair dorbhir aṃṣais tadīyaiḥ patir avanipatīnāṃ taiś cakāśe // Ragh_10.87 //
kauśikena sa kila kṣitīśvaro rāmam adhvaravighātaśāntaye /
kākapakṣadharam etya yācitas tejasāṃ hi na vayaḥ samīkṣyate // Ragh_11.1 //
kṛcchralabdham api labdhavarṇabhāk taṃ dideśa munaye salakṣmaṇam /
apy asupraṇayināṃ raghoḥ kule na vyahanyata kadācid arthitā // Ragh_11.2 //
yāvad ādiśati pārthivas tayor nirgamāya puramārgasatkriyām /
tāvad āśu vidadhe marutsakhaiḥ sā sapuṣpajalavarṣibhir ghanaiḥ // Ragh_11.3 //
tau nideśakaraṇodyatau pitur dhanvinau caraṇayor nipetatuḥ /
bhūpater api tayoḥ pravatsyator namrayor upari bāṣpabindavaḥ // Ragh_11.4 //
tau pitur nayanajena vāriṇā kiṃcidukṣitaśikhaṇḍakāv ubhau /
dhanvinau tam ṛṣim anvagacchatāṃ pauradṛṣṭikṛtamārgatoraṇau // Ragh_11.5 //
lakṣmaṇānucaram eva rāghavaṃ netum aicchad ṛṣir ity asau nṛpaḥ /
āśiṣaṃ prayuyuje na vāhinīṃ sā hi rakṣaṇavidhau tayoḥ kṣamā // Ragh_11.6 //
rejatuś ca sutarāṃ mahaujasaḥ kauśikasya padavīm anudrutau /
uttarāṃ prati diśaṃ vivasvataḥ prasthitasya madhumādhavāv iva // Ragh_11.6* //
mātṛvargacaraṇaspṛṣau munes tau prapadya padavīṃ mahaujasaḥ /
rejatur gativaśāt pravartinau bhāskarasya madhumādhavāv iva // Ragh_11.7 //
vīcilolabhujayos tayor gataṃ śaiśavāc capalam apy aśobhata /
toyadāgama ivoddhyabhidyayor nāmadheyasadṛśaṃ viceṣṭitam // Ragh_11.8 //
tau balātibalayoḥ prabhāvato vidyayoḥ pathi munipradiṣṭayoḥ /
mamlatur na maṇikuṭṭimocitau mātṛpārśvaparivartināv iva // Ragh_11.9 //
pūrvavṛttakathitaiḥ purāvidaḥ sānujaḥ pitṛsakhasya rāghavaḥ /
uhyamāna iva vāhanocitaḥ pādacāram api na vyabhāvayat // Ragh_11.10 //
tau sarāṃsi rasavadbhir ambubhiḥ kūjitaiḥ śrutisukhaiḥ patatriṇaḥ /
vāyavaḥ surabhipuṣpareṇubhiś chāyayā ca jaladāḥ siṣevire // Ragh_11.11 //
nāmbhasāṃ kamalaśobhināṃ tathā śākhināṃ na ca pariśramacchidām /
darśanena laghunā yathā tayoḥ prītim āpur ubhayos tapasvinaḥ // Ragh_11.12 //
sthāṇudagdhavapuṣas tapovanaṃ prāpya dāśarathir āttakārmukaḥ /
vigraheṇa madanasya cāruṇā so 'bhavat pratinidhir na karmaṇā // Ragh_11.13 //
tau suketusutayā khilīkṛte kauśikād viditaśāpayā pathi /
ninyatuḥ sthalaniveśitātaṭanī līlayaiva dhanuṣī adhijyatām // Ragh_11.14 //
jyāniniādam atha gṛhṇatī tayoḥ prādurāsa bahūlakṣapā chaviḥ /
tāḍakā calakapālakuṇḍalā kālikeva nibiḍā balākinī // Ragh_11.15 //
tīvravegadhutamārgavṛkṣayā pretacīvaravasā svanograyā /
abhyabhāvi bharatāgrajas tayā vātyayeva pitṛkānanotthayā // Ragh_11.16 //
udyataikabhujayaṣṭim āyatīṃ śroṇilambipuruṣāntramekhalām /
tāṃ vilokya vanitāvadhe ghṛṇāṃ pattriṇā saha mumoca rāghavaḥ // Ragh_11.17 //
yac cakāra vivaraṃ śilāghane tāḍakorasi sa rāmasāyakaḥ /
apraviṣṭaviṣayasya rakṣasāṃ dvāratām agamad antakasya tat // Ragh_11.18 //
bāṇabhinnahṛdayā nipetuṣī sā svakānabhuvaṃ na kevalām /
viṣṭapatrayaparājayasthirāṃ rāvaṇaśriyam api vyakampayat // Ragh_11.19 //
rāmamanmathaśareṇa tāḍitā duḥsahena dṛdaye niśācarī /
gandhavadrudhiracandanokṣitā jīviteśavasatiṃ jagāma sā // Ragh_11.20 //
nairṛtaghnam atha mantravan muneḥ prāpad astram avadānatoṣitāt /
jyotir indhanaipāti bhāskarāt sūryakānta iva tāḍakāntakaḥ // Ragh_11.21 //
vāmanāśramapadaṃ tataḥ paraṃ pāvanaṃ śruam ṛṣer upeyivān /
unmanāḥ prathamajanmaceṣṭitāny asmarann api babhūva rāghavaḥ // Ragh_11.22 //
āsasāda munir ātmanas tataḥ śiṣyavargaparikalpitārhaṇam /
baddhapallavapuṭāñjalidrumaṃ darśanonmukha mṛgaṃ tapovanam // Ragh_11.23 //
tatra dīkṣitam ṛṣiṃ rakaṣatur vighnato daśarathātmajau śaraiḥ /
lokam andhatamasāt kramoditau raśāmibhiḥ śaśidivākarāv iva // Ragh_11.24 //
vīkṣya vedim atha raktabindubhir bandhujīvapṛthubhiḥ pradūṣitām /
saṃbhramo 'bhavad apoḍhakarmaṇām ṛtvijāṃ cyutavikaṅkatasrucām // Ragh_11.25 //
unmukhaḥ sapadi lakṣmaṇāgrajo bāṇam āśrayamukhāt samuddharan /
rakṣasāṃ balam apaśyad ambare gṛdhrapakṣapavaneritadhvajam // Ragh_11.26 //
tatra yāv adhipatī makhadviṣāṃ tau śaravyam akarot sa netarān /
kiṃ mahoragavisarpivikramo rājileṣu garuḍaḥ pravartate // Ragh_11.27 //
so 'stram ugrajavam astrakovidaḥ saṃdadhe dhanuṣi vāyudaivatam /
tena śailagurum apy apātayat pāṇḍupattram iva tāḍakāsutam // Ragh_11.28 //
yaḥ subāhur iti rākṣaso 'paras tatra tatra visasarpa māyayā /
taṃ kṣurapraśakalīkṛtām kṛtī pattriṇāṃ vyabhajad āśramād bahiḥ // Ragh_11.29 //
ity apāstamakhavighnayos tayoḥ sāṃyugīnam abhinandya vikramam /
ṛtvijaḥ kulapater yathākramaṃ vāgyatasya niravartayan kriyāḥ // Ragh_11.30 //
tau praṇāmacalakākapakṣakau bhrātarāv abhṛthāpluto muniḥ /
āśiṣām anupadaṃ samaspṛśad darbhapāṭitatalena pāṇinā // Ragh_11.31 //
taṃ nyamantrayata saṃbhṛtakratur maithilaḥ sa mighilāṃ vrajan vaśī /
rāghavāv api nināya bibhratau taddhanuḥśravaṇajaṃ kutūhalam // Ragh_11.32 //
taiḥ śiveṣu vasatir gatādhvabhiḥ sāyam āśramataruṣv agṛhyata /
yeṣu dīrghatapasaḥ parigraho vāsavakṣaṇakalatratāṃ yayau // Ragh_11.33 //
pratyapadyata cirāya yat punaś cāru gautamavadhūḥ śilāmayī /
svaṃ vapuḥ sa kila kilibiṣacchidāṃ rāmapādarajasām anugrahaḥ // Ragh_11.34 //
rāghavānvitam upasthitaṃ muniṃ taṃ niśamya janako janeśvaraḥ /
arthakāmasahitaṃ saparyayā dehabaddham iva dharmam abhyagāt // Ragh_11.35 //
tau videhanagarīnivāsināṃ gāṃ gatāv iva divaḥ punarvasū /
manyate sma pibatāṃ vilocanaiḥ pakṣmapātam api vañcanāṃ manaḥ // Ragh_11.36 //
yūpavaty avasite kiryāvidhau kālavit kuśikavaṃśavardhanaḥ /
rāmam iṣvasanadarśanotsukaṃ maithilāya kathayāṃ bvabhūva saḥ // Ragh_11.37 //
tasya vīkṣya lalitaṃ vapuḥ śiśoḥ pārthivaḥ prathitavaṃśajanmanaḥ /
svaṃ vicintya ca dhanur durānamaṃ pīḍito duhiṭśulkasaṃsthayā // Ragh_11.38 //
abravīc ca bhagavan mataṅgajair yad bṛhadbhir api karma duṣkaram /
tatra nāham anumantum utsahe moghavṛtti kalabhasya ceṣṭitam // Ragh_11.39 //
hrepitā hi bahavo nareśvarās tena tāta dhanuṣā dhanurbhṛtaḥ /
jyānighātakaṭhinatvaco bhujān svān vidhūya dhig iti pratasthire // Ragh_11.40 //
pratyuvāca tam ṛṣir niśamyatāṃ sārato 'yam atha vā kṛtaṃ girā /
cāpa eva bhavato bhaviṣyati vyaktaśaktir aśanir girāv iva // Ragh_11.41 //
evam āptavacanāt sa pauruṣaṃ kākapakṣakadhare 'pi rāghave /
śraddadhe tridaśagopamātrake dāhaśaktim iva kṛṣṇavartmani // Ragh_11.42 //
vyādideśa gaṇaḥ sapārśvagān karmukābharaṇāya maithilaḥ /
taijasaya dhanuṣaḥ pravṛttaye toyadān iva sahasralocanaḥ // Ragh_11.43 //
tat prasuptabhujagendrabhīṣaṇaṃ vīkṣya dāśarathir ādade dhanuḥ /
vidrutakratumṛgānausāriṇaṃ yena bāṇam asṛjad vṛṣadhvajaḥ // Ragh_11.44 //
ātatajyam akarot sa saṃsadā vismayastimitanetram īkṣitaḥ /
śailasāram api nātiyatnataḥ puṣpacāpam iva peśalaṃ smaraḥ // Ragh_11.45 //
bhajyamānam atimātrakarṣaṇāt tena vajraparuṣasvanaṃ dhanuḥ /
bhārgavāya dṛḍhamanyave punaḥ kṣatram udyatam iti nyavedayat // Ragh_11.46 //
dṛṣṭasāram atha rudrakārmuke vīryaśulkam abhinandya maithilaḥ /
rāghavāya tanayām ayonijāṃ rūpiṇīṃ śriyam iva nyavedayat // Ragh_11.47 //
maithilaḥ sapadi satyasaṃgaro rāghavāya tanayām ayonijāṃ /
saṃnidhau dyutimatas taponidher agnisākṣika ivātisṛṣṭavān // Ragh_11.48 //
prāhiṇoc ca mahitaṃ mahādyutiḥ kosalādhipataye purodhasam /
bhṛtyabhāvi duhituḥ parigrahād diśyatāṃ kulam idaṃ nimer iti // Ragh_11.49 //
utsukaś ca sutadārakarmaṇā so 'bhavad gurur upāgataś ca tam /
gautamasya tanayo 'nukūlavāk prārthitaṃ hi sukṛtām akālahṛt // Ragh_11.49* //
anviyeṣa sadṛśīṃ sa ca snuṣāṃ prāpa cainam anukūlavāg dvijaḥ /
sadya eva sukṛtāṃ hi pacyate kalpavṛkṣaphala dharmi kāṅkṣitam // Ragh_11.50 //
tasya kalpitapuraskriyāvidheḥ śuśruvān vacanam agrajanmanaḥ /
uccacāla valabhitasakho vaśī sainyareṇumuṣitārkadīdhitiḥ // Ragh_11.51 //
āsasāda mithilāṃ sa veṣṭayan piḍitopavanapādapāṃ balaiḥ /
prītirodham asahiṣṭa sā purī strīva kāntaparibhogam āyatam // Ragh_11.52 //
tau sametya samayasthitāv ubhau bhūpatī varuṇavāsavopamau /
kanyakātanayakautukakriyāṃ svaprabhāvasadṛśīṃ vitenatuḥ // Ragh_11.53 //
pārthivīm udavahad raghūdvaho lakṣmaṇas tadanujām athormilām /
yau tayor avarajau varaujasau tau kuśadhvajasute sumadhyame // Ragh_11.54 //
te caturthasahitās trayo babhuḥ sūnavo navavadhūparigrahāḥ /
sāmadānavidhibhedavigrahāḥ siddhimanta iva tasya bhūpateḥ // Ragh_11.55 //
tā narādhipasutā nṛpātmajais te ca tābhir agaman kṛtārthatām /
so 'bhavad varavadhūsamāgamaḥ pratyayaprakṛtiyogsaṃnibhaḥ // Ragh_11.56 //
evam āttaratir ātmasaṃbhavāṃs tān niveśya caturo 'pi tatra saḥ /
adhvasu triṣu visṛṣṭamaithilaḥ svāṃ purīṃ daśaratho nyavartata // Ragh_11.57 //
tasya jātu marutaḥ pratīpagā vartmasu dhavjatarupramāthinaḥ /
cikliśur bhṛśatayā varūthinīm uttaṭā iva nadīrayāḥ sthalīm // Ragh_11.58 //
lakṣyate sma tadanantaraṃ ravir baddhabhīmapairveṣamaṇḍalaḥ /
vainateyaśamitasya bhogino bhogaveṣṭita iva cyuto maṇiḥ // Ragh_11.59 //
śyenapakṣaparidhūsarālakāḥ sāṃdhyamegharudhirārdravāsasaḥ /
aṅganā iva rajasvalā diśo no babhūvur avalokanakṣamāḥ // Ragh_11.60 //
bhāskaraś ca diśam adhyuvāsa yāṃ tāṃ śritāḥ pratibhayaṃ vavāśire /
kṣatraśoṇitapitṛkriyocitaṃ codayantya iva bhārgavaṃ śivāḥ // Ragh_11.61 //
tat pratīpapavanādi vaikṛtaṃ prekṣya śāntim adhikṛtya kṛtyavit /
anvayuṅkta gurum īśvaraḥ kṣiteḥ svantam ity alaghayat sa tadvyathām // Ragh_11.62 //
tejasaḥ sapadi rāśir utthitaḥ prādurāsa kila vāhinīmukhe /
yaḥ pramṛjya nayanāni sainikair lakṣaṇīyapuruṣākṛtiś cirāt // Ragh_11.63 //
pitryam aṃśam upavītalakṣaṇaṃ mātṛkaṃ ca dhanur ūrjitaṃ dadhat /
yaḥ sasoma iva gharmadīdhitiḥ sadvijihva iva candanadrumaḥ // Ragh_11.64 //
yena roṣaparuṣātmanaḥ pituḥ śāsane sthibhido 'pi tasthuṣā /
vepamānajananīśiraśchidā prāg ajīyata ghṛṇā tato mahī // Ragh_11.65 //
akṣabhījavalayena nibabhau dakṣiṇaśravaṇasaṃsthitena yaḥ /
kṣatriyāntakaraṇaikaviṃśater vyājapūrvagaṇanām ivodvahan // Ragh_11.66 //
taṃ pitur vadhabhavena manyunā rājavaṃśanidhanāya dīkṣitam /
bālasūnur avalokya bhārgavaṃ svāṃ daśāṃ ca viṣasāda pārthivaḥ // Ragh_11.67 //
rāmanāma iti tulyam ātmaje vartamānam ahite ca dāruṇe /
hṛdyam asya bhayadāyi cābhavad ratnajātam iva hārasarpayoḥ // Ragh_11.68 //
arghyam arghyam iti vādinaṃ nṛpaṃ so 'navekṣya bharatāgrajo yataḥ /
kṣatrakopadahanārciṣaṃ tataḥ saṃdadhe dṛśam udagratārakām // Ragh_11.69 //
tena kārmukaniṣaktamuṣṭinā rāghavo vigatabhīḥ purogataḥ /
aṅgulīvivaracāriṇaṃ śaraṃ kurvatā nijagade yuyutsunā // Ragh_11.70 //
kṣatrajātam apakāri vairi me tan nihatya bahuśaḥ śamaṃ gataḥ /
suptasarpa iva daṇḍaghaṭṭanād roṣito 'smi tava vikramaśravāt // Ragh_11.71 //
maithilasya dhanur anyapārthivais tvaṃ kilānamitapūrvam akṣaṇoḥ /
tan niśamya bahavatā samarthaye vīryaśṛṅgam iva bhagnam ātmanaḥ // Ragh_11.72 //
anyadā jagati rāma ity ayaṃ śabda uccarita eva mām agāt /
vrīḍam āvahati me sa saṃprati vyastavṛttir udayonmukhe tvayi // Ragh_11.73 //
bibhrato 'stram acale 'py akuṇṭhitaṃ dvau matau mama ripū samāgasau /
homa-dhenu-haraṇāc ca haihayas tvaṃ ca irtim apahartum udyataḥ // Ragh_11.74 //
kṣatriyāntakaraṇo 'pi vikramas tena mām avati nājite tvayi /
pāvakasya mahimā sa gaṇyate kakṣavaj jvalati sāgare 'pi yaḥ // Ragh_11.75 //
viddhi cāttabalam ojasā harer aiśvaraṃ dhanur abhāji yat tvayā /
khātamūlam anilo nadīrayaiḥ pātayaty api mṛdus taṭadrumam // Ragh_11.76 //
tan madīyam idam āyudhaṃ jyayā saṃgamayya saśaraṃ vikṛṣyatām /
tiṣṭhatu pradhanam evam apy ahaṃ tulyabāhutarasā jitas tvayā // Ragh_11.77 //
kātaro 'si yadi vodgatārciṣā tarjitaḥ paraśudhārayā mama /
jyānighātakaṭhināṅgulir vṛthā badhyatām abhayayācanāñjaliḥ // Ragh_11.78 //
evam uktavati bhīmadarśane bhārgave smitavikampitādharaḥ /
taddhanurgrahaṇam eva rāghavaḥ pratyapadyata samartham uttaram // Ragh_11.79 //
pūrvajanmadhanuṣā samāgataḥ so 'timātralaghudarśano 'bhavat /
kevalo 'pi subhago navāmbudaḥ kiṃ punas tridaśacāpalāñchitaḥ // Ragh_11.80 //
tena bhūminihitaikakoṭi tat kārmukaṃ ca balinādhiropitam /
niṣprabhaś ca ripur āsa bhūbhṛtāṃ dhūmaśeṣa iva dhūmaketanaḥ // Ragh_11.81 //
tāv ubhāv api paraspara-sthitau vardhamānaparihīnatejasau /
paśyati sma janatā dinātyaye pārvaṇau śaśidivākarāv iva // Ragh_11.82 //
taṃ kṛpāmṛdur avekṣya bhārgavaṃ rāghavaḥ skhalitavīryam ātmani /
svaṃ ca saṃhitam amogham āśugaṃ vyājahāra harasūnasaṃnibhaḥ // Ragh_11.83 //
na prahartum alam asmi nidayaṃ vipra ity abhibhavaty api tvayi /
śaṃṣa kiṃ gatim anena pattriṇā hanmi lokam uta te makhārjitam // Ragh_11.84 //
pratyuvāca tam ṛṣir na tattvatas tvāṃ na vedmi puruṣaṃ purātanam /
gāṃ gatasya tava dhāma vaiṣṇavaṃ kopito hy asi mayā didṛkṣuṇā // Ragh_11.85 //
bhasmasāt kṛtavataḥ pitṛdviṣaḥ pātrasāc ca vasudhāṃ sasāgarām /
āhito jayaviparyayo 'pi me ślāghya eva parameṣṭhinā tvayā // Ragh_11.86 //
tad gatiṃ matimatāṃ varepsitāṃ puṇyatīrthagamanāya rakṣa me /
pīḍayiṣyati na māṃ khilīkṛtā svargapaddhatir abhogalolupam // Ragh_11.87 //
pratyapadyata tatheti rāghavaḥ prāṅmukhaś ca visasarja sāyakam /
bhārgavasya sukṛto 'pi so 'bhavat svargamārgaparigho duratyayaḥ // Ragh_11.88 //
rāghavo 'pi caraṇau taponidheḥ kṣamyatām iti vadan samaspṛṣat /
nirjiteṣu tarasā tarasvināṃ śatruṣu praṇatir eva kīrtaye // Ragh_11.89 //
rājasatvam avadhūya mātṛkaṃ pitryam asmi gamitaḥ śamaṃ yadā /
nanv aninditaphalo mama tvayā nigraho 'py ayam anugrahīkṛtaḥ // Ragh_11.90 //
sādhu yāmy aham avighnam astu te devakāryam upapādayiṣyataḥ /
ūcivān iti vacaḥ salakṣmaṇaṃ lakṣmaṇāgrajam ṛṣis tirodadhe // Ragh_11.91 //
svaṃ niveśya kila dhāma rāghave vaiṣṇavaṃ viditaviṣṇutejasi /
svastidānam adhikṛtya cākṣayaṃ bhārgavo 'tha nijam āśramaṃ yayau // Ragh_11.91* //
tasmin gate vijayinaṃ parirabhya rāmaṃ snehād amanyata pitā punar eva jātam /
tasyābhavat kṣaṇaśucaḥ paritoṣalābhaḥ kakṣāgnilaṅghitataror iva vṛṣṭipātaḥ // Ragh_11.92 //
atha pathi gamayitvā kḷparamyopakārye katicid avanipālaḥ śarvarīḥ śarvakalpah /
puram aviśad ayodhyāṃ maithilīdarśanīnāṃ kuvalayitagavākṣāṃ locanair aṅganānām // Ragh_11.93 //
nirviṣṭaviṣayasnehaḥ sa daśāntam upeyivān /
āsīd āsannanirvāṇaḥ pradīpārcir ivoṣasi // Ragh_12.1 //
taṃ karṇamūlam āgatya rāme śrīr nasyatām iti /
kaikeyīśaṅkayevāha palitacchadmanā jarā // Ragh_12.2 //
sā paurān paurakāntasya rāmasyābhyudayaśrutiḥ /
pratyekaṃ hlādayāṃ cakre kulyevodyānapādapān // Ragh_12.3 //
tasyābhiṣekasaṃbhāraṃ kalpitaṃ krūraniścayā /
dūṣayām āsa kaikeyī śokoṣṇaiḥ pārthivāśrubhiḥ // Ragh_12.4 //
sā kilāśvāsitā caṇḍī bhartrā tatsaṃśrutau varau /
udvavāmendrasiktā bhūr bilamagnāv ivoragau // Ragh_12.5 //
tayoś caturdaśaikena rāmaṃ prāvrājayat samāḥ /
dvitīyena sutasyaicchad vaidhavyaikaphalāṃ śriyam // Ragh_12.6 //
pitrā dattāṃ rudan rāmaḥ prāṅ mahīṃ pratyapadyata /
paścād vanāya gaccheti tadājñāṃ mudito 'grahīt // Ragh_12.7 //
dadhato maṅgalakṣaume vasānasya ca valkale /
dadṛśur vismitās tasya mukharāgaṃ samaṃ janāḥ // Ragh_12.8 //
sa sītālakṣmaṇasakhaḥ satyād gurum alopayan /
viveśa daṇḍakāraṇyaṃ pratyekaṃ ca satāṃ manaḥ // Ragh_12.9 //
rājāpi tadviyogārtaḥ smṛtvā śāpaṃ svakarmajam /
śarīratyāgamātreṇa śuddhilābham amanyata // Ragh_12.10 //
viproṣitakumāraṃ tad (?)
rājyam astamiteśvaram /
randhrānveṣaṇadakṣāṇāṃ dviṣām āmiṣatāṃ yayau // Ragh_12.11 //
athānāthāḥ prakṛtayo mātṛbandhunivāsinam /
maulair ānāyayām āsur bhartaṃ stambhitāśrubhiḥ // Ragh_12.12 //
śrutvā tathāvidhaṃ mṛtyuṃ kaikeyītanayaḥ pituḥ /
mātur na kevalaṃ svasyāḥ śriyo 'py āsīt parāṅmukhaḥ // Ragh_12.13 //
sasainyaś cānvagād rāmaṃ darśitān āśramālayaiḥ /
tasya paśyan sasaumitrer udaśrur vasatidrumān // Ragh_12.14 //
citrakūṭavanasthaṃ ca kathitasvargatir guroḥ /
lakṣmyā nimantrayāṃ cakre tam anucchiṣṭasaṃpadā // Ragh_12.15 //
sa hi prathamaje tasminn akṛtaśrīparigrahe /
parivettāram ātmānaṃ mene svīkaraṇād bhuvaḥ // Ragh_12.16 //
tam aśakyam apākraṣṭuṃ nirdeśāt svargiṇaḥ pituḥ /
yayāce pāduke paścāt kartuṃ rājyādhidevate // Ragh_12.17 //
sa visṛṣṭas tathety uktvā bhrātrā naivāviśat purīm /
nandigrāmagatas tasya rājyaṃ nyāsam ivābhunak // Ragh_12.18 //
dṛḍhabhaktir iti jyeṣṭhe rājyatṛṣṇāparāṅmukhaḥ /
mātuḥ pāpasya śuddhyarthaṃ prāyaścittam ivākarot // Ragh_12.19 //
rāmo 'pi saha vaidehyā vane vanyena vartayan /
cacāra sānujaḥ śānto vṛddhekṣvākuvrataṃ yuvā // Ragh_12.20 //
prabhāvastambhitacchāyam āśritaḥ sa vanaspatim /
kadācid aṅke sītāyāḥ śiśye kiṃcid iva śramāt // Ragh_12.21 //
aindriḥ kila nakhais tasyā vidadāra stanau dvijaḥ /
priyopabhogacihneṣu paurobhāgyam ivācaran // Ragh_12.22 //
mṛgamāṃsaṃ tataḥ sītāṃ rakṣantīm ātape dhṛtam /
pakṣatuṇḍanakhāghātair babādhe vāyaso balāt // Ragh_12.22* //
tasminn āsthad iṣīkāstraṃ rāmo rāmāvabhodhitaḥ /
ātmānaṃ mumuce tasmād ekanetravyayena saḥ // Ragh_12.23 //
rāmas tv āsannadeśatvād bharatāgamanaṃ punaḥ /
āśaṅkyotsukasāraṅgāṃ citrakūṭasthalīṃ jahau // Ragh_12.24 //
prayayāv ātitheyeṣu vasann ṛṣikuleṣu saḥ /
dakṣiṇāṃ diśam ṛkṣeṣu vārṣikeṣv iva bhāskaraḥ // Ragh_12.25 //
babhau tam anugacchantī videhādhipateḥ sutā /
pratiṣiddhāpi kaikeyyā lakṣmīr iva guṇonmukhī // Ragh_12.26 //
anusūyātisṛṣṭena puṇyagandhena kānanam /
sā cakārāṅgarāgeṇa puṣpoccalita ṣaṭpadam // Ragh_12.27 //
saṃdhyābhrakapiṣas tatra virādho nāma rākṣasaḥ /
atiṣṭhan mārgam āvṛtya rāmasyendor iva grahaḥ // Ragh_12.28 //
sa jaharā tayor madhye maithilīṃ lokaśoṣaṇaḥ /
nabhonabhasyayor vṛṣṭim avagraha ivāntare // Ragh_12.29 //
taṃ viniṣpiṣya kākutsthau purā dūṣayati shtalīm /
gandhenāśucinā ceti vasudhāyāṃ nicakhnatuḥ // Ragh_12.30 //
pañcavaṭyāṃ tato rāmaḥ śāsanāt kumbhajanmanaḥ /
anapoṣhasthitis tasthau vindhyādriḥ prakṛtāv iva // Ragh_12.31 //
rāvaṇāvarajā tatra rāghavaṃ madanāturā /
abhipede nidāghārtā vyālīva malayadrumam // Ragh_12.32 //
sā sītāsaṃnidhāv eva taṃ vavre kathitānvayā /
atyārūḍho hi nārīṇām akālajño maobhavaḥ // Ragh_12.33 //
kalatravān ahaṃ bāle kanīyāṃsaṃ bhajasva me /
iti rāmo vṛṣasyantīṃ vṛṣaskandhaḥ śaśāsa tām // Ragh_12.34 //
jyeṣṭhābhigamanāt pūrvaṃ tenāpy anabhinanditā /
sābhūd rāmāśrayā bhūyo nadīvobhayakūlabhāk // Ragh_12.35 //
saṃrambhaṃ maithilīhāsaḥ kṣaṇaṃ saumyāṃ nināya tām /
nivātastimitāṃ velāṃ candrodaya ivodadheḥ // Ragh_12.36 //
phalam asyopahāsasya sadyaḥ prāpsyasi paśya mām /
mṛgyaḥ paribhavo vyāghryām ity avehi tvayā kṛtam // Ragh_12.37 //
ity uktvā maithilīṃ bhartur aṅke nirviśatīṃ bhayāt /
rūpaṃ śūrpaṇakhā-nāmnaḥ sadṛśaṃ pratyapadyata // Ragh_12.38 //
lakṣmaṇaḥ prathamaṃ śrutvā kokilāmañjubhāṣiṇīm /
śivāghorasvanāṃ paścād bubudhe vikṛteti tām // Ragh_12.39 //
parṇaśālām atha kṣipraṃ vidhṛtāsiḥ praviśya saḥ /
vairūpyapaunaruktyena bhīṣaṇāṃ tām ayojayat // Ragh_12.40 //
sā vakranakhadhāriṇyā veṇukarkaśaparvayā /
aṅkuśākārayāṅgulyā tāv atarjayad ambare // Ragh_12.41 //
prāpya cāśu jansthānaṃ kharādibhyas tathāvidham /
rāmopakramam ācakhyau rakṣaḥparibhavaṃ navam // Ragh_12.42 //
mukhāvayavalūṇāṃ tāṃ nairṛtā yat purodadhuḥ /
rāmābhiyāyināṃ teṣāṃ tad evābhūd amaṅgalam // Ragh_12.43 //
udāyudhān āpatatas tān dṛptān prekṣya rāghavaḥ /
nidadhe vijayāśaṃsāṃ cāpe sītāṃ ca lakṣmaṇe // Ragh_12.44 //
eko dāśarathī rāmo yātudhānāḥ sahasraśaḥ /
te tu yāvanta evājau tāvāṃś ca dadṛśe sa taiḥ // Ragh_12.45 //
asajjanena kākutsthaḥ prayuktam atha dūṣaṇam /
na cakṣame śubhācāraḥ sa dūṣaṇam ivātmanaḥ // Ragh_12.46 //
taṃ śaraiḥ pratijagrāha kharatiśirasau ca saḥ /
khramaśas te punas tasya cāpāt samam ivodyayuḥ // Ragh_12.47 //
tais trayāṇāṃ śitair bāṇair yathāpūrvaviśuddhibhiḥ /
āyur dehātigaiḥ pītaṃ rudhiraṃ tu patatribhiḥ // Ragh_12.48 //
tasmin rāmaśarotkṛtte bale mahati rakṣasām /
utthitaṃ dadṛśe 'nyac ca kabandhebhyo na kiṃcana // Ragh_12.49 //
sā bāṇavarṣiṇaṃ rāmaṃ yodhayitvā suradviṣām /
aprabodhāya suṣvāpa gṛdhracchāye varūthinī // Ragh_12.50 //
rāghavāstravidīrṇānāṃ rāvaṇaṃ prati rakṣasām /
teṣāṃ śūrpaṇakhaivaikā duṣpratvṛttiharābhavat // Ragh_12.51 //
nigrahāt svasur āptānāṃ vadhāc ca dhanadānujaḥ /
rāmeṇa nihataṃ mene padaṃ daśasu mūrdhasu // Ragh_12.52 //
rakṣasā mṛgarūpeṇa vañcayitvā sa rāghavau /
jaharā sītāṃ pakṣīndraprayāsakṣaṇavighnitaḥ // Ragh_12.53 //
tau sītānveṣiṇau gṛdhraṃ lūnapakṣam apaśyatām /
prāṇair daśarathaprīter anṛṇaṃ kaṇṭhavartibhiḥ // Ragh_12.54 //
sa rāvaṇahṛtāṃ tābhyāṃ vacasācaṣṭa maithilīm /
ātmanaḥ sumahat karma vraṇair āvedya saṃsthitaḥ // Ragh_12.55 //
tayos rāvaṇahṛtāṃ tābhyāṃ pitṛvyāpattiśokayoḥ /
pitarīvāgnisaṃskārāt parā vavṛtire kriyāḥ // Ragh_12.56 //
vadhanirdhūtaśāpasya kabandhasyopadeśataḥ /
mumūrcha sakhyaṃ rāmasya samānavyasane harau // Ragh_12.57 //
sa hatvā vālinaṃ vīras tatpade cirakāṅkṣite /
dhātoḥ sthāna ivādeśaṃ sugrīvaṃ saṃnyaveśayat // Ragh_12.58 //
itas tataś ca vaidehīm anveṣṭuṃ bhartṛcoditāḥ /
kapayaś cerur ārtasya rāmasyeva manorathāḥ // Ragh_12.59 //
pravṛttāv upalabdhāyāṃ tasyāḥ saṃpātidarśanāt /
mārutiḥ sāgaraṃ tīrṇaḥ saṃsāram iva nirmamaḥ // Ragh_12.60 //
dṛṣṭā vicinvatā tena laṅkāyāṃ rākṣasīvṛtā /
jānakī viṣavallībhiḥ parīteva mahauṣadhiḥ // Ragh_12.61 //
tasyai bhartur abhijñāmam aṅgulīyaṃ dadau kapiḥ /
pratyudgatam ivānuṣṇais tadānandāśrubhindubhiḥ // Ragh_12.62 //
nirvāpya priyasaṃdeśaiḥ sītām akṣavadhoddhataḥ /
sa dadāha purīṃ laṅkāṃ kṣaṇasoḍhārinigrahaḥ // Ragh_12.63 //
pratyabhijñānaratnaṃ ca rāmāyādarśayat kṛtī /
hṛdayaṃ svayam āyātaṃ vaidehyā iva mūrtimat // Ragh_12.64 //
sa prāpa hṛdayanyastamaṇiparśanimīlitaḥ /
apayodharasaṃsargaṃ priyāliṅgananirvṛtim // Ragh_12.65 //
śrutvā rāmaḥ priyodantaṃ mene tatsaṃgamotsukaḥ /
mahārṇavaparikṣepaṃ laṅkāyāḥ parikhālaghum // Ragh_12.66 //
sa pratasthe 'rināśāya harisainyair anudrutaḥ /
na kevalaṃ dharā-pṛṣṭhe vyomni saṃbādhavartibhiḥ // Ragh_12.67 //
nirviṣṭam udadheḥ kūle taṃ prapede vibhīṣaṇaḥ /
snehād rākṣasalakṣmyeva buddhim ādiśya coditaḥ // Ragh_12.68 //
tasmai niśācaraiśvaryaṃ pratiśuśrāva rāghavaḥ /
kāle khalu samārabdhāḥ phalaṃ badhnanti nītayaḥ // Ragh_12.69 //
sa setuṃ bandhayām āsa plavagair lavaṇāmbhasi /
rasātalād ivonmagnaṃ śeṣaṃ svapnāya śārṅgiṇaḥ // Ragh_12.70 //
tenottīrya pathā laṅkāṃ rodhayām āsa piṅgalaiḥ /
dvitīyaṃ hemaprākāraṃ kurvadbhir iva vānaraiḥ // Ragh_12.71 //
raṇaḥ pravavṛte tatra bhīmaḥ plavagarakṣasām /
digvijṛmbhitakākutsthapaulastyajayaghoṣaṇaḥ // Ragh_12.72 //
pādapāviddhaparighaḥ śilāniṣpiṣṭamudgaraḥ /
atiśastranakhanyāsaḥ śailarugṇa mataṅgajaḥ // Ragh_12.73 //
atha rāmaśiraśchedadarśanodbhrāntacetanām /
sītāṃ māyeti śaṃsantī trijaṭā samajīvayat // Ragh_12.74 //
kāmaṃ jīvati me nātha iti sā vijahau śucam /
prāṅ matvā satyam asyāntaṃ jīvitāsmīti lajjitā // Ragh_12.75 //
garuḍāpātaviśliṣṭameghanādāstrabandhanaḥ /
dāśarathyoḥ kṣaṇakleśaḥ svapnavṛtta ivābhavat // Ragh_12.76 //
tato bibheda paulastyaḥ śaktyā vakṣasi lakṣmaṇam /
rāmas tv anāhato 'py āsīd vidīrṇahṛdayaḥ śucā // Ragh_12.77 //
sa mārutisamānītamahauṣadhihatavyathaḥ /
laṅkāstrīṇāṃ punaś cakre vilāpācāryakaṃ śaraiḥ // Ragh_12.78 //
sa nādaṃ meghanādasya dhanuś cendrāyudhaprabham /
meghasyeva śaratkālo na kiṃcit paryaśeṣayat // Ragh_12.79 //
kleśena mahatā nidrāṃ tyājitaṃ raṇadurjayam /
rāvaṇaḥ preṣayām āsa yuddhāyānujam ātmanaḥ // Ragh_12.79A //
jaghāna sa tadādeśāt kapīn ugrān anekaśaḥ /
viveśa ca purīṃ laṅkāṃ samādāya harīśvaram // Ragh_12.79B //
kumbhakarṇaḥ kapīndreṇa tulyāvasthaḥ svasuḥ kṛtaḥ /
rurodha rāmaṃ śṛṅgīva ṭaṅkacchinnamanaḥśilaḥ // Ragh_12.80 //
akāle bodhito bhrātrā priyasvapno vṛthā bhavān /
rāmeṣubhir itīvāsau dīrghanidrāṃ praveśitaḥ // Ragh_12.81 //
itarāṇy api rakṣāṃsi petur vānarakoṭiṣu /
rajāṃsi samarotthāni racchoṇitanandīṣv iva // Ragh_12.82 //
niryayāv atha paulasthyaḥ punar yuddhāya mandirāt /
arāvaṇam arāmaṃ vā jagad adyeti niścitaḥ // Ragh_12.83 //
rāmaṃ padātim ālokya laṅkeṣaṃ ca varūthinam /
hariyugyaṃ rathaṃ tasmai parjighāya puraṃdaraḥ // Ragh_12.84 //
tam ādhūtadvajapaṭaṃ vyomagaṅgormivāyubhiḥ /
devasūtabhujālambī jaitram adhyāsta rāghavaḥ // Ragh_12.85 //
mātalis tasya māhendram āmumoca tanucchadam /
yatrotpaladadalaklaibyam astrāṇy āpuḥ suradviṣām // Ragh_12.86 //
anyonyadarśanaprāptavikramāvasaraṃ cirāt /
rāmarāvaṇayor yuddhaṃ caritārtham ivābhavat // Ragh_12.87 //
bhujamūrdhorubāhulyād eko 'pi dhandānujaḥ /
dadṛśe so 'yathāpūrvo mātṛvaṃśa iva sthitaḥ // Ragh_12.88 //
jetāraṃ lokapālānāṃ svamukhair arciteśvaram /
rāmas tulitakailāsam arātiṃ bahv amanyata // Ragh_12.89 //
tasya sphurati paulastyah sītāsaṃgamaśaṃsini /
nicakhānādhikakrodhaḥ śaraṃ savyetare bhuje // Ragh_12.90 //
rāvaṇasyāpi rāmāsto bhittvā hṛdayam āśugaḥ /
viveśa bhuvam ākhyātum uragebhya iva priyam // Ragh_12.91 //
vacasaiva tayor vākyam astram astreṇa nighnatoḥ /
anyonyajayasaṃrambho vavṛdhe vādinor iva // Ragh_12.92 //
vikramavyatihāreṇa astram astreṇa nighnatoḥ /
jayaśrīr antarā vedir mattavāraṇayor iva // Ragh_12.93 //
kṛtapratikṛtaprītais tayor muktāṃ surāsuraiḥ /
parasparaṃ śaravrātāḥ puṣpavṛṣṭiṃ na sehire // Ragh_12.94 //
ayaḥśaṅkucitāṃ rakṣaḥ śataghnīm atha śatrave /
hṛtāṃ vaivasvatasyeva kūṭaśālmalim akṣipat // Ragh_12.95 //
rāghavo ratham aprāptāṃ tām āśāṃ ca suradviṣām /
ardhacandramukhair bāṇaiś ciccheda kadalīsukham // Ragh_12.96 //
amoghaṃ saṃdadhe cāsmai dhanuṣy akeadhnurdharaḥ /
brāhmam astraṃ priyāśokaśalyaniṣkarṣaṇauṣadham // Ragh_12.97 //
tad vyomni daśadhā bhinnaṃ dadṛśe dīptimanmukham /
vapur mahoragasyeva karālaphaṇamaṇḍalam // Ragh_12.98 //
tena mantraprayuktena nimeṣārdhād apātayat /
sa rāvaṇaśiraḥpaṅktim ajñātavraṇavedanām // Ragh_12.99 //
bālārkapratimevāpsu vīcibhinnā patiṣyataḥ /
rarāja rakṣaḥkāyasya kaṇṭhacchedapraṃparā // Ragh_12.100 //
marutāṃ paśyatāṃ tasya śirāṃsi patitāny api /
mano nātiviśaśvāsa punaḥ saṃdhānaśaṅkinām // Ragh_12.101 //
atha madagurupakṣair lokapāladvipānām anugatam alivṛndair gaṇḍabhittīr vihāya /
upanatamaṇibandhe mūrdhni paulastyaśatroḥ surabhi suravimuktaṃ puṣpavarṣaṃ papāta // Ragh_12.102 //
yantā hareḥ sapadi saṃhṛtakārmukajyam āpṛcchya rāghavam anuṣṭhitadevakāryam /
nāmāṅkarāvaṇaśarāṅkitaketuyaṣṭim ūrdhvaṃ rathaṃ harisahasrayujaṃ nināya // Ragh_12.103 //
raghupatir api jātavedoviśuddhāṃ pragṛhya priyāṃ priyasuhṛdi vibhīṣaṇe saṃgamayya śriyaṃ vairiṇaḥ /
ravisutasahitena tenānuyātaḥ sasaumitriṇā bhujavijitavimānaratnādhirūḍhaḥ pratasthe purīm // Ragh_12.104 //
athāmanaḥ śabdaguṇaṃ guṇajñaḥ padaṃ vimānena vigāhamānaḥ /
ratnākaraṃ vīkṣya mithaḥ sa jāyāṃ rāmābhidhāno harir ity uvāca // Ragh_13.1 //
vaidehi paśy' ā malayād vibhaktaṃ matsetunā phenilam amburāśim /
chāyāpatheneva śaratprasannam ākāśam āviṣkṛtacārutāram // Ragh_13.2 //
guror yiyakṣoḥ kapilena medhye rasātalaṃ saṃkramite turaṃge /
tadartham urvīm avadārayadbhiḥ pūrvaiḥ kilāyaṃ parivardhito naḥ // Ragh_13.3 //
garbhaṃ dadhaty arkamarīcayo 'smād vivṛddhim atrāśnuvate vasūni /
abindhanaṃ vahnim asau bibharti prahlādanaṃ jyotir ajany anena // Ragh_13.4 //
tāṃ tām avasthāṃ pratipadyamānaṃ sthitaṃ daśa vyāpya diśo mahimnā /
viṣṇor ivāsyānavadhāraṇīyam īdṛktayā rūpam iyattayā vā // Ragh_13.5 //
nābhiprarūḍhāmburuhāsanena saṃstūyamānaḥ prathamena dhātrā /
amuṃ yugāntocitayogandiraḥ saṃhṛtya lokān puruṣo 'dhiśete // Ragh_13.6 //
pakṣacchidā gotrabhidāttagandhāḥ śaraṇyam enaṃ śataśo mahīdhrāḥ /
nṛpā ivopaplavinaḥ parebhyo dharmottaraṃ madhyamam āśrayante // Ragh_13.7 //
rasātalād ādibhavena puṃsā bhuvaḥ prayuktodvahanakriyāyāḥ /
asyāccham ambhaḥ pralayapravṛddhaṃ muhūrtavaktrāvaraṇaṃ babhūva // Ragh_13.8 //
mukhārpaṇeṣu prakṛtipragalbhāḥ svayaṃ taraṅgādharadānadakṣaḥ /
ananyasāmānyakalatravṛttiḥ pibaty asau pāyayate ca sindhūḥ // Ragh_13.9 //
sasattvam ādāya nadīmukhāmbhaḥ saṃmīlayanto vivṛtānanatvāt /
amī śirobhis timayaḥ sarandhrair ūrdhvaṃ vitanvanti jalapravāhān // Ragh_13.10 //
mātaṅganakraiḥ sahasotpatadbhir bhinnān dvidhā paśya samudraphenān /
kapolasaṃsarpitayā ya eṣāṃ vrajanti karṇa kṣaṇacāmaratvam // Ragh_13.11 //
velānilāya prasṛtā bhujaṃgā mahormivisphūrjathunirviśeṣāḥ /
sūryāṃśusaṃparkasamṛddharāgair vyajyanta ete maṇibhiḥ phaṇasthaiḥ // Ragh_13.12 //
tavādharasparadhiṣu vidrumeṣu paryastam etat sahasormivegāt /
ūrdhvāṅkuraprotamukhaṃ kathaṃcit kleśad apakrāmati śaṅkhayūtham // Ragh_13.13 //
pravṛttamātreṇa payāṃsi pātum āvartavegād bhramatā ghanena /
ābhāti bhūyiṣṭham ayaṃ samudraḥ pramathyamāno giriṇeva bhūyaḥ // Ragh_13.14 //
dūrād ayaścakranibhasya tanvī tamālatālīvanarājinīlā /
ābhāti velā lavaṇāmburāśer dhārānibaddheva kalaṅkalekhā // Ragh_13.15 //
velānilaḥ ketakareṇubhis te saṃbhāvayaty ānanam āyatākṣi /
mām akṣamaṃ maṇḍanakālahāner vettīva bimbādharabaddhatṛṣṇam // Ragh_13.16 //
ete vayaṃ saikatabhinnaśuktiparyastamuktāpaṭalaṃ payodheḥ /
prāptā muhūrtena vimānavegāt kūlaṃ phalāvarjitapūgamālam // Ragh_13.17 //
kuruṣva tāvat karabhoru paścānmārge mṛgaprekṣiṇi dṛṣtipātam /
eṣā vidūrībhavataḥ samudrāt sakānanā niṣpatatīva bhūmiḥ // Ragh_13.18 //
kvacit pathā saṃcarate surāṇāṃ kvacid ghanānāṃ patatāṃ kvacic ca /
yathāvidho me manso 'bhilāṣaḥ pravartate paśya tathā vimānam // Ragh_13.19 //
asau mahendradvipadānagandhī trimārgagāvīcivimardaśītaḥ /
ākāśavāyur dinayauvanotthān ācāmati svedalavān mukhe te // Ragh_13.20 //
kareṇa vātāyanalambitena spṛṣṭas tvayā caṇḍi kutūhalinyā /
āmuñcatīvābharaṇaṃ dvitīyam udbhinnavidyudvalayo ghanas te // Ragh_13.21 //
amī janasthānam apoḍhavighnaṃ matvā samārabdhanavoṭajāni /
adhyāsate cīrabhṛto yathāsvaṃ cirojjhitāny āśramamaṇḍalāni // Ragh_13.22 //
saiṣā sthalī yatra vicinvatā tvāṃ bhraṣṭaṃ mayā nūpuram ekam urvyām /
adṛśyata tvaccaraṇāravindaviśleṣaduḥkhād iva baddhamaunam // Ragh_13.23 //
tvaṃ rakṣasā bhīru yato 'panītā taṃ mārgam etāḥ kṛpayā latā me /
adarśayan vaktum aśaknuvatyaḥ śākhābhir āvarjitapallavābhiḥ // Ragh_13.24 //
mṛgyaś ca darbhāṅkuranirvyapekṣās tavāgatijñaṃ samabodhayan mām /
vyāpārayantyo diśi dakṣiṇasyām utpakṣmarājīni vilocanāni // Ragh_13.25 //
etad girer mālayavataḥ purastād āvirbhavaty ambarlekhi śṛṅgam /
navaṃ yatra ghanair mayā ca tvadviprayogāśru samaṃ visṛṣṭam // Ragh_13.26 //
gandhaś ca dhārāhatapalvalānāṃ kādambam ardhodgatakesaraṃ ca /
snigdhāś ca kekāḥ śikhināṃ babhūvur yasmin asahyāni vinā tvayā me // Ragh_13.27 //
pūrvānubhūtaṃ smaratā ca yatra kampottaraṃ bhīru tavopagūḍham /
guhāvisārīṇy ativāhitāni mayā kathaṃcid ghanagarjitāni // Ragh_13.28 //
āsārasiktakṣitibāṣpayogān mām akṣiṇod yatra vibhinnakośaiḥ /
viḍambyamānā navakandalais te vivāhadhūmāruṇalocanaśrīḥ // Ragh_13.29 //
upāntavānīravanopagūdhāny ālakṣyapāriplavasārasāni /
dūrāvatīrṇā pibatīva khedād amūni pampāsalilāni dṛṣṭiḥ // Ragh_13.30 //
atrāviyuktāni rathāṅganāmnām anyonyadattotpalakesarāṇi /
dvandvāni dūrāntaravartinā te mayā priye saspṛham īkṣitāni // Ragh_13.31 //
imāṃ tatāśokalatāṃ ca tanvīṃ stanābhirāmastabakābhinamrām /
tvatprāptibuddhyā pariripsamānaḥ saumitriṇā sāsram ahaṃ niṣiddhaḥ // Ragh_13.32 //
amūr vimānāntaralambinīnāṃ śrutvā svanaṃ kāñcanakiṅkiṇīnām /
pratyudvrajantīva kham utpatantyo godāvarīsārasapaṅktayas tvām // Ragh_13.33 //
eṣā tvayā peśalamadhyayāpi ghaṭāmbusaṃvardhitabālacūtā /
āhlādayaty unmukhakṛṣṇasārā dṛṣṭa cirāt pañcavaṭī mano me // Ragh_13.34 //
atrānugodaṃ mṛgayānivṛttas taraṅgavātema vinītakhedaḥ /
rahas tvadutsaṅganiṣaṇṇamūrdhā smarāmi vānīragṛheṣu suptaḥ // Ragh_13.35 //
bhrūbheda mātreṇa padān maghonaḥ prabhraṃśayāṃ yo nahuṣaṃ cakāra /
tasyāvilāmbhaḥpariśuddhihetor bhaumo muneḥ sthānaparigraho 'yam // Ragh_13.36 //
tretāgnidhūmāgram anindyakīrtes tasyedam ākrāntavimānamārgam /
ghrātvā havirgandhi rajovimuktaḥ samaśnute me laghimānam ātmā // Ragh_13.37 //
etan muner mānini śātakarṇeḥ pañcāpsaro nāma vihāravāri /
ābhāti paryantavanaṃ vidūrān meghāntarālakṣyam ivendubimbam // Ragh_13.38 //
purā sa darbhāṅkuramātravṛttiś caran mṛgaiḥ sārdham ṛṣir maghonā /
samādhibhītena kilopanītaḥ pañcāpsaroyauvanakūṭabhandham // Ragh_13.39 //
tasyāyam antarhitasaudhabhājaḥ prasaktasaṃgītamṛdaṅgaghoṣaḥ /
viyadgataḥ puṣpakacandraśālāḥ kṣaṇaṃ pratiṣrunmukharāḥ karoti // Ragh_13.40 //
havirbhujām edhavatāṃ caturṇāṃ madhye lalāṭaṃtapasaptasaptiḥ /
asau tapasyaty aparas tapasvī nāmnā sutīkṣṇaś caritena dāntaḥ // Ragh_13.41 //
amuṃ sahāsaprahitekṣaṇāni vyājārdhasaṃdarśitamekhalāni /
nālaṃ vikartuṃ janitendraśaṅkaṃ surāṅganāvibhramaceṣṭitāni // Ragh_13.42 //
eṣo 'kṣamālāvalayaṃ mṛgāṇāṃ kaṇḍūyitāraṃ kuśasūcilāvam /
sabhājane me bhujam ūrdhvabāhuḥ savyetaraṃ prādhvam itaḥ prayuṅkte // Ragh_13.43 //
vācaṃyamatvāt praṇatiṃ mamaiṣa kampena kiṃcit pratigṛhya mūrdhnaḥ /
dṛṣṭiṃ vimānavyavadhānamuktāṃ punaḥ sahasrāciṣi saṃnidhatte // Ragh_13.44 //
adaḥ śaraṇyaṃ śarabhaṅganāmnas tapovanaṃ pāvanam āhitāgneḥ /
cirāya saṃtarpya samidhir agniṃ yo mantrapūtāṃ tanum apy ahauṣīt // Ragh_13.45 //
chāyāvinītādhvapariśrameṣu bhūyiṣṭhasaṃbhāvyaphaleṣv amīṣu /
tasyātithīnām adhunā saparyā sthitā suputreṣv iva pādapeṣu // Ragh_13.46 //
dhārāsvanodgāridarīmukho 'sau śṛṅgāgralagnāmbudavaprapaṅkaḥ /
badhnāti me bandhuragātri cakṣur dṛptaḥ kakudmān iva citrakūṭaḥ // Ragh_13.47 //
eṣā prasannastimitapravāhā sarid vidūrāntarabhāvatanvī /
mandākinī bhāti nagopakaṇṭhe muktāvalī kaṇṭhagateva bhūmeḥ // Ragh_13.48 //
ayaṃ sujāto 'nugiraṃ tamālaḥ pravālam ādāya sugandhi yasya /
karṇārpiten' T ākaravaṃ kapolam apārthyakālāgurupattralekham Vt // Ragh_13.49 //
anigrahatrāsavinītasattvam apuṣpaliṅgāt phalabandhivṛkṣam /
vanaṃ tapaḥsādhanam etad atrer āviṣkṛtodagrataraprabhāvam // Ragh_13.50 //
atrābhiṣekāya tapodhanānāṃ saptarśihastoddhṛtahemapadmām /
pravartayām āsa kil' ānusūyā trisrotasaṃ tryambakamaulimālām // Ragh_13.51 //
vīrāsanair dhyānajuṣām ṛṣīnām amī samādhyāsitavedimadhyāḥ /
nivātaniṣkampatayā vibhānti yogādhirūḍhā iva śākhino 'pi // Ragh_13.52 //
tvayā purastād upayācito yaḥ so 'yaṃ vaṭaḥ śyāma iti pratītaḥ /
rāśir maṇīnām iva gāruḍānāṃ sapadmarāgaḥ phalito vibhāti // Ragh_13.53 //
kvacit prabhā cāndramasī tamobhiś muktāmayī yaṣṭir ivānuviddhā /
anyatra mālā sitapaṅkajānām indīvarair utkhacitāntareva // Ragh_13.54 //
kvacit khagānāṃ priyamānasānāṃ kādambasaṃsargavatīva /
anyatra śubhrā śaradabhralekhā bhaktir bhuvaś candanakalpiteva // Ragh_13.55 //
kvacit prabhā cāndramasī tamobhiś chāyāvilīnaiḥ śabalīkṛteva /
anyatra śubhrā śaradabhralekhā randhreṣv ivālakṣyanabhaḥpradeśā // Ragh_13.56 //
kvacic ca kṛṣṇoragabhūṣaṇeva bhasmāṅgarāgā tanur īśvarasya /
paśyānavadyāṅgi vibhāti gaṅgā bhinnapravāhā yamunātaraṅgaiḥ // Ragh_13.57 //
tamisrayā śubhraniśeva bhinnā kundasrag indīvaramālayeva /
kṛttir hareḥ kṛṣṇamṛgatvaceva bhūtiḥ smarārer iva kaṇṭhabhāsā // Ragh_13.57A //
dṛśyārdhayā śāradameghalekhā nirdhūtanistriṃśarucā viśeva /
gavākṣakālāgurudhūmarājyā harmyasthalīlepasudhā naveva // Ragh_13.57B //
tuṣārasaṃghātaśilā himādrer jātyāñjanaprastaraśobhayeva /
patatriṇāṃ manasagocarāṇāṃ T śreṇīva kādambavihaṃgapaṅktyā // Ragh_13.57C //
nitāntaśuddhasphuṭikāśayogād vaiḍūryakāntyā raśanāvalīva /
gaṅgā raver ātmajayā sametā puṣpyaty udāraṃ parabhāgalekhā // Ragh_13.57D //
samudrapatnyor jalasaṃnipāte pūtātmanām atra kilābhiṣekāt /
tattvāvabodhena vināpi bhūyas tanutyajāṃ nāsti śarīrabandhaḥ // Ragh_13.58 //
puraṃ niṣādādhipater idaṃ tad yasmin mayā maulimaṇiṃ vihāya /
jaṭāsu baddhāsv arudat sumantraḥ kaikeyi kāmāḥ phalitās taveti // Ragh_13.59 //
payodharaiḥ puṇyajanāṅganānāṃ nirviṣṭahemāmbujareṇu yasyāḥ /
brāhmaṃ saraḥ kāraṇam āptavāco buddher ivāvyaktam udāharanti // Ragh_13.60 //
jalāni yā tīranikhātayūpā vahaty ayodhyām anu rājadhānīm /
turaṃgamedhāvabhṛtavatīrṇair ikṣvākubhiḥ puṇyatarīkṛtāni // Ragh_13.61 //
yāṃ saikatotsaṅgasukhocitānāṃ prājyaiḥ payobhiḥ parivardhitānām /
sāmānyadhātrīm iva mānasaṃ me saṃbhāvayaty uttarakosalānām // Ragh_13.62 //
seyaṃ madīyā jananīva tena mānyena rājñā sarayūr viyuktā /
dūre vasantaṃ śiśirānilair māṃ taraṅgahastair upagūhatīva // Ragh_13.63 //
viraktasaṃdhyākapiśaṃ purastād yato rajaḥ pārthivam ujjihīte /
śaṅke hanūmatkathitapravṛttiḥ pratyudgato māṃ bharataḥ sasainyaḥ // Ragh_13.64 //
addhā śriyaṃ pālitasaṃgarāya pratyarpayiṣyaty anaghāṃ sa sādhuḥ /
hatvā nivṛttāya mṛdhe kharādīn saṃrakṣitāṃ tvām iva lakṣmaṇo me // Ragh_13.65 //
asau puraskṛtya guruṃ padātiḥ paścādavasthāpitavāhinīkaḥ /
vṛddhair amātyaiḥ saha cīravāsā mām arghyapāṇir bharato 'bhyupaiti // Ragh_13.66 //
pitrā nisṛṣṭāṃ madapekṣayā yaḥ śriyaṃ yuvāpy aṅkagatām abhoktā /
iyanti varṣāṇi tayā sahogram abhyasyatīva vratam āsidhāram // Ragh_13.67 //
etāvad uktavati dāśarathau tadīyām icchāṃ vimānam adhidevatayā viditvā /
dyotiṣpathād avatatāra savismayābhir udvīkṣitaṃ prakṛtibhir bharatānugābhiḥ // Ragh_13.68 //
tasmāt puraḥsaravibhīṣaṇadarśitena sevāvicakṣaṇaharīśvaradattahastaḥ /
yānād avātarad adūramahītalena mārgeṇa bhaṅgiracitasphaṭikena rāmaḥ // Ragh_13.69 //
ikṣvākuvaṃśagurave prayataḥ praṇamya sa bhrātaraṃ bharatam arghyaparigrahānte /
paryaśrur asvajata mūrdhani copajaghrau tadbhaktyapoḍhapitṛrāhyamahābhiṣeke // Ragh_13.70 //
śmaśrupravṛddhijanitānanavikriyāṃś ca plakṣān prarohajaṭilān iva mantrivṛddhān /
anvagrahīt praṇamataḥ śubhadṛṣṭipātair vārttānuyogamadhurākṣarayā ca vācā // Ragh_13.71 //
durjātabandhur ayam ṛkṣaharīśvaro me paulastya eṣa samareṣu puraḥ prahartā /
ity ādṛtena kathitau raghunandanena vyutkramya lakṣmaṇam ubhau bharato vavande // Ragh_13.72 //
saumitriṇā tadanu saṃsasṛje sa cainam utthāpya namraśirasaṃ bhṛśam āliniṅga /
rūḍhendrajitpraharaṇavraṇakarkaśena kliśyann ivāsya bhujamadhyam uraḥsthalena // Ragh_13.73 //
rāmājñayā haricamūpatayas tadānīṃ kṛtvā manuṣyavapur āruruhur gajendrān /
teṣu kṣaratsu bahudhā madavāridhārāḥ śailādhirohaṇasukhāny upalebhire te // Ragh_13.74 //
sānuplavaḥ prabhur api kṣaṇadācarāṇāṃ bheje rathān daśarathaprabhavānuśiṣṭaḥ /
māyāvikalparacitair api ye tadīyair na syandanais tulitakṛtrimabhaktiśobhāḥ // Ragh_13.75 //
bhūyas tato raghupatir vilasatpatākam adhyāsta kāmagati sāvarajo vimānam /
doṣātanaṃ budhabṛhaspatiyogadṛśyas tārāpatis taralavidyud iv'ābhravṛndam // Ragh_13.76 //
tatreśvareṇa jagatāṃ pralayād ivorvīṃ varṣātyayena rucam abhraghanād ivendoḥ /
rāmeṇa maithilasutāṃ daśakaṇṭhakṛcchrāt pratyuddhṛtāṃ dhṛtimatīṃ bharato vavande // Ragh_13.77 //
laṅkeśvarapraṇatibhaṅgadṛḍhavrataṃ tad (?)
vandyaṃ yugaṃ caraṇayor janakātmajāyāḥ /
jyeṣṭhānuvṛttijaṭilaṃ ca śiro 'sya sādhor anyonyapāvanam abhūd ubhayaṃ sametya // Ragh_13.78 //
krośārdhaṃ prakṛtipuraḥsareṇa gatvā kākutsthaḥ stimitajavena puṣpakeṇa /
śatrughnaprativihitopakāryam āryaḥ sāketopavanam udāram adhyuvāsa // Ragh_13.79 //
uttiṣṭha vatse nanu sānujo 'sau daśāntaraṃ tatra samaṃ prapanne /
apaśyatāṃ dāśarathī jananyau chedād ivopaghnataror vratatyau // Ragh_14.1 //
ubhāv ubhābhyāṃ praṇatau hatārī yathākramaṃ vikramaśobhinau tau /
vispaṣṭam asrāndhatayā na dṛṣṭau jñātau sutasparśasukhopalambhāt // Ragh_14.2 //
ānandajaḥ śokajam aśru bāṣpas tayor aśītaṃ śiśiro bibheda /
gaṅgāsarayvor jalam uṣṇatpataṃ himādrinisyanda ivāvatīrṇaḥ // Ragh_14.3 //
te putrayor nairṛtaśastramārgān ārdrān ivāṅge sadayaṃ spṛśantyau /
apīpsitaṃ kṣatrakulāṅganānāṃ na vīrasūśabdam akāmayetām // Ragh_14.4 //
kleśāvahā bhartur alakṣaṇāhaṃ sīteti nāma svam udīrayantī /
svargapratiṣṭhasya guror mahiṣyāv abhaktibhedena vadhūr vavande // Ragh_14.5 //
uttiṣṭha vatse nanu sānujo 'sau vṛttena bhartā śucinā tavaiva /
kṛcchraṃ mahat tīrṇa iti priyārhāṃ tām ūcatus te priyam apy amithyā // Ragh_14.6 //
athābhiṣekaṃ raghuvaṃśaketoḥ prārabdham ānandajalair jananyoḥ /
nirvartayām āsur amātyavṛddhās tīrthāhṛtaiḥ kāñcanakumbhatoyaiḥ // Ragh_14.7 //
saritsamudrān sarasīś ca gatvā rakṣaḥkapīndrair upapāditāni /
tasyāpatan mūrdhni jalāni jiṣṇor vindhyasya meghaprabhavā ivāpaḥ // Ragh_14.8 //
tapasviveṣakriyayāpi tāvad yaḥ prekṣaṇīyaḥ sutarāṃ babhūva /
rājendranepathyavidhānaśobhā rasyoditāsīt punaruktadoṣā // Ragh_14.9 //
sa maularakṣoharimiśrasainyas tūryasvanānanditapauravargaḥ /
viveṣa saudhodgatalājavarṣām uttoraṇām anvayarājadhānīm // Ragh_14.10 //
saumitriṇā sāvarajena mandam ādhūtavālavyajano rathasthaḥ /
dhṛtātapatro bharatena sākṣād upāyasaṃghāta iva pravṛddhaḥ // Ragh_14.11 //
prāsādakālāgurudhūmarājis tasyāḥ puro vāyuvaśena bhinnā /
vanān nivṛttena raghūdvahena muktā svayaṃ veṇir ivābhāse // Ragh_14.12 //
śvaśrūjanānuṣṭhitacāruveṣāṃ karṇīrathasthāṃ raghuvīrapatnīm /
prāsādavātāyanadṛśyabandhaiḥ sāketanāryo 'ñjalibhiḥ praṇemuḥ // Ragh_14.13 //
sphuratprabhāmaṇḍalam ānusūyaṃ sā bibhratī śāśvatam aṅgarāgam /
rarāja śuddheti punaḥ svapuryai saṃdarśita vahnigateva bhartrā // Ragh_14.14 //
veśmāni rāmaḥ paribarhavanti viśrāṇya sauhārdhanidhiḥ suhṛdbyaḥ /
bāṣpāyamāṇo balimanniketam ālekhyaśeṣasya pitur viveśa // Ragh_14.15 //
kṛtāñjalis tatra yad amba satyān nābhraśyata svargaphalād gurur naḥ /
tac cintyamānaṃ sukṛtaṃ taveti jahāra lajjāṃ bharatasya mātuḥ // Ragh_14.16 //
tathā ca sugrīvavibhīśaṇādīn upācarat kṛtrimasaṃvidhābhiḥ /
saṃkalpamātroditasiddhayas te krāntā yathā cetasi vismayena // Ragh_14.17 //
sabhājanāyopagatān sa divyān munīn puraskṛtya hatasya śatroḥ /
śuśrāva tebhyaḥ prabhavādi vṛttaṃ svavikrame gauravam ādadhānam // Ragh_14.18 //
pratiprayāteṣu tapodhaneṣu sukhād avijñātagatārdhamāsān /
sītāsvahastopahṛtāgryapūjān rakṣaḥkapīndrān visasarja rāmaḥ // Ragh_14.19 //
tac cātmacintāsulabhaṃ vimānaṃ hṛtaṃ surāreḥ saha jīvitena /
kailāsanāthodvahanāya bhūyaḥ puṣpaṃ divaḥ puṣpakam anvamaṃsta // Ragh_14.20 //
pitur niyogād vanavāsam evaṃ nistīrya rāmaḥ pratipannarājyaḥ /
dharmārthakāmeṣu samāṃ prapede yathā tathaivāvarajeṣu vṛttim // Ragh_14.21 //
sarvāsu mātṛṣv api vatsalatvāt sa nirviśeṣapratipattir āsīt /
ṣaḍānanāpītapayodharāsu netā camūnām iva kṛttikāsu // Ragh_14.22 //
tenārthavāṃl lobhaparāṅmukhena tena ghnatā vighnabhayaṃ kriyāvān /
tenāsa lokaḥ pitṛmān vinetrā tenaiva śokāpanudena putrī // Ragh_14.23 //
sa paurakāryāṇi samīkṣya kāle reme videhādhipater duhitrā /
upasthitaś cāru vapus tadīyaṃ kṛtvopabhogotsukayeva lakṣmyā // Ragh_14.24 //
tayor yathāprārthitam indriyārthān āseduṣoḥ sadmasu citravatsu /
prāptāni duḥkhāny api daṇḍakeṣu saṃcintyamānāni sukhāny abhūvan // Ragh_14.25 //
athādhikasnigdhavilocanena mukhena sītā śarapāṇḍureṇa /
ānandayitrī pariṇetur āsīd anakṣaravyañjitadohadena // Ragh_14.26 //
tām aṅkam āropya kṛśāṅgayaṣṭiṃ varṇāntarākrāntapayodharāgrām /
vilajjamānāṃ rahasi pratītaḥ prapraccha rāmāṃ ramaṇo 'bhilāṣam // Ragh_14.27 //
sā daṣṭanīvārabalīnihiṃsraiḥ saṃbaddha vaikhānasakanyakāni /
iyeṣa bhūyaḥ kuśavanti gantuṃ bhāgīrathītīratapovanāni // Ragh_14.28 //
tasyai pratiśrutya raghupravīras tad (?)
īpsitaṃ pārśvacarānuyātaḥ /
ālokayiṣyan muditām ayodhyāṃ prāsādam abhraṃliham āruroha // Ragh_14.29 //
ṛddhāpaṇaṃ rājapathaṃ sa paśyan vigāhyamānāṃ sarayūṃ ca naubhiḥ /
vilāsibhiś cādhyuṣitāni pauraiḥ puropakaṇṭhopavanāni reme // Ragh_14.30 //
sa kiṃvadantīṃ vadatāṃ purogaḥ svaṛttam uddiśya viśuddhavṛttaḥ /
sarpādhirājorubhujo 'pasarpaṃ papraccha bhadraṃ vijitāribhadraḥ // Ragh_14.31 //
nirbandhapṛṣṭaḥ sa jagāda sarvaṃ stuvanti paurāś caritaṃ tvadīyam /
anyatra rakṣobhavanoṣitāyāḥ parigrahān mānavadeva devyāḥ // Ragh_14.32 //
kalatranindāguruṇā kilaivam abhyāhataṃ kīrtiviparyayeṇa /
ayoghanenāya ivābhitaptaṃ vaidehibandhor hṛdayaṃ vidadre // Ragh_14.33 //
kim ātmanirvādakathām upekṣe jāyām adoṣām uta saṃtyajāmi /
ity ekapakṣāśrayaviklavatvād āsīt sa dolācalacittavṛttiḥ // Ragh_14.34 //
niścitya cānanyanivṛtti vācyaṃ tyāgena patnyāḥ parimārṣṭum aicchat /
api svadehāt kim utendriyārthād yaśodhanānāṃ hi yaśo garīyaḥ // Ragh_14.35 //
sa saṃnipātyāvarajān hataujās tadvikriyādarśanaluptaharṣān /
kaulīnam ātmāśrayam ācacakṣe tebhyaḥ punaś cedam uvāca vākyam // Ragh_14.36 //
rājarṣivaṃśasya raviprasūter upasthitaḥ paśyata kīdṛśo 'yam /
mattaḥ sadācāraśuceḥ kalaṅkaḥ payodavātād iva darpaṇasya // Ragh_14.37 //
paureṣu so 'haṃ vahulībhavantam apāṃ taraṅgeṣv iva tailabindum /
soḍhuṃ na tatpūrvam avarṇam īśe ālānikaṃ sthāṇum iva dviependraḥ // Ragh_14.38 //
tasyāpanodāya phalapravṛttāv upasthitāyām api nirvyapekṣaḥ /
tyakṣyāmi vaidehasutāṃ purastāt samudranemiṃ pitur ājñayeva // Ragh_14.39 //
avaimi cainām anagheti kiṃ tu lokāpavādo balavān mato me /
chāyā hi bhūmeḥ śaśino malatvenāropitā śuddhimataḥ prajābhiḥ // Ragh_14.40 //
rakṣovadhānto na ca me prayāso vyarthaḥ sa vairapratimocanāya /
amarṣaṇaḥ śoṇitakāṅkṣayā kiṃ padā spṛśantaṃ daśati dvijihvaḥ // Ragh_14.41 //
tad eṣa sargaḥ karuṇārdracittair na me bhavadbhiḥ pratiṣedhanīyaḥ /
yady arthitā nirhṛtavācyaśalyān prāṇān mayā dhārayituṃ ciraṃ vaḥ // Ragh_14.42 //
ity uktavantaṃ janakātmajāyāṃ nitāntarūkṣābhiniveśam īśam /
na kaścana bhrātṛṣu teṣu śakto niṣeddhum āsīd anuvartituṃ vā // Ragh_14.43 //
sa lakṣmaṇaṃ lakṣmaṇapūrvajanmā vilokya lokatrayagītakīrtiḥ /
saumyeti cābhāṣya yathārthabhāṣī sthitaṃ nideśe pṛthag ādideśa // Ragh_14.44 //
prajāvatī dohadaśaṃsinī te tapovaneṣu spṛhayālur eva /
saumyeti cābhāṣya yathārthabhāṣī prāpayya vālmīkipadaṃ tyajainām // Ragh_14.45 //
sa śuśruvān mātari bhārgaveṇa pitur niyogāt prahṛtam dviṣadvat /
pratyagrahīd agrajaśāsanaṃ tad ājñā gurūṇāṃ hy avicāraṇīyā // Ragh_14.46 //
athānukūlaśravaṇapratītām atrasnubhir yuktadhuraṃ turaṃgaiḥ /
rathaṃ sumantra pratipannaraśmim āropya vaidehasutāṃ pratasthe // Ragh_14.47 //
sā nīyamānā rucirān pradeśān priyaṃkaro me priya ity anandat /
nābuddha kalpadrumatāṃ vihāya jātaṃ tam ātmany asipattravṛkṣam // Ragh_14.48 //
jugūha tasyāḥ pathi lakṣmaṇo yat savyetareṇa sphuratā tad akṣṇā /
ākhyātam asyai guru bhāvi duḥkham atyantaluptapriyadarśanena // Ragh_14.49 //
sā durnimittopagatād viṣādāt sadyaḥ parimlānamukhāravindā /
rājñaḥ śivaṃ sāvarajasya bhūyād ity āśaśaṃse karaṇair abāhyaiḥ // Ragh_14.50 //
guror niyogād vanitāṃ vanānte sādhvīṃ sumitrātanayo vihāsyan /
avāryatevotthitavīcihastair jahnor duhitrā shitayā purastāt // Ragh_14.51 //
rathāt sa yantrā nigṛhītavāhāt tāṃ bhrātṛhyāyāṃ puline 'vatārya /
gaṅgāṃ niṣādāhṛtanauviśeṣas tatāra saṃdhām iva satyasaṃdhaḥ // Ragh_14.52 //
atha vyavasthāpitavāk kathaṃcit saumitrir antargatabāṣpakaṇṭhaḥ /
autpātiko megha ivāśmavarṣaṃ mahīpateḥ śāsanam ujjagāra // Ragh_14.53 //
tato 'bhiṣaṅgānilavipraviddhā prabhraśyamānābharaṇasprasūnā /
svamūrtilābhaprakṛtiṃ dharitrīṃ lateva sītā sahasā jagāma // Ragh_14.54 //
ikṣvākuvaṃśaprabhavaḥ kathaṃ tvāṃ tyajed akasmāt patir āryavṛttaḥ /
iti kṣitiḥ saṃśayiteva tasyai dadau praveśaṃ jananī na tāvat // Ragh_14.55 //
sā luptasaṃjñā na viveda duḥkhaṃ pratyāgatāsuḥ samatapyatāntaḥ /
tasyāḥ sumitrātmajayatnalabdho mohād abhūt kaṣṭataraḥ prabodhaḥ // Ragh_14.56 //
na cāvadad bhartur avarṇam āryā nirākariṣṇor vṛjinād ṛte 'pi /
ātmānam eva sthiraduḥkhabājaṃ punaḥ punar duṣkṛtinaṃ nininda // Ragh_14.57 //
āśvāsya rāmāvarajaḥ satīṃ tām ākhyātavālmīkiniketamārgaḥ /
nighnasya me bhartṛnideśaraukṣyaṃ devi kṣamasveti babhūva namraḥ // Ragh_14.58 //
sītā samutthāpya jagāda vākyaṃ prītāsmi te saumyacirāya jīva /
viḍaujasā viṣṇur ivāgrajena bhrātrā yad itthaṃ paravān asi tvam // Ragh_14.59 //
śvaśrūjanaṃ sarvam anukrameṇa vijñāpaya prāpitamatpraṇāmaḥ /
prajāniśekaṃ mayi vartamānaṃ sūnor anudhyāyata cetaseti // Ragh_14.60 //
vācyas tvayā madvacanāt sa rājā vahnau viśuddhām api yat samakṣam /
māṃ lokavādaśravaṇād ahāsīḥ śrutasya kiṃ tat sadṛśaṃ kulasya // Ragh_14.61 //
kalyāṇabuddher atha vā tavāyaṃ na kāmacāro mayi śaṅkanīyaḥ /
mamaiva janmāntarapātakānāṃ vipākavisphūrjathur aprasahyaḥ // Ragh_14.62 //
upasthitāṃ pūrvam apāsya lakṣmīṃ vanaṃ mayā sārdham asi prapannaḥ /
tad āspadaṃ prāpya tayātiroṣāt soḍhāsmi na tvadbhavane vasantī // Ragh_14.63 //
niśācaropaplutabhartṛkāṇāṃ tapasvinīnāṃ bhavataḥ prasādāt /
bhūtvā śaraṇyā śaraṇārtham anyāṃ kathaṃ prapatsye tvayi dīpyamāne // Ragh_14.64 //
kiṃ vā tavātyantaviyogamoghe kuryām upekṣāṃ hatajīvite 'smin /
syād rakṣaṇīyaṃ yadi me na tejas tvadīyam antargatam antarāyaḥ // Ragh_14.65 //
sāhaṃ tapaḥ sūryaniviṣṭadṛṣṭir ūrdhvaṃ prasūtes caritum yatiṣye /
tathā yathā me jananāntare 'pi tvam eva bhartā na ca viprayogaḥ // Ragh_14.66 //
nṛpasya varṇāśramarakṣaṇaṃ yat sa eva dharmo manunā praṇītaḥ /
nirvāsitāpy evam atas tvayāhaṃ tapasvisāmānyam avekṣaṇīyā // Ragh_14.67 //
tatheti tasyāḥ pratigṛhya vācaṃ rāmānuje dṛśṭipathaṃ vyatīte /
sā muktakaṇṭhaṃ vyasanātibhārāc cakranda vignā kurarīva bhūyaḥ // Ragh_14.68 //
nṛtyaṃ mayūrāḥ kusumāni vṛkṣā darbhān upāttān vijahur hariṇyaḥ /
tasyāḥ prapanne samaduḥkhabhāvam atyantam āsīd ruditaṃ vane 'pi // Ragh_14.69 //
tām abhyagacchad ruditānusārī kaviḥ kuśedhmāharaṇāya yātaḥ /
niṣādaviddhāṇḍajadarśanotthaḥ ślokatvam āpadyata yasya śokaḥ // Ragh_14.70 //
tam aśru netrāvaraṇaṃ pramṛjya sītā vilāpād viratā vavande /
tasyai munir dohadaliṅgadarśī dāśvān supurtrāśiṣam ity uvāca // Ragh_14.71 //
jāne viṣṛśṭāṃ praṇidhānatas tvāṃ mithyāpavādakṣubhitena bhartrā /
tan mā vyathiṣṭhā viṣayāntarasthaṃ prāptāsi vaidehi pitur niketam // Ragh_14.72 //
uthkātalokatrayakaṇṭake 'pi satyapratijñe 'py avikatthane 'pi /
tvāṃ praty akasmāt kaluṣapravṛttāv asty eva manyur bharatāgraje me // Ragh_14.73 //
tavendukīrtiḥ śvaśuraḥ sakhā me satāṃ bhavocchedakaraḥ pitā te /
dhuri sthitā tvaṃ patidevatānāṃ kiṃ tan na yenāsi mamānukampyā // Ragh_14.74 //
tapasvisaṃsargavinitatsattve tapovane vītabhayā vasāsmin /
ito bhaviṣyaty anaghaprasūter apatyasaṃskāramayo vidhis te // Ragh_14.75 //
aśūnyatīrāṃ munisaṃniveśais tamo'pahantrīṃ tamasāṃ vigāhya /
tatsaikatotsaṅgabalikriyābhiḥ saṃpatsyate te manasaḥ prasādaḥ // Ragh_14.76 //
puṣpaṃ phalaṃ cārtavam āharantyo bījaṃ ca bāleyam akṛṣṭarohi /
vinodayiṣyanti navābhiṣaṅgām udāravāco munikanyakās tvām // Ragh_14.77 //
payoghaṭair āśramabālavṛkṣān saṃvardhayantī svabalānurūpaiḥ /
asaṃśayaṃ prāk tanayopapatteḥ stanaṃdhayaprītim avāpsyasi tvam // Ragh_14.78 //
anugrahapratyabhinandinīṃ tāṃ vālmīkir ādāya dayārdracetāḥ /
sāyaṃ mṛgādhyāsitavedipārśvaṃ svam āśramaṃ śāntamṛgaṃ nināya // Ragh_14.79 //
tām arpayām āsa ca śokadīnāṃ tadāgamaprītiṣu tāpasīṣu /
nirviṣṭasārāṃ pitṛbhir himāṃśor antyāṃ kalāṃ darśa ivauṣadhīṣu // Ragh_14.80 //
tā iṅgudīsnehakṛtapradīpam āstīrṇamedhyājinatalpam antaḥ /
tasyai saparyānupadaṃ dinānte nivāsahetor uṭajaṃ viteruḥ // Ragh_14.81 //
tatrābhiṣekaprayatā vasantī prayuktapūjā vidhinātithibhyaḥ /
vanyena sā valkalinī śarīraṃ patyuḥ prajāsaṃtataye babhāra // Ragh_14.82 //
api prabhuḥ sānuśayo 'dhunā syāt kim utsukaḥ śakrajito 'pi hantā /
śaśaṃsa sītāparidevanāntam anuṣṭhitaṃ śāsanam agrajāya // Ragh_14.83 //
babhūva rāmaḥ sahasā sabāṣpas tuṣāravarṣīva sahasyacandraḥ /
kaulīnabhītena gṛhān nirastā na tena vaidehasutā manastaḥ // Ragh_14.84 //
nigṛhya śokaṃ svayam eva dhīmān varṇāśramāvekṣaṇajāgarūkaḥ /
sa bhrātṛsādhāraṇabhogam ṛddhaṃ rājyaṃ rajoriktamanāḥ śaśāsa // Ragh_14.85 //
tām ekabhāryāṃ parivādabhīroḥ sādhvīm api tyaktavato nṛpasya /
vakṣasy asaṃghaṭṭasukhaṃ vasantī reje sapatnīrahiteva lakṣmīḥ // Ragh_14.86 //
sītāṃ hitvā daśamukharipur nopayema yad anyāṃ tasyā eva pratikṛtisakho yat kratūn ājahāra /
vṛttāntena śravaṇaviṣayaprāpiṇā tena bhartuḥ sā durvāraṃ katham api parityāgaduḥkhaṃ viṣehe // Ragh_14.87 //
kṛtasītāparityāgaḥ sa ratnākaramekhalām /
bubhūje pṛthivīpālaḥ pṛthivīm eva kevalām // Ragh_15.1 //
lavaṇena viluptejyās tāmisreṇa tam abhyayuḥ /
munayo yamunābhājaḥ śaraṇyaṃ śaraṇārthinaḥ // Ragh_15.2 //
avekṣya rāmaṃ te tasmin na prajahruḥ svatejasā /
trāṇābhāve hi śāpāstrāḥ kurvanti tapaso vyayam // Ragh_15.3 //
pratiśuśrāva kākutsthas tebhyo vighnapratikriyām /
dharmasaṃrakṣaṇāyaiva pravṛttir bhuvi śārṅgiṇaḥ // Ragh_15.4 //
te rāmāya vadhopāyam ācakhyur vibudhaviṣaḥ /
durjayo lavaṇaḥ śūlī viśūlaḥ prārthyatām iti // Ragh_15.5 //
ādideśātha śatrughnaṃ teṣāṃ kṣemāya rāghavaḥ /
kariṣyann iva nāmāsya yathārtham arinigrahāt // Ragh_15.6 //
yaḥ kaścana raghūṇāṃ hi param ekaḥ paraṃtapaḥ /
apavāda ivotsargaṃ vyāvartayitum īśvaraḥ // Ragh_15.7 //
agrajena prayuktāśīs tadā dāśarathī rathī /
yayau vanstahliḥ paśyan puṣpitāḥ surabhīr abhīḥ // Ragh_15.8 //
rāmādeśād anupadaṃ senāṅgaṃ tasya siddhaye /
paścād adhyayanārthasya dhātor adhir ivābhavat // Ragh_15.9 //
ādiṣṭavartmā munibhiḥ sa gacchaṃs tapatāṃ varaḥ /
virarāja rathapṛṣṭhair vālakhilyair ivāṃśumān // Ragh_15.10 //
tasya mārgavaśād ekā babhūva vasatir yataḥ /
rathasvanotkaṇṭhamṛge vālmīkīye tapovane // Ragh_15.11 //
tam ṛṣiḥ pūjayām āsa kumāraṃ klāntavāhanam /
tapaḥprabhāvasiddhābhir viśeṣapratipattibhiḥ // Ragh_15.12 //
tasyām evāsya yāminyām antarvatnī prajāvatī /
sutāv asūta saṃpannau kośadaṇḍāv iva kṣitiḥ // Ragh_15.13 //
saṃtānaśravaṇād bhrātuḥ saumitriḥ saumanasyavān /
prāñjalir munim āmantrya prātar yuktaratho yayau // Ragh_15.14 //
sa ca prāpa madhūpaghnaṃ kumbhīnasyāś ca kukṣijaḥ /
vanāt karam ivādāya sattvarāśim upasthitaḥ // Ragh_15.15 //
dhūmadhūmro vasāghandhī jvālābabhruśiroruhaḥ /
kravyādgaṇaparīvāraś citāgnir iva jaṅgamaḥ // Ragh_15.16 //
apaśulaṃ tam āsādya lavaṇaṃ lakṣmaṇānujaḥ /
rurodha saṃmukhīno hi jayo randhraprahāriṇām // Ragh_15.17 //
nātiparyāptam ālakṣya matkukṣer adya bhojanam /
diṣṭyā tvam asi me dhātrā bhīgtenevopapāditaḥ // Ragh_15.18 //
iti saṃtarjya śatrughnaṃ rākṣasas tajjighāṃsayā /
prāṃśum utpāṭayām āsa mustāstambam iva drumam // Ragh_15.19 //
saumitrer niśitair bāṇair antarā śakalīkṛtaḥ /
gātraṃ puṣparajaḥ prāpa na śākhī nairṛteritaḥ // Ragh_15.20 //
vināśāt tasya vṛkṣasya rakṣas tasmai mahopalam /
prajighāya kṛtāntasya muṣṭiṃ pṛthag iva sthitam // Ragh_15.21 //
aindram astram upādāya śatrughnena sa tāḍitaḥ /
sikatābhyo 'pi hi parāṃ prapede paramāṇutām // Ragh_15.22 //
dakṣiṇaṃ doṣam udyamya rākṣasas tam upādravat /
ekatāla ivopātapavanaprerito giriḥ // Ragh_15.23 //
kārṣnena pattrinā śatruḥ sa bhinnarhṛdayaḥ patan /
ānināya bhuvaḥ kampaṃ jahārāśramavāsinām // Ragh_15.24 //
vayasāṃ paṅktayaḥ petur hatasyopari rakṣasaḥ /
tatpratidvandino mūrdhni divyāḥ kusumavṛṣṭayaḥ // Ragh_15.25 //
sa hatvā lavaṇaṃ vīras tadā mene mahaujasaḥ /
bhrātuḥ sodaryam ātmānam indrajidvadhaśobhinaḥ // Ragh_15.26 //
tasya saṃstūyamānasya caritārthais tapasvibhiḥ /
śuśubhe vikramodagraṃ vrīḍayāvanataṃ śiraḥ // Ragh_15.27 //
upakūlaṃ sa kālindyāḥ purīṃ pauruṣabhūṣaṇaḥ /
nirmame nirmamo 'rtheṣu mathurāṃ madhurākṛtiḥ // Ragh_15.28 //
yā saurājyaprakāśābhir babhau pauravibhūtibhiḥ /
svargābhiṣyandavamanaṃ kṛtvevopaniveśitā // Ragh_15.29 //
tatra saudhagataḥ paśyan yamunāṃ cakravākinīm /
hema bhaktimatīṃ bhūmeḥ praveṇīm iva pripiye // Ragh_15.30 //
sakhā daśarathasyātha janakasya ca mantrakṛt /
saṃcaskārobhayaprītyā maithileyau yathāvidhi // Ragh_15.31 //
sa tau kuśalavonmṛṣṭagarbhakledau tadākhyayā /
kaviḥ kuśalavāv eva cakāra kila nāmataḥ // Ragh_15.32 //
sāṅgaṃ ca vedam adhyāpya kiṃcidutkrāntaśaiśavau /
svakṛtiṃ gāpayām āsa kaviprathamapaddhatim // Ragh_15.33 //
rāmasya madhuraṃ vṛttaṃ gāyantau mātur agrataḥ /
tadviyogavyathāṃ kiṃcic chithilīcakratuḥ sutau // Ragh_15.34 //
itare 'pi raghor vaṃśyās trayas tretāgnitejasaḥ /
tadyogāt pativatnīṣu patnīṣv āsan dvisūnavaḥ // Ragh_15.35 //
śatrughātini śatrughnaḥ subāhau ca bahuśrute /
mathurāvidiśe sūnvor nidadhe pūrvajotsukaḥ // Ragh_15.36 //
bhūyas tapovyayo mā bhūd vālmīker iti so 'tyagāt /
maithilītanayodgītaniṣpandamṛgam āśramam // Ragh_15.37 //
vaśī viveśa cāyodhyāṃ rathyāsaṃskāraśobhinīm /
lavaṇasya vadhāt paurair atigauravam īkṣitaḥ // Ragh_15.38 //
sa dadarśa sabhāmadhye sabhāsadbhir upasthitam /
rāmaṃ sītāparityāgād asāmaṇyapatiṃ bhuvaḥ // Ragh_15.39 //
tam abhyanandat praṇataṃ lavaṇāntakam agrajaḥ /
kālanemivadhāt prītas turāṣāḍ iva śārṅgiṇam // Ragh_15.40 //
sa pṛṣṭaḥ sarvato vārttām ākhyād rājñe na saṃtatim /
pratyarpayiṣyataḥ kāle kaver ādyasya śāsanāt // Ragh_15.41 //
atha jānapado vipraḥ śiśum aprāptayauvanam /
avatāry' āṅkaśayyāsthaṃ dvāri cakranda bhūpateḥ // Ragh_15.42 //
śocanīyāsi vasudhe yā tvaṃ daśarathāc cyutā /
rāmahastam anuprāpya kaṣṭāt kaṣṭataraṃ gatā // Ragh_15.43 //
śrutvā tasya śuco hetuṃ goptā jihrāya rāghavaḥ /
na hy akālabhavo mṛtyur ikṣvākupadam aspṛśat // Ragh_15.44 //
sa muhūrtaṃ sahasveti dvijam āśvāsya duḥkhitam /
yānaṃ sasmāra kauberaṃ vaivasvatajigīṣayā // Ragh_15.45 //
āttaśastras tad adhyāsya pratisthaḥ sa raghūdvahaḥ /
uccacāra puras tasya gūḍharūpā sarasvatī // Ragh_15.46 //
rājan prajāsu te kaścid apacāraḥ pravartate /
tam anviṣya praśamayer bhavitāsi tataḥ kṛtī // Ragh_15.47 //
ity āptavacanād rāmo vineṣyan varṇavikriyām /
diśaḥ papāta pattreṇa veganiṣkampaketunā // Ragh_15.48 //
atha dhūmābhitāmrākṣaṃ vṛkṣākhāvalambinam /
dadarśa kaṃcid aikśvākas tapasyantam adhomukham // Ragh_15.49 //
pṛṣṭanāmānvayo rājñā sa kilācaṣṭa dhūmapaḥ /
ātmānaṃ śambukaṃ nāma śūdraṃ surapadārthinam // Ragh_15.50 //
tapasy anadhikāritvāt prajānāṃ tam aghāvaham /
śīrṣacchedyaṃ paricchidya niyantā śastram ādade // Ragh_15.51 //
sa tadvaktraṃ himakliṣṭakiñjalkam iva paṅkajam /
jyotiṣkaṇāhataśmaśru kaṇṭhanālād apāharat // Ragh_15.52 //
kṛtaṇḍaḥ svayam rājñā lebhe śūdraḥ satāṃ gatim /
tapasā duścareṇāpi na svamārgavilaṅghinā // Ragh_15.53 //
raghunātho 'py agastyena mārgasaṃdarśitātmanā /
mahaujasā saṃyuyuje śaratkāla ivendunā // Ragh_15.54 //
kumbhayonir alaṃkāraṃ tasmai divyaparigraham /
dadau dattaṃ samudreṇa pītenevātmaniṣkrayam // Ragh_15.55 //
taṃ dadhan maithilīkaṇṭhanirvyāpāreṇa bāhunā /
paścān nivavṛte rāmaḥ prāk parāsur dvijātmajaḥ // Ragh_15.56 //
tasya pūrvoditāṃ nindāṃ dvijaḥ putrasamāgataḥ /
stutyā nivartayām āsa trātur vaivasvatād api // Ragh_15.57 //
tam adhvarāya muktāśvaṃ rakṣaḥkapinareśvarāḥ /
meghāḥ sasyam ivāmbhobhir abhyavarṣann upāyanaiḥ // Ragh_15.58 //
digbhyo nimantritāś cainam abhijagmur maharṣayaḥ /
na bhaumāny eva dhiṣṇyāni hitvā jyotirmayāny api // Ragh_15.59 //
upaśalyaniviṣṭais taiś caturdvāramukhī babhau /
ayodhyā sṛṣṭalokeva sadyaḥ paitāmahī tanuḥ // Ragh_15.60 //
ślāghyas tyāgo 'pi vaidehyāḥ patyuḥ prāgvaṃśavāsinaḥ /
ananyahāneḥ tasyāsīt saiva jāyā hiraṇmayī // Ragh_15.61 //
vidher adhikasaṃbhāras tataḥ pravavṛte makhaḥ /
āsan yatra kriyāvighnā rākṣasā eva rakṣiṇaḥ // Ragh_15.62 //
atha prācetasopajñaṃ rāmāyaṇam itas tataḥ /
maithileyau kuśalavau jagatur gurucoditau // Ragh_15.63 //
vṛttaṃ rāmasya vālmīkeḥ kṛtis tau kiṃnarasvanau /
kiṃ tad yena mano hartum alaṃ syātāṃ na śṛṇvatām // Ragh_15.64 //
rūpe gīte ca mādhuryam tayos tajjñair niveditam /
dadarśa sānujo rāmaḥ śuśrāva ca kutūhalī // Ragh_15.65 //
tadgītaśravaṇaikāgrā saṃsad aśrumukhī babhau /
himanisyandinī prātar nivāgteva vanasthalī // Ragh_15.66 //
vayoveṣavisaṃvādi rāmasya ca tayoś ca sā /
janatā prekṣya sādṛśyaṃ nākśikampaṃ vyatiṣṭhata // Ragh_15.67 //
ubhayor na tathā lokaḥ prāvīṇyena visiṣmiye /
nṛpateḥ prītidāneṣu vītaspṛhatayā yathā // Ragh_15.68 //
geye kena vinītau vāṃ kasya ceyaṃ kaveḥ kṛtiḥ /
iti rājñā svayaṃ pṛṣṭau tau vālmīkim aśaṃsatām // Ragh_15.69 //
atha sāvarajo rāmaḥ prācetasam upeyivān /
urikrtyātmano dehaṃ rājyam asmai nyavedayat // Ragh_15.70 //
sa tāv ākhyāya rāmāya maithileyau tad ātmajau /
kaviḥ kāruṇiko vavre sītāyāḥ saṃparigraham // Ragh_15.71 //
tāta śuddhā samakṣaṃ naḥ snuṣā te jātavedasi /
daurātmyād rakṣasas tāṃ tu nātratyāḥ śraddadhuḥ prajāḥ // Ragh_15.72 //
tāḥ svacāritram uddiśya pratyāyayatu maithilī /
tataḥ putravatīm enāṃ pratipatsye tadājñayā // Ragh_15.73 //
iti pratiśrute rājñā jānakīm āsramān muniḥ /
śiṣyair ānāyayām āsa svasiddhiṃ niyamair iva // Ragh_15.74 //
anyedyur atha kākutsthaḥ saṃnipātya puraukasaḥ /
kavim āhvāyayām āsa prastutapratipattaye // Ragh_15.75 //
svarasaṃskāravatyeva putrābhyāṃ saha sītayā /
ṛcevodarciṣaṃ sūryaṃ rāmaṃ munir upasthitaḥ // Ragh_15.76 //
kāṣāyaparivītena svapadārpitacakṣuṣā /
kavim āhvāyayām āsa śāntena vapuṣaiva sā // Ragh_15.77 //
janās tadālokapathāt pratisaṃhṛtacakṣuṣaḥ /
tasthus te 'vāṅmukhāḥ sarve phalitā iva sālayaḥ // Ragh_15.78 //
tāṃ dṛṣṭiviṣaye bhartur munir āsthitaviṣṭaraḥ /
kuru niḥsaṃśayaṃ vatse svavṛtte lokam ity aśāt // Ragh_15.79 //
atha vālmīkśiṣyeṇa puṇyam āvarjitaṃ payaḥ /
ācamyodīrayām āsa sītā satyāṃ sarasvatīm // Ragh_15.80 //
vāṅmanaḥkarmabhiḥ patyau vyabhicāro yathā na me /
tathā viśvaṃbhare devi mām antardhātum arhasi // Ragh_15.81 //
evam ukte tayā sādhvyā randhrāt sadyobhavād bhuvaḥ /
śātahradam iva jyotiḥ prabhāmaṇḍalam udyayau // Ragh_15.82 //
tatra nāgaphaṇotkṣiptasiṃhāsananiṣeduṣī /
samudraraśanā sākṣāt prādurāsīd vasuṃdharā // Ragh_15.83 //
sā sītām aṅkam āropya bhartari prahitekṣaṇām /
mā meti vyāharaty eva tasmin pātālam abhyagāt // Ragh_15.84 //
dharāyāṃ tasya saṃrambhaṃ sītāpratyarpaṇaiṣiṇaiḥ /
gurur vidhibalāpekṣī śamayāṃ āsa dhanvinaḥ // Ragh_15.85 //
ṛṣīn visṛjya yajñānte suhṛdaś ca puraskṛtān /
rāmaḥ sītāgataṃ snehaṃ nidadhe tadapatyayoḥ // Ragh_15.86 //
yudhājitas tu saṃdeśāt sa deśa sindhunāmakam /
dadau dattaprabhāvāya bharatāya dhṛtaprajaḥ // Ragh_15.87 //
bharatas tatra gandharvān yudhi nijitya kevalam /
ātodyaṃ grāhayām āsa samatyājayad āyudham // Ragh_15.88 //
sa takṣapuṣkalau putrau rājadhānyos tadākhyayoḥ /
abhiṣicyābhiṣekārhau rāmāntikam agāt punaḥ // Ragh_15.89 //
aṅgadaṃ candraketuṃ ca lakṣmaṇo 'py ātmasaṃbhavau /
śāsanād raghunāthasya cakre kārāpatheśāvarau // Ragh_15.90 //
ity āropitaputrās te jananīnāṃ janeśvarāḥ /
bhartṛlokaprapannānāṃ nivāpān vidadhuḥ kramāt // Ragh_15.91 //
upetya muniveṣo 'tha kālaḥ provāca rāghavam /
rahaḥsaṃvādinau pāsyed āvāṃ yas taṃ tyajer iti // Ragh_15.92 //
tatheti pratipannāya vivṛtātmā nṛpāya saḥ /
ācakhyau divam adhyāsva śāsanāt parameṣṭhinaḥ // Ragh_15.93 //
vidvān api tayor dvāḥstahaḥ samayaṃ lakṣmaṇo 'bhinat /
bhīto durvāsasaḥ śāpād rāmasaṃdarśanārthinaḥ // Ragh_15.94 //
sa gatvā sarayūtīraṃ dehatyāgena yogavit /
cakāra vitathāṃ bhrātuḥ pratijñāṃ pūrvajanmanaḥ // Ragh_15.95 //
tasminn ātmacaturbhāge prāṅ nākam adhitasthuṣi /
rāghavaḥ śithilaṃ tasthau bhuvi dharmas tripād iva // Ragh_15.96 //
sa niveśya kuśāvatyāṃ ripunāgāṅkuṣaṃ kuśam /
śarāvatyāṃ satāṃ sūktair janitāśrulavaṃ lavam // Ragh_15.97 //
udak pratasthe sthiradhīḥ sānujo 'gnipuraḥsaraḥ /
anvitaḥ pativātsalyād gṛhavarjam ayodhyayā // Ragh_15.98 //
jagṛhus tasya cittajñāḥ padavīṃ harirākṣasāḥ /
kadambamukulasthūlair abhivṛṣṭaṃ prajāśrubhiḥ // Ragh_15.99 //
upasthitavimānena tena bhaktānukampinā /
cakre tridivaniḥṣreṇiḥ sarayūr anuyāyinām // Ragh_15.100 //
yad gopratarakalpo 'bhut saṃmardas tatra majjatām /
atas tadākhyayā tīrthaṃ pāvanaṃ bhuvi paprathe // Ragh_15.101 //
sa vibhur vibudhāṃśeṣu pratipannātmamūrtiṣu /
tridaśībhūtapaurāṇāṃ svargāntaram akalpayat // Ragh_15.102 //
nirvartyaivaṃ daśamukhaśiraśchedakāryaṃ surāṇāṃ viṣvaksenaḥ svatanum aviśat sarvalokapratiṣṭhām /
laṅkānāthaṃ pavanatanayaṃ cobhayaṃ sthāpayitvā kīrtistambhadvayam iva girau dakṣiṇe cottare ca // Ragh_15.103 //
athetare sapta raghupravīrā jyeṣṭhaṃ purojanmatayā juṇaiś ca /
cakruḥ kuśaṃ ratnaviśeṣabhājaṃ saubhrātram eṣāṃ hi kulānusāri // Ragh_16.1 //
te setuvārttāgajabandhamukhyair abhyucchritāḥ karmabhir apy avandhyaiḥ /
anyonyadeśapravibhāgasīmāṃ velāṃ samudrā iva na vyatīyuḥ // Ragh_16.2 //
caturbhujāṃśaprabhavaḥ sa teṣāṃ dānapravṛtter anupāratānām /
suradvipānām iva sāmayonir bhinno 'ṣṭhadā viprasasāra vaṃśaḥ // Ragh_16.3 //
athārdharātre stimitapradīpe śayyāgṛhe suptajane prabuddhaḥ /
kuśaḥ pravāsasthakalatraveṣām adṛṣṭapūrvāṃ vanitām apaśyat // Ragh_16.4 //
sā sādhusādhāraṇapārthivarddheḥ sthitvā purastāt puruhūtabhāsaḥ /
jetuḥ pareṣāṃ jayaśabdapūrvaṃ tasyāñjaliṃ bandhumato babandha // Ragh_16.5 //
athānupoḍhārgalam apy agāraṃ chāyām ivādarśatalaṃ praviṣṭām /
savismayo dāśarathes tanūjaḥ provāca pūrvārdhaviṣṛṭatalpaḥ // Ragh_16.6 //
labhdāntarā sāvaraṇe 'pi gehe yogaprabhāvo na ca lakṣyate te /
bibharṣi cākāram anirvṛtānāṃ mṛṇālinī haimam ivoparāgam // Ragh_16.7 //
kā tvaṃ śubhe kasya parigraho vā kiṃ vā madabhyāgamakāraṇaṃ te /
ācakṣva matvā vaśināṃ raghūṇāṃ manaḥ parastrīvimukhapravṛtti // Ragh_16.8 //
tam abravīt sā guruṇā navadyā yā nītapaurā svapadonmukhena /
tasyāḥ puraḥ saṃprati vītanāthāṃ jānīhi rājann adhidevatāṃ mām // Ragh_16.9 //
vasaukasārām abhibhūya sāhaṃ saurājyabaddhotsavayā vibhūtyā /
samagraśaktau tvayi sūryavaṃṣye sati prapannā karuṇām avasthām // Ragh_16.10 //
viśīrṇatalpāṭṭaśato niveśaḥ paryastaśālaḥ prabhuṇā vinā me /
viḍambayaty astanimagnasūryaṃ dināntam ugrānilabhinnamegham // Ragh_16.11 //
niśāsu bhāsvatkalanūpurāṇāṃ yaḥ saṃcaro 'bhūd abhisārikāṇām /
nadanmukholkāvicitāmiṣābhiḥ sa vāhyate rājapathaḥ śivābhiḥ // Ragh_16.12 //
āsphālitaṃ yat pramadākarāgrair mṛdaṅgadhīradhvanim anvagacchat /
vanyair idānīṃ mahiṣais tad ambhaḥ śṛṅgāhataṃ krośati dīrghikāṇām // Ragh_16.13 //
citradvipāḥ padmavanāvatīrṇāḥ kareṇubhir dattamṛṇālabhaṅgāḥ /
nakhāṅkuśāghātavibhinnakumbhāḥ saṃrabdhasiṃhaprahṛtaṃ vahanti // Ragh_16.16 //
stambheṣu yoṣitpratiyātanānām utkrāntavarṇakramadhūsarāṇām /
stanottarīyāṇi bhavanti saṅgān nirmokapaṭṭāḥ phaṇibhir vimuktāḥ // Ragh_16.17 //
kālāntaraśyāmasudheṣu naktam itas tato rūḍhatṛṇāṅkureṣu /
ta eva muktāguṇaśuddhayo 'pi harmyeṣu mūrchanti na candrapādāḥ // Ragh_16.18 //
āvarjya śākhāḥ sadayaṃ ca yāsāṃ puṣpāṇy upāttāni vilāsinībhiḥ /
vanyaiḥ pulindair iva vānarais tāḥ kliśyanta udyānalatā madīyāḥ // Ragh_16.19 //
rātrāv anāviṣkṛtadīpabhāsaḥ kāntāmukhaśrīviyutā divāpi /
tiraskriyante kṛmitantujālair vicchinnadhūmaprasarā gavākṣāḥ // Ragh_16.20 //
balikriyāvarjitasaikatāni snānīyasaṃsargam anāpanuvanti /
upāntavānīragṛhāṇi dṛṣṭvā śūnyāni dūye sarayūjalāni // Ragh_16.21 //
tad arhasīmāṃ vasatiṃ visṛjya mām abhyupaituṃ kularājadhānīm /
hitvā tanuṃ kāraṇamānuṣīṃ tāṃ yathā gurus te paramātmamūrtim // Ragh_16.22 //
tatheti tasyāḥ praṇayaṃ pratītaḥ pratyagrahīt prāgraharo raghūṇām /
pūr apy abhivyaktamukhaprasādā śarīrabandhena tirobabhūva // Ragh_16.23 //
tad adbhutaṃ saṃsadi rārtrivṛttaṃ prātar dvijebhyo nṛpatiḥ śaśaṃsa /
śrutvā ta enaṃ kularājadhānyā sākṣāt patitve vṛtam abhayanandan // Ragh_16.24 //
kuśāvatīṃ śrotriyasāt sa kṛtvā yātrānukūle 'hani sāvarodhaḥ /
anudruto vāyur ivābhravṛndaiḥ sainyair ayodhyābhimukhaḥ pratasthe // Ragh_16.25 //
sā ketumālopavanā bṛhadbhir vihāraśailānugateva nāgaiḥ /
senā rathodāragṛhā prayāṇe tasyābhavaj jaṅgamarājadhānī // Ragh_16.26 //
tenātapatrāmalamaṇḍalena prasthāpitaḥ pūrvanivāsabhūmim /
babhau balaughaḥ śaśinoditena velām udanvān iva nīyamānaḥ // Ragh_16.27 //
tasya prayātasya varūthinīnāṃ pīḍām aparyāptavatīva soḍhum /
vasuṃdharā viṣṇupadaṃ dvitīyam adhyāruroheva rajaśchalena // Ragh_16.28 //
udyacchamānā gamanāya paścāt puro niveśe pathi ca vrajantī /
sā yatra senā dadṛṣe nṛpasya tatraiva sāmagryamatiṃ cakāra // Ragh_16.29 //
tasya dvipānāṃ madavārisekāt khurābhighātāc ca turaṃgamāṇām /
reṇuḥ prapede pathi paṅkabhāvaṃ paṅko 'pi reṇutvam iyāya netuḥ // Ragh_16.30 //
mārgaiṣiṇī sā kaṭakāntareṣu vaindhyeṣu senā bahudhā vibhinnā /
cakāra reveva mahāvirāvā baddhapratiśrunti guhāmukhāni // Ragh_16.31 //
sa dhātubhedāruṇayānanemiḥ prabhuḥ prayāṇadhvanimiśratūryaḥ /
vyalaṅghayad vindhyam upāyanāni paśyan pulindair upapāditāni // Ragh_16.32 //
tīrthe tadīye gajasetubandhāt pratīpagām uttarato 'sya gaṅgām /
ayatnavālagvyajanībabhūvur haṃsā nabholaṅghanalolakpakṣāḥ // Ragh_16.33 //
sa pūrvajānāṃ kapilena roṣād bhasmāvaśeṣīkṛtavigrahāṇām /
surālayaprāptinimittam ambhas traisrotasaṃ naululitaṃ vavande // Ragh_16.34 //
ity adhvanaḥ kaiścid ahobhir ante kūlaṃ samāsādya kuśaḥ sarayvāḥ /
vedipratiṣṭhān vitatādhvarāṇāṃ yūpān apaśyac chataśo raghūṇām // Ragh_16.35 //
ādhūya śākhāḥ kusumadrumāṇāṃ spṛṣṭvā ca śītān sarayūtaraṅgān /
taṃ klāntasainyaṃ kularājadhānyāḥ pratyujjagāmopavanāntavāyuḥ // Ragh_16.36 //
athopaśalye ripumagnaśalyas tasyāḥ puraḥ paursakhaḥ sa rājā /
kuladhvajas tāni caladhvajāni niveśayām āsa balī balāni // Ragh_16.37 //
tāṃ śilpisaṃghāḥ prabhuṇā niyuktās tathāgatāṃ saṃbhṛtasādhanatvāt /
puraṃ navīcakrur apāṃ visargān meghā nidāghaglapitām ivorvīm // Ragh_16.38 //
tataḥ saparyāṃ sapaśūpahārāṃ puraḥ parārdhyapratimāgṛhāyāḥ /
upoṣitair vāstuvidhānavidbhir nirvartayām āsa raghupavīraḥ // Ragh_16.39 //
tasyāḥ sa rājopapadaṃ niśāntaṃ kāmīva kāntāhṛdayaṃ praviśya /
yathārham anyair anujīvilokaṃ saṃbhāvayām āsa gṛhais tadīyaiḥ // Ragh_16.40 //
sā mandurāsaṃśrayibhis turaṃgaiḥ śālāvidhistambhagataiś ca nāgaiḥ /
pūr ābabhāse vipaṇisthapaṇyā sarvāṅganaddhābharaṇeva nārī // Ragh_16.41 //
vasan sa tasyāṃ vasatau raghūṇāṃ purāṇaśobhām adhiropitāyām /
na maithileyaḥ spṛhayāṃ babhūva bhartre divo nāpy alakeśvarāya // Ragh_16.42 //
athāsya ratnagrathitottarīyam ekāntapāṇḍustanalambihāram /
niḥśvāsahāryāṃśukam ājagāma gharmaḥ priyā veṣam ivopadeṣṭum // Ragh_16.43 //
agastyacihnād ayanāt samīpaṃ dig uttarā bhāsvati saṃnivṛtte /
ānandaśītam iva bhāṣpavṛṣṭiṃ himasrutiṃ haimavatīṃ sasarja // Ragh_16.44 //
pravṛddhatāpo divaso 'timātram atyartham eva kṣaṇadā ca tanvī /
ubhau virodhakriyayā vibhinnau jāyāpatī sānuśayāv ivāstām // Ragh_16.45 //
dine dine śaivalavanty adhastāt sopānaparvāṇi vimuñcad ambhaḥ /
uddaṇḍapadmaṃ gṛhadīrghikāṇāṃ nārīnitambadvayasaṃ babhūva // Ragh_16.46 //
vaneṣu sāyanatanamallikānāṃ vijṛmbhaṇodgandhiṣu kuḍ maleṣu /
pratyekanikṣiptapadaḥ saśabdaṃ saṃkhyām ivaiṣāṃ bhramaraś cakāra // Ragh_16.47 //
svedānuviddhārdranakhakṣatāṅke saṃdaṣṭabhūyiṣṭhaśikhaṃ kapole /
cyutaṃ na karṇād api kāminīnāṃ śirīṣapuṣpaṃ sahasā papāta // Ragh_16.48 //
yantrapravāhaiḥ śiśiraiḥ parītān rasena dhautān malayodbhavasya /
śilāviśeṣān adhiśayya ninyur dhārāgṛheṣv ātapam ṛddhimantaḥ // Ragh_16.49 //
snānārdramukteṣv anudhūpavāsaṃ vinyastasāyantanamallikeṣu /
kāmo vasantātyayamandavīryaḥ keśeṣu lebhe balam aṅganānām // Ragh_16.50 //
āpiñjarā baddharajaḥkaṇatvān mañjary udārāśuśubhe 'rjunasya /
dagdhvāpi dehaṃ giriśena roṣāt khaṇḍīkṛtā jyeva manobhvasya // Ragh_16.51 //
manojñagandhaṃ sahakārabhaṅgaṃ purāṇasīdhuṃ navapāṭalaṃ ca /
saṃbadhnatā kāijaneṣu doṣāḥ sarve nidāghāvadhinā pramṛṣṭāḥ // Ragh_16.52 //
janasya tasmin samaye vigāḍhe babhūvatur dvau saviśeṣakāntau /
tāpāpanodakṣamapāda sa codayastho nṛpatiḥ śaśī ca // Ragh_16.53 //
athormilolonmadarājahaṃse rodholatāpuṣpavahe sarayvāḥ /
vihartum icchā vanitāsakhasya tasyāmbhasi grīṣmasukhe babhūva // Ragh_16.54 //
sa tīrabhūmau vihitopakāryām ānāyibhis tām apakṛṣṭanakrām /
vigāhituṃ śrīmahimānurūpaṃ pracakrame cakradharaprabhāvaḥ // Ragh_16.55 //
sā tīrasopānapathāvatārād anyonyakeyūravighaṭṭinībhiḥ /
sanūpurakṣobhapadābhir āsīd udvignahaṃsā sarid aṅganābhiḥ // Ragh_16.56 //
parasparābhyukṣaṇatatparāṇāṃ tāsāṃ nṛpo majjanarāgadarśī /
nausaṃśrayaḥ pārśvagatāṃ kirātīm upāttavālavyajanāṃ babhāṣe // Ragh_16.57 //
paśyāvarodhaiḥ śataśo madīyair vigāhyamāno galitāṅgarāgaiḥ /
saṃdhyodayaḥ sābhra ivaiṣa varṇaṃ puṣyaty anekaṃ sarayūpravāhaḥ // Ragh_16.58 //
viluptam antaḥpurasundarīṇāṃ yad añjanaṃ naululitābhir adbhiḥ /
tad badhnatībhir madarāgaśobhāṃ vilocaneṣu pratimuktam āsām // Ragh_16.59 //
etā guruśroṇipayodharatvād ātmānam udvohuḍhum aśaknuvantyaḥ /
gāḍhāṅgadair bāhubhir aspu bālāḥ kleśottaraṃ rāgavaśāt plavante // Ragh_16.60 //
amī śirīṣaprasavāvataṃsāḥ prabhraṃśino vārivihāriṇīnām /
pāriplavāḥ srotasi nimnagāyāḥ śaivālalolāṃś chalayanti mīnān // Ragh_16.61 //
āsāṃ jalāsphālanatatparāṇāṃ muktāphalaspardhiṣu śīkareṣu /
payodharotsarpiṣu śīryamāṇāḥ saṃlakṣyate na cchiduro 'pi hāraḥ // Ragh_16.62 //
āvartaśobhā natanābhikānter bhaṅgyo bhruvāṃ dvandvacarāḥstanānām /
jātāni rūpāvayavopamānāny adūravartīni vilāsinīnām // Ragh_16.63 //
tīrasthalībarhibhir utkalāpaiḥ prasnigdhakekair abhinandyamānam /
śrotreṣu saṃmūrchati raktam āsāṃ gītānugaṃ vārimṛdaṅgavādyam // Ragh_16.64 //
saṃdaṣṭavastreṣv abalānitambeṣv induprakāśāntaritoḍukalpāḥ /
amī jalāpūritasūtramārgā maunaṃ bhajante raśanākalāpāḥ // Ragh_16.65 //
etāḥ karotpīḍitavāridhārā darpāt sakhībhir vadaneṣu siktāḥ /
vakretarāgrair alakais taruṇyaś cūrṇāruṇān vārilavān vamanti // Ragh_16.66 //
udbaddhakeśaś cyutapattrarekho viśleṣimuktāphalapattraveṣṭaḥ /
manojña eva pramadāmukhānām ambhovihārākulito 'pi veṣaḥ // Ragh_16.67 //
sa nauvimānād avatīrya reme vilolahāraḥ saha tābhir apsu /
skandhāvalagnoddhṛtapadminīkaḥ kareṇubhir vanya iva dvipendraḥ // Ragh_16.68 //
tato nṛpenānugatāḥ striyas tā bhrājiṣṇunā sātiśayaṃ virejuḥ /
prāg eva muktā nayanābhirāmāḥ prāpyendranīlaṃ kim utonmayūkham // Ragh_16.69 //
varṇodakaiḥ kāñcanaśṛṅgamuktais tam āyatākṣyaḥ praṇayād asiñcan /
tathāgataḥ so 'tirarāṃ babhāse sadhātunisyanda ivādrirājaḥ // Ragh_16.70 //
tenāvarodhapramadāsakhena vigāhanānena saridvarāṃ tām /
ākāśagaṅgāratir apsarobhir vṛto marutvān anuyātalīlaḥ // Ragh_16.71 //
yat kumbhayoner adigamya rāmaḥ kuśāya rājyena samaṃ dideśa /
tad asya jaitrābharaṇaṃ vihartur ajñātapātaṃ salile mamajja // Ragh_16.72 //
snātvā yathākāmam asau sadāras tīropakāryāṃ gatamātra eva /
divyena śūnyaṃ valayena bāhum upoḍhanepathyavidhir dadarśa // Ragh_16.73 //
jayaśriyaḥ saṃvananaṃ yatas tad āmuktapūrvaṃ guruṇā ca yasmāt /
sehe 'sya na bhraṃśam ato na lobhāt sa tulyapuṣpābharaṇo hi dhīraḥ // Ragh_16.74 //
tataḥ samājñāpayad āśu sarvān ānāyinas tadvicaye nadīṣṇān /
vandhyaśramās te sarayūṃ vigāhya tam ūcur āmlānamukhaprasādāḥ // Ragh_16.75 //
kṛtaḥ prayatno na ca deva labdhaṃ magnaṃ payasy ābharaṇottamaṃ te /
nāgena laulyāt kumudena nūnam upāttam antarhradavāsinā tat // Ragh_16.76 //
tataḥ sa kṛtvā dhanur ātatajyaṃ dhanurdharaḥ kopavilohitākṣaḥ /
gārutmataṃ tīragatas tarasvī bhujaṃganāśāya samādade 'stram // Ragh_16.77 //
tasmin hradaḥ saṃhitamātra eva kṣobhāt samāviddhataraṅgahastaḥ /
rodhāṃsy abhighnann avapātamagnaḥ karīva vanyaḥ paruṣaṃ rarāsa // Ragh_16.78 //
tasmāt samudrād iva mathyamānād udvṛttanakrāt sahasonmamajja /
lakṣmyeva sārdhaṃ surarājavṛkṣaḥ kanyāṃ puraskṛtya bhujaṃgarājaḥ // Ragh_16.79 //
vibhūṣaṇapratyupahārahastam upasthitaṃ vīkṣya viśāṃpatis tam /
sauparṇam astraṃ pratisaṃjahāra praheṣv anirbandharuṣo hi santaḥ // Ragh_16.80 //
trailokyanāthaprabhavaṃ prabhāvāt kuśaṃ dviṣām aṅkuśam astravidvān /
mānonantenāpy abhivandya mūrdhnā mūrdhābhiṣiktaṃ kumudo babhāṣe // Ragh_16.81 //
avaimi kāryāntaramānuṣasya viṣṇoḥ sutākhyām aparāṃ tanuṃ tvām /
so 'haṃ kathaṃ nāma tavācareyam ārādhanīyasya dhṛter vibhātam // Ragh_16.82 //
karābhighātotthitakandukeyam ālokya bālātikutūhalena /
javāt pataj jyotir ivāntarikṣād ādatta jatrābharaṇaṃ tvadīyam // Ragh_16.83 //
tad etad ājānuvilambinā te jyāghātarekhākiṇa lāñchanena /
bhujena rakṣāparigheṇa bhūmer upaitu yogaṃ punar aṃsalena // Ragh_16.84 //
imāṃ svasāraṃ ca yavīyasīṃ me kumudvatīṃ nārhasi nānumantum /
ātmāparādhaṃ nudatīṃ cirāya śuśrūṣayā pārthiva pādayos te // Ragh_16.85 //
ity ūcivān upahṛtābharaṇaḥ kṣitīśaṃ ślāghyo bhavān svajana ity anubhāṣitāram /
saṃyojayāṃ vidhivad āsa sametabandhuḥ kanyāmayena kumudaḥ kulabhūṣaṇena // Ragh_16.86 //
tasyāḥ spṛṣṭe manujapatinā sāhacaryāya haste māṅgalyorṇāvalayini puraḥ pāvakasyocchikhasya /
divyas tūryadhvanir udacarad vyaśnuvāno digantān gandhodagraṃ tadanau vavṛṣuḥ puṣpam āścaryameghāḥ // Ragh_16.87 //
itthaṃ nāgas tribhuvanaguror aurasaṃ maithileyaṃ labdhvā bandhuṃ tam api ca kuśaḥ pañcamaṃ takṣakasya /
ekaḥ śaṅkāṃ pitṛvadharipor atyajad vainateyāc chāntavyālām avanim aparaḥ paurakāntaḥ śaśāsa // Ragh_16.88 //
aithiṃ nāma kākutsthāt putraṃ āpakumudvatī /
paścimād yāminīyāmāt prasādam iva cetanā // Ragh_17.1 //
sa pituḥ pitṛmān vaṃśaṃ putraṃ āpakumudvatī /
apunāt savitevobhau mārgāv uttaradakṣiṇau // Ragh_17.2 //
tam ādau kulavidyānām artham arthavidāṃ varaḥ /
paścāt pārthivakanyānāṃ pāṇim agrāhayat pitā // Ragh_17.3 //
jātyas tenābhijātena śūraḥ śauryavatā kuśaḥ /
amanyataikam ātmānam anekaṃ vaśinā vaśī // Ragh_17.4 //
sa kulocitam indrasya sāhāyakam upeyivān /
jaghāna samare daityaṃ durjayaṃ tena so 'vadhi // Ragh_17.5 //
taṃ svasā nāgarājasya kumudasya kumudvatī /
anvagāt kumudānandaṃ śaśāṅkam iva kaumudī // Ragh_17.6 //
tayor divaspater āsīd ekaḥ siṃhāsanārdhabāk /
dvitīyāpi sakhī śacyāḥ pārijātāṃśabhāginī // Ragh_17.7 //
tadātmasaṃbhavaṃ rājye mantrivṛddāḥ samādadhuḥ /
smarantaḥ paścimām ājñāṃ bhartuḥ saṃgrāmayāyinaḥ // Ragh_17.8 //
te tasya kalpayām āsur abhiṣekāya śilpibhiḥ /
vimānaṃ navam udvedi catuḥstambhapratiṣṭam // Ragh_17.9 //
tatrainaṃ hemakumbheṣu saṃbhṛtais tīrthavāribhiḥ /
upatasthuḥ prakṛtayo bhadrapīṭhopaveśitam // Ragh_17.10 //
nadadhbiḥ snigdhagambhīraṃ tūryair āhatapuṣkaraiḥ /
anvamīyata kalyāṇaṃ tasyāvicchinnasaṃtati // Ragh_17.11 //
dūrvāyavāṅkuraplakṣatvagabhinnapuṭottarān /
jñātivṛddhaiḥ prayuktān sa bheje nīrājanāvidhīn // Ragh_17.12 //
purohitapurogās taṃ jiṣṇuṃ jaitrair atharvabhiḥ /
upacakramire pūrvam abhiṣektuṃ dvijātayaḥ // Ragh_17.13 //
tasyaughamahatī mūrdhni nipatantī vyarocata /
saśabdam abhiṣekaśrīr gaṅgeva tripuradviṣaḥ // Ragh_17.14 //
stūyamānaḥ kṣaṇe tasminn alakṣyata sa bandibhiḥ /
pravṛddha iva prajanyaḥ cātakair abhinanditaḥ // Ragh_17.15 //
tasya san mantrapūtābhiḥ snānam adbhiḥ pratīcchataḥ /
vavṛdhe vaidyutasyāgner vṛṣṭisekād iva dyutiḥ // Ragh_17.16 //
sa tāvad abhiṣekānte snātakebhyo dadau vasu /
yāvat teṣāṃ samāpyeran yajñāḥ paryāptadakṣiṇāḥ // Ragh_17.17 //
te prītamanasas tasmai yām āśiṣam udīrayan /
sā tasya karmanirvṛttair dūraṃ paścātkṛtā phalaiḥ // Ragh_17.18 //
bandhacchedaṃ sa baddhānāṃ vadhārhāṇām avadhyatām /
dhuryāṇāṃ ca dhuro mokṣam adohaṃ cādiṣad gavām // Ragh_17.19 //
krīḍāpatatriṇo 'py asya pañjarasthāḥ śukādayaḥ /
labdhamokṣās tadādeśād yatheṣṭagatayo 'bhavan // Ragh_17.20 //
tataḥ kakṣāntaranyastaṃ gajadantāsanaṃ śuci /
sottaracchadam adhyāsta nepathyagrahaṇāya saḥ // Ragh_17.21 //
taṃ dhūpāśyānakeśāntaṃ toyanirṇiktapāṇayaḥ /
ākalpasādhanais tais tair upaseduḥ prasādhakāḥ // Ragh_17.22 //
te' sya muktāguṇonnaddhaṃ maulim antargatasrajam /
pratyūpuḥ padmarāgeṇa prabhāmaṇḍalaśobhinā // Ragh_17.23 //
candanenāṅgarāgaṃ ca mṛganābhisugandhinā /
samāpayya tataś cakruḥ pattraṃ vinyastarocanam // Ragh_17.24 //
āmuktābharaṇaḥ sragvī haṃsacihnadukūlavān /
āsīd atiśayaprekṣyaḥ sa rājyaśrīvadhūvaraḥ // Ragh_17.25 //
nepathyadarśinaś chāyā tasyādarśe hiraṇmaye /
virarājodite sūrye merau kalpataror iva // Ragh_17.26 //
sa rājakakudavyagrapāṇibhiḥ pārśvavaribhiḥ /
yayāv udīritālokaḥ sudharmānavamāṃ sabhām // Ragh_17.27 //
vitānasahitaṃ tatra bheje paitṛkam āsanam /
cūḍāmaṇibhir udghṛṣṭapādapīṭhaṃ mahīkṣitām // Ragh_17.28 //
śuśubhe tena cākrāntaṃ maṅgalāyatanaṃ mahat /
śrīvatsalakṣaṇaṃ vakṣaḥ kaustubheneva kaiśavam // Ragh_17.29 //
babhau bhūyaḥ kumāratvād ādhirājyam avāpya saḥ /
rekhā bhāvād upārūḍhaḥ sāmagryam iva candramāḥ // Ragh_17.30 //
prasannamukharāgaṃ taṃ smitapūrvābhibhāṣiṇam /
mūrtimantam amanyanta viśvāsam anujīvinaḥ // Ragh_17.31 //
sa puraṃ puruhūtaśrīḥ kalpadrumanibhadhvajām /
kramamāṇaś cakāra dyāṃ nāgenairāvataujasā // Ragh_17.32 //
tasyaikasyocchritaṃ chattraṃ mūrdhni tenāmalatviṣā /
pūrvarājaviyogauṣmyaṃ kṛtsnasya jagato hṛtam // Ragh_17.33 //
dhūmād agneḥ śikhāḥ paścād udayād aṃśavo raveḥ /
so 'tītya tejasāṃ vṛttiṃ samam evotthito guṇaiḥ // Ragh_17.34 //
taṃ prītiviśadair netrair anvayuḥ paurayoṣitaḥ /
śaratprasannair jyotirbhir vibhāvarya iva dhruvam // Ragh_17.35 //
ayodhyādevatāś cainaṃ praśastāyatanārcitāḥ /
anudadhyur anudhyeyaṃ sāṃnidhyaiḥ pratimāgataiḥ // Ragh_17.36 //
yāvan nāśyāyate vedir abhiṣekajalāplutā /
tāvad evāsya velāntaṃ pratāpaḥ prāpa duḥsahaḥ // Ragh_17.37 //
vasiṣṭhasya guror mantrāḥ sāyakās tasya dhanvinaḥ /
kiṃ tat sādhyaṃ yad ubhaye sādhayeyur na saṃgatāḥ // Ragh_17.38 //
sa dharmasthasakhaḥ śaśvad arthipratyarthināṃ svayam /
dadarśa saṃśayacchedyān vyavahārān atandritaḥ // Ragh_17.39 //
tataḥ param abhivyaktāsaumanasyaniveditaiḥ /
yuyoja pākābhimukhair bhṛtyān vijñāpanāphalaiḥ // Ragh_17.40 //
prajās tadguruṇā nadyo nabhaseva vivardhitāḥ /
tasmiṃs tu bhūyasīṃ vṛddhiṃ nabhasye tā ivāyayuḥ // Ragh_17.41 //
yad uvāca na tan mithyā yad dadau na jahāra tat /
so 'bhūd bhagnavrataḥ śatrūn uddhṛtya pratiropayan // Ragh_17.42 //
vayorūpavibhūtīnām ekaikaṃ madakāraṇam /
tāni tasmin samastāni na tasyotsiṣice manaḥ // Ragh_17.43 //
itthaṃ janitarāgāsu prakṛtiṣv anuvāsaram /
akṣobhyaḥ sa navo 'py āsīd dṛḍhamūla iva drumaḥ // Ragh_17.44 //
anityāḥ śatravo bāhyā viprakṛṣṭāś ca te yataḥ /
ataḥ so 'bhyantarān nityān ṣaṭ pūrvam ajayad ripūn // Ragh_17.45 //
prasādābhimukhe tasmiṃś capalāpi svabhāvataḥ /
nikaṣe hemarekheva śrīr āsīd anapāyinī // Ragh_17.46 //
kātaryaṃ kevalā nītiḥ śauryaṃ śvāpadaceṣṭitam /
ataḥ siddhiṃ sametābhyām ubhābhyām anviyeṣa saḥ // Ragh_17.47 //
na tasya maṇḍale rājño nyastapraṇidhidīdhiteḥ /
adṛṣṭam abhavat kiṃcid vyabhrasyeva vivasvataḥ // Ragh_17.48 //
rātriṃdivavibhāgeṣu yad ādiṣṭaṃ mahīkṣitām /
tat siṣeve niyogena sa vikalpaparāṅmukhaḥ // Ragh_17.49 //
mantraḥ pratidinaṃ tasya babhūva saha mantribhiḥ /
sa jātu sevyamāno 'pi guptadvāro na sūcyate // Ragh_17.50 //
pareṣu sveṣu ca kṣiptair avijñātaparasparaiḥ /
so 'pasarpair jajāgāra yathākālaṃ svapann api // Ragh_17.51 //
durgāṇi durgrhāṇy āsaṃs tasya roddhur api dviṣām /
na hi siṃho gajāskandī bhayād giriguhāśayaḥ // Ragh_17.52 //
bahvyamukhyāḥ samārambhāḥ pratyavekṣyā niratyayāḥ /
garbhaśālisadharmāṇas tasya gūḍhaṃ vipecire // Ragh_17.53 //
apathena pravavṛte na jātūpacito 'pi saḥ /
vṛddhau nadīmukhenaiva prasthānaṃ lavaṇāmbhasaḥ // Ragh_17.54 //
kāmaṃ pratkṛtivairāgyaṃ sadyaḥ śamayituṃ kṣamaḥ /
yasya kāryaḥ pratīkāraḥ sa tan naivodapādayat // Ragh_17.55 //
śakeṣv evābhavad yātrā tasya śaktimataḥ sataḥ /
samīraṇasahāyo 'pi nāmbhaḥprārthī davānalaḥ // Ragh_17.56 //
na dharmam arthakāmābhyāṃ babādhe na ca tena tau /
nārthaṃ kāmena kāmaṃ vā so 'rthena sadṛśas triṣu // Ragh_17.57 //
hīnāny anupakartḥṇi pravṛddhāni vikurvate /
tena madhyamaśaktīni mitrāṇi shtāpitāny ataḥ // Ragh_17.58 //
parātmanoḥ paricchidya śaktyādīnāṃ balābalam /
yayāv ebhir baliṣṭhaś cet parasmād āsta so 'nyathā // Ragh_17.59 //
kośenāśrayaṇīyatvam iti tasyārthasaṃgrahaḥ /
ambugarbho hi jīmūtaś cātakair abhinandyate // Ragh_17.60 //
parakarmāpahaḥ so 'bhūd udyataḥ sveṣu karmasu /
āvṛṇod ātmano randhraṃ randhreṣu praharan ripūn // Ragh_17.61 //
pitrā saṃvardhito nityaṃ kṛtāstraḥ sāṃparāyikaḥ /
tasya daṇḍavato daṇḍaḥ svadehān na vyaśiṣyata // Ragh_17.62 //
sarpasyeva śiroratnaṃ nāsya śaktitrayaṃ paraḥ /
sa cakarṣa parasmāt tad ayaskānta ivāyasam // Ragh_17.63 //
vāpīṣv iva sravantīṣu vaneṣūpavaneṣv iva /
sārthāḥ svairaṃ svakīyeṣu cerur veśmasv ivādriṣu // Ragh_17.64 //
tapo rakṣan sa vighnebhyas taskarebhyaś ca saṃpadaḥ /
yathāsvam āśramaiś cakre varṇair api ṣaḍsaṃśabhāk // Ragh_17.65 //
khanibhiḥ suṣuve ratnaṃ kṣetraiḥ sasyaṃ vanair gajān /
dideśa vetanaṃ tasmai rakṣāsadṛśam eva bhūḥ // Ragh_17.66 //
sa guṇānāṃ balānāṃ ca ṣaṇṇāṃ ṣaṇmukhavikramaḥ /
babhūva viniyogajñaḥ sādhanīyeṣu vastuṣu // Ragh_17.67 //
iti kramāt prayuñjāno rāja nītiṃ caturvidhām /
ā tīrthād apratīghātaṃ sa tasyāḥ phalam ānaśe // Ragh_17.68 //
kūṭayuddhavidhijñe 'pi tasmin sanmārgayodhini /
bheje 'bhisārikāvṛttiṃ jayaśrīr vīragāminī // Ragh_17.69 //
prāyaḥ pratāpabhagnatvād arīṇāṃ tasya durlabhaḥ /
raṇo gandhavipasyeva gandhabhinnānyadantinaḥ // Ragh_17.70 //
pravṛddhau hīyate candraḥ samudro 'pi tathāvidhaḥ /
sa tu tasamavṛddhiś ca na cābhūt tāv iva kṣayī // Ragh_17.71 //
santas tasyābhigamanād atyarthaṃ mahataḥ kṛṣāḥ /
udadher iva jīmūtāḥ prāpur dātṛtvam arthinaḥ // Ragh_17.72 //
stūyamānaḥ sa jihrāya stutyam eva samācaran /
tathāpi vavṛdhe tasya tatkāridveṣino yaśaḥ // Ragh_17.73 //
duritaṃ darśanena ghnaṃs tattvārthena nudaṃs tamaḥ /
prajāḥ svatantrayāṃ cakre śaśvat sūrya ivoditaḥ // Ragh_17.74 //
indor agatayaḥ padme sūryasya kumude 'ṃśavaḥ /
guṇās tasya vipakṣe 'pi guṇino lebhire 'ntaram // Ragh_17.75 //
parābhisaṃdhānaparaṃ yady apy asya viceṣṭitam /
jigīṣor aśvamedhāya dharmyam eva babhūva tat // Ragh_17.76 //
evam udyan prabhāveṇa śāstgranirdiṣṭavartmanā /
vṛṣeva devo devānāṃ rājñāṃ rājā babhūva saḥ // Ragh_17.77 //
pañcamaṃ lokapālānāṃ tam ūcuḥ sāmyayogataḥ /
bhūtānāṃ mahatām ṣaṣṭham aṣṭamaṃ kulabhūbhṛtām // Ragh_17.78 //
dūrāpavarjitacchattrais tasyājñāṃ śāsanārpitām /
dadhuḥ śirobhir bhūpālā devaḥ pauraṃdarīm iva // Ragh_17.79 //
ṛtvijaḥ sa tathānarca dakṣiṇābhir mahākratau /
yathā sādhāraṇībhūtaṃ nāmāsya dhanadasya ca // Ragh_17.80 //
indrād vṛṣṭir niyamitagadodrekavṛttir yamo 'bhūd yādonāthaḥ śivajalapathaḥ karmaṇe naucarāṇām /
pūrvāpekṣī tadanu vidadhe kośavṛddhiṃ kuberas tasmin daṇḍopanatacaritaṃ bhejire lokapālāḥ // Ragh_17.81 //
sa naiṣadhasyārthapateḥ sutāyām utpādayām āsa niṣiddhaśatruḥ /
anūnasāraṃ niṣadhān nagendrāt putraṃ yam āhur niṣadhākhyam eva // Ragh_18.1 //
tenoruvīryeṇa pitā prajāyai kalpiṣyamāṇena nananda yūnā /
suvṛṣtiyogād iva jīvalokaḥ sasyena saṃpattiphalātmakena // Ragh_18.2 //
śabdādi nirviśya sukhaṃ cirāya tasmin pratiṣṭhāpitarājaśabdaḥ /
kaumudvateyaḥ kumudāvadātair dyām arjitāṃ karmabhir āruroha // Ragh_18.3 //
pautraḥ kuśasyāpi kuśeśayākṣaḥ sasāgarāṃ sāgaradhīracetāḥ /
ekātapoatrāṃ bhuvam ekavīraḥ purārgalādīrghabhujo bubhoja // Ragh_18.4 //
tasyānalaujās tanayas tadante vaṃśaśriyaṃ prāpa nalābhidhānaḥ /
yo naḍvalānīva gajaḥ pareṣāṃ balāny amṛdnān nalinābhavaktraḥ // Ragh_18.5 //
nabhaścarair gītayaśyāmatanuṃ tanūjam nabhastalaśyāmatanuṃ tanūjam /
khyātaṃ nabhaḥśabdamayena nāmnā kāntaṃ nabhomāsam iva prajānām // Ragh_18.6 //
tasmai viṣrjyottarakosalānāṃ dharmottaras tat prabhave prabhutvam /
mṛgair ajaryaṃ jaraspodaiṣṭam adehabandhāya punar babandha // Ragh_18.7 //
tena dvipānām iva puṇḍarīko rājñām ajayyo 'jani puṇḍarīkaḥ /
śānte pitary āhṛtapuṇḍarīkā yaṃ puṇḍarīkākṣam ivāśritā śrīḥ // Ragh_18.8 //
sa kṣemadhanvānam amoghadhanvā putraṃ prajākṣemavidhānadakṣam /
kṣmāṃ lambhayitvā kṣamayopapannaṃ vane tapaḥ kṣāntataraś cacāra // Ragh_18.9 //
anīkinīnāṃ samare 'grayāyī tasyāpi devapratimaḥ suto 'bhūt /
vyaśrūyatānīkapadāvasānaṃ devādi nāma tridive 'pi yasya // Ragh_18.10 //
pitā samārādhanatatpareṇa putreṇa putrī sa yathaiva tena /
putras tathaivādhikavatsalena sa tena pitrā pitṛmān babhūva // Ragh_18.11 //
pūrvas tayor ātmasame ciroḍhām ātmodbhave varṇacatuṣṭayasya /
dhuraṃ nidhāyaikanidhir guṇānām jagāma yajvā yajamānalokam // Ragh_18.12 //
vaśī sutas tasya vaśaṃvadatvāt sveṣām ivāsīd dviṣatām apīṣṭaḥ /
sakṛd (?) vivignān api hi prayuktaṃ mādhuryam īṣṭe hariṇān grahītum // Ragh_18.13 //
ahīnagur nāma sa gāṃ samagrām ahīnabāhudraviṇaḥ śaśāsa /
yo hīna saṃsargaparāṅmukhatvād mādhuryam īṣṭe hariṇān grahītum // Ragh_18.14 //
guroḥ sa cānantaram antarjñaḥ puṃsāṃ pumān ādya ivāvatīrṇaḥ /
upakramair askhalitaiś caturbhiś caturdigīśaś caturo babhūva // Ragh_18.15 //
tasmin prayāte paralokayātrāṃ jetary arīṇāṃ tanayaṃ tadīyam /
uccaiḥśirastvāj jitapāriyātraṃ lakṣmīḥ siṣeve kila pāriyātram // Ragh_18.16 //
tasyābhavat sūnur udāraśīlaḥ śilaḥ śilāpaṭṭaviśālavakṣāḥ /
jitāripakṣo 'pi śilīmukhair yaḥ śālīnatām avrajad īḍyamānaḥ // Ragh_18.17 //
tam ātmasaṃpannam aninditātmā kṛtvā yuvānaṃ yuvarājam eva /
sukhāni so 'bhuṅkta sukhoparodhi vṛttaṃ hi rājñām uparuddhavṛttam // Ragh_18.18 //
taṃ rāgabandhiṣv avitṛptam eva bhogeṣu saubhāgyaviśeṣabhogyam /
vilāsinīnām aratikṣamāpi jarā vṛthā matsariṇī jahāra // Ragh_18.19 //
unnābha ity udagtasnāmadheyas tasyāyathārthonnatanābhhirandhraḥ /
suto 'bhavat paṅkajanābhakalpaḥ kṛtsnasya nābhir nṛpamaṇḍalasya // Ragh_18.20 //
tataḥ paraṃ vajradharaprabhāvas tadātmajaḥ saṃyati vajraghoṣaḥ /
babhūva vajrākarabhuṣaṇāyāḥ patiḥ pṛthivyāḥ kila vajranābhaḥ // Ragh_18.21 //
tasmin gate dyāṃ sukṛtopalabdhāṃ tatsaṃbhavaṃ śaṅkhaṇam arṇavāntā /
utkhātaśatruṃ vasudhopatasthe ratnopahārair uditaiḥ khanibhyaḥ // Ragh_18.22 //
tasyāvasāne haridaśvadhāmā pitryaṃ prapede padam aśvirūpaḥ /
velātaṭeṣūṣitasainikāśvaṃ purāvido yaṃ dhyuṣitāśvam āhuḥ // Ragh_18.23 //
ārādhya viśveśvaram īśvareṇa tena kṣiter viśvasaho 'dhijajñe /
pātuṃ saho viśvasakhaḥ samagrāṃ viśvaṃbharām ātmajamūrtir ātmā // Ragh_18.24 //
aṃśe hiraṇyākśaripoḥ sa jāte hiraṇyanābhe tanaye nayajñaḥ /
dviṣām asahyaḥ sutarāṃ tarūṇāṃ hiraṇyaretā sānilo 'bhūt // Ragh_18.25 //
pitā pitḥṇām anṛṇas tam ante vayasy anantāni sukhāni lipsuḥ /
rājānam ājānuvilambibāhuṃ kṛtvā kṛtī valkalavān babhūva // Ragh_18.26 //
kausalya ity uttarakosalānāṃ patyuḥ pataṃgānvayabhūṣaṇasya /
tasyaurasaḥ somasutaḥ suto 'bhūn netrotsavaḥ soma iva dvitīyaḥ // Ragh_18.27 //
kausalya ity uttarakosalānāṃ sa brahmabhūyaṃ gatim ājagāma /
brahmiṣṭham ādhāya nije 'dhikāre brahmiṣṭham eva svatanuprasūtam // Ragh_18.28 //
yaśobhir ābrahmasabhaṃ prakāśaḥ samyag mahīṃ śāsati śāsanāṅkām /
prajāś ciraṃ suprajasi prajeśe nanandur ānandajalāvilākṣyaḥ // Ragh_18.29 //
pātrīkṛtātmā gurusevanena spṛṣṭākṛtiḥ pattrarathendraketoḥ /
taṃ putriṇāṃ puṣkarapattranetraḥ putraḥ samāropayad agrasaṃkhyām // Ragh_18.30 //
vaṃśasthitiṃ vaṃśakareṇa tena saṃbhāvya bhāvī sa sakhā maghonaḥ /
upaspṛṣan sparśanivṛttalaulyas tripuṣkareṣu tridaśatvam āpa // Ragh_18.31 //
tasya prabhānirjitapuṣpa-rāgaṃ pauṣyaṃ tithau puṣyam asūta patnī /
yasminn apuṣyann udite samagrāṃ puṣṭiṃ janāḥ puṣya iva dvitīye // Ragh_18.32 //
mahīṃ mahecchaḥ parikīrya sūnau manīṣiṇe jaiminaye 'rpitātmā /
tasmāt sayogād adhigamya yogam ajanmane 'kalpata janmabhīruḥ // Ragh_18.33 //
tataḥ paraṃ tatprabhavaḥ prapede dhruvopameyo dhruvasaṃdhir urvīm /
yasminn abhūj jyāyasi satyasaṃdhe saṃdhir dhruvaḥ saṃnamatām arīṇām // Ragh_18.34 //
sute śiśāv eva sudarśanākhye darśātyayendupriyadarśane saḥ /
mṛgāyatākṣo mṛgayāvihārī siṃhād avāpad vipadaṃ nṛsiṃhaḥ // Ragh_18.35 //
svargāminas tasya tam aikamatyād amātyavargaḥ kulatantum ekam /
anāthadīnāḥ prakṛtīr avekṣya sāketanāthaṃ vidhivac cakāra // Ragh_18.36 //
vavendunā tan nabhasopameyaṃ śāvaikasiṃhena ca kānanena /
raghoḥ kulaṃ kuḍmalapaṅkajena toyena cāprauṣhanarendram āsīt // Ragh_18.37 //
lokena bhāvī pitur eva tulyaḥ saṃbhāvito mauliparigrahāt saḥ /
dṛṣṭo hi vṛṇvan kalabhapramāṇo 'py āśāḥ purovātam avāpya meghaḥ // Ragh_18.38 //
taṃ rājavīthyām adhihasti yāntam ādhoraṇālambitam agryaveṣam /
ṣaḍvarṣadeśiyam api prabhutvāt praikṣanta paurāḥ pitṛgauraveṇa // Ragh_18.39 //
kāmaṃ na so 'kalpata paitṛkasya siṃhāsanasya pratipūraṇāya /
tejomahimnā punar āvṛtātmā tad vyāpa cāmīkarapiñjareṇa // Ragh_18.40 //
tasmād adhaḥ kiṃcid ivāvatīrṇāv asaṃspṛśantau tapanīyapīṭham /
sālaktakau bhūpatayaḥ prasiddhair vavandire maulibhir asya pādau // Ragh_18.41 //
maṇau mahānīla iti prabhāvād alpapramāṇe 'pi yathā na mithyā /
śabdo mahārāja iti pratītas tathaiva tasmin yuyuje 'rbhake 'pi // Ragh_18.42 //
paryantasaṃcāritacāmarasya kapolalolobhayakākapakṣat /
tasyānanād uccarito vivādaś cakshāla velāsv api nārṇavānām // Ragh_18.43 //
nirvṛttajāmbūnadapaṭṭaśobhe nyastaṃ lalāṭe tilakaṃ dadhānaḥ /
tenaiva śūnyāny arisundarīṇāṃ mukhāni sa smeramukhaś cakāra // Ragh_18.44 //
śirīṣapuṣpādhikasaukumāryaḥ khedaṃ sa yāyād api śrutavṛddhayogāt /
nitāntagurvīm api cānubhāvād dhuraṃ dharitryā bibharāṃ babhūva // Ragh_18.45 //
nyastākṣarām akṣarabhūmikāyāṃ kārtsnyena gṛhṇāti lipiṃ na yāvat /
sarvāṇi tāvac chrutavṛddhayogāt phalāny upāyuṅkta sa daṇḍanīteḥ // Ragh_18.46 //
urasy aparyāptabhāgā prauḍhībhaviṣyantam udīkṣamāṇā /
saṃjātalajjeva tam ātapatrachhāyāchalenopajugūha lakṣmīḥ // Ragh_18.47 //
anaśnuvānena yugopamānam abaddhamaurvīkiṇalāñchanena /
aspṛṣṭakhaḍgatsaruṇāpi cāsīd rakṣāvatī tasya bhujena bhūmiḥ // Ragh_18.48 //
na kevalaṃ gacchati tasya kāle yayuḥ śarīrāvayavā vivṛddhim /
vaṃśyā guṇāḥ khalv api lokakāntāḥ prārambhasūkṣmāḥ prathimānam āpuḥ // Ragh_18.49 //
sa pūrvajanmāntaradṛṣṭapārāḥ smarann ivākleśakaro gurūṇām /
tisras trivargādhigamasya mūlaṃ jagrāha vidyāḥ prakṛtīś ca pitryāḥ // Ragh_18.50 //
vyūhya sthitaḥ kiṃcid ivottarārdham unnaddhacūḍo 'ñcitasvyajānuḥ /
ākarṇam ākṛṣṭasabānadhanvā vyarocat' āste sa vinīyamānaḥ // Ragh_18.51 //
atha madhu vanitāṃ netranirveśanīyaṃ manasijatarupuṣpam rāgabandhapravālam /
akṛtakavidhi sarvāṅgīṇam ākalpajātaṃ vilasitapadam ādyaṃ yauvanaṃ sa prapede // Ragh_18.52 //
pratikṛtiracanābhayo dūtisaṃdarśitābhyaḥ samadhikatararūpāḥ śuddhasaṃtānakāmaiḥ /
adhivividur amātyair āhṛtās tasya yūnaḥ prathamaparigṛhīte śrībhuvau rājakanyāḥ // Ragh_18.53 //
agnivarṇam abhiṣicya rāghavaḥ sve pade tanayam agnitejasam /
śiśriye śrutavatām apaścimaḥ paścime vayasi naimiṣaṃ vaśī // Ragh_19.1 //
tatra tīrthasalilena dīrghikās talpam antaritabhūmibhiḥ kuśaiḥ /
saudhavāsam uṭajena vismṛtaḥ saṃcikāya phalaniḥspṛhas tapaḥ // Ragh_19.2 //
labdhapālanavidhau na tatsutaḥ khedam āpa guruṇā hi medinī /
bhoktum eva bhujanirjitadviṣā na prasādhayitum asya kalpitā // Ragh_19.3 //
so 'dhikāram abhikaḥ kulocitaṃ kāścana svayam avartayat samāḥ /
taṃ niveśya saciveṣv ataḥ paraṃ strīvidheyanavayauvano 'bhavat // Ragh_19.4 //
kāminīsahacarasya kāminas tasya veśmasu mṛdaṅganādiṣu /
ṛddhimantam adhikarddhir uttaraḥ pūrvam utsavam apohad utsavaḥ // Ragh_19.5 //
indriyārthapariśūnyam akṣarmaḥ soḍhum ekam api sa kṣaṇātaram /
antare ca viharan divāniśaṃ na vyapaikṣata samutsukāḥ prajāḥ // Ragh_19.6 //
gauravād yad api jātu mantriṇāṃ darśanaṃ prakṛtikāṅkṣitaṃ dadau /
tad gavākṣavivarāvalambinā kevalena caraṇena kalpitam // Ragh_19.7 //
taṃ kṛtapraṇatayo 'nujīvinaḥ komalātmanakharāgarūṣitam /
bhejire navadivākarātapaspṛṣṭapaṅkajatulādhirohaṇam // Ragh_19.8 //
yuvanonnatavilāsinīstanakṣobhalolakamalāś ca dīrghikāḥ /
gūḍhamohanagṛhās tadambubhiḥ sa vyagāhata vigāḍhamanmathaḥ // Ragh_19.9 //
tatra sekahṛtalocanāñjanair dhautarāgaparipāṭalādharaiḥ /
aṅganās tam adhikaṃ vyalobhayann arpitaprakṛtikāntibhir mukhaiḥ // Ragh_19.10 //
ghrāṇakāntamadhugandhakarṣiṇīḥ pānabhūmiracanāḥ priyāsakhaḥ /
abhyapadyata sa vāsitāsakhaḥ puṣpitāḥ kamalinīr iva dvipaḥ // Ragh_19.11 //
sātirekamadakāraṇaṃ rahas tena dattam abhileṣur aṅganāḥ /
tābhir apy upahṛtaṃ mukhāsavaṃ so 'pibad bakulatulyadohadaḥ // Ragh_19.12 //
aṅkam aṅkaparivartanocite tasya ninyatur aśūnyatām ubhe /
vallakī ca hṛdayaṃgamasvanā valguvāg api ca vāmalocanā // Ragh_19.13 //
sa svayaṃ prahatapuṣkaraḥ kṛtī lolamālyavalayo haran manaḥ /
nartakīr abhinayātilaṅghinīḥ pārśvavartiṣu guruṣv alajjavat // Ragh_19.14 //
cāru nṛtyavigame ca tanmukhaṃ svedabhinnatilakaṃ pariśramāt /
premadattavadanāniaḥ manaḥ so 'nvajīvad amarālakeśvarau // Ragh_19.15 //
tasya sāvaraṇadṛṣṭasaṃdhayaḥ kāmyavastuṣu naveṣu saṅginaḥ /
vallabhābhir upasṛtya cakrire sāmibhuktaviṣayāḥ samāgamāḥ // Ragh_19.16 //
aṅgulīkisalayāgratarjanaṃ bhrūvibhaṅgakuṭilaṃ ca vīkṣitam /
mekhalābhir asakṛc ca bandhanaṃ vañcayan praṇayinīr avāpa saḥ // Ragh_19.17 //
tena dūtividitaṃ niṣeduṣā pṛṣṭhataḥ suratavārarātriṣu /
śuśruve priyajanasya kātaraṃ vipralambhapariśaṅkino vacaḥ // Ragh_19.18 //
laulyam etya gṛhiṇīparigrahān nartakīṣv asulabhāsu tadvapuḥ /
vartate sma sa kathaṃcid ālikhann aṅgulīkṣaraṇasannavartikaḥ // Ragh_19.19 //
premagarvitavipakṣamatsarād āyatāc ca madanān mahīkṣitam /
ninyur utsavavidhicchalena taṃ devya ujjitaruṣaḥ kṛtārthatām // Ragh_19.20 //
prātar etya paribhogaśobhinā darśanena kṛtakhaṇḍanavyathāḥ /
prāñjaliḥ praṇayinīḥ prasādayan so 'dunot praṇayamantharaḥ punaḥ // Ragh_19.21 //
svapnakīrtitavipakṣam aṅganāḥ darśanena kṛtakhaṇḍanavyathāḥ /
pracchadāntagalitāśrubindubhiḥ krodhabhinnavalayair vivartanaiḥ // Ragh_19.22 //
kḷptapuṣpaśayanāṃl latāgṛhān etya dūtikṛtamārgadarśanaḥ /
anvabhūt parijanāṅganārataṃ so 'varodhabhayavepathūttaram // Ragh_19.23 //
nāma vallabhajanasya te mayā prāpya bhāgyam api tasya kāṅkṣyate /
lolupaṃ bata mano mameti taṃ gotraviskhalitam ūcur aṅganāḥ // Ragh_19.24 //
cūrṇababhru lulitasragākulaṃ chinnamekhalam alaktakāṅkitam /
utthitasya śayanaṃ vilāsinas tasya vibhramartatāny apāvṛṇot // Ragh_19.25 //
sa svayaṃ caraṇarāgam ādadhe yoṣitaṃ na ca tathā samāhitaḥ /
lobhyamānanayanaḥ ślathāṃśukair mekhalāguṇapadair nitambibhiḥ // Ragh_19.26 //
cumbane viparivartitādharaṃ hastarodhi raśanāvighaṭṭane /
vighniteccham api tasya sarvato manmathendhanam abhūd vadhūratam // Ragh_19.27 //
darpaṇeṣu paribhogadarśinīr narmapūrvam anupṛṣṭhasaṃsthitaḥ /
chāyayā smitamanojñayā vadhūr hrīnimīlitamukhīś cakāra saḥ // Ragh_19.28 //
kaṇṭhasaktamṛdubāhubandhanaṃ nyastapādatalam agrapādayoḥ /
prārthayanta śayanotthitaṃ priyās taṃ niśātyayavisargacumbanam // Ragh_19.29 //
prekṣya darpaṇatalstham ātmano rājaveṣam atiśakraśobhinam /
pipriye sa na tathā yathā yuvā vyaktalakṣma paribhogamaṇḍanam // Ragh_19.30 //
mitrakṛtyam apadiśya pārśvataḥ prasthitaṃ tam anavasthitaṃ priyāḥ /
vidma he śaṭha palāyanacchalāny añjaseti rurudhuḥ kacagrahaiḥ // Ragh_19.31 //
tasya nirdayaratiśramālasāḥ kaṇṭhasūtram apadiśyayoṣitaḥ /
adhyaśerata bṛhad (?)
bhujāntaraṃ pīvarastanaviluptacandanam // Ragh_19.32 //
saṃgamāya niśi gūḍhacāriṇaṃ cāradūtikathitaṃ puro gatāḥ /
vañcayiṣyasi kutas tamovṛtaḥ kāmuketi cakṛṣus tam aṅganāḥ // Ragh_19.33 //
yoṣitām uḍupater ivāciṣāṃ sparśanirvṛtim asāv anāpnuvan /
āruroha kumudākaropamāṃ rātrijāgaraparo divāśayaḥ // Ragh_19.34 //
veṇunā daśanapīḍitādharā vīṇayā nakhapadāṅkitoravaḥ /
śilapakārya ubhayena vejitās taṃ vijihmanayanā vyalobhayan // Ragh_19.35 //
aṅgasattvavacanāśrayaṃ mithaḥ strīṣu nṛtyam upadhāya darśayan /
sa prayoganipuṇaiḥ prayoktṛbhiḥ saṃjagharṣa saha mitrasaṃnidhau // Ragh_19.36 //
aṃsalambikuṭajārjunasrajas tasya nīparajasāṅgarāgiṇaḥ /
prāvṛṣi pramadabarhiṇeṣv abhūt kṛtimādriṣu vihāravibhramaḥ // Ragh_19.37 //
vigrahāc ca śayane parāṅmukhīr nānunetum abalāḥ sa tatvare /
ācakāṅkṣa ghanaśabdaviklavās tā vivṛtya viśatīr bhujāntaram // Ragh_19.38 //
kārttikīṣu savitānaharmyabhāg yāminīṣu lalitāṅganāsakhaḥ /
anvabhuṅkta surataśramāpahāṃ meghamuktaviśadāṃ sa candrikām // Ragh_19.39 //
saikataṃ ca sarayūṃ vivṛṇvatīṃ śroṇibimbam iva haṃsamekhalam /
svapriyāvilasitānukāriṇīṃ saudhajālvivarair vyalokayat // Ragh_19.40 //
marmarair agurudhūpagandhibhir vyaktahemarśanais tam ekataḥ /
jahrur āgrathanamokṣalolupaṃ haimanair nivsanaiḥ sumadhyamāḥ // Ragh_19.41 //
arpitastimitadīpadṛṣṭayo garbhaveśmasu nivātakukṣiṣu /
tasya sarvasuratāntarakṣamāḥ sākṣitāṃ śiśirarātrayo yayuḥ // Ragh_19.42 //
dakṣiṇena pavanena saṃbhṛtaṃ prekṣya cūtakusumaṃ sapallavam /
anvanaiṣur avadhūtavigrahās taṃ durutsahaviyogam aṅganāḥ // Ragh_19.43 //
tāḥ svam aṅkam adhiropya dolayā preṅkhayan parijanāpaviddhayā /
muktarajju nibiḍaṃ bhayacchalāt kaṇṭhabandhanam avāpa bāhubhiḥ // Ragh_19.44 //
taṃ payodharaniṣaktacandanair mauktikagrathitacārubhūṣaṇaiḥ /
grīṣmaveṣavidhibhiḥ siṣevire śroṇilambimaṇimekhalāḥ priyāḥ // Ragh_19.45 //
yat sa bhagnasahakāram āsavaṃ raktapāṭalasamāgamaṃ papau /
tena tasya madhunirgamāt kṛśaś cittayonir abhavat punarnavaḥ // Ragh_19.46 //
evam indriyasukhāni nirviśann anyakāryavimukhaḥ sa pārthivaḥ /
ātmalakṣaṇaniveditān ṛtūn atyavāhayad anaṅgavāhitaḥ // Ragh_19.47 //
taṃ pramattam api na prabhāvataḥ śekur ākramitum anyapārthivāḥ /
āmayas tu ratirāgasaṃbhavo dakṣaśāpa iva candram akṣiṇot // Ragh_19.48 //
dṛṣṭadoṣam api tan na so 'tyajat saṅgavastu bhiṣajām anāśravaḥ /
svādubhis tu viṣayair hṛtas tato duḥkham indriyagaṇo nivāryate // Ragh_19.49 //
tasya pāṇḍuvadanālpabhūṣaṇā sāvalambagamanā mṛdusvanā /
yakṣmaṇāpi parihānir āyayau kāmayānasamavasthayā tulām // Ragh_19.50 //
vyoma paścimakalāsthitendu vā paṅkaśeṣam iva gharmapalvalam /
rājñi tatkulam abhūt kṣayāture vāmanārcir iva dīpabhājanam // Ragh_19.51 //
bāḍham eṣu divaseṣu karma sādhayati putrajanmane /
ity adarśitarujo 'sya mantriṇaḥ śaśvad ūcur aghaśaṅkinīḥ prajāḥ // Ragh_19.52 //
sa tv anekavanitāsakho 'pi san pāvanīm anavalokya saṃtatim /
vaidyayatnaparibhāvinaṃ gadaṃ na pradīpa iva vāyum atyagāt // Ragh_19.53 //
taṃ gṛhopavana eva saṃgatāḥ paścimakratuvidā purodhasā /
rogaśāntim apadiśya mantriṇaḥ saṃbhṛte śikhini gūḍham ādadhuḥ // Ragh_19.54 //
taiḥ kṛtaprakṛtimukhyasaṃgrahair āśu tasya sahadharmacāriṇī /
sādhu dṛṣṭaśubhagarbhalakṣaṇā pratyapadyata narādhipaśriyam // Ragh_19.55 //
tasyās tathāvidhanarendravipattiśokād uṣṇair vilocanajalaiḥ prathamābhitaptaḥ /
nirvāpitaḥ kanakakumbhamukhojjhitena vaṃśābhiṣekavidhinā śiśireṇa garbhaḥ // Ragh_19.56 //
taṃ bhāvāya prasavasamayākāṅkṣiṇīnāṃ prajānām antargūḍhaṃ kṣitir iva babhau bījamuṣṭiṃ dadhānā /
maulaiḥ sārdhaṃ sthavirasacivair hemasiṃhāsanasthā rājñī rājyaṃ vidhivad aśiṣad bhartur avyāhatājñā // Ragh_19.57 //
ADDITIONAL VERSES (KṢEPAKA)
ākīryamāṇam āsannavidhibhiḥ samidāharaiḥ /
vaikhānasair adṛśyāgnipratyudgamanavṛttibhiḥ // Ragh_1.49* //
imāṃ devīm ṛtusnātāṃ smṛtvā sapadi satvaraḥ /
pradakṣiṇakriyātītas tasyāḥ kopam ajījanaḥ // Ragh_1.75* //
tāmralalāṭajāṃ rekhāṃ bibhratī sāsitetarām /
saṃdhyā prātipadeneva pratibhinnā himāṃśunā // Ragh_1.82* //
gāndharvam astraṃ tad itaḥ pratīccha prayogasaṃhāravibhaktamantram /
saṃdhyā prātipadeneva na cārihiṃsā vijayaḥ svahaste // Ragh_5.57* //
nidrāvaśaṃ tvayi gate śaśinā kathaṃcid ātmānam ānanarucā bhavato viyujya /
lakṣmīr vibhātasamaye 'pi hi darśanena paryutsukā praṇayinī niśi khaṇḍiteva // Ragh_5.67* //
mandaṃ vivāti himasaṃbhṛtaśītabhāvaḥ saṃsṛjyate sarasijair aruṇāṃśubhinnaiḥ /
saurabhyam īpsur iva te mukhamārutasya yan no guṇān prati niśāpariṇāmavāyuḥ // Ragh_5.69* //
iti sa vihatanidras talpam alpetarāṃśaḥ suragaja iva gaṅgāsaikataṃ supratīkaḥ /
parijanavanitānāṃ pādayor vyāpṛtānāṃ valayamaṇividiṣṭaṃ pracchadāntaṃ mumoca // Ragh_5.75* //
sa tatra mañeṣcu vimānakalpeṣv ākalpasaṃmūrchitarūpaśobhān /
siṃhāsanasthān nṛpatīn apaśyat yūpān praśastān iva haimavedīn // Ragh_6.1* //
yadā yadā rājakumārikāsau na pūrvapūrvaṃ ganayāṃ cakāra /
tadā tadā nāmitarepharekhām āśālatā pallavinī babhūva // Ragh_6.67* //
lalāṭabaddhabhṛkuṭītaraṅgais tanutyajāṃ dantanipīḍitoṣṭhaiḥ /
ātastare bhallanikṛttakaṇṭhair huṃkāragarbhair dviṣatāṃ śirobhiḥ // Ragh_7.38* //
atha vīkṣya guṇaiḥ pratiṣṭhitaṃ prakṛtiṣv ātmajam ābhigamikaiḥ /
padavīṃ pariṇāmadeśinīṃ raghur ādatta vanāntagāminīm // Ragh_8.9* //
namas trimūrtaye tubhyaṃ guṇatrayavibhāgāya /
prāk sṛṣṭe[ḥ] kevalātmane paścād bhad[r]am upeyuṣe // Ragh_10.19* //
te 'pi tūrṇam avagamya śāmbhavam āsamāharaṇakarmatatparāḥ /
svāṃ sakṣiptatikarkaśaṃ hi tac cikṣipur daśāarathātmajāgrataḥ // Ragh_11.43* //
nistriṃśakalpasya nidher jalānām eṣā tamāladrumarāja nīlā /
dūrād arālabhru vibhāti velā kalaṅkarekhā malineva dhārā // Ragh_13.15* //
pratyāgatau tatra cirapravāsād apaśyatāṃ dāśarathī jananyau /
kumudvatī śītamarīcilekhe diveva rūpāntaradurvibhāvye // Ragh_14.1* //
keyaṃ vane lakṣmaṇa lakṣmaṇeti dīnākṣaraṃ roditi yoṣid uccaiḥ /
āṃ jñātam eṣā janakātmajeti kavir vicintyāntikam ājagāma // Ragh_14.69* //
tad ākarṇya muner vākyaṃ rāmo rājīvalocanaḥ /
samaṃ harṣaviṣādābhyāṃ yuyuje nītikovidaḥ // Ragh_15.71* //
gaccha lakṣmaṇa śīghraṃ tvaṃ mā bhūd dharmaviparyayaḥ /
tyāgo vāpi vadho vāpi sādhūnām ubhayaṃ samam // Ragh_15.94* //
tasmād babhūvātha dalābhidhāno dalānvitaḥ padmadalābhadṛṣṭiḥ /
kundāgra danto ripudantisiṃhaḥ patiḥ pṛthivyāḥ kulakair ivenduḥ // Ragh_18.16* //
hitvātha bhogāṃs tapasottamena triviṣṭapaṃ prāptavati kṣitīśe /
tadātmajaḥ sāgaradhīracetāḥ śaśāsa pṛthvīṃ sakalāṃ nṛsomaḥ // Ragh_18.19* //
