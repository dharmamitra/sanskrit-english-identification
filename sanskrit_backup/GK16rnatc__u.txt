Nāṭakacandrikā
śrī-śrī-kṛṣṇa-caitanya-candrāya namaḥ /
vīkṣya bharata-muni-śāstraṃ rasapūrvasudhākaraṃ ca ramaṇīyam /
lakṣaṇam ati-saṃkṣepād vilikhyate nāṭakasyedam // RNc_1 //
nātīva-saṅgatatvād bharata-muner mata-virodhāc ca /
sāhitya-darpaṇīyā na gṛhītā prakriyā prāyaḥ // RNc_2 //
divyena divyādivyena tathā'divyena vā yutam /
dhīreṇāḍhyam udāttena kṛṣṇaś ca lalitena ca // RNc_3 //
śṛṅgāra-vīrānyatara-mukhyaṃ ramye'nivṛttayuk /
prastāvanānta-sambandhaṃ sandhi-sandhy-aṅga-saṅgatam // RNc_4 //
sandhyantaraikaviṃśatyā ṣaṭ-triṃśad-bhūṣaṇair yutam /
patākā-sthānakair yuktam athopekṣepakais tathā // RNc_5 //
bhāṣāvidhāna-saṃyuktaṃ satkāvya-guṇa-garbhitam /
nāṭakaṃ doṣa-rahitaṃ sarvāmanda-pradāyakam // RNc_6 //
tatra nāyakaḥ --
svayaṃ prakaṭitaiśvaryo divyaḥ kṛṣṇādir īritaḥ /
divyo'pi nara-ceṣṭatvād divyādivyo raghūdvahaḥ // RNc_7 //
adivyo dharma-putrādir eṣu kṛṣṇo guṇādhikaḥ /
nāyakānāṃ guṇāḥ sarve yatra sarva-vidhāḥ smṛtāḥ // RNc_8 //
lālityaudattyayor atra vyaktā śobhābharo'dhikaḥ /
tenaiṣa nāyako yuktaḥ śṛṅgārottara-nāṭake // RNc_9 //
yat-paroḍhopapatyos tu gauṇatvaṃ kathitaṃ budhaiḥ /
tat tu kṛṣṇaṃ ca gopīś ca vineti pratipāditam // RNc_10 //
tathā coktam rasa-vilāse (sudeva-kṛte) --
neṣṭā yad aṅgini rase kavibhiḥ paroḍhā
tad gokulāmbuja-dṛśāṃ kulam antareṇa /
āśaṃsayā rasa-vidher avatārikāṇāṃ
kaṃsāriṇā rasika-maṇḍala-śekhareṇa // RNc_11 //
atha rasāḥ --
rasāḥ śṛṅgāra-vīrādyā jñeyā rasa-sudhārṇave /
anye hāsyādayaḥ kāryā asminn aṅgatayā budhaiḥ // RNc_12 //
athetivṛttam --
itivṛttaṃ bhavet khyātaṃ k ptaṃ miśram iti tridhā /
śāstra-prasiddhaṃ khyātaṃ syāt k ptaṃ kavi-vinirmitam /
tayoḥ saṅkulatā miśraṃ k ptaṃ ramyaṃ tu nāṭake /
nāṭakaṃ khyāta-vṛttaṃ syāt k pta-vṛttā tu nāṭikā /
īhāmṛgo miśra-vṛtta iti nāṭyāṅga-bhāṣitam //
atha prastāvanā --
athāsya pratipādyasya tīrthaṃ prastāvanocyate /
prastāvanāyāṃ tu mukhe nāndī kāryā śubhāvahā //
āśīrnamaskriyā-vastunirdeśānyatamānvitā /
aṣṭabhir daśabhir yuktā kiṃ vā dvādaśabhiḥ padaiḥ //
candranāmāṅkitā prāyo maṅgalārtha-padojjvalā /
maṅgalaṃ cakra-kamala-cakrora-kumudādikam //
tatrāśīr-anvitā,
yathā lalita-mādhave (1.1) --
suraripu-sudṛśāṃm uroja-kokān
mukha-kamalāni ca khedayan nakhaṇḍaḥ /
ciram akhila-suhṛt cakoranandī
diśatu mukunda-yaśaḥ-śaśī mudaṃ vaḥ //
namaskriyānvitā,
yathā tatraiva (1.2)
aṣṭau prokṣya dig-aṅganā ghana-rasaiḥ patrāṅkurāṇāṃ śriyā
kurvan-mañjulatā-bharasya ca sadā rāmāvalī-maṇḍanam /
yaḥ pīne hṛdi bhānujām atulabhāṃ candrākṛtiṃ cojjvalāṃ
rundhānaḥ kramate tam atra mudiraṃ kṛṣṇaṃ namaskurmahe //
vastu-nirdeśānvitā cātraiva aṣṭau prokṣya digaṅganā ityādir eva /
aṣṭapada-yuktā yathā vīra-carite prathamāṅke (prastāvanāyāḥ prathamaḥ
ślokaḥ)-
antaḥ-svacchāya nityāya devāya hṛta-pāpmane /
tyakta-krama-vibhāgāya caitanya-jyotiṣe namaḥ //
kaścid aṣṭa-padāṃ pādair aṣṭabhiḥ padyayor jagau // RNc_17 //
daśapadānvitā yathā abhirāma-rāghave --
kriyāsu kalyāṇaṃ bhujaga-śayanād utthitavataḥ /
kaṭākṣāḥ kāruṇya-prasara-rasa-veṇī-laharayaḥ /
harer lakṣmī-līlā-kamala-dala-saubhāgya-suhṛdaḥ
sudhāsāra-smerāḥ sucarita-viśeṣaika-sulabhāḥ //
dvādaśa-padānvitā yathā sura-ripu-sudṛśām uroja-kokān ityādi (LalM 1.1) /
atraiva candra-nāmāṅkitā maṅgalārthatā cāsti /
bhāraty atrocitā vṛttir eṣā tu caturaṅgikā /
prarocanā mukhe caiva vīthī-prahasane tathā // RNc_18 //
tatra prarocanā --
deśa-kāla-kathā-nātha-sabhyādīnāṃ praśaṃsayā /
śrotṝṇām unmukhīkāraḥ kathiteyaṃ prarocanā // RNc_19 //
yathā lalita-mādhave (1.7) --
sūtradhāraḥ /
kim ity evam ucyate /
paśya paśya --
cakāsti śarad-utsavaḥ sphurati vaiṣṇavānāṃ sabhā
cirasya girir utdgiraty amala-kīrtidhārāṃ hareḥ /
kim anyad iha mādhavo madhura-mūrtir udbhāsate
tad eṣa paraodayas tava viśuddha-puṇya-śriyaḥ //
atha āmukham --
sūtradhāro naṭīṃ brūte svakāryaṃ prati yuktitaḥ /
prastutākṣepi citroktyā yat tad āmukham īritam // RNc_20 //
yad āmukham iti proktaṃ saiva pratsāvanocyate /
pañcāmukhāṅgāny ucyante kathodghātaḥ pravartakam // RNc_21 //
prayogātiśayaś ceti tathā vīthy-aṅga-yugmakam /
udghātyakāvalagita-saṅgakaṃ muninoditam // RNc_22 //
tatra kathodghātaḥ --
sūtrivākyaṃ tad-arthaṃ vā svetivṛttasamaṃ yadā /
svīkṛtya praviśet pātraṃ kathodghātaḥ sa kīrtitaḥ // RNc_23 //
yathā harivilāse --
nirupama-mahima-dhurāṇāṃ jagatī-durbodha-bhāvānām /
lokottara-caritānāṃ hṛdayaṃ ko jñātum īśati //
(nepathye) hanta bhoḥ satyam āttha lokottara-caritānāṃ hṛdayaṃ ko jñātum
īśatīti //
atha pravartakam --
ākṣiptaṃ kāla-sāmyena pravṛttiḥ syāt pravartakam // RNc_24 //
yathā keśava-carite --
ullāsayan sumanasāṃ paritaḥ kalāpaṃ
saṃvardhayan sapadi vaibhavam uddhavasya /
dhīraṃ numer api mano madayan samantād
ānandano milati sundari mādhavo'yam //
iti niṣkrāntau tataḥ praviśati mādhavaḥ /
yathā vā vidagdha-mādhave (1.10) --
so'yaṃ vasanta-samayaḥ samiyāya yasmin
pūrṇaṃ tam īśvaram upoḍha-navānugāgam /
gūḍha-grahā rucirayā saha rādhayāsau
raṅgāya saṅgamayitā niśi paurṇamāsī //
atha prayogātiśayaḥ --
eṣo'yam ity upakṣepāt sūtradhāra-prayogataḥ /
preveśa-sūcanaṃ yatra prayogātiśayo hi saḥ // RNc_25 //
yathā lalita-mādhave (4.16) garbhāṅke --
vṛddhayā śaśvad-ārabdha-nirodhām api rādhikām /
nirābādhaṃ sadā sādhu ramayaty eṣa mādhavaḥ //
athodghātyakam --
padāni tv agatārthāni tad-artha-gataye narāḥ /
yojayanti padair anyais tad udghātyakam ucyate // RNc_26 //
yathā lalita-mādhave (1.11) --
naṭatā kirāta-rājaṃ nihatya raṅga-sthale kalānidhinā /
samaye tena vidheyaṃ guṇavati tārā-kara-grahaṇam //
(nepathye) hanta rādhā-mādhavayoḥ pāṇibandhaṃ kaṃsa-bhūpater bhayād
abhivyaktam udāhartum asamartho naṭatā kirāta-rājam ity upadeśena bodhayan
dhanyaḥ ko'yaṃ cintā-viklavāṃ mām āśvāsayatīti tatra paurṇamāsī-praveśaḥ //
athāvalagitam --
yatraikasmin samāveśya kāryam anyat prasādhyate /
purānurodhāt taj jñeyaṃ nāmnāvagalitaṃ budhaiḥ // RNc_27 //
yathā kaṃsa-vadhe --
naṭarāja-puruṣottama kathaṃ vilambase /
(nepathye) bhoḥ kas tvam asi yad atra māṃ tvarayasi /
sūtradhāraḥ -- katham ayaṃ gopāla-veśo bhagavān upasthita eva paśya paśya
ityādi //
śṛṅgāra-pracure nāṭye yuktam āmukham eva hi /
vīthī prahasanaṃ ceti dvividhe nātra lakṣite // RNc_28 //
ata evāmukhaṃ tatra bhavel lalita-mādhave /
prastāvanā-sthāpane dve āmukhasyāpare bhide /
ity ākhyāya sphuṭaṃ kecit tayoḥ kurvanti lakṣaṇam // RNc_29 //
yathā -
naṭī-vidūṣaka-naṭa-sūtra-saṃlāpa-saṅgatam /
stoka-vīthyādi-sahitaṃ bhavet prastāvanāmukham //
sarva-vīthyādi-sahitaṃ tad eva sthāpanocyate /
vīrādbhutādi prāyeṣu bhavet prastāvanocitā //
hāsya-bībhatsa-raudrādau prāyeṇa sthāpanā mateti /
vīthī-prahasane dve tu rūpakāṇāṃ bhide smṛte //
atha sandhiḥ --
ekaikasyās tv avasthāyāḥ prakṛtyā caikayaikayā /
yogaḥ sandhir iti jñeyo nāṭya-vidyā-viśāradaiḥ // RNc_30 //
tatra prakṛtiḥ --
pāñcavidhyāt kathāyās tu prakṛtiḥ pañcadhā smṛtā /
bījaṃ binduḥ patākā ca prakarī kāryam eva ca // RNc_31 //
tatra bījam --
yat tu svalpam upakṣiptaṃ bahudhā vistṛtiṃ gatam /
kāryasya kāraṇaṃ dhīrais tad bījam iti kathyate // RNc_32 //
yathā lalita-mādhave prathama-dvitīyayor aṅkayoḥ kalpite mukha-sandhau nirūḍho
rādhā-mādhavayor anurāgo bījam ucyate /
atha binduḥ --
phale pradhāne bījasya prasaṅgoktaiḥ phalāntaraiḥ /
vicchinne yad aviccheda-kāraṇaṃ bindur ucyate // RNc_33 //
yathā tatraive tṛtīya-caturthayoḥ kalpita pratimukha-sandhau
kṛṣṇa-pura-gamanādinā mukhya-phale vicchinne tenaiva samāśāsanaṃ etās tūrṇaṃ
nayata kiyatīḥ ity ādi sūrya-vākya-śravaṇa-janita-kṛṣṇa-pratyāśāṃ nīre
maṅkṣu-mimaṅkṣum (4.10)
ityādyuktyā garbhāṅkaś ca binduḥ /
atha patākā --
yat pradhānopakaraṇaṃ prasaṅgāt svārtham ṛcchati /
sā patākā budhaiḥ proktā yādavāmātya-vṛttavat // RNc_34 //
yathā tatraiva pañcama-ṣaṣṭhyoḥ kalpite garbha-sandhau
paurṇamāsy-uddhava-vṛttaṃ patākā /
atha prakarī --
yat kevalaṃ parārthasya sādhakaṃ ca pradeśa-bhāk /
prakarī sā samuddiṣṭā nava-vṛndādi-vṛttavat // RNc_35 //
yathā tatraiva saptamāṣṭayoḥ kalpite vimarṣa-sandhau yathā
nava-vṛndādi-kulādi-vṛttaṃ prakarī //
atha kāryaṃ --
vastunas tu samastasya sādhyaṃ kāryam iti smṛtam /
rādhā-mādhavayoḥ saṅgo yathā lalita-mādhave // RNc_36 //
yathātra navama-daśamayoḥ kalpite nirvahaḥaṇa-sandhau rādhā-mādhavayoḥ
punaḥ saṅgama-puraḥsara-krīḍādi //
pradhānam aṅgam iti ca tat tu syād dvividhaṃ punaḥ /
pradhānaṃ netṛ-caritaṃ vyāpi kṛṣṇasya ceṣṭitam // RNc_37 //
nāyakārthaṃ kṛdaṅgaṃ syāt nāyaketara-ceṣṭitm /
nityaṃ patākā prakarī cāṅgaṃ bījādayaḥ kvacit // RNc_38 //
bījatvād bījam ādau syāt phalatvāt kāryam antataḥ /
tayoḥ sandhāna-hetutvāt madhye binduṃ muhuḥ kṣipet // RNc_39 //
yathāyogaṃ patākāyāḥ prakāryāś ca niveśanam // RNc_40 //
ataeva bindur,
yathā pañcame (LalM 5.23) --
sphuran-maṇi-sarādhikaṃ navatamāla-nīlaṃ harer
udūḍha-nava-kuṅkumaṃ jayati hāri bakṣaḥ-sthalam /
uḍu-stavakitaṃ sadā taḍid-udīrṇa-lakṣmī-bharaṃ
yad abhram iva līlayā sphuṇam adabhram udbhrājate //
evaṃ ṣaṣṭha-saptamādiṣv api bindur draṣṭavyaḥ //
athāvasthā --
kāryasya pañcadhāvasthā nāyakādi-kriyā-vaśāt /
ārambha-yatna-prāpty-āśā-niyatāpti-phalāgamāḥ // RNc_41 //
tatrārambhaḥ --
budhair mukhya-phalodyoga ārambha iti kathyate /
yathā lalita-mādhave mukha-sandhau rādhā-mādhavayor anyonya-saṅgamāya
vyavasāya ārambhaḥ /
atha yatnaḥ --
yatnas tu tat-phala-prāptāv autsukyena tu vartanam // RNc_42 //
yathā tatraiva pratimukha-sandhau rādhayā kṛṣṇasyānveṣaṇe kṛṣṇena ca
gandharva-kṛta-nṛtyādau rādhāvalokāyodyamo yatnaḥ /
atha prāpty-āśā
prāpty-āśā tu nijārthasya siddhi-sambhāvanā matā //
[*NOTE: siddha-sad-bhāvanā matā.]
tathā ca munināpy (19.11) uktam --
īṣat prāptir yadā kācit phalasya parikalpyate /
bhāva-mātreṇa taṃ prāhur vidhijñāḥ prāpti-sambhavam //
yathā, tatraiva garbha-sandhau rādhāyāḥ satrājiti samarpaṇ kṛṣṇasya ca
lalitā-śaṅkhacūḍa-ratnādi-lābhādinā sambhāvanāyogyatvāt prāptyāśā /
atha niyatāptiḥ --
niyatāptir avighnena kārya-saṃsiddhi-niścayaḥ /
yathā, tatraiva vimarśa-sandhau rādhā-darśanād avighnena phala-saṃsiddhi-niśayān
niyatāptiḥ /
atha phalāgamaḥ --
nijābhīṣṭa-phalāvāptir bhaved eva phalāgamaḥ // RNc_43 //
yathā tatraiva nirvahaṇa-sandhau
vraja-bandhu-samāgama-rādhā-lābha-ratnābhiṣekādiḥ phalāgamaḥ /
patākāyās tv avasthānaṃ kvacid asti na vā kvacit /
patākayā vihīne tu bīja-bindū niveśayet // RNc_44 //
atha sandhy-aṅgāni --
mukhya-prayojana-vaśāt kathāṅg.nāṃ samanvaye /
avāntarārtha-sambandhaḥ sandhoḥ sandhāna-rūpakaḥ // RNc_45 //
mukha-pratimukhe garbha-vimarśāv upasaṃhṛtiḥ /
pañcaite sandhayas teṣu mukha-lakṣaṇam ucyate // RNc_46 //
atha mukham --
mukhaṃ bīja-samutpattir nānārtha-rasa-sambhavā /
atra tu dvādaśāṅgāni bījārambhānurodhataḥ // RNc_47 //
rādhā-mādhavayor atra prema-bīja-samudbhavaḥ /
sūcitaḥ sauṣṭavāt tatra yathā lalita-mādhave // RNc_48 //
upakṣepaḥ parikaraḥ parinyāso vilobhanam /
yuktiḥ prāptiḥ samādhānaṃ vidhānaṃ paribhāvanā // RNc_49 //
udbheda-bheda-karaṇāny eṣāṃ lakṣaṇam ucyate /
tatropakṣepaḥ --
upakṣepas tu bījasya sūcanaṃ kathyate budhaiḥ // RNc_50 //
yathā lalita-mādhave prathame'ṅke (1.14)
paurṇamāsī -- (hanta rādhā-mādhavayor iti paṭhitvā)
vatse gārgi śrūyatām /
kṛṣṇāpāṅga-taraṅgita-dyumaṇijāsambheda-veṇīkṛte
rādhāyāḥ smita-candrikā-suradhunī-pure nipīyāmṛtam /
antas toṣa-tuṣāra-sampravalava-vyālīḍhatāpoccayāḥ
krāntvā sapta jaganti samprati vayaṃ sarvordhvam adhyāsmahe //
atra rādhā-mādhavayor anurāga-bījasya sūcanam upakṣepaḥ /
atha parikaraḥ --
bījasya bahulīkāro jñeyaḥ parikaro budhaiḥ /
yathā tatraiva (1.24) --
gārgī (saṃskṛtena)
hriyam avagṛhya gṛhebhyaḥ karṣati rādhāṃ vanāya yā nipuṇā /
sā jayati nisṛṣṭārthī vara-vaṃśaja-kākalī dūtī //
atra vanākarṣaṇādinā anurāga-bījasya bahulīkaraṇāt parikaraḥ //
atha parinyāsaḥ --
bīja-niṣpatti-kathanaṃ parinyāsa itīryate // RNc_52 //
yathā tatraiva prathame'ṅke --
rādhā (saromāñcam)
: lalide kā kkhu kahnatti sunīadi jeṇa kealaṃ kaṇṇassa jjea
adidhīhonteṇa ummatīkijjahmi //
[lalite, kaḥ khalu kṛṣṇa iti śrūyate?
Yena kevalaṃ
karṇasyaiva atithībhavatā unmattīkriye'ham /]
atra unmattīkaraṇena bīja-niṣpattikathanāt parinyāsaḥ /
atha vilobhanam --
nāyakādi-guṇānāṃ yad varṇanaṃ tad vilobhanam /
yathā tatraiva prathame'ṅke --
tatra kṛṣṇaḥ (sannidhāya)
samīkṣya tava rādhike vadana-bimbam udbhāsvaraṃ
trapā-bhara-parīta-dhīḥ śrayitum asya tulya-śriyam /
śaśī kila kṛsībhavan suradhunī-taraṅgokṣitāṃ
tapasyati kapardinaḥ sphuṭa-jaṭāṭavīm āsthitaḥ //
tatra rādhā-saundarya-guṇa-varṇanād vilobhanam /
atha yuktiḥ --
samyak prayojanānāṃ hi nirṇayo yuktir iṣyate // RNc_54 //
yathā tatraiva (para 1.111-2)--
yaśodā -- bhaadi candāalī ṇomāliā rāhā māharia sabbāo maha āsāo
guṇāsohara-pūreṇa purei /
tatthabi baccho bia baccā laiī ṇetta-bhiṅgaṃ
sondara-marandeṇa āṇandei //
[bhagavati candrāvalī nava-mālikā rādhā mādhavī
ca sarvathā mama āśā guṇa-saurabha-pūreṇa pūrayati /
tatrāpi vatsa iva vatsā
laghvī netra-bhṛṅgaṃ saundarya-makarandena ānandayati / ]
bhagavatī: gokuleśvari /
sarveṣāṃ gokula-vāsināṃ īdṛg eva samudācāra iti /
atra rādhāyāṃ sarvato'dhikānāṃ guṇotkarṣāṇāṃ nirṇayo yuktiḥ /
atha prāptiḥ --
prājñaiḥ sukhasya samprāptiḥ prāptir ity abhidhīyate // RNc_55 //
yathā tatraiva (1.51) --
tatra kṛṣṇaḥ (punar utkarṇo bhavan sapulakam)
madhurima-laharībhiḥ stambhayaty ambare yā
smara-mada-sarasānāṃ sārasānāṃ rutāni /
iyam udayati rādhā-kiṅkinī-jhaṅkṛtir me
hṛdi pariṇamayantī vikriyāḍambarāṇi //
atra rādhā-jhaṅkṛti-śravaṇāt kṛṣṇasya sukha-samprāptiḥ prāptiḥ /
atha samādhānaṃ --
bījasya punar ādhānaṃ samādhānam ihocyate // RNc_56 //
yathā tatraiva --
rādhā (sāsraṃ)
: kundalaie, abi ṇāma imassa ekassa bi hadaṇttassa maggaṃ kkhaṇaṃ
bi ārohissadi so maha dhaṇṇassa kaṇṇassa adidhī /
[kundalate/ api nāma
tasyaikasyāpi hata-netrasya mārgaṃ kṣaṇam api ārohiṣyati sa me dhanyasya
karṇasyātithiḥ /]
atra svayaṃ rādhayā punar anurāga-bījasyādhānāt samādhānam /
atha vidhānaṃ --
sukha-duḥkha-karaṃ yat tu tad-vidhānaṃ budhā viduḥ // RNc_57 //
yathā tatraiva dvitīyāṅke --
rādhikā - (dūrataḥ kṛṣṇam īṣad avalokya,
janāntikaṃ saṃskṛtena)
sahacari nirātaṅkaḥ ko'yaṃ yuvā mudira-dyutir
vraja-bhuvi kutaḥ prāpto mādyan-mataṅgaja-vibhramaḥ /
ahaha caṭulair utsarpadbhir dṛga-aṅcala-taskarair
mama dhṛtir-dhanaṃ cetaḥ-koṣād viluṇṭhayatīha yaḥ // (2.11)
(punar avekṣya)
haddhī haddhī ppamādo,
lalide pekkha pekkha eṇaṃ bamhaāriṇaṃ
daṭṭhūṇa vikkhuhidaṃ maha hadahiaam /
tā imassa mahāpābassa aggippaveso jebba
parāacittam /
[ha dhik hā dhik pramādaḥ /
lalite prekṣya prekṣya / etaṃ
brahmacāriṇaṃ dṛṣṭvā vikṣbdhaṃ me hata-hṛdayam /
tad etasya mahā-pāpasya
agni-praveśa eva prāyaścittam /]
lalitā : halā,
saccaṃ kadhesi /
tā ṇūṇaṃ sabaṇṇataṇaṃ bhāmedi /
[halā, satyaṃ
kathayasi, tan nūnaṃ savarṇatvaṃ bhramayati /]
rādhikā : (punar nibhālya,
saṃskṛtena) -
sahacari harir eṣa brahma-veśaṃ prapannaḥ
kim ayam itarathā me vidravaty antarātmā /
śaśadhara-maṇi-vedī sveda-dhārāṃ prasūte
na kila kumuda-bandhoḥ kaumudīm antareṇa // (2.12)
atra rādhāyāḥ kṛṣṇa-buddhyā viprabuddhyā ca sukha-duḥkha-kathanād vidhānam /
atha paribhāvanā -
ślāghyaiś citta-camatkāro guṇaughaiḥ paribhāvanā // RNc_58 //
yathā tatraiva prathame'ṅke --
rādhā (sacamatkāraṃ saṃskṛtena) -
kula-varatanu-dharma-grāva-vṛndāni bhindan
sumukhi niśita-dīrghāpāṅga-ṭaṅka-cchaṭābhiḥ
yugapad ayam apūrvaḥ kaḥ puro viśva-karmā
marakata-maṇi-lakṣair goṣṭha-kakṣāṃ cinoti // 52 //
lalitā: halā,
so eso de parāṇa-nādho /
[halā, sa eṣa te prāṇanāthaḥ /]
rādhā: (sonmādaṃ punaḥ saṃskṛtena)
sa eṣa kim u gopikā-kumudinī-sudhā-dīdhitiḥ
sa eṣa kim u gokula-sphurita-yauvarājyotsavaḥ /
sa eṣa kim u man-manaḥ-pika-vinoda-puṣpākaraḥ
kṛśodari dṛśor dvaīm amṛta-vīcibhiḥ siñcati // (1.53)
atra kṛṣṇasya vaidagdha-saundaryādi-guṇa-nidarśanena ca
rādhā-camatkāra-kathanāt paribhāvanā /
athodbhedaḥ -
bījasya tu ya udghātaḥ sa udbheda iti smṛtaḥ // RNc_59 //
yathā tatraiva dvitīyāṅke -
rādhikā (apavārya,
saṃskṛtena)
calākṣi-guru-lokataḥ sphurati tāvad antarbhayaṃ
kula-sthitir alaṃ tu me manasi tāvad unmīlati /
calan-makara-kuṇḍala-sphurita-phulla-gaṇḍa-sthalaṃ
na yāvad aparokṣatām idam apaiti vaktrāmbujam // (2.26)
atrādau saṃvṛttasyānurāga-bījasya svamukhenaivodhghātanād udbhedaḥ /
atha bhedaḥ
bījasyottejanaṃ bhedo yad vā saṅghāta-bhedanam // RNc_60 //
yathā tatraiva -
kundalatā - rāhe,
akkhalidaṃ tumha sadībbadaṃ,
tā alaṃ saaṃ vikkhābideṇa / [rādhe,
jāne saskhalitaṃ tava satī-vrataṃ,
tad alaṃ svayaṃ vikhyāpitena / ]
viśākhā - (sa-praṇayābhyasūyam) kundalade/
kā kkhu abarā tumaṃ bia vaṃsīe
tiṇṇi-sañjhaṃ āaḍḍhīadi ?
[rādhe, kā khalv aparā tvām iva vaṃśyā trisandhyam
ākṛṣyate /]
kundalatā (sanarma-smitaṃ,
saṃskṛtena) -
dadāmi sadayaṃ sadā viśada-buddhi-rāśīḥ-śataṃ
bhavādṛśi pativratā-vratam akhaṇḍitaṃ tiṣṭhatu /
śrutair nikhila-mādhurī-pariṇate'pi veṇu-dhvanau
manaḥ sakhi manāg api tyajati vo na dhairyaṃ yathā // (2.20)
atra kundalatayā rādhādi-premasyottejanād bhedanāc cātmanas tābhyo bhedaḥ /
atha karaṇam -
prastutārtha-samārambhaṃ karaṇaṃ paricakṣate // RNc_61 //
yathā, tatraiva -
kundalatā -(saṃskṛtena)
trapāṃ tyaja kuḍaṅgakaṃ praviśa santu te maṅgalā-
ny anaṅga-samarāṅgaṇe parama-sāṃyugīnā bhava /
vivasvad-udaye bhavad-vijaya-kīrti-gāthāvalī
puraḥ skahi muradviṣaḥ sahacarībhir udgīyatām // 2.24 //
atra prastutasya krīḍārūpasyārthasya samārambha-kathanāt karaṇam /
atha pratimukha-sandhiḥ -
bhavet pratimukhaṃ dṛśyaṃ bīja-prakāśanam /
bindu-prayatnopagamād aṅgāny asya trayodaśa // RNc_62 //
viṣamātyanta-viśleṣād rādhāmādhavayor iha /
dṛśyādṛśyaṃ prema-bījaṃ yathā lalita-mādhave // RNc_63 //
vilāsaḥ parisarpaś ca vidhutaṃ śamanarmaṇī /
narma-dyutiḥ pragamanaṃ virodhaḥ paryupāsanam /
puṣpaṃ vajram upanyāso varṇa-saṃhāra ity api // RNc_64 //
tatra vilāsaḥ -
vilāsaḥ saṅgamārthas tu vyāpāraḥ parikīrtitaḥ // RNc_65 //
yathā tatraiva caturthāṅke -
mādhavaḥ - (adhare veṇuṃ vinyasya) -
akṣṇor bandhuṃ hari-haya-harin-nāgari-prāg-ariktāṃ
rogeṇāviṣkuru guru-rucaṃ bhānavīyāṃ navīnām /
cakrābhikhyaḥ kim api virahād ākulaḥ kākū-lakṣaṃ
kurvan mukhyas tvayi sa vayasām arthibhāvaṃ tanoti //4.22//
atra mādhavasya saṅgamārtha-vyāpāra-kathanād vilāsaḥ /
atha parisarpaḥ -
smṛtir naṣṭasya bījasya parisarpa iti smṛtaḥ // RNc_66 //
yathā tatraiva -
kṛṣṇaḥ - sakhe satyam āśayaiva kadarthyamāno'smi / yataḥ -
nīre maṅkṣu-mimaṅkṣum ārta-mukharām uddiśya caṇḍa-dyuter
dūrān maṇḍalataḥ kṛpāturatayā yat prādurāsīt tadā /
hā dhig vāg-amṛtena tena janitas tasyāḥ punaḥ saṅgama-
pratyāśāṅkura uccakair mama sakhe svāntaṃ haṭhād vidhyati //10//
atra rādhā-tirodhānān naṣṭasyānurāga-bījasya punaḥ sūrya-vacanenānusmaraṇāt
parisarpaḥ /
atha vidhutam -
vidhutaṃ kathitaṃ duḥkham abhīṣṭārthān avāptitaḥ /
athavānunayādīnāṃ vidhutaṃ syān nirākṛtiḥ // RNc_67 //
yathā tatraiva tṛtīyāṅke -
rādhā (sākrandam) -
nipītā na svairaṃ śruti-puṭikayā narma-bhaṇitir
na dṛṣṭā niḥśaṅkaṃ sumukhi mukha-paṅkeruha-rucaḥ /
harer vakṣaḥ-pīṭhaṃ na kila ghanam āliṅgitam abhūd
iti dhyāyaṃ dhyāyaṃ sphuṭati luṭhad antar mama manaḥ // (3.26)
atra prakaṭam eva duḥkhaṃ vidhutam /
yathā vā tatraiva -
paurṇamāsī:
samākarṇaya vara-varṇinī-varṇitam (nepathye) -
nāśvāsanaṃ viracaya tvam idaṃ hatāśo
śuṣyan-mukhī mama guṇaṃ parikīrtayantī /
dūrād amārdava-bhṛto'pi muhuḥ kṣamāyāḥ
kukṣiṃ vidārayati paśya rathāṅga-nemiḥ // (3.17)
atra viśākhā-kṛtānunayasya rādhayā grahaṇād vidhutam /
atha śamaḥ -
arateḥ śamanaṃ dhīraiḥ śama ity abhidhīyate // RNc_68 //
yathā tatraiva caturthe'ṅke -
vṛndā - nāgarendra/
muñca vaimanasyam /
sāmprataṃ bhavad-abhīṣṭa-siddhaye
śārikāmukhena lalitāṃ sandiśya viśākhayā bhavantaṃ nivedayiṣyāmi /
atra jaṭilayā rādhāyāṃ nītāyāṃ vṛndayā mādhavasyārati-śamanāc chamaḥ /
apaṭhitvā śamaṃ kaścit sa paṭhaty atra tāpanam /
tathā hi (Sāhitya-darpaṇam 6.91),
upāyādarśanaṃ yat tu tāpanaṃ nāma tad bhavet // iti /
yathā tṛtīye'ṅke -
vṛndā - hā dhik,
hā hā dhik / paśya -
na vaktuṃ nāvaktuṃ pura-gamana-vārtāṃ murabhidaḥ
kṣamante rādhāyai katham api viśākhā-prabhṛtayaḥ /
samantād ākrāntā niviḍa-jaḍima-śreṇibhir imāḥ
paraṃ karṇākarṇi-vyavasitim adhīro vidadhati // (3.12)
atropāya-darśanaṃ prakaṭam eva /
atha narma -
parihāsa-pradhānaṃ yad vacanaṃ narma tad viduḥ // RNc_69 //
yathā tatraiva caturthe'ṅke -
jaṭilā (nāsikāgre tarjanīṃ vinyasya sthitā dhunvantī sāścaryam) are
bāliā-bhujaṅga/
kaṃ ḍaṃsiduṃ ettha bhammasi /
[are bālikā-bhujaṅga/ kāṃ
ḍaṃśitum atra bhrāmyasi /]
mādhavaḥ - lamboṣṭhi/
bhavatīm eva goṣṭha-piśācīm /
atra prakaṭam eva narma /
atha narma-dyutiḥ -
narma-jātā ruciḥ prājñaiḥ narma-dyutir udāhṛtā // RNc_70 //
yathā tatraiva -
lalitā (smitvā)
api sarale, tujjha hiae katthūriāpattabhaṃgaṃ lihantīe mae
paccakkhīkidā siviṇa-saṃgiṇāara-kuṃjara bibbhamāsi /
tā phuḍaṃ kadhehi,
taiajaṇasaṃgajogge tasmiṃ osare dīhasuttā nīvī-sahaarī jhatti ṇikkantā ṇa vetti / [ayi
sarale/ tava hṛdaye kastūrikāpatra-bhaṅgaṃ likhantyā mayā pratyakṣīkṛtā
svapna-saṅgināgara-kuñjara-vibhramāsi /
tat sphuṭaṃ kathaya /
tṛtīya-jana-saṃyogye
tasminn avasare dīrgha-sūtrā nīvī-sahacarī jhaṭiti niṣkrāntā na veti ]
rādhikā (svagatam)
kadhaṃ takkidaṃ akkhidhuttāe / (prakāśam,
sa-bhrū-bhaṅgam)
vāme, kitti aliaṃ āsaṃkasi?
[kathaṃ tarkitam atidhūrtayā? vāme,
kim ity alīkam āśaṅkase?] (Act 4, paras. 92-93)
atra lalitā-narma-jātayā rādhāyā rucyā dhṛtyā vā narma-dyutiḥ /
atha pragamaṇam -
uttarottara-vākyaṃ tu bhavet pragamanaṃ punaḥ // RNc_71 //
yathā tatraiva -
rādhā -
baa-ṇaravaī-ṇandaṇaṃ sabandhuṃ,
raha-pabarobari pekkhia phphurantam /
[vraja-nṛpati-nandanaṃ sabandhuṃ
ratha-pravaropari prekṣya sphurantam]
skhalati mama vapuḥ kathaṃ dharitrī
bhramati kutaḥ kim amī naṭanti nīpāḥ // (3.14)
lalitā - sahi rāhe, mā visīda /
pabbada-parikkamobakkamo eso /
[sakhi rādhe, mā
viṣīda, parvata-parikramopakrama eṣaḥ /]
rādhikā -
sahacari, parijñātaṃ sadya samastam idaṃ mayā
paṭima-pañalais tvaṃ nihnotuṃ kiyat prabhaviṣyasi /
virama kṛpaṇe bhāvī nāyaṃ harer viraha-klamo
mama kim abhavan kaṇṭhe prāṇā muhur nirapatrapāḥ // (3.15)
ity atra rādhā-lalitayor uttarottaraṃ pragamanam /
atha virodhaḥ -
yatra vyasanam āyāti virodhaḥ sa nigadyate // RNc_72 //
yathā tatraiva -
rādhikā -
cetaḥ khinna-jane hareḥ pariṇataṃ kāruṇya-vīcī-bharair
ity ābhīra-nata-bhruvāṃ tvai bhavad āloka-sambhāvanā /
marma-grantha-vikṛntana-vyasaninī taṃ tādṛśaṃ vairiṇī
krūreyaṃ viraha-vyathā na sahate mad-bhāga-dheyotsavam // (3.27)
atra spaṣṭa eva rādhāgamanena virodhaḥ /
atha paryupāsanam
ruṣṭasyānunayo dhīraiḥ paryupāsanam īritam // RNc_73 //
yathā tatraiva caturthe -
jaṭilā - ai ahisārasaggāvejjhāiṇi lalide,
eṇhiṃ puttau me ahimaṇṇu bidūre gadotthi,
tā suṇṇaṃ gharaṃ mukkia kīsa tue āṇīdā bahuḍī /
[ayi abhisāra-mārgopādhyāyini
lalite/ idānīṃ putrako me'bhimanyur vidūre gato'sti /
tat śūnyaṃ gṛhaṃ muktvā
kasmāt tvayā nītātra vadhūṭī ?]
lalitā (saśaṅkam ātma-gatam)
haddhī, ḍāinīe aḍāhiṇa-paidīe ḍdahiṭhammi
buṭhṭhiāe / (prakāśam)
ayye gaggīe bhaṇidaṃ ajja māhabīpupphehiṃ pūido sūro
surahikoḍppado hodutti māhabī-maṇḍabaṃ laṃhikhadā mae rāhiā, tā ppasīda
ppasīda / [hā dhik/
ḍākinyā dakṣiṇa-pravṛttyā dagdhāsmi vṛddhayā /
ārye, gārgyā
bhaṇitam, adya mādhavī-puṣpaiḥ pūjitaḥ sūryaḥ surabhi-koṭi-prado bhavati / iti
mādhavī-maṇḍapaṃ lambhitā mayā rādhikā /
tat prasīda prasīda /
atra ruṣṭāyā jaṭilāyā lalitayāpy anunayāt paryupāsanam /
atha puṣpam -
pariśeṣo vidhānaṃ yat puṣpaṃ tad iti saṃjñitam // RNc_74 //
yathā tatraiva tṛtīye -
vidūre kaṃsārir mukuṭita-śikhaṇḍāvalir asau
pure gaurāṅgībhiḥ kalita-parirambho vilasati /
(iti sābhyasūyaṃ punar nirūpya, sakhedam)
na kānto'yaṃ śaṅke surapatidhanur dhāma-madhuras
taḍil-lekhāhārī girim avalalambe jaladharaḥ // (3.40)
atra punar jaladharatayā viśeṣa-jñānāt puṣpam /
atha vajram --
vajraṃ tad iti vijñeyaṃ sākṣān niṣṭhura-bhāṣaṇam // RNc_75 //
yathā tatraiva caturthe -
jaṭilā (pṛṣṭhataḥ parikramya putrasya hastam ākarṣantī sākṣepam) re
goula-kisorī-laṃpaḍao,
are paraghara-laṇṭhanao /
kahaṃ tumaṃ bi appaṇo puttaṃ
maṇṇissadi jaḍilā ?
[re gokula-kiśorī-lampaṭa,
are paragṛha-luṇṭhaka / kathaṃ
tvām apy ātmanaḥ putraṃ maṃsyati jaṭilā /]
atra jaṭilāyāḥ putraṃ prati niṣṭhura-bhāṣaṇaṃ vajram /
athopanyāsaḥ -
yuktibhiḥ sahito yo'rthaḥ upanyāsaḥ sa ucyate // RNc_76 //
yathā tatraiva tṛtīye -
(nepathye)
adya prāṇa-parārdhato'pi dayite dūraṃ prayāte harau
hā dhig duḥsaha-śoka-śaṅkubhir abhūd viddhāntarā rādhikā /
tenāsyāḥ pratiṣedham artha-carite tvaṃ mā kṛthā mā kṛthāḥ
kṣīṇeyaṃ kṣaṇam atra suṣṭhu viluṭhaty ārta-svaraṃ roditum // (3.29)
atra yukti-sahitārthatā prakaṭaiva /
kecit upanyāsaḥ prasādanam iti (SāhD 6.93)
vadanti / tatrodāharaṇaṃ caturthe -
jaṭilā - kulaputti,
sireṇa me sābidāsi /
[kulaputri, śirasā me śāpitāsi /]
atra jaṭilāyāḥ rādhā-prasādanam /
atha varṇa-saṃhāraḥ -
savarṇopagamanaṃ varṇa-saṃhāra iṣyate // RNc_77 //
yathā tatraiva, caturthe -
daityācāryas tad-āsye vikṛtim aruṇatāṃ malla-varyāḥ sakhāyo
gaṇḍaunnatyaṃ khaleśāḥ pralayam ṛṣi-gaṇā dhyāna-muñcāsram ambā /
romāñcaṃ sāṃyugīnāḥ kam api nava-camatkāram antaḥ surendrāḥ
lāsyaṃ dāsāḥ kaṭākṣaṃ yayur asita-dṛśāṃ prekṣya raṅge mukundam // (4.4)
atra daityācārya-nāradādayaḥ brāhmaṇāḥ kṣitīśa-sāṃyugīnādayaḥ kṣatriyāḥ,
mallā dāsādayo vaiśyāḥ śūdrādayaś ca iti varṇa-saṃhāraḥ /
atha garbha-sandhiḥ -
dṛṣṭādṛṣṭasya bījasya garbho hāsa-gaveṣaṇāt /
dvādaśāṅgo bhaved eṣa patākāṃśānusārataḥ // RNc_78 //
rājendratā prasaṅgena hāso vandi-janoktitaḥ /
punar anveṣaṇaṃ jātaṃ prasenānveṣaṇāt // RNc_79 //
hrāsodbhūḥ punar anveṣṭir lalitā-darśanād abhūt /
hareḥ praṇaya-bījasya yathā lalita-mādhave // RNc_80 //
abhūtāharaṇaṃ mārgo rūpodāharaṇe kramaḥ /
saṅgrahaś cānumānaṃ ca toṭakādhibale tathā // RNc_81 //
udvegaḥ sambhramāksepāveṣāṃ lakṣaṇam ucyate /
tatrābhūtāharaṇam -
abhūtāharaṇam tat syād vākyaṃ yat-kapaṭāśrayam // RNc_82 //
yathā tatraiva pañcame'ṅke -
viracayan janaīm ativismitāṃ
bhuja-catusṭayavān ajaniṣṭa yaḥ /
sa bhaginīṃ tava śūrasutātmajo
yadu-varaḥ pariṇeṣyati rukmiṇīm // (5.9)
atha kapaṭa-vākyam idam abhūtāharaṇam /
atha mārgaḥ -
mārgas tattvārtha-kathanam...
yathā tatraiva -
kṛṣṇaḥ (patrikāṃ vācayitvā)
[*v.l. for kṛṣṇaḥ: nāradaḥ]
nikhilā śikhini nayann api sukhāni jātyāsitāpāṅgī /
ramayati kṛṣṇaḥ sughano vṛndāvana-gandhinīr eva // (5.10)
atra hariṇā hṛdayatva-prakaṭanān mārgaḥ /
atha rūpam -
... rūpaṃ vākyaṃ vitarkavat // RNc_83 //
yathā tatraiva -
kṛṣṇaḥ (sānandam)
- sakhe, katham anubhūta-pūrveva kāpi śiñjita-saraṇī prasahya
mām ādrīkaroti /
[*NOTE: kṛṣṇaḥsāśaṅkam]
atra candrāvalī-nūpurādi-śiṅjita-śravaṇāt kṛṣṇasya vitarko rūpam /
athodāharaṇam -
sotkarṣaṃ vacanaṃ yat tu tad udāharaṇaṃ matam // RNc_84 //
yathā tatraiva -
suparṇāḥ (nirvarṇya savismayam) -
saundaryāmbu-nidher vidhāya mathanaṃ dambhena dugdhāmbudher
gīrvāṇair udahāri hāri parito yā sāra-sampan-mayī /
sā lakṣmīr api cakṣuṣāṃ cira-camatkāra-kriyā-cāturīṃ
dhatte hanta tathā na kāntibhir iyaṃ rājñaḥ kumārī yathā // (5.30)
atra candrāvalī-rūpotkarṣa-kathanam udāharaṇam /
atha kramaḥ -
bhāva-jñānaṃ kramo yad vā cintyamānārtha-saṅgatiḥ // RNc_85 //
yathā ṣaṣṭhe -
navavṛndā (svagatam) -
janita-kamala-lakṣmī-vibhrame netravīthīṃ
gatavati cira-kālād aṃśuke kaṃsa-hantuḥ /
alaghubhir api yatnair dustarāṃ saṃvarītuṃ
vikṛtim atula-bādhāṃ hanta rādhā dadhāti // (6.25)
atra nava-vṛndāyā rādhāyā bhāva-jñānāt citnyamāna-hari-cihnasya rādhayā
darśanād vā kramaḥ /
atha saṅgrahaḥ -
saṅgrahaḥ sāmadānārtha-saṃyogaḥ parikīrtitaḥ // RNc_86 //
yathā tatraiva pañcame -
bhīṣmaḥ (sānandam) -
[*NOTE: bhīṣmakaḥ (sādaram)]
aviditas tanayām anayān nayann
upakṛtiṃ kṛtavān mama jāmbavān /
muni-manaḥ-praṇidheya-padāmbujas
tvam asi yena varo duhitur varaḥ // (5.37)
atra sāmanimittakanyāsam arpaṇādinā saṅgrahaḥ /
athānumānam -
liṅgād ūho'numānatā...
yathā tatraiva ṣaṣṭhe -
candrāvalī (saṃskṛtena) -
sādharmyaṃ madhuripu-viprayoga-bhājāṃ
tanvaṅgī muhur iyam aṅgakais tanoti /
ākṛtyā śriyam api mādhavīṃ kim enāṃ
dainye'pi prathayitum ārtayaḥ kṣamante // (6.23)
atra dainye'pi mādhurī-darśanena liṅgena
kṛṣṇa-viprayoga-bhāktvasyābhyūho'numānam /
atha toṭakam -
... vacaḥ saṃrambhi toṭakam // RNc_87 //
yathā tatraiva ṣaṣṭhe -
nāradaḥ --
maṇīndraṃ pārīndra-pravaram aharan nighna-tanayaṃ
vinighnante taṃ ca prabalam atha bhallūka-nṛpatiḥ /
parābhūya svairī tam api mura-vairī tava dhanaṃ
tad-āhartā pāpa tvam asi patitas tāpa-jaladhau // (6.15)
atra saṃrambhena toṭakaṃ prakaṭam eva /
athādhibalam -
budhair adhibalaṃ proktaṃ kapaṭenādhivañcanam // RNc_88 //
yathā tatraiva pañcame -
śrī-kṛṣṇaḥ -
paryaśīli paśubāla-ghaṭāyāṃ
keli-raṅga-ghaṭanāya mayā yaḥ /
suṣṭhu so'yam akaort para-durge
vaiśayan sacivatāṃ naṭa-veṣaḥ // (5.27)
atra naṭa-veṣa-kapaṭena para-vañcanam adhibalam /
athodvegaḥ -
śatru-vairādi-sambhūtaṃ bhayam udvega ucyate // RNc_89 //
yathā tatraiva ṣaṣṭhe -
candrāvalī (janāntikam)
sahi māhavi /
pekkha /
eso ajja-uttassa sacca-saṃkappidā
seibimaddaṇo saccabhāmāe sondera-pūro dhīraṃ bi maṃ āndoledi /
[sakhi mādhavi,
paśya / eṣa āryaputrasya satya-saṅkalpitā setu-vimardanaḥ satyabhāmāyāḥ
saundarya-pūro dhīrām api mām āndolayati /]
atrāvirbhūta-sapatnī-darśanāc candrāvalyā udvegaḥ /
atha sambhramaḥ -
śatru-vyāghrādi-sambhūtā śaṅkā syād iha sambhramaḥ // RNc_90 //
yathā tatraiva pañcame -
(nepathye)
saptiḥ saptī ratha iha rathaḥ kuñjaro me
tūṇas tūṇo dhanur uta dhanur bhoḥ kṛpāṇī kṛpāṇī /
kā bhĪḥ kā bhīr ayam ayam ahaṃ hā tvaradhvaṃ tvaradhvaṃ
rājñaḥ putrī bata hṛta-hṛtā kāminā vallavena //(5.30)
atra spaṣṭa eva sambhramaḥ /
athākṣepaḥ -
garbha-bīja-samutkṣepam ākṣepaṃ paricakṣate // RNc_91 //
yathā tatraiva ṣaṣṭhe -
kṛṣṇaḥ (savaiklavyam) -
nikhila-suhṛdām arthārambhe vilambita-cetasā
masṛṇita-śikho yaḥ prāptodbhūd manāg iva mārdavam /
sa khalu lalitāsāndrasrehaprasaṅga-ghanībhavan
punar api balād indhe rādhā-viyoga-mayaḥ śikhī // (6.43)
asya suhṛdartha-sampādane garbhitasya punaḥ lalitā-darśanenotkṣepād ākṣepaḥ /
atha vimarśa-sandhiḥ -
yatra pralobhana-krodhay-vyasanādyair vimṛśyate /
bījavān garbha-nirbhinnaḥ sa vimarśa itīryate // RNc_92 //
prakarī-niyatāptānuguṇyād atrāṅga-kalpanam /
bakulā-nava-vṛndādi-pralobhana-vaśād yathā // RNc_93 //
devī śaṅkāditaś cātra prema-bīja-vimarśanam /
rādhā-mādhavayoḥ proktaṃ sphuṭaṃ lalita-mādhave // RNc_94 //
avavādo'yaṃ sampheṭo vidrava-drava-śaktayaḥ /
dyuti-prasaṅgaś chalanaṃ vyavasāyo virodhanam /
prarocanā vivalanam ādānaṃ syus trayodaśa // RNc_95 //
athāvavādaḥ -
doṣa-prakhyāvavādaḥ syāt...
yathā tatraiva saptame -
rādhikā - (savyatham)
cirād adya svapne mama vividha-yatnād upagate
prapede govindaḥ sakhi nayanayor akṣaṇabhuvam /
gṛhītvā hā hanta tvaritam atha tasminn api rathaṃ
kathaṃ pratyāsannaḥ sa khalu puruṣo rāja-puruṣaḥ // (7.22)
atrāturasya kraurya-kīrtanād avavādaḥ /
atha sampheṭaḥ -
sampheṭo roṣa-bhāṣaṇam /
yathā tatraiva -
rādhikā (saṃskṛtena)
śāstu dvāravatī-patiṃs trijagatīṃ saundarya-paryācitaḥ
kiṃ nas tena viramyatāṃ katham asau śokāgnir ujjvālyate /
yuṣmābhiḥ sphuṭayukti-koṭi-garima-vyāhāriṇībhir balād
ākarṣṭuṃ vraja-rāja-nandana-padāmbhojān na śakyā vayam // 7.2 //
atra bakulāṃ prati gūḍha-doṣoktyā sampheṭaḥ /
atha vidravaḥ -
vidravo vadha-bandhādiḥ...
yathā tatraivāṣṭame -
kṛṣṇaḥ - priye,
yuṣmākam adbhutam ākarṇyatāṃ sāmpratam ahaṃ
sūra-saugandhikam āhariṣyan pāṇḍavena saha khāṇḍavāḍavīṃ prāviśam / tatra
mṛgān āhaṇḍino gāṇḍīvinaḥ śyenābhyāṃ nigṛhītayoḥ pakṣiṇor ekaḥ prāhety ādi /
atra pakṣi-nigrahādinā vidravaḥ /
atha dravaḥ -
...dravo guru-tiriskriyā // RNc_96 //
yathā tatraiva -
mādhavī - bhaṭṭo-dārie kāsāre pasāridaṇi abbadaṃ vagīṃ samaria hasāmi /
[bhartṛ-dārike kāsāre prasārita-nija-vratāṃ bakīṃ smṛtvā hasāmi /]
atra svāminyā rādhāyā upahāsena dravaḥ /
atha śaktiḥ -
virodha-śamanaṃ śaktiḥ...
yathā tatraiva
nava-vṛndā (latāntare sthitvā)
hanta katham aṅgīkṛta-rādhā-prasādhanā devīyam
upalabdhā / tad eṣa mādhavo yāvad enāṃ rādhikāṃ pratītya na pramādam
ādadhāti tāvad ahaṃ padyam ekaṃ hārītena hārayāmīti /
atra rādhātvena candrāvalī-jñānād utpannasya virodhasya śamanāt śaktiḥ /
atha dyutiḥ -
...tarjanodvejane dyutiḥ // RNc_97 //
yathā tatraiva -
rādhā (sabhayam)
hanta, caṃcala caṃcarīa ciṭṭha ciṭṭha /
esā līlā-kamaleṇa
tāḍemi tumaṃ dhiṭhṭhaṃ /
[cañcala cañcarīka tiṣṭha tiṣṭha /
eṣā līlā-kamalena
tāḍayāmi tvāṃ dhṛṣṭam /]
ity atra bhramarādy-udvegena bhramaraṃ prati tarjanena ca dyutiḥ /
atha prasaṅgaḥ -
prastutārthasya śamanaṃ prasaṅgaḥ parikīrtitaḥ /
prasaṅgaṃ kathayanty anye gurūṇāṃ parikīrtanam // RNc_98 //
tatrādyaṃ, yathā tatraivāṣṭame -
carcāṃ siñcati śoṣayaty api mitho vispardhate vāsakṛt
netra-dvandvam uraś ca yad-virahato bāṣpāyamāṇaṃ mama /
hanta svapna-śate'pi durlabhatara-prekṣyotsavā preyasī
prāpyotsaṅgam atarkitaṃ mama kathaṃ sā rādhikā vartate // 8.3 //
atra prastutasya viraha-duḥkhasya śamāt prasaṅgaḥ /
dvitīyaṃ yathā saptame -
rādhā (saṃskṛtena) -
khelan-mañjula-veṇu-maṇḍita-mukhī sāci-bhramaṃl locanā
mugdhe mūrdhni śikhaṇḍinī dhṛta-vapur bhaṅgī-trayāṅgī-kṛtiḥ /
kaiśore kṛta-saṅgatiḥ suramuner ārādhyate śāsanād
asmābhiḥ pitur ālaye jaladhara-śyāma-cchavir devatā // 7.24 //
atreṣṭa-deva-nāradayoḥ pituś ca kīrtanād guru-kīrtanam /
atha chalanam -
apamānādi-karaṇaṃ chalanaṃ parikīrtitam // RNc_99 //
yathāṣṭame -
kṛṣṇaḥ - hanta kali-kaṇḍūla-tuṇḍa-mātra-sarvasve tamomayi mādhavike/
viramyatām /
dvayoḥ paraṃ jetum aśakyeyaṃ candrāvalī /
atra mādhavī-bhartsanāpamānāc chalanam /
atha vyavasāyaḥ -
vyavasāyas tu sāmarthyasyākhyāpanam udīryate // RNc_100 //
yathā saptame -
rādhikā (sannivṛtya salajjaṃ saṃskṛtena) -
kaṃsārer avaloka-maṅgala-vinābhāvād adhanyedhunā
bibhrāṇā hata-jīvite praṇayitāṃ nāhaṃ sakhi prāṇimi /
krūreyaṃ na virodhinī yadi bhaved āśāmayī śṛṅkhalā
prāṇānāṃ dhruvam arbudāny api tasya tyaktuṃ sukhenotsahe // 7.13 //
atra prāṇārbuda-tyāgārtha-sāmānya-kathanād vyavasāyaḥ /
kaścit tu, vyavasāyas tu vijñeyaḥ pratijñā-hetu-sambhavaḥ // ity āha (SāhD 6.103) /
yathā tatraiva saptame -
yasyottaṃsaḥ sphurati cikure keki-patra-praṇīto
hāraḥ kaṇṭhe viluṭhati kṛtaḥ sthūla-guñjāvalībhiḥ /
veṇur vaktre racayati ruciṃ hanta cetas tato me
rūpaṃ viśvottaram api harer nānyad aṅgīkaroti // (7.6)
atha virodhanam -
virodhanaṃ virodhoktiḥ saṃrabdhānāṃ parasparam // RNc_101 //
yathāṣṭame -
candrāvalī (solluṇṭha-smitam)
ai loluhe āli,
kīsa maṃ anāpekkhia taṃ
ṇiamahābbadaṃ tue suṭṭhu paḍiṭṭhidam /
[ayi lolupe āli,
kasmān mām anāpṛcchya
tan nija-mahā-vrataṃ tvayā suṣṭhu pratiṣṭhitam /]
rādhikā - dei,
saraṇṇassa jaṇassa saṃrakkhaṇe akkhamāsi tahabi parihasesi / ṇūṇaṃ
īsarīṇāṃ kkhu juttaṃ edaṃ /
[devi, śaraṇyasya janasya saṃrakṣaṇe akṣamāsi tathāpi
parihasasi /
nūnaṃ īśvarīṇāṃ khalu yuktam etat /]
atra nigūḍha-saṃrambhayoś candrāvalīrādhayoḥ virodhoktyā virodhanam /
atha prarocanā -
siddhavad bhāvino'rthasya sūcanāt syāt prarocanā // RNc_102 //
yathā tatraiva saptame -
nava-vṛndā -
alaṃ vilāpaiḥ samaya-kramasya
durūha-rūpā gatayo bhavanit /
śaran-mukhe paśya saras-taṭīṣu
khelanty akasmāt khalu khañjarīṭāḥ // 7.5 //
ity atra kañjarīṭa-dṛṣṭāntena bhāvi-kṛṣṇa-saṅgamasya sūcanāt prarocanā /
yad vā tatraiva -
rādhā (saṃskṛtena) -
ajani saphalaḥ saukhyaṃ bhūyān kalevara-dhāraṇe
sahacari parikleśo yo'bhūn mayā kila sevitaḥ /
ahaha yad imāḥ śyāma-śyāmā puro mama vallavī-
kula-kumudinī-bandhos tās tāḥ sphuranti marīcayaḥ // 7.27 //
atra pratimā-sandarśanānandena bhāvi-kṛṣṇa-saṅgamanasya siddhavat sūcanāt
prarocanā /
atha vivalanam -
ātma-ślāghā vivalanam /
yathā tatraivāṣṭame -
kṛṣṇaḥ (savismayam)
ko'yaṃ mādhuryeṇa mamāpi mano haran maṇi-kuḍyam
avaṣṭambya puro virājate /
(punar nibhālya)
hanta katham atrāham eva
pratibimbito'smi /
(iti sautsukyam)
aparikalita-pūrvaḥ kaś camatkāra-kārī
sphurati mama garīyān eṣa mādhurya-pūraḥ /
ayam aham api hanta prekṣya yaṃ lubdha-cetāḥ
sarabhasam upabhoktuṃ kāmaye rādhikeva //8.34/
atra vismayena nija-rūpa-ślāghanaṃ vivalanam /
athādānaṃ -
ādānaṃ kārya-saṅgrahaḥ // RNc_103 //
yathā tatraivāṣṭame -
navavṛndā (rādhām avekṣya)
hanta hanta/
āloke kamaleṣaṇasya sajalāsāre dṛśau na kṣame
nāśleṣe kila śaktibhāg atipṛthu-stambhā bhujā-vallarī /
vāṇī gadgada-kuṇṭhitottara-vidhau nālaṃ ciropasthite
vṛttiḥ kāpi babhūva saṅgamanaye vighnaḥ kuraṅgī-dṛśaḥ // 8.11 //
atra kṛṣṇa-darśanādi-rūpa-kārya-saṅgrahād ādānam /
kaścit tu vidrava-vivalana-chalanādy atra na paṭhitvā kheda-pratiṣedha-chādanāni
paṭhanti lakṣayanti ca /
tatra khedaḥ -
manaś-ceṣṭā-samutpannaḥ śramaḥ kheda itīryate // RNc_104 //
yathā tatraiva saptame -
rādhikā (saṃskṛtena) -
mamāyāsīd dūre dig api hari-saṅga-praṇayinī
prapede khedena truṭir api mahā-kalpa-padavīm /
dahaty āśā-sarpir viracita-pada-prāṇa-dahano
balān māṃ durlīlaḥ kam iva karavai hanta śaraṇam // 7.1 //
atha pratiṣedhaḥ -
īpsitārtha-pratīghātaḥ pratiṣedha itīryate // RNc_105 //
yathā tatraiva -
rādhā (samīkṣya sakhedam ātmagatam)
- kahaṃ iṃdīareṇa rahaṃgīe
saṃgamiṭṭhaṃ ahiṇaṃdide maccharā kalahaṃsī milidā /
[kathaṃ indīvareṇa
rahaṅgyā saṅgamituṃ abhinandite matsarā kalahaṃsī militā /
atra devyāgamanāt kṛṣṇa-saṅga-pratīghātaḥ /
atha chādanam -
kāryārtham apamānādeḥ sahanaṃ chādanaṃ matam /
yathā saptame nava-vṛndā (praviśya)
sakhi, mā viṣādaṃ kṛthāḥ paśya -
pāde nipatya badarīm avalambamānā
kāntaṃ rasālam anuvindati mādhavīyam /
prāṇeśa-saṅgama-vidhau viniviṣṭa-cittā
no pāravaśyakadanaṃ manute hi sādhvī // (7.3)
spaṣṭam eva chādanam /
atha nirvahaṇa-sandhiḥ -
mukha-sandhyādayo yatra vikīrṇā bīja-saṃyutāḥ /
mahat-prayojanaṃ yānti tan-nirvahaṇam ucyate // RNc_107 //
atrāṅga-kalpanākārya-phalāgama-samāgamāt /
rādhādīnāṃ tu sarvāsāṃ kumārīṇām avāptitaḥ // RNc_108 //
udvāhādy-utsavaḥ prokto yathā lalita-mādhave /
sandhir virodho grahtanaṃ nirṇayaḥ paribhāṣaṇam // RNc_109 //
prasādānanda-samayāḥ kṛtir bhāṣopagūhane /
pūrva-bhāvopasaṃhārau praśastiś ca manīṣibhiḥ // RNc_110 //
iti nirvahaṇasyāṅgāny uktāny asya caturdaśa /
tatra sandhiḥ -
bījopagamanaṃ sandhiḥ...
yathā tatraiva navame'ṅke -
nihnūtāmṛta-mādhurī-parimalaḥ kalyāṇi bimbādharau
vaktraṃ paṅkaja-saurabhaṃ kuharita-ślāghābhidas te giraḥ /
aṅkaś candana-śītalas tanur iyaṃ saundarya-sarvasva-bhāk
tvām āsādya mamedam indriya-kulaṃ rādhe muhur modate // (9.9)
atrānurāga-bījopagamanāt sandhiḥ /
atha virodhaḥ -
... virodhaḥ kārya-mārgaṇam // RNc_111 //
yathā tatraiva navamāṅke nava-vṛndā --
mādhavī-virahitāṃ madhuvīraḥ
kuṇḍineśvara-sutāṃ niśamayya /
nandayan sphurad-amanda-vilāsair
hāsakandala-lasan-mukham āha // (9.7)
satyākhyasya vilokāya lokasyātma-bhuvārthitaḥ /
pratiṣṭhāsurahaṃ devi tatrānujñā vidhīyatām // (9.8)
atra rādhā-saṅgama-kāryasya māraṇād virodhaḥ /
atha grathanam -
grathanaṃ sad-upekṣepaḥ...
yathā tatraiva rādhikā (kṛṣṇaṃ paśyantī)
aṃjalim ettaṃ salilaṃ sabharīe ahilasaṃtīe /
obari saaṃ ṇaajaladā dhārāvarisī samullasaī // 9.19
[añjali-mātraṃ salilaṃ śapharyā ahilaṣantyā /
upari svayaṃ navajalado dhārāvarṣī samullasati //]
atra punaḥ sahasā kṛṣṇa-darśana-rūpasya sad-arthasyopakṣepād grathanam /
atha nirṇayaḥ -
nirṇayas tv anubhūtoktiḥ // RNc_112 //
yathā tatraiva kṛṣṇaḥ -
nava-madana-vinodaiḥ keli-kuñjeṣu rādhe
nimiṣavad uparāmaṃ kāma āseduṣīṇām /
upacita-paritoṣa-proṣitāpatrapāṇāṃ
smarasi kim iva tāsāṃ śāradīnāṃ kṣapāṇām // (9.47)
atra spaṣṭa eva nirṇayaḥ /
atha paribhāṣaṇam -
paribhāṣā mitho jalpaḥ parivādo'thavā bhavet // RNc_113 //
tatrādyaṃ yathā tatraiva -
madhumaṅgalaḥ -bhodi kiṃ ti āadāsi?
[bhavati kim ity āgatāsi?]
sukaṇṭhī - imassa paṇhottarassa sadikkhaṃ aṇṇaṃ bi mahuraṃ suṇidum / [asya
praśnottarasya sadṛkṣam anyad api madhuraṃ śrotum /]
madhumaṅgalaḥ -bhodi paṇṇottaraṃ bi tue suṇidam?
[bhavati praśnottaram api
tvayā śrutam]
sukaṇṭhī - ṇa keaṇaṃ idaṃ jjeba /
[na kevalam idam eva /]
madhumaṅgalaḥ -abaraṃ kiṃ? [aparaṃ kim ?]
sukaṇṭhī - jā kiṃ pi diṭhṭhaṃ taṃ gadua deie ṇivedissaṃ /
[yat kim api dṛṣṭaṃ tad
gatvā devyai nivedayiṣyāmi /]
atra vidūṣaka-sukaṇṭhyor mitho jalpaḥ /
dvitīyo yathā tatraiva -
madhumaṅgalaḥ -(saṃskṛtena)
asi viṣakaṇṭhī-kaṭhine kim iti sukaṇṭhīti bhaṇyate ceṭi /
athavā kā mama śastā bhadrety abhidhīyate viṣṭiḥ // 9.21
atra sukaṇṭhyāḥ doṣa-darśanāt parīvādaḥ /
atha prasādaḥ -
śuśrūṣādy-upasampannā yat prasādaḥ prasannatā // RNc_114 //
yathā navame -
kṛṣṇaḥ (saharṣam)
sukaṇṭhike/
bāḍham asminn arthe duṣkaras te mayā
niṣkrayaḥ /
atra śrī-kṛṣṇasya prasādaḥ spaṣṭa eva /
athānandaḥ -
ānando'bhīṣṭa-samprāptiḥ...
yathā tatraiva daśame -
nayanayoḥ stanayor api yugmataḥ
paripatadbhir asau payasāñjhiraiḥ /
ahaha vallava-rāja-gṛheśvarī
svatanayaṃ praṇayād abhiṣiñcati //(10.14)//
atra yaśodāyā ānandaḥ /
yathā vā tatraiva -
kṛṣṇaḥ (sānandam)
cireṇādya gokula-vāsinām ivātmānam abhimanyamānaḥ
pramoda-mugdho'smi /
atra kṛṣṇasyānandaḥ /
atha samayaḥ -
samayo duḥkha-saṅkṣayaḥ // RNc_115 //
yathā tatraiva daśame -
rādhikā (mukhād añcalam apāsya,
savikrośam)
hā hā kadhaṃ piasahī me lalidā /
hā kadhaṃ baccalā bhaavadī /
hā kadhaṃ ajjiā muharā /
[hā hā kathaṃ priyasakhī
me lalitā / hā kathaṃ vatsahā bhagavatī /
hā kathaṃ āryā mukharā /
] (ity ānandena
ghūrṇantī bhūmau skhalati /)
atra suhṛd-darśanād rādhāyā duḥkha-saṅkṣayaḥ /
atha kṛtiḥ
labdhārthasya kṛtiḥ sthairyam ...
yathā tatraiva candrāvalī (janāntikam) -
bhaavadi bahiṇīe karaṃ geṇhiduṃ maha baaṇeṇa abbhatthīadu... ajja-utto /
[bhagavati bhaginyāḥ karaṃ grahītuṃ mama vacanena abhyarthyatām āryaputraḥ /]
atra yaśodādi-samāgamāl labdhyasya rādhikā-rūpārthasya candrāvalī-prārthanena
sthairya-kṛtiḥ /
atha bhāṣaṇam -
mānādyāptiś ca bhāṣaṇam // RNc_116 //
yathā tatraiva -
(bhaginyau paurṇamāsīm antarākṛtya gopendraṃ praṇamataḥ)
nandaḥ - vatse,
parasparasya prāṇādhikyaṃ bhajantyau saubhāgyavatyau bhūyāsam /
atra nanda-kṛtāśīrvādādimāna-prāptyā bhāṣaṇam /
athopagūhanam -
adbhutārtha-pariprāptir upagūhanam ucyate // RNc_117 //
yatha tatraiva -
rādhā (sarvāsāṃ pādān abhivādya sotkaṇṭham)
-- kusaliṇī kiṃ me bahiṇī
candāalī / [kuśalinī kiṃ me bhaginī candrāvalī /]
candrāvalī (gāḍhaṃ pariṣvajya)
- bahiṇī esāmhi dujjaṇī-hata-candāaliā / [bhaginī,
eṣāsmi durjanī hata-candrāvalikā /] (iti roditi)
rādhikā (sānandaṃ sasambhramaṃ pādayoḥ patantī)
haddhi haddhi,
biḍambidahmi
hada-debbeṇa /
[hā dhik/
hā dhik/
, viḍambitāsmi hata-daivena /]
atrādṛṣṭa-pūrva-bhaginyoḥ parasparāliṅganādy-adbhutārtha-pariprāptir
upagūhanam /
atha pūrva-bhāvaḥ -
mukhya-kāryasya saṃsargaḥ pūrva-bhāvaḥ prakīrtitaḥ // RNc_118 //
yathā tatraiva -
paurṇamāsī - yaśodā-mātaḥ,
upasthito'yaṃ sarvo'bhiṣeka-sambhāraḥ / tad
alaṅkriyatāṃ prathamaṃ rādhayā saha parva-vedī tataḥ krameṇa kumārībhiś ca /
atra mukhya-kāryasya rādhā-mādhavayoḥ pariṇaya-mahotsavasya saṃsargāt
pūrva-bhāvaḥ /
kecit pūrva-vākyaṃ kecit pūrva-bhāṣām iti paṭhanto lakṣayanti
(SāhD 6.113) - pūrva-vākyaṃ tu vijñeyaṃ yathoktārthopadarśanam /
yathā tatraiva
(nepathye) -
vinīte rādhāyāḥ pariṇaya-vidhānānumatibhiḥ
svayaṃ devyā tasmin pitur iha nibandhe muditayā /
kumārīṇāṃ tāsām ayam upanayan ṣoḍaśa kṛtī
sahasrāṇi smeraḥ praviśati śatāḍhyāni garuḍaḥ // (10.31)
atra pūrvaṃ kṛṣṇena tṛtīyāṅke yad uktaṃ etās tūrṇaṃ nayata kiyatīr ity ādinā
punaḥ svayaṃ gamanaṃ tasyaivopadarśanam /
athopasaṃhāraḥ -
kṛtārthatopasaṃhāraḥ sarvābhīṣṭopalaksitaḥ // RNc_119 //
yathā tatraiva daśame -
kṛṣṇaḥ (sarvam abhinandya janāntikam)
prāṇeśvari rādhe prārthayasva kim ataḥ
paraṃ te priyaṃ karavāṇi /
(ity ārabhya)
rādhikā (sānandam saṃskṛtena) -
sakhyas tā militā nisarga-madhura-premābhirāmīkṛtā
yāmī me samagaṃs tu saṃstavavatī śvaśrūś ca goṣṭheśvarī /
vṛndāraṇya-nikuñja-dhāmni bhavatā saṅgo'yaṃ raṅgavān
saṃvṛttaḥ kim ataḥ paraṃ priyataraṃ kartavyam atrāsmi me // (10.36) //
atra prakaṭam evopasaṃhāraḥ /
atha praśastiḥ -
maṅgalāśaṃsanaṃ samyak praśastir abhidhīyate // RNc_120 //
yathā tatraiva -
tathāpīdam astu -
cirād āśā-mātraṃ tvayi viracayantu sthira-dhiyo
vidadhyur ye vāsaṃ madhurima-gabhīre madhupure /
dadhānaḥ kaiśore vayasi sakhitāṃ gokula-pateḥ
prapadyethās teṣāṃ paricayam avaśyaṃ nayanayoḥ // 10.37 //
atra māthura-mañjula-nibaddha-vāsānāṃ netra-pathe
kṛṣṇāvāpti-rūpa-maṅgalāśaṃsanāt praśastiḥ /
pañcānām eva sandhīnāṃ catuṣaṣṭiḥ kramād iha /
kīrtirāni mayāṅgāni samyag lalita-mādhave // RNc_121 //
rasa-bhāvānubodhena prayojanam avekṣa ca /
sāphalyaṃ kāryam aṅgānām ity ācāryāḥ pracakṣate // RNc_122 //
keṣāṃcid eṣām aṅgānāṃ vaiphalyaṃ kecid ūcire /
daśarūpaka-kārādyās tat sarveṣāṃ na sammatam // RNc_123 //
mukhādi-sandhiṣv aṅgānāṃ kramo'yaṃ na vivakṣitaḥ /
kramasyānādarādādyaiḥ lakṣyeṣu vyutkramād api // RNc_124 //
aṅgān niṣpādayed etān nāyakā pratināyakā /
tad-abhāve patākādyās tad-abhāve tathetaraḥ // RNc_125 //
atha sandhy-antarāṇi -
sukhādi-sandhiṣv aṅgānām aśaithilyāya sarvadā /
sandhy-antarāṇi yojyāni tac ca tatraikaviṃśatiḥ // RNc_126 //
sāma-dāne bheda-daṇḍau pratyutpanna-matir vadhaḥ /
gotra-skhalitam ojaś ca dhīḥ krodhaḥ sāhasaṃ bhayam // RNc_127 //
māyā ca saṃvṛtir bhrāntir dūtyaṃ hetv-avadhāraṇam /
svapna-lekhau madaś citram eṣāṃ lakṣaṇam ucyate // RNc_128 //
tatra sāma -
bhavet sāma priyaṃ vākyaṃ svānuvṛtti-prakāśanam // RNc_129 //
yathā lalita-mādhave daśame'ṅke -
kṛṣṇaḥ - priye maivaṃ bravīḥ -
santu bhrāmyad-apāḍga-bhaṅgi-khuralī-khelābhuvaḥ subhruvaḥ
svasti syān madirekṣaṇe kṣaṇam api tvām antarā me kutaḥ /
tārāṇāṃ nikurumbakena vṛtayā śliṣṭe'pi somābhayā
nākāśe vṛṣabhānujāṃ śriyam ṛte niṣpadyate svaś-chaṭā // (10.10)
atha dānaṃ -
dānaṃ tu kathitaṃ dhīraiḥ priayavastu-samarpaṇam // RNc_130 //
yathā tatraiva aṣṭame -
mādhavī - bhaṭṭi-dārie sahattheṇa tue gaṃṭhidā esā sūrasoaṃdhia-mālā /
[bhartṛ-dārike,
svahastena tvayā grathitaiṣā sūra-saugandhika-mālā /] 21
candrāvalī (mālām ādāya)
ajja-utta, esā kautthuhassa sahabāsiṇī hodu /
[ārya-putra, eṣā kaustubhasya saha-vāsinī bhavatu /
] (iti vakṣasi vinyasyati /) 22
atha bhedaḥ -
bhedas tu kapaṭālāpaiḥ suhṛdāṃ bheda-kalpanā // RNc_131 //
yathā caturthe -
jaṭilā - (apavārya,
sālīka-sneham)
ayi bacche, sadā maṃ palohia lalidā ahisāredi tti
maha puttassa purado bahūḍiā aliaṃ jebba tumaṃ sandūsedi /
tā kitti lāhavaṃ sahesi /
[ayi vatse, sadā māṃ pralobhya lalitā abhisārayati iti mama putrasya purato
vadhūṭikālīkam eva tvāṃ dūṣayati /
tat kim iti lāghavaṃ sahase? /] 105
atra jaṭilayā kapaṭena lalitāyā bhedaḥ kṛtaḥ /
atha daṇḍaḥ -
daṇḍas tv avinayādīnāṃ dṛṣṭyā śrutyā ca tarjanam // RNc_132 //
yathā dvitīye -
kṛṣṇaḥ (sāṭopam) re re duṣṭa/
rādhāparādhini muhus tvayi yan na śastaṃ
śakṣyāmi kartum akhilāṃ gurur eṣa khedaḥ /
sarvāṅgileyam abhidhāvati lupta-dharmā
tvāṃ mukti-kāla-rajanī bata kiṃ kariṣye // 2.28 //
atra śaṅkha-cūḍa-tarjanaṃ daṇḍaḥ /
atha pratyutpanna-matiḥ -
tāt-kālikī ca pratibhā pratyutpanna-matir matā // RNc_133 //
yathā tatraiva dvitīye -
lalitā - kundalade,
assudapubbā esā kīrisī ricā bahueṇa paḍijjai / [kundalate,
aśruta-pūrvaiṣā kīdṛśī ṛg baḍukena paṭhyate /]
madhumaṅgalaḥ (sāṭṭahāsam)
buṭṭie, āhīrīmuddhiā tumaṃ rī rī gīdaṃ ccea
jāṇāsi / amhaa vedassa tumaṃ kāsi /
tā suṇāhi kosum esvaīe sāhāe taia vaggassa
lalaṇāsuhaarī ricā esā /
[vṛddhe, ābhīrī-mugdhikā tvam,
rī rī gītam eva jānāsi /
asmad-vedasya tvaṃ kāsi /
tat śṛṇu kausumeṣavyāḥ śākhāyās tṛtīya-vargasya
lalanāśubhakarī ṛg eṣā /]
atra madhumaṅgalasya pratibhā /
atha vadhaḥ -
vadhas tu jīvita-droha-kriyā syād ātatāyinaḥ // RNc_134 //
yathā dvitīye - (nepathye)
muṣṭinā jhaṭiti puṇajano'yaṃ
hanta pāpa-viniveśita-cetāḥ /
puṇḍarīka-nayanena sakhelaṃ
daṇḍitaḥ sakala-jīvita-vittam // (2.30)
atha gotra-skhalitam -
tad-gotra-skhalitaṃ yat tu nāma-vyatyaya-bhāṣaṇam // RNc_135 //
yathā saptame -
candrāvalī - kaṇha (ity ardhokte salajjam) ajjautta/
kṛṣṇaḥ (sānanda-smitam) priye/
diṣṭyā sudhādhārāṃ pāyito'smi / tad alam
āryaputreti kūpāmbunā /
atra candrāvalyāḥ samayollaṅghanād gotra-skhalitam /
athaujaḥ -
ojas tu vāg-upanyāso nija-śakti-prakāśakaḥ // RNc_136 //
yathā pañcame -
suparṇaḥ - deva bāḍham ātapatra-phaṇāpaṭalīla-dhīyasaḥ kiṅkarasyāsya
garutmataḥ sakṛt-pakṣa-vikṣepa-kelaye'pi na paryāptim eṣyati,
dūre viśrāmyatu
sakhā me sudarśanaḥ kalpānta-kuśalaḥ /
atra garuḍena sva-śakti-prakāśanād ojaḥ /
atha dhīḥ -
iṣṭārtha-siddhi-paryantā cintā dhīr iti kathyate // RNc_137 //
yathā dvitīye --
rādhikā - kundalade/
ppasīda anukampehi /
ajja sā kkhu sāmalā komudī jeṇa
pīdā / tā jebba puṇṇavantaṃ appaṇo vāmaloaṇaṃcalaṃ ettha khiṇṇe manda-bhāiṇi
jaṇe khaṇaṃ appehi /
[kundalate/
prasīda anukampaya /
adya sā khalu śyāmalā
kaumudī yena pītā /
tam eva puṇyavantam ātmano vāmalocanāñcalam etasmin
khinne manda-bhāgini jane kṣaṇam arpaya /] 38
kundalatā - (sāsūyam ivālokya)
alaṃ para-purise giñcantīhiṃ tumhehiṃ
saṃbhāsaṇeṇa (iti dhāvantī jaṭilām upetya) ajje/
kahaṃ paḍhamaṃ brahmaṇaṃ ṇa
maggesi, jo kkhu suraṃ puābaissadi /
[alaṃ para-puruṣe gṛdhyantībhir yuṣmābhiḥ
sambhāṣaṇena /
ārye kathaṃ prathamaṃ brāhmaṇaṃ na mṛgayase,
yaḥ khalu sūryaṃ
pūjāpayiṣyati /] 39
jaṭilā - bacche,
saccaṃ kahesi /
tā pasīda /
āṇehi ekkaṃ biakkhaṇaṃ bamhaṇam /
[vatse, satyaṃ kathayasi /
tasmāt prasīda /
ānayaikaṃ vicakṣaṇaṃ brāhmaṇam /] 40
atra rādhikotkaṇṭhātiśaya-darśanena jaṭilā-samaksam eva vipraveśena
kṛṣṇa-praveśa-cintanaṃ kundalatāyāḥ dhīḥ /
atha krodhaḥ -
krodhas tu manaso dīptir aparādhādi-darśanāt // RNc_138 //
yathā dvitīye (nepathye) -
phullaty ārān nava-vicakile keli-kuñjeṣu phullā
śephālīnāṃ skhalati kusume hanta caskhāla bālā /
mīlaty uccaiḥ kuvalaya-vane mīlitākṣī kilāsīt
vācyaṃ kiṃ vā param upahasīr mā praṇāma-cchalena // (2.7)
atra padmā-sakhīnāṃ haraye roṣaḥ /
atha sāhasam -
svajīvita-nirākāṅkṣo vyāpāraḥ sāhasaṃ bhavet // RNc_139 //
yathā daśame -
rādhikā (sakhedam ātmagatam)
sāhu re kīra sāhu /
bāṭṭhaṃ aṇuggahidamhi, tā
dāṇiṃ dullahā-hiṭṭhadāṇadacchiṇaṃ titthavaraṃ kāliadehaṃ ppavisiya appāṇaṃ
sappāṇaṃ turiaṃ ubahirassam /
[sādhu re kīra sādhu /
bāḍhaṃ anugṛhītāsmi, tad
idānīṃ durlabhābhīṣṭha-dāna-dakṣiṇaṃ tīrtha-varaṃ kāliya-hradaṃ praviśya
ātmānaṃ sarpebhyas tvaritam upahariṣyāmi /] 98
atra rādhāyāḥ kāliya-hrada-praveśaḥ sāhasam /
atha bhayam -
bhayaṃ tv ākasmika-trāsaḥ...
yathā navame citra-darśane -
madhumaṅgalaḥ - eso saṃkhaūḍo /
[eṣa śaṅkhacūḍaḥ /]
rādhā (sabhayam)
- parittāhi parittāhi (iti kṛṣṇam āliṅgati) /
atra śaṅkhacūḍa-prasaṅgena rādhā-trāso bhayam /
atha māyā -
... māyā kaitava-kalpanā // RNc_140 //
yathā caturthe -
vṛndā (sānandam)
kiṃ nāma rādhā-sakhīnāṃ dhiyām akṣuṇṇaṃ paśya paśya /
mandā sāndhya-payoda-sodara-ruciḥ saivābhimanyos tanur
vaktraṃ hanta tad eva kharvaṭa-ghaṭī-ghoṇaṃ vigāḍhekṣaṇam /
vyastā saiva gatiḥ karīra-kusuma-cchāyaṃ tad evāmbaraṃ
mudrā kāpi tathāpy asau piśunayaty asya svarūpa-cchaṭām // (4.33)
atra saṃvṛttiḥ -
saṃvṛttiḥ svayam uktasya svayam ācchādanā bhavet // RNc_141 //
yathā navame -
kṛṣṇaḥ (vṛndām avalokya)
satyabhāmā,
mayi katham (ity ardhokteḥ / navavṛndā
dṛśaṃ kūṇayati /)
candrāvalī (sakhedaṃ nīcaiḥ)
viṇṇādaṃ pemma-goravam / [vijñātaṃ
prema-gauravam /]
kṛṣṇaḥ (vibhāvya, svagatam)
hanta, katham asau devī /
bhavatu saṃvarītuṃ
prayatiṣye / (prakāśam)
satī katham asau bhāmā devī nādya prasīdati /
nidānam avidaṃ sadyaḥ khidyate hṛdayaṃ mama // (9.59)
atra svayam uktasya satyabhāmety asya śabdasya satī katham abhāmā ity
arthāntareṇa saṃvaraṇāt saṃvṛttiḥ /
atha bhrāntiḥ -
bhrāntir viparyaya-jñānaṃ prasaṅgasyāpi niścayāt // RNc_142 //
yathā navame kṛṣṇaḥ -
atra bhāvi nirātaṅka-māro me ramaṇaṃ mama /
duratyante kuśasthalyā yadi darbhāṅgabhūr iyam // (9.58)
candrāvalī - māhavi,
ṇūṇaṃ diṭṭhahmi jaṃ vidabbhaṃgabhutti bāharīadi /
[mādhavi nūnaṃ dṛṣṭāsmi,
yad vidarbhaāṅga-bhūr iti vyāhriyate /]
atra vidarbhāṅgabhūr ity asya vigata-darbha-bhūmitvājñānaṃ devyāḥ bhrāntiḥ /
bhrāntis tu kecid icchanti bhṛṅga-bādhā-viceṣṭitam /
atha dūtyam -
dūtyaṃ tu sahakāritvaṃ durghaṭe kārya-vastuni // RNc_143 //
yathā prathame, kundalatā -
tihṇāulā caūrī pañjariā-sañjadā ciraṃ jalai /
pāaṃ baṃjula-kuñje tārāhī sappadhārehi // (1.58)
[tṛṣṇākulā cakorī pañjarikā-saṃyatā ciraṃ jvalati /
pādaṃ bañjula-kuñje tārādhīśa prasāraya //]
atra jaṭilā-prātikūlyena kundalatāyā durghaṭe rādhā-saṅgama-kārye sahakāritvaṃ
dūtyam /
atha hetv-avadhāraṇam -
niścayo hetunārthasya mataṃ hetv-avadhāraṇam // RNc_144 //
yathā dvitīye -
vṛndā - sthāne khalv iyaṃ tava cintā /
tathyam eṣā duṣṭenākrāntā trilokīm eva
santāpayet / yataḥ -
vidyotante guṇa-parimalair yāḥ samastopariṣṭāt
tāḥ kasyārtaṃ dadhati na khal-sparśa-dagdhās taruṇyaḥ /
bhūyo bhūyaḥ svayam anupamāṃ klāntim āsādayantī
mandākrāntā bhavati jagataḥ kleśa-dātrī hi cintā // (2.9)
atra citra-nidarśanopabṛṃhitena sarva-guṇottama-strī-duḥkha-rūpeṇa hetunā
sarva-jana-duḥkhasya niścayād dhetv-avadhāraṇam /
atha svapnaḥ -
svapno nidrāntare kiñcij jalpitaṃ paricakṣate // RNc_145 //
yathā saptame -
nava-vṛndā -
śvāphalkeḥ saphalībabhūva lalite hṛl-lālasā-vallarī
hā dhik paśya murāntako'yam urarīcakre rathārohaṇam /
itthaṃ te karuṇa-svara-stavakitaṃ svapnāyitaṃ śṛṇvatī
manye tanvi patat tuṣāra-kapaṭāc cakranda yāminy api // (7.10)
atra rādhāyāḥ svapnāyitam /
atha lekhaḥ -
vivakṣitārtha-kalitā patrikā lekha īritaḥ // RNc_146 //
yathā pañcame -
paurṇamāsī -
aciraṃ nirasya rasitaiḥ pratipakṣaṃ rājahaṃsa-nikurambam /
kṛṣṇa-ghanas tvām amṛtais tṛṣitāṃ candrakavatīṃ siñca // (5.7)
ity asau candrāvalī-patrikā-lekhaḥ /
atha madaḥ -
madas tu madyajaḥ...
yathā pañcame -
bhīṣmaḥ (punar avadhāya, sasmitam)
bile kva nu vililyire nṛpa-pipīlikāḥ pīḍitāḥ
pinasmi jagadaṇḍakaṃ nanu hariḥ krudhaṃ dhāsyati /
śacī-gṛha-kuraṅga re hasasi kiṃ tvam ity unnadann
udeti mad-aḍambara-skhalita-cūḍam agre halī //(5.41)//
atra baladevasya madaḥ /
atha citram -
citraṃ tv ākārāṇāṃ vilokanam // RNc_147 //
yathā navame -
nava-vṛndā (praviśya)
samīkṣyatāṃ vicitram idaṃ citram /
atra māthura-caritraṃ citra-likhitam /
sandhyantarāṇāṃ vijñeyaḥ prayogas tv avibhāgataḥ /
tathaiva darśanād eṣām anaiyatyena sandhiṣu // RNc_148 //
atha vibhūṣaṇāni -
evam aṅgair upāṅgaiś ca suśliṣṭaṃ rūpaka-śriyaḥ /
śarīraṃ vas tv alaṅkuryāt ṣaḍ-triṃśad bhūṣaṇaiḥ sphuṭam // RNc_149 //
bhūṣaṇākṣara-saṅghātau hetuḥ prāptir udāhṛtiḥ /
śobhā-saṃśaya-dṛṣṭāntāv abhiprāyo nidarśanam // RNc_150 //
siddhi-prasiddhir dākṣiṇyam arthāpattir vibhūṣaṇam /
padoccayas tulyatarko vicāras tad-viparyayaḥ // RNc_151 //
guṇātipāto'tiśayo niruktaṃ guṇa-kīrtanam /
garhaṇānunayau bhraṃśo leśaḥ kṣobho manorathaḥ // RNc_152 //
anukti-siddhiḥ sārūpyaṃ mālā madhura-bhāṣaṇam /
pṛcchopadiṣṭa-dṛṣṭāni ṣaḍ-triṃśad-bhūṣaṇāni hi // RNc_153 //
tatra bhūṣaṇam -
guṇālaṅkāra-bahulaṃ bhāṣaṇaṃ bhūṣaṇaṃ smṛtam // RNc_154 //
yathā navame -
kṛṣṇaḥ (samantād avalokya)
lakṣmīḥ kairava-kānaneṣu paritaḥ śuddheṣu vidyotate
san-mārga-druhi sarva-śārvara-kule pronmīlati kṣīṇatā /
nakṣatreṣu kilodbhavaty apacitiḥ kṣudrātmasu prāyikī
śaṅke śaṅkara-maulir abhyudayate rājā purastād diśi //9.10//
atra prasāda-mādhuryādi-guṇānām anuprāsa-śleṣānumānādy-alaṅkārāṇāṃ ca
sattayā bhūṣaṇam /
athākṣara-saṅghātaḥ -
vākyam akṣara-saṅghāto bhinnārthaṃ śliṣṭa-śabdakam // RNc_155 //
yathā pañcame -
suparṇaḥ - deva/
paśya paśya -
vaktrāṇi bhānti parito hariṇekṣaṇānām
āruḍha-harmya-śirasāṃ bhavad-īkṣaṇāya /
yair nirmitāni tarasā sarasīruhākṣa
candrāvalī-paricitāni nabhas-talāni // (5.32)
atra candrāṇām āvalyā paricitānīty atra candrāvalī nāma pratibhānād
akṣara-saṅghātaḥ /
atha hetuḥ -
sa hetur iti nirdiṣṭo yat sādhyārtha-prasādhakam // RNc_156 //
yathā saptame -
madhumaṅgalaḥ (nirīkṣya) piabaassa/
pekkha kāe bi aṇurāiṇīe sevā kidatthi /
[priya-vayasya,
paśya kayāpy anurāgiṇyā sevā kṛtāsti /]
kṛṣṇaḥ - sakhe/
sādhu lakṣitam /
asau vyastanyāsā viśadayati mālā vivaśatāṃ
vibhakteyaṃ carcā nayana-jala-vṛṣṭiṃ kathayati /
karotkampaṃ tasyā vadati tilakaṃ kuñcitam idaṃ
kṛśāṅgyāḥ premāṇaṃ varivasitam eva prathayati // (7.32)
atrānurāga-sādhanāya vivaśatvādi-hethetūnāṃ kathanād ayaṃ hetuḥ /
atha prāptiḥ -
eka-deśa-vilokena prāptiḥ śeṣābhiyojanam // RNc_157 //
yathā navame -
kṛṣṇaḥ (parikramya)
labdhā kuraṅgi nava-jaṅgama-hema-vallī
ramyā sphuṭaṃ vipinasīmani rādhikātra /
asyās tvayā sakhi guror yad iyaṃ gṛhītā
mādhurya-vallita-vilocana-keli-dīkṣā // 9.17 //
atra locanasaundarya-dīkṣā-lālasasya ekadeśasya tvayi vilokanena sālaṃ tvayā
labdheti viśeṣārthasya yojanāt prāptiḥ /
athodāharaṇam -
vākyaṃ yad-gūḍha-tulyārthaṃ tad udāharaṇaṃ matam // RNc_158 //
yathā dvitīye -
kundalatā (sasmitam)
rāhi, dehi me pāritosiaṃ,
yaṃ suṭṭhu dullahaṃ de
abbhatthidaṃ mae ṇibbāhidam /
[rādhe, dehi me pāritoṣikam /
yat suṣṭhu durlabhaṃ
te'bhyarthitaṃ mayā nirvāhitam /] 80
rādhikā (vakram avekṣya)
kundaladie,
kiṃ me abbhatthidaṃ?
[kundalate, kiṃ
me'bhyarthitam?] 81
kundalatā - aī,
kīsa bhuaṃ bhaṃguresi,
jaa sūrārāhaṇaṃ bhaṇāmi / [ayi, kasmād
bhruvaṃ bhaṅgurayasi,
yat sūryārādhanaṃ bhaṇāmi /] 82
atra kundalatā bhaṇitasya sābhiprāya-gūḍhārthatayā udāharaṇam /
yatra tulyārtha-yuktena vākyenābhipradarśanāt /
sādhyate'bhimataś cārthas tad-udāharaṇaṃ matam // iti (SāhD 6.117)
tad yathā, ṣaṣṭhe -
nāradaḥ - tatas tenoktam -
jvalito janaḥ kṛśānau śāmyati taptaḥ kṛśānunaivāyam /
bhagavati kṛtāgaso me bhagavān evādhunā śaraṇam // (6.17)
atha śobhā -
śobhā svabhāva-prākaṭyaṃ yūnor anyonyam ucyate /
yathā caturthe -
rādhikā (mādhavam avalokya,
sānandam ātmagatam)
bho bhaavaṃ,
āṇanda-pajjaṇṇa,
ṇa kkhu rundhīai jalāsāreṇa ukkaṃṭhidā tavassiṇīhi me
diṭṭhīcaurī /
kkhaṇaṃ pibedu esā dullahaṃ imassa muhacandassa joṇham / [bho
bhagavan, ānanda-parjanya,
na khalu rundhyatāṃ jalāsāreṇotkaṇṭhitā tapasvinī me
dṛṣṭ-cakorī /
kṣaṇaṃ pibatv eṣā durlabhām asya mukha-candrasya jyotsnam /] 99
kṛṣṇaḥ (rādhām avekṣya, saharṣam) -
dhāvaty ākramituṃ muhuḥ śravaṇayoḥ sīmānam akṣṇor dvayī
pauṣkalyaṃ harataḥ kucau bali-guṇair ārabdhamānaṃ tataḥ /
muṣṇītaś calatāṃ bhruvau caraṇayor udyad-dhanur bibhrame
rādhāyāḥ tanu-pattane narapatau bālyābhidhe śīryati // (4.27) 101
atra paraspara-bhāva-prākaṭyāc chobhā / kaiścit tu -
siddhair arthaiḥ samaṃ yatrāprasiddho'rthaḥ prakāśate /
śliṣṭa-lakṣaṇa-citrārthā sā śobhety abhidhīyate // ity āha / (SāhD 6.176)
yathā navame -
navavṛndā - (puro'valokya, saharṣam)
nirmita-bhuvana-viśuddhir vidhur madhurāloka-sādhane nipuṇā /
ullasita-paramahaṃsā bhaktir iveyaṃ śaran miliati // 9.1 //
atha saṃśayaḥ -
aniścayāt tu yad vākyaṃ sandehasya nigadyate // RNc_159 //
yathā dvitīye (nepathye) -
sthūlas tāla-bhujonnatir giri-taṭī-vakṣāḥ kva yakṣādhamaḥ
kvāyaṃ bāla-tamāla-kandala-mṛduḥ kandarpa-kāntaḥ śiśuḥ /
nāsty anyaḥ sahakāritā-paṭur iha prāṇī na jānīmahe
hā goṣṭheśvari kīdṛg adya tapasāṃ pākas tavonmīlati // (2.29)
atra saṃśayenaiva vākya-samāpter ayaṃ saṃśayaḥ /
atha dṛṣṭāntaḥ -
sva-pakṣe darśanaṃ hetor dṛṣṭāntaḥ sādhya-siddhaye // RNc_160 //
yathā navame -
kṛṣṇaḥ (vimṛśya) athavā -
dhīraḥ prakṛtyāpi janaḥ kadācid
dhatte vikāraṃ samayānurodhāt /
kṣāntiṃ hi muktvā balavac calantī
sarvaṃsahā bhūr api bhūri dṛṣṭā // (9.20)
atra dhīre'pi jane vikāra-sad-bhāve sādhye tat-sādhakasya calana-rūpa-vikārasya
hetoḥ sarvaṃsahāyāṃ bhuvi darśitatvād dṛṣṭāntaḥ /
athābhiprāyaḥ -
abhiprāyas tv abhūtārtho hṛdyaḥ sāmyena kalpitaḥ /
abhiprāyaṃ pare prāhur mamatāṃ hṛdy avastuni // RNc_161 //
yathā caturthe -
kṛṣṇaḥ (sotsukaṃ romāñcam unmīlya)
udgīrṇādbhuta-mādhurī-parimalasyābhīra-līlasya me
dvaitaṃ hanta samakṣayan muhur asau citrīyate cāraṇaḥ /
cetaḥ keli-kutūhalottaralitāṃ sadyaḥ sakhe māmakaṃ
yasya prekṣya surūpatāṃ vraja-vadhū-sārūpyam anviṣyati // (4.19)
atrābhūtārtha-rūpasya bhagavad-dvitīyatvasya naṭe kalpanam abhiprāyaḥ / hṛdy
avastuni sva-saundarye bhogecchayā mamatā vā /
atha nidarśanaṃ-
yathārthānāṃ prasiddhānāṃ kriyate parikīrtanam /
paropekṣāvyudāsārthaṃ tan nidarśanam ucyate // RNc_162 //
yathā caturthe -
gārgī (saṃskṛtena) -
kāmaṃ sarvābhīṣṭa-kandaṃ mukundaṃ
yā nirbandhāt prāhiṇod indhanāya /
ācāryānī sā karoti sma paṇyaṃ
piṇyākārthaṃ hanta cintāmaṇīndram // (4.6)
atra bimbānubimba-vastu-bodhanāt nidarśanam /
atha siddhiḥ -
atarkitopapannaḥ syāt siddhir iṣṭārtha-saṅgamaḥ /
yathā ṣaṣṭhe -
kṛṣṇaḥ (yathā kṛtvā sagadgadam)
upataru lalitāṃ tāṃ pratyabhikṣāya sadyaḥ
prakṛti-madhura-rūpāṃ vīkṣya rādhākṛtiṃ ca /
maṇim api paricinvan śaṅkha-cūḍāvataṃsaṃ
muhur aham udghūrṇaṃ bhūriṇā sambhrameṇa // (6.40)
atra iṣṭasya lalitā-darśanasyātarkitopapannatvāt siddhiḥ /
kaścit tu bahūnāṃ
kīrtanaṃ siddhir abhipretārtha-siddhaye ity (SāhD 6.186) āha /
tad yathā daśame @--
kṛṣṇaḥ - priye tvad-āsyaṃ paśyato me nopamāna-vastūni hṛdayam ārohanti naḥ /
yataḥ -
dhatte na sthiti-yogyatāṃ caraṇayor aṅke'pi paṅkeruhaṃ
nāpy aṅguṣṭha-nakhasya ratna-mukuraḥ kakṣāsu dakṣāyate /
caṇḍi tvan-mukha-maṇḍalasya parito nirmañchane'py añjasā
naucityaṃ bhajane samujjvala-kalā sāndrāpi candrāvalī // (10.11)
atra spaṣṭaṃ guṇa-kīrtanam /
atha prasiddhiḥ -
prasiddhir loka-vikhyātair arthaiḥ svārtha-prasādhanam // RNc_163 //
yathā ṣaṣṭhe -
nava-vṛndā (svagatam)
vasantī śuddhānte madhurima-parītā madhuripor
iyaṃ tanvī sadyaḥ svayam iha bhavitrī karagatā /
vṛtāṅgīm uttuṅgair avikalamadhūlī-parimalaiḥ
praphullāṃ rolambe nava-kamalinīṃ kaḥ kathayati // (6.28)
atra loka-vikhyātasya praphulla-kamalinī-rolamba-saṅgamasya kathanena svārthasya
rādhā-mādhavayoḥ saṅgamasya sādhanaṃ prasiddhiḥ /
atha dāksiṇyam -
dākṣiṇyaṃ tu bhaved vācā paracittānuvartanam // RNc_164 //
yathā dvitīye --
lalitā (sālīkam)
ajje, pekkha /
eso kaṇho moṭṭimaṃ ahma viḍambaṇaṃ karedi /
[ārye, paśya / eṣa kṛṣṇaḥ balād asmad-viḍambanaṃ karoti /] 117
atra lalitayā mukharāyāḥ cittānuvṛttir dākṣiṇyam /
athārthāpattiḥ -
uktārthānupapattyā'nyo yasminn arthaḥ prakalpate /
vākyān mādhurya-saṃyuktāt sārthāpattir udāhṛtā // RNc_165 //
yathā navame -
navavṛndā -
kundadanti dṛśor dvandvaṃ candrakāntamayaṃ tava /
udeti hari-vaktrendau syandate katham anyathā // 9.13
atra syandanānyathānupapattyā netrasya candrakāntamayatvaa-kalpanād iyam
arthāpattiḥ /
yathā vā daśame -
candrāvalī - dea/
tuhma vilāsa sokkhāṇaṃ bāhādeṇa kida mahāparāhamhi / tā
kāruṇṇeṇa āṇabehi jadhā goṭhṭhabaiṇo goṭṭhaṃ gadua basaṃtī tumaṃ suhiṇaṃ
karemi / [deva/
tava vilāsasaukhyānāṃ vyāghātena kṛta-mahāparādhāsmi / tat
kāruṇyena ājñāpaya yathā goṣṭhapater goṣṭhaṃ gatvā vasantī tvāṃ sukhinaṃ
karomi / 102
atra goṣṭha-gamanārthasyānupapattyā satyā-saṅgama-niṣedhaḥ prakalpyate /
atha viśeṣaṇam -
siddhān bahūn pradhānārthān uktvā yatra prayuñjate /
viśeṣa-yuktaṃ vacanaṃ vijñeyaṃ tad viśeṣaṇam // RNc_166 //
yathā caturthe, kṛṣṇaḥ -
lakṣmīvān iha dakṣiṇānila-sakhaḥ sākṣān madhur modate
mādyad bhṛṅga-vihaṅga-hāri-vihasaty atrāpi vṛndāvanam /
rādhā yady abhisāram atra kurute so'yaṃ mahān eva me
sāndrānanda-vilāsa-sindhu-laharī-hindola-kolāhalaḥ // (4.17)
atra prasiddhārthān madhu-vṛndāvanādīn uktvā rādhābhisārasya
vaiśiṣya-kathanād viśeṣaṇam /
kaścit tu lekhiṣyamāṇaṃ
nava-nava-sudhā-sambandho'pi (1.33)
ity ādi-padyam atrodāharati /
[*NOTE: Full verse given below,
at 171 (atiśayaḥ).]
atha padoccayaḥ -
bahūnāṃ tu prayuktānāṃ padānāṃ bahubhiḥ padaiḥ /
uccayaḥ sadṛśārtho yaḥ sa vijñeyaḥ padoccayaḥ // RNc_167 //
yathā caturthe, kṛṣṇaḥ -
matir aghūrṇata sārdham ali-vrajaiḥ
dhṛtir abhūn madhubhiḥ saha vicyutā /
vyakasad utkalikā kalikālibhiḥ
samam iha priyayā viyutasya me // (4.21)
atra matyādīnāṃ ghūrṇādi-kriyāsu alivrajādibhiḥ samāveśād ayaṃ padoccayaḥ /
kaścit tu uccayo'rthānurūpo yaḥ padānāṃ sa padoccayaḥ ity (SāhD 6.180) āha /
yathā daśame -
[*NOTE: saṃcayo]
sutanu kiñcid udañcaya locane
cala-cakora-camatkṛti-cumbinī /
smita-sudhāṃ ca sudhākara-mādhavī
vidhurato vidhaye'tra dhurandharām //10.8//
atha tulyārthakaḥ -
rūpakair upamābhir vā tulyārthābhiḥ prayojitaḥ /
apratyakṣārtha-saṃsparśaḥ tulya-tarka itīritaḥ // RNc_168 //
yathā tatraiva navame, kṛṣṇaḥ -
kadarthanād apy urubālya-cāpalair
utsarpato sneha-bhareṇa viklavām /
vilokamānasya mamādya mātaraṃ
havir vilāyaṃ hṛdayaṃ vilīyate // (9.26)
atra havir vilāyam iti luptopamayā'pratyakṣasya citta-dravasya kathanaṃ
tulya-tarkaḥ /
kaścit tu tulyatarko yad arthena tarkaḥ prakṛta-gāminā ity (SāhD
6.180) āha / yathā caturthe -
jaṭilā - ṇūṇaṃ nūurasahena āhaḍiṭṭā ede haṃsā haṃsaṇaṃdi-ṇījalādo vaṇe
dhāanti / tā bahūḍiā ṇādidūre habissadi /
[nūnaṃ nūpura-śabdena ākarṣitā ete
haṃsā haṃsa-nandinī-jalāt vane dhāvanti /
tad vadhūṭikā nātidūre bhaviṣyati /]
atha vicāraḥ -
vicāras tv eka-sādhyasya bahu-sādhana-varṇanam /
yathā prathame, kṛṣṇaḥ --
sakhe, madhumaṅgala, paśya -
atanu-tṛṇa-kadambāsv>ada-śaithilya-bhājām
aviralatara-haṃbhārambhatāmyanmukhīyam /
caṭulita-nayana-śrīr avalī naicikīnāṃ
pathi suvalita-kaṇṭhī gokulotkaṇṭhitābhūt // (1.28)
atrotkaṇṭhitasyaa sādhyasya sādhanāni tṛṇāsvāda-śaithilyādīni / yad vā agre
lekhyaṃ śaraṇam iha yo bhrātuḥ (5.25)
ity ādi padyam atrodāharaṇaṃ jñeyam /
kaścit tu vicāro yukti-vākyair yad apratyakṣārtha-darśanam ity (SāhD 6.182) āha /
atroktam udāharaṇam api saṅgacchate /
atha tad-viparyayaḥ -
vicārasyānyathābhāvo vijñeyas tad-viparyayaḥ // RNc_169 //
yathā ṣaṣṭhe -
rādhā (savyatham ākāśe saṃskṛtam āśritya) -
vicitrāyāṃ kṣauṇyām ajaniṣata kanyāḥ kati na vā
kaṭhorāṅgī nānyā nivasati mayā kāpi sadṛśī /
mukundaṃ yan muktvā samayam aham adyāpi gamaye
dhig astu pratyāśām ahaha dhig asūn dhiṅ mama dhiyam // (6.21)
atrodvegātiśayena pratyāśādhikaraṇād viparyayaḥ /
atha guṇātipātaḥ -
guṇātipāto vyatyasta-guṇākhyānam udāhṛtaḥ // RNc_170 //
yathā caturthe -
jaṭilā (solluṇṭhaṃ vihasya,
saṃskṛtena)
vrajeśvara-sutasya kaḥ paravadhūvinoda-kriyā-
praśasti-bhara-bhūṣitaṃ guṇam avaiti nāsya kṣitau /
yad eṣa rati-taskaraḥ pathi nirudhya sādhvīr balāt
tadīya-kuca-kuṭmale karajam oṃ namo viṣṇave // (4.31)
atra prakaṭaś ca guṇātipātaḥ /
kaścit tu guṇātipātaḥ kārye yad viparītaṃ guṇān
prati ity āha (SāhD 6.184)
, yathā pañcame candrāvalī (saṃskṛtena) -
śaraṇam iha yo bhrātus tasya pratīpa-vidhāyinā
hita-kṛd api tā devyās tasyāḥ samagram upekṣaṇam /
gatir avikalo yo me tasya priyasya ca vismṛtir
bata hatavidho vāme sarvaṃ prayāti viparyayam // (5.25)
atha atiśayaḥ -
bahūn guṇān kīrtayitvā sāmānyena ca saṃśritān /
viśeṣaḥ kīrtyate yatra jñeyaḥ so'tiśayo budhaiḥ // RNc_171 //
yathā prathame kṛṣṇaḥ -
nava-nava-sudhā-sambandho'pi priyo'pi dṛśāṃ sadā
sarasija-vanīṃ mlānāṃ kurvann api prabhayā svayā /
vidhur api kalā-pūrṇo'py uccaiḥ kuraṅga-dharaḥ śaśī
vraja-mṛga-dṛśāṃ vaktrair ebhiḥ suraṅga-dharair jitaḥ // 1.33
atra candra-mukhayoḥ sudhā-sambandhatvādi-sāmānya-guṇa-kīrtanānantaraṃ
mukheṣu suraṅgatva-kīrtanaṃ viśeṣaḥ /
atha niruktam -
niruktaṃ niravadyoktir nāmāny artha-prasiddhaye // RNc_172 //
yathā prathame kṛṣṇaḥ (candrāvalīm āsādya sānandam) -
nītas tanvi mukhena te paribhavaṃ bhrū-kṣepaivikrīḍayā
bibhyad viṣṇu-padaṃ jagāma śaraṇaṃ tatrāpy adhairyaṃ gataḥ /
āsādya dvija-rājitāṃ vijayinaḥ sevārtham asyojjvalac-
candro'yaṃ dvija-rāja-tāpadam agāt tenāsi candrāvalī // (1.40)
atra candrāvalī nāma niruktam /
atha guṇa-kīrtanam -
loke guṇātirikānāṃ bahūnāṃ yatra nāmabhiḥ /
ekaḥ saṃśabdyate tat tu vijñeyaṃ guṇa-kīrtanam // RNc_173 //
yathā dvitīye,
kṛṣṇaḥ (puro rādhāṃ paśyann apavārya) -
vihāra suradīrghikā mama manaḥ-karīndrasya yā
vilocana-cakorayoḥ śarad-amanda-candra-prabhā /
urombara-taṭasya cābharaṇa-cāru-tārāvalī
mayonnata-manorathair iyam alambi sā rādhikā // 2.10 //
atra sura-dīrghikā-śabdaiḥ rādhā-saṃśabdanaṃ guṇa-kīrtanam /
atha garhaṇam -
yatra saṅkīrtayan doṣān guṇam arthena darśayet /
guṇān vā kīrtayan doṣaṃ darśayed garhaṇaṃ hi tat // RNc_174 //
trtrādyaṃ yathā saptame,
mādhavī - dea,
kaṭorappā esā bhaṭṭi-dāriā suṭṭhu tābaṃ soḍhuṃ pāredi jaṃ
tumha paccakkhaṃ ccea caṃdabhāāmaṃdire jalaṃtaṃ jalana-kuṃḍaṃ jala-keli-kuṇḍaṃ
biṇṇādabadī /
[deva, kaṭhorātmaiṣā bhartṛdārikā suṣṭhu tāpaṃ soḍhuṃ pārayati
tat tava pratyakṣam eva candrabhāgā-mandire jvalantaṃ jvalanta-kuṇḍaṃ
jala-keli-kuṇḍaṃ vijñātavatī /] 149
kṛṣṇaḥ (svagatam)
- mādhavi, sādhu sādhu yad atra snehātirekaṃ sūcayantī samaye
sakhya-sevāṃ vitanoṣi / 150
atra kaṭhorādi-rūpasya doṣasya kathanam api
kṛṣṇa-viṣayānurāga-guṇa-kīrtanatayā paryavasitam /
dvitīyaṃ yathā caturthe -
kundalatā - bīrāhimaṇṇo,
puṇṇabadī me sahī rāhā /
jāe dakkhiṇā saccabādiṇī
siṇiddhā tumha mādā sussū laddhā /
[vīrābhimanyo/
puṇyavatī me sakhī rādhā,
yayā dakṣiṇā satyavādinī snigdhā tava mātā śvaśrūr labdhā /] 133
atra guṇakīrtanam apy arthato doṣa iti garhaṇam /
athānunayaḥ -
abhyarthanā-paraṃ vākyaṃ vijñeyo'nunayo budhaiḥ /
yathā pañcame,
kṛṣṇaḥ sāsram -
ayaṃ kaṇṭhe lagnaḥ śaśimukhi janas te praṇayavān
yad-aprāptyā dhanyāṃ tanum atanu-rūpāṃ tṛṇayasi /
prasīdādya prāṇeśvari virama māsminn anugate
kṛthāḥ patyāvatyāhitam idam uro me vidalati // 5.35 //
atra kṛṣṇena candrāvalī-prārthanam anunayaḥ /
atha bhraṃśaḥ -
patanāt prakṛtād arthād anyasmin bhraṃśa īritaḥ // RNc_175 //
yathā navame, mādhavī -
dea, imāṇaṃ pemma-komalāṇaṃ akkharāṇaṃ mā kkhu ṇaṃ ahirūbaṃ jāṇāhi / jaṃ
esā ṇa hodi / [deva,
eṣā prema-komalānām akṣarāṇāṃ mā khalv etām abhirūpāṃ
jānīhi / yad eṣā satyā na bhavati /] 194
kṛṣṇaḥ - sādhu mādhavike/
sādhu /
madīya-hṛdayāśaṅkā tvayā nirastā / tad
indra-jālābhijñayā nava-vṛndayaiva nirmiteyaṃ māyikī devī rasālamūla-vartinī
khalu satyā /
atra satyā-śabdasya prakṛtārthaṃ satyabhāmā-rūpaṃ parityajya tathārtha-lakṣaṇasya
kathanād bhraṃśaḥ /
kaścit tu kathayanti budhāḥ bhraṃśaṃ vācyād anyatarad-vacaḥ
ity āha / yathā prathame, kṛṣṇaḥ -
[*NOTE: SāhD 6.187 has dṛptādīnāṃ bhavad bhraṃśo vācyād anyatarad vacaḥ /]
sarojākṣi parokṣaṃ te kadāpi hṛdayaṃ mama /
na spraṣṭum apy alaṃ bādhā rādhā tvākramya gāhate // 1.42
atra vācyād rādhāyā asparśād anyad bādhākramaṇaṃ bhraṃśaḥ /
atha leśaḥ -
leśaḥ syād iṅgita-jñāna-kṛd viśeṣaṇavad vacaḥ //
yathā pañcame, bhīṣmakaḥ -
ayam iha kila kanyā-bāndhavānāṃ nibandhaḥ
samucita iti lakṣmī-kānta vijñāpayāmi /
mama duhitur anujñollaṅghanād aṅganāyāḥ
katham api na parasyāḥ pāṇisaṅgo vidheyaḥ // 5.38//
(ity ādy uktau śrī-kṛṣṇaḥ pauramāsī-mukham īkṣate)
paurṇamāsī - mukunda/
gokula-kumārī-kulāni candrāvalī-mātrāvaśeṣāṇi
durvidagdhena vidhinā kṛtāni /
tad atra kā kṣatiḥ?
atra candrāvalī-mātrāvaśeṣāṇīti viśeṣaṇavad vacaḥ kṛṣṇeṅgita-jñāpakatayā
saṃvṛttam iti leśaḥ /
atra kṣobhaḥ
kṣobhas tv anya-gate hetāv anyasmin kārya-kalpanaṃ // RNc_176 //
yathā saptame, kṛṣṇaḥ -
tvad-aṅga-saṅgatair ebhis tapto'smi mihirātapaiḥ /
vindantī vandana-cchāyāṃ māṃ devi śiśirīkuru // 7.37 //
atra sūryātapeṣu candrāvaly-aṅga-saṅgateṣu tat-kārya-bhūtasya tāpasya kṛṣṇena
svasmin kalpanāt kṣobhaḥ /
kaścit tu kṣobha-sthāne saṅkṣepaṃ pañhan lakṣayanti -
saṅkṣepo yat tu saṅkṣepād ātmāny arthe prayujyate /
(SāhD 6.192) yathāṣṭame -
kṛṣṇaḥ - devi,
triloka-kakṣāsu kiṃ tavābhīṣṭaṃ?
tad abhivyajya
nija-nideśa-bhājanam anyatayaiva paryāpta-samasta-niśreyase preyasi vidhehi
prasāda-mādhurīm /
atha manorathaḥ -
manorathas tu vyājena vivakṣita-nivedanam // RNc_177 //
yathā caturthe --
rādhikā - (sautsukyaṃ puro dṛṣṭvā)
halā lalide,
pekkha pekha dhaṇṇā esā
taraṃga-lehā jā khu sevāla-ballī ṇibaddha-pāaṃ ṇaṃ haṃsiaṃ moābedi / tā phuḍaṃ
bhisiṇīpattantarideṇa kalahaṃseṇa saṃghaḍaissadi /
[halā lalite,
paśya paśya dhanyā
eṣā taraṅga-lekhā yā khalu śaivāla-vallī-nibaddha-pādām enāṃ haṃsikāṃ
mocayati / tat sphuṭaṃ bisinī-patrāntaritena kalahaṃsena saṃghaṭṭiṣyati /] 71
atra haṃsī-vyājena rādhāyāḥ kṛṣṇa-saṅgamābhilāṣa-kathanaṃ manorathaḥ /
athānukta-siddhiḥ -
prastāvanaiva śeṣārtho yatrānukto'pi buddhyate /
anukta-siddhir eṣā syād ity āha bharato muniḥ // RNc_178 //
[*NOTE: First reference to Bharata,
whom he has not been following very closely.
Nāṭ 16.169 = prastāvenaiva śeṣo'rthaḥ kṛtsno yan na pratīyate / vacanena
vinānukta-siddhiḥ sā parikīrtitā //]
yathā caturthe - rādhā
halā labaṃga-kuḍuṅge āharantī tumaṃ buṃdāaṇa-bāsiṇā matta-kalahindeṇa āadua
hattheṇa gahīdahatthāsi saṃbuttā /
tado saṃbhamena ghusmantīe tuha haḍheṇa
oṭṭha-pallaaṃ ḍaṃsanteṇa tinā bāme tthabaasmi phurantatikkhakāmaṅkusaṃ
kara-pukkharaṃ /
[halā lavaṅga-kuñje āharantī tvaṃ vṛndāvana-vāsinā
matta-kalabhendreṇa āgatya hastena gṛhīta-hastāsi saṃvṛttā /
tataḥ sambhramena
ghūrṇantyas tava haṭheṇa oṣṭha-pallavaṃ daṃśatā tena vāme stavake
sphurat-tīkṣṇa-kāmāṅkuśaṃ kara-puṣkaram /] 91
atrānuktasyāpi stane nakharārpaṇasya bodhād anukta-siddhiḥ /
atha sārūpyaṃ -
dṛṣṭa-śrutānubhūtārtha-kathanādi-samudbhavam /
sādṛśyaṃ yatra saṅkṣobhāt tat sārūpyaṃ nirūpyate // RNc_179 //
yathā caturthe -
jaṭilā - are āhiṇḍiā kīsa mukhaṃ ḍhakesi?
jaṃ de bijjā na bikkāidā /
[are āhiṇḍika“
kasmān mukham ācchādayasi?
yat te vidyā na vikrītā /
] (iti prasahya
sammukhayati) 126
abhimanyuḥ - (svagatam)
haddhī haddhī bāuliaāe ammāe lajjāpajjāulo kidamhi /
tā ido abakkamissam /
[hā dhik, hā dhik/
bātūlikayā ambayā lajjā-paryākulaḥ
kṛto'smi / tad ito'pakramiṣyāmi /] 127
atra sārikā-mukha-śruta-kṛṣṇa-praveśa-saṅkṣobhāj jaṭilāyāḥ sva-putre
kṛṣṇa-buddhi-kathanāt sārūpyam /
atha mālā -
bahūni kāraṇāny eva sā mālety abhidhīyate // RNc_180 //
yathā dvitīye -
rādhā - lalide ppasīda ppasīda suṭhṭhu saṃkaulamhi /
[lalite prasīda prasīda
suṣṭhu śaṅkākulāsmi /
] (punaḥ saṃskṛtena)
gata-prāyaṃ sāyaṃ carita-pariśaṅkī gurujanaḥ
parīvādas tuṅgo jagati saralāhaṃ kulavatī /
vayasyas te lolaḥ sakala-paśupālī-suhṛd asau
tadā namraṃ yāce sakhi rahasi saṅcāraya na mām // 2.19
atra sāyaṃ gamanādi-bahu-kāraṇānāṃ sveṣṭa-sañcāraṇābhāvāya kathitatvāt mālā /
atha madhura-bhāṣaṇam -
yat prasannena manasā pūjyaṃ pūjayitur vacaḥ /
stuti-prakāśanaṃ tat tu jñeyaṃ madhura-bhāṣaṇam // RNc_181 //
yathā pañcame -
nṛpau (sapraśrayam) -
ekasminn iha roma-kūpa-kuhare brahmāṇḍa-bhāṇḍāvalī
yasya prekṣayate gavākṣa-padavī-ghūrṇat-parāṇūpamā /
keyaṃ tasya samṛddhaye tava vibho rājendratā-grāmaṭī
śauṭīryeṇa camatkṛtiṃ tad api naḥ kām apy asau puṣyati //(5.17)
atra prakaṭam eva madhu-bhāṣaṇam /
atha pṛcchā -
praśna evottare yatra sā pṛcchā parikīrtitā //
yathā navame -
kṛṣṇaḥ (puro dāḍimīm upetya)
kāntiṃ pītāṃśuka-sphītāṃ bibhratī vikṣitā vane /
mayādya mṛgyamāṇā sā tvayā mṛga-vilocanā // (9.18)
atra he śuka,
pītāṃ kāntiṃ bibhratī mayā mṛgyamāṇā sā dṛṣṭeti praścne, he
pītāṃśuka, tvayā mṛgyamāṇā sā mayā dṛṣṭety uttareṇa pṛcchā /
athopadiṣṭam -
śāstrānusāri yad vākyam upadiṣṭaṃ tad ucyate // RNc_182 //
yathā ṣaṣṭhe - nāradaḥ -
preyasyaḥ paśupālikā viharato yās tatra vṛndāvane
lakṣmī-durlabha-citra-keli-kalikā kāntasya kaṃsa-dviṣaḥ /
rādhā tatra varīyasīti nagarīṃ tām āśritāyāṃ kṣitau
sevāṃ devi samasta-maṅgala-karī yasyās tvam aṅgīkuru // (6.19)
atra hari-priya-jana-sevā samasta-maṅgala-karīti śāstrānusāritvam /
atha dṛṣṭam -
jātyādi-varṇanaṃ dhīrair dṛṣṭam ity abhidhīyate // RNc_183 //
yathā dvitīye -
vṛndā (puro dṛṣṭiṃ kṣipantī) -
karoti dadhi-manthanaṃ sphuṭa-visarpi-phena-cchaṭā
vicitrita-gṛhāṅgaṇaṃ gahana-gargarī-garjitam /
muhur guṇa-vikarṣaṇa-pravaṇatā-kramākuñcita-
prasārita-kara-dvayī-kvaṇita-kaṅkaṇaṃ mālatī // (2.3)
atra dadhi-mathana-kriyā-svabhāva-varṇanaṃ dṛṣṭam //
sandhy-antarāṇy anuktvaiva bhūṣaṇaṃ lakṣaṇākhyayā /
procyate'nyat traystriṃśat saṅkhyā kaścid vibhūṣaṇam // RNc_184 //
muner asammattatvena tat tu sarvam upekṣitam /
keṣāñcid atra sandhy-aṅga-guṇālaṅkāra-lakṣmaṇām // RNc_185 //
antarbhāve'pi yatnena kartavyatvāya kīrtitam /
atha patākā-sthānāni -
arthasya tu pradhānasya bhāvyavasthasya sūcakam // RNc_186 //
yad-āgantuka-bhāvena patākā-sthānakaṃ hi tat /
etad dvidhā tulya-saṃvidhānaṃ tulya-viśeṣaṇam // RNc_187 //
tatrādyaṃ triprakāraṃ syād dvitīyaṃ tv ekam eva hi /
evaṃ caturvidhaṃ jñeyaṃ patākā-sthānakaṃ budhaiḥ // RNc_188 //
tatrādyam -
sahasiavārtha-sampattir guṇavaty upacārataḥ /
patākā-sthānakam idaṃ prathamaṃ parikīrtitam // RNc_189 //
yathā lalita-mādhave saptame -
rādhikā (parikramya pītottarīyāñcalaṃ gṛhṇantī sakampam) -
dagdhaṃ hanta dadhānayā vapur idaṃ yasyāvalokāśayā
soḍhā marma-vipāṭane paṭur iyaṃ pīḍātivṛṣṭir mayā /
kālindīya-taṭī-kuṭīra-kuhara-krīḍābhisāra-vratī
so'yaṃ jīvita-bandhur indu-vadane bhūyaḥ samāliṅgitaḥ // 7.18 //
atra pratibimbe so'yaṃ jīvita-bandhur ity upacāra-prayogeṇa bhāvinaḥ kṛṣṇasya
sūcanāt sahasārtha-sampatti-rūpam idaṃ patākā-sthānakam /
atha dvitīyam -
vacaḥ-sātiśaya-śliṣṭaṃ kāvya-vastu-sāśrayam /
patākā-sthānakam idaṃ dvitīyaṃ parikīrtitam // RNc_190 //
yathā dvitīye'ṅke - kṛṣṇaḥ -
smara-rodhanānubandhī krama-vistārita-kalā-vilāsa-bhavaḥ /
kṣaṇadā-patir iva dṛṣṭaḥ kṣaṇa-dāyī rādhikā-saṅgaḥ // (2.17)
(nepathye) durlabhaḥ puṇḍarīkākṣa vṛttas te viprakarṣataḥ / 90
kṛṣṇaḥ - (savyatham uccaiḥ)
bhoḥ ko'yaṃ durlabhaḥ? 91
(punar nepathye)
yatnād anviṣyamāṇo'pi vallavaiḥ paśu-maṇḍalaḥ // (2.18) 92
atra bhaviṣyato rādhā-saṅgama-durlabhatvasya sūcanād idaṃ śliṣṭaṃ nāma
dvitīyaṃ patākā-sthānakam /
atha tṛtīyam -
arthopakṣepaṇaṃ yat tu līnaṃ savinayaṃ bhavet /
śliṣṭottara-yutaṃ nāma tṛtīyaṃ parikalpitam // RNc_191 //
yathā saptame, kṛṣṇaḥ -
(sarvataḥ prekṣya)
priya-vayasya/
kiyad dūre sā vṛndāṭavī ?
madhumaṅgalaḥ (saṃskṛtena) -
sphuṭac-caṭula-campaka-prakara-rocir ullāsinī
madottarala-kokilāvali-kala-svarālāpinī /
marāla-gati-śālinī kalaya kṛṣṇa-sārādhikā
(ity ardhokte)
kṛṣṇaḥ (sasambhramautsukyam)
vatsa kvāsau ?
madhumaṅgalaḥ (aṅgulyā darśayan)
puraḥ sphurati vallabhā tava -
kṛṣṇaḥ (savyagram) vayasya/
nāhaṃ paśyāmi /
tad āśu darśaya / kva sā me
rādhikā ?
madhumaṅgalaḥ -- ... mukunda vṛndāṭavī // (7.17)
atra sajjalpitena madhu-maṅgala-vākyena bhāvino rādhā-darśanasya
sūcanācchliṣṭottaraṃ nāma tṛtīyaṃ patākā-sthānam /
atha darśanam -
dvyartho vacana-vinyāsaḥ suśliṣṭaḥ kāvya-yojitaḥ /
upanyāsena yuktas tu caturthaṃ parikīrtitam // RNc_192 //
yathā pañcame suparṇaḥ -
nabhasi rabhasavadbhiḥ ślāghamānā munīndrair
mahita-kuvalayākṣī kīrti-śubhrāṃśu-vaktrā /
nṛpakulam iha hitvā cedi-rāja-pradhānaṃ
muradamana gamiṣyaty utsukāṃ tvāṃ jaya-śrīḥ // (5.28)
atra suparṇasya dvyartha-vacanena candrāvalī-prāpti-sūcanāt tulya-viśeṣaṇam /
athārthopakṣepakāḥ -
vastu sarvaṃ dvidhā sūcyam asūcyam iti bhedataḥ /
rasa-hīnaṃ bhaved atra vastu tat sūcyam ucyate // RNc_193 //
adarśanīyam aṅke tad avaśyaṃ vācyam eva cet /
arthopakṣepakair etat sūcayet suṣṭhu paṇḍitaḥ // RNc_194 //
viṣkambha-cūlikāṅkāsyāṅkāvatāra-praveśakaiḥ /
atha viṣkambhaḥ -
bhaved viṣkambhako bhūta-bhāvi-vastv aṃśa-sūcakaḥ // RNc_195 //
amukhya-pātraiḥ saṅkṣepād ādāv aṅkasya darśitaḥ /
sa śuddho miśra ity u kto miśraḥ syān nīca-madhyamaiḥ // RNc_196 //
vidagdha-mādhave yadvad dvitīyāṅka-mukhe kṛtaḥ /
mukharāyuktayā nānīdmukhyāsau miśra-saṃjñakaḥ // RNc_197 //
śuddhaḥ kevala-madhye'yam ekāneka-kṛto bhavet /
vinirmito bahutrāyaṃ tasmin lalita-mādhave // RNc_198 //
atha cūlikā -
prājñair yavanikāntaḥsthair adṛśyair yā tu nirmitāḥ /
ādāv aṅkasya madhye vā cūlikā nāma sā bhavet // RNc_199 //
spaṣṭaṃ bahutrodāharaṇam /
athāṅkāsyam -
yatra syād aṅka ekasminn aṅkānāṃ sūcanākhilā /
tad-aṅkāsyam iti prāhur bījārtha-khyāpakaṃ ca yat // RNc_200 //
gārgī-saṃyuktayā paurṇamāsyā lalita-mādhave /
prathamāṅke yathā suṣṭhu suhitaṃ nikhilaṃ sphuṭam // RNc_201 //
kecit tu -
pūrvāṅkānte sampraviṣṭaiḥ pātrair bhāvy-aṅka-vastunaḥ /
sūcanaṃ tad avicchedyair yat tad aṅkāsyam īritam // RNc_202 //
iti lakṣayanti /
etad-aṅkāvatāreṇa gatārthatvāt tu kecana /
prathamoktārtham evedaṃ vadanty aṅka-mukhaṃ budhāḥ // RNc_203 //
athāṅkāvatāraḥ -
aṅkāvatāraḥ pātrāṇāṃ pūrvāṅkārthānuvartinām /
avibhāgena sarveṣāṃ bhāviny aṅke praveśanam // RNc_204 //
spaṣṭam udāharaṇam /
atha praveśakaḥ -
yan nīcaiḥ kevalaṃ pātrair bhāvibhūtārtha-sūcanam /
aṅkayor ubhayor madhye sa vijñeyaḥ praveśakaḥ // RNc_205 //
yadā syān nīrasaṃ sūcyam āmukhānantaraṃ tadā /
viṣkambho'ṅkāsyakaṃ vā syād āmukhākṣipta-pātrakam // RNc_206 //
yadā tu sarasaṃ vastu mūlād eva pravartate /
ādāv eva tadāṅkaḥ syād āmukhākṣepa-saṃśrayaḥ // RNc_207 //
asūcyaṃ tu śobhodāra-rasa-bhāva-nirantaram /
prārambhe yady asūcyaṃ syād aṅkam evātra kalpayet // RNc_208 //
asūcyaṃ tu dvidhā dṛśyaṃ śravyaṃ cādyaṃ tu darśayet /
dvedhā dvitīyaṃ svagataṃ prakāśaṃ ceti bhedataḥ // RNc_209 //
svagataṃ svaika-vijñeyaṃ prakāśaṃ tad dvidhā bhavet /
sarva-prakāśaṃ niyata-prakāśaṃ ceti bhedataḥ // RNc_210 //
sarva-prakāśaṃ sarveṣāṃ sthitānāṃ śravaṇocitam /
dvidhā vibhajyate tac ca janāntam apavāritam // RNc_211 //
tripatāka-kareṇānyān apavāryāntarā kathām /
yā mithaḥ kriyate dvābhyāṃ taj janāntikam ucyate // RNc_212 //
rahasyaṃ kathyate'nyasya parāvṛtyāpavāritam /
athāṅka-svarūpam -
pratyakṣanetṛ-caritaḥ kṣudra-cūrṇaka-saṃyutaḥ // RNc_213 //
nātīvagūḍha-śabdārtho nātipracura-padyavān /
ayuto bahubhiḥ kāryair bīja-saṃharaṇena ca // RNc_214 //
aneka-dina-nirvartyakathayā ca vivarjitaḥ /
dinārdha-dinayor yogya-vastunā parikalpitaḥ // RNc_215 //
vadhena dūrāhvānena yuddha-rājyādi-viplavaiḥ /
śāpotsarga-vihārābhyāṃ rata-bhojana-mṛtyubhiḥ // RNc_216 //
snānānulepa-nidrādyaiś cumbanāliṅganādibhiḥ /
vrīḍā-heturbhir anyaiś ca bībhataiś ca vinā kṛtaḥ // RNc_217 //
anta-niṣkrānta-nikhila-pātro'ṅka iti kīrtitaḥ /
atha garbhāṅkaḥ
aṅka-prasaṅgād garbhāṅka-lakṣaṇaṃ vakṣyate mayā // RNc_218 //
aṅkasya madhye yo'ṅkaḥ syād asau garbhāṅka īritaḥ /
vastu-sūcaka-nāndīko diṅ-mātra-mukha-saṅgataḥ // RNc_219 //
arthopakṣepakair hīno yutaḥ pātrais tu pañcaṣaiḥ /
anveṣya-vastu-viṣayaḥ svādhārāṅkānta-śobhitaḥ // RNc_220 //
nātiprapañcetivṛttaḥ prastutārthānubandhakaḥ/
prathamāṅke na kartavyaḥ so'yaṃ kāvya-viśāradaiḥ // RNc_221 //
caturthe'ṅke tu garbhāṅko yathā lalita-mādhave /
atha sāmānya-nirṇayaḥ -
nāṭake'ṅkā na kartavyā pañca-nyūnā daśādhikāḥ // RNc_222 //
viṣkambhakādyair api no vadho vācyo'dhikāriṇaḥ /
anyonyena tirodhānaṃ na kuryād rasa-vastunoḥ // RNc_223 //
yat syād anucitaṃ vastu nāyakasya rasasya vā /
viruddhaṃ tat parityājyam anyathā vā prakalpayet // RNc_224 //
aviruddhaṃ ca yad vṛttaṃ rasābhivyaktaye'dhikam /
tad apy anyathayed dhīmān na vaded vā kadācana // RNc_225 //
lāsyāṅgāni daśa tathā vīthy-aṅgāni trayodaśa /
aṅkeṣv api nibadhyāni kecid evaṃ pracaksate // RNc_226 //
prāyas tāny api santy eva tasmin lalita-mādhave /
kvacid atra viniṣpādyaṃ dhīrair ākāśa-bhāṣitam // RNc_227 //
anyenānuktam apy anyo vacaḥ śrutvaiva yad vadet /
iti kiṃ bhaṇasīty etad bhaved ākāśa-bhāṣitam // RNc_228 //
atha bhāṣā-vidhānam -
nāṭake tatra pātrāṇāṃ bhāṣā-rūpaṃ nirūpyate /
tatra bhāṣā dvidhā bhāṣā vibhāṣā ceti bhedataḥ // RNc_229 //
caturdaśa vibhāṣāḥ syuḥ prācyādyā vākya-vṛttibhiḥ /
āsāṃ saṃskāra-rāhityād viniyogo na gadyate // RNc_230 //
bhāṣā dvidhā saṃskṛtā ca prākṛtī ceti bhedataḥ /
tatra saṃskṛtā -
saṃskṛtā devatādīnāṃ munīnāṃ nāyakasya ca // RNc_231 //
liṅgi-vipra-vaṇik-kṣatra-mantrikañcukinām api /
araṇya-devī-gaṇikā-mantrijādhītiyoṣitām // RNc_232 //
yoginy-apsarasoḥ śilpa-kāriṇyā api kīrtitā /
tatra prākṛtī -
ṣoḍhāntimā prākṛtī syāc chaurasenī ca māgadhī // RNc_233 //
paiśācī cūlikā-paiśācy-apabhraṃśa iti kramāt /
atra tu prākṛtaṃ strīṇāṃ sarvāsāṃ niyataṃ bhavet // RNc_234 //
aiśvaryeṇa pramattānāṃ dāridryopahatātmanām /
ye nīcāḥ karmaṇā jātyā teṣāṃ ca prākṛtaṃ smṛtam // RNc_235 //
tatrāpi nāyikādīnāṃ śaurasenī prakīrtitā /
āsām eva tu gāthāsu mahārāṣṭrī smṛtā budhaiḥ // RNc_236 //
atroktā māgadhī bhāṣā rājāntaḥpura-cāriṇām /
tathā vidūṣakādīnāṃ ceṭānām api kīrtitā // RNc_237 //
rakṣaḥ-piśāca-nīceṣu paiśācī-dvitayaṃ bhavet /
apabhraṃśas tu caṇḍālayavanādiṣu yujyate // RNc_238 //
sarveṣāṃ kāraṇa-vaśāt kāryo bhāṣā-vyatikramaḥ /
māhātmyasya paribhraṃśān madasyātiśayāt tathā // RNc_239 //
pracchādanaṃ ca vibhrāntir yathālikhita-vācanam /
kadācid anuvādaṃ ca kāraṇāni pracakṣate // RNc_240 //
nāyikānāṃ sakhī-veśyā-kitavāpsarasāṃ tathā /
vaidagdhyārthaṃ prayoktavyaṃ saṃskṛtaṃ cāntarāntarā // RNc_241 //
spaṣṭāny eṣām udāharaṇāni /
atha vṛttayaḥ -
athocyante svabhāvena vṛttayaḥ paramādbhutāḥ /
jātā nārāyaṇād etā madhu-kaiṭabhayor vadhe // RNc_242 //
netṛ-vyāpāra-rūpās tu rasāvasthāna-sūcikāḥ /
catasro vṛttayo dhīraiḥ proktā nāṭyasya mātaraḥ // RNc_243 //
bhāraty ārabhaṭī caiva sātvatī kaiśikī tathā /
tatra bhāratī -
eṣā vāṇī-pradhānatvād bhāratīti nigadyate // RNc_244 //
prastāvanopayogitvāt tatraiva parikīrtitā /
strī-hīnā puruṣa-śreṣṭha-prayojyā vāk-pradhānikā // RNc_245 //
bhāratī saṃskṛtair yuktā vṛttiḥ syāc caturaṅgikā /
athārabhaṭī -
māyendra-jāla-pracura-citra-yuddha-kriyā-mayā // RNc_246 //
āṭopa-cchedya-bhedāḍhyā vṛttir ārabhaṭī matā /
aṅgāny asyās tu catvāri saṅkṣiptir avapātanam // RNc_247 //
vastūtthāpana-sampheṭāv ity āha bharato muniḥ /
tatra saṅkṣiptiḥ -
saṅkṣiptir uktā saṅkṣipta-vastu-sṛṣṭir mahādbhutā // RNc_248 //
yathā-
vidhinā hate śiśu-kule tādṛśam aparaṃ haris tathā vyatanot /
viramatu parasya vārtāṃ svayam eva visismaye sa yathā //
athāvapātanam -
vibhrāntir avapātaḥ syāt praveśa-drava-vidravaiḥ /
yathā -
nighnan vighnam ivāgrataḥ kuvalayāpīḍaṃ mṛdu-krīḍayā
tuṅgāṃ raṅga-bhuvaṃ praviśya tarasā pratyarthināṃ trāsanaḥ /
dṛpyan-malla-davāmbudaś cala-dṛśā kṣudrān api drāvayan
paśyārād garuḍāyate saruḍayaṃ kaṃsorage keśavaḥ //
atha vastūtthāpanam -
tad-vastūtthāpanaṃ yat tu vastu māyopakalpitam // RNc_249 //
yathā -
daurjanyāni hṛdi sphuṭāni kapaṭa-snehena saṃvṛṇvatī
māyā-kalpita-sundarī madhurimā lebhe vrajaṃ pūtanā /
tasyāḥ suṣṭhu tathā payodhara-rasaḥ prītaḥ śiśu-krīḍayā
vaikuṇṭhena haṭhād yathā na sa punaḥ mātus tathā pāsyate //
atha sampheṭaḥ -
sampheṭaḥ syāt samāghātaḥ kruddha-saṅkruddhayojitaḥ // RNc_250 //
yathā -
cāṇūra-mallena yathā murārer
anyonyam āsīd guru-samprahāraḥ /
kaṃsasya yenānakadundubheś ca
santāpa-cintābhir uraḥ paphāla //
atha sātvatī -
sāttvikena guṇenPai tyāga-śauryādinā yutā /
harṣa-pradhānā niḥśokā sātvatī parikīrtiāt // RNc_251 //
aṅgāny asyās tu catvāri saṃlāpottāpakāv api /
saṅghātya-parivartau cety eṣāṃ lakṣaṇam ucyate // RNc_252 //
atha saṃlāpaḥ -
īrṣyā-krodhādibhir bhāvai rasair vīrādbhutādibhiḥ /
parasparaṃ gabhīroktiḥ saṃlāpa iti kīrtyate // RNc_253 //
yathā -
vayaṃ bālās tulyaiḥ saha racayituṃ yuddham ucitaṃ
puro yūyaṃ mallāḥ prakaṭita-karālācala-rucaḥ /
madenonmattānāṃ mṛdula-tanubhiḥ kaḥ kalabhakaiḥ
karīndrāṇāṃ dhīraḥ pariṇamana-raṅgaṃ racayati //
avitatham asi bālaḥ kāla-rūpaṃ vibhindan
dvirada-patim udagraṃ bāla-vikrīḍayaiva /
iha kila bhuja-yuddha-prastuter uccaleyaṃ
tava tanu-kṛta-sakhyā sākṣiṇī bāla-rājiḥ //
athotthāpakaḥ -
preraṇaṃ yat parasyādau yuddhāyotthāpakas tu saḥ /
yathā -
luñchann asmi puras triviṣṭapa-purī-saubhāgya-sāra-śryaṃ
gīrvāṇśvara-pārijātam amarīkandarpa-sandarpadam /
paulomī-kuca-kumbhakeli-makarī-vyāpāra-vaijñānikaḥ
pāṇis tena hi dakṣiṇaḥ katham asua dambholim udyac-chate //
atha saṅghātyaḥ -
prabhāva-mantra-devādyaiḥ saṅghātyaḥ saṅgha-bhedanam // RNc_254 //
tatra prabhāvena, yathā -
dukūlaṃ dhunvānā jaya-jaya-jayety ucca-bhaṇitiḥ
sthitā raṅgābhyarṇe praṇaya-garimoddāmita-mukhī /
prabhāvaṃ paśyantī kam api kamanīyādbhuta-rasaṃ
hareḥ kaṃsopekṣāṃ vadhita bata sākṣān madhupurī //
mantreṇa, yathā -
niśamya yuktiṃ danujārdanasya
govardhanārādhana-baddha-rāgām /
ābhīra-goṣṭhī rabhasena sarvā
gīrvāṇa-rājasya makhād vyaraṃsīt //
atha parivartakaḥ -
prārabdha-kāryād anyasya karaṇaṃ parivartakaḥ /
yathā -
vrajabhuvi guru-garvāt kurvatas tīvra-vṛṣṭiṃ
hṛdi bhavad-anubhāvād adya-bhītir mamāsīt /
tvam asi kila kṛpālur dogdhu-kāmo'pi kāmaṃ
tad iha mayi śaraṇye gokulendra prasīda //
atha kauśikī -
nṛtya-gīta-vilāsādi-mṛdu-śṛṅgāra-ceṣṭitaiḥ /
samanvitā bhaved vṛttiḥ kaiśikī ślakṣṇa-bhūṣaṇā // RNc_255 //
hareḥ keśābhisambandhāt kaiśikīti prathāṃ gatā /
aṅgāny asyās tu catvāri narma-tat-pūrvakā ime // RNc_256 //
sphañjaḥ sphoṭaś ca garbhaś cety eṣāṃ lakṣaṇam ucyate /
tatra narma -
śṛṅgāra-rasa-bhūyiṣṭhaḥ priya-cittānurañjakaḥ // RNc_257 //
agrāmyaḥ parihāsaḥ syān narma tat tu tridhā matam /
śṛṅgāra-hāsyajaṃ śuddha-hāsyajaṃ bhaya-hāsyajam // RNc_258 //
śṛṅgāra-hāsyajaṃ narma trividhaṃ parikīrtitam /
sambhogecchā-prakaṭanād anurāga-niveśanāt // RNc_259 //
tathā kṛtāparādhasya priyasya pratibhedanāt /
sambhogecchā-prakaṭanaṃ tridhā vāg-veṣa-ceṣṭitaiḥ // RNc_260 //
tatra vācā, yathā padyāvalyām (207)
gacchāmy acyuta darśanena bhavataḥ kiṃ tṛptir utpadyate
kiṃ tv evaṃ vijana-sthayor hata-janaḥ sambhāvayaty anyathā /
ity āmantraṇa-bhaṅgi-sūcita-vṛthāvasthāna-khedāsalām
āśliṣyan pulakotkarāñcita-tanur gopīṃ hariḥ pātu vaḥ //
veśena yathā rasārṇava-sudhākare (1.273) -
abhyudyate śaśini peśala-kānta-dūtī
santāpa-saṃvalitamānasa-locanābhiḥ /
agrā hi maṇḍana-vidhir viparīta-bhūṣā
vinyāsa-hāsita-sakhījanam aṅganābhiḥ //
ceṣṭayā, yathā -
śyāme yām anurodhasi priya-sakhī-vargāntara-sthāyinī
savyāṃ smeramukhī dṛśaṃ madhubhidaḥ smere mukhāmbhoruhe /
bhṛṅgodbhāsini dakṣiṇāṃ tu kiratī krīḍā-nikuñje muhuḥ
sūrye rajyati sacchalaṃ vicinute tapāya puṣpāvalim //
anurāga-prakāśo'pi bhogecchānarmavat tridhā /
tatra vācā, yathā -
dehi kundam iti devi vakṣyatī
yan mukundam avilambam abravīḥ /
tāvakīna-kula-pālikā-vrataṃ
tena sāmpratam abhūd vikara-svaram //
veśena, yathā -
yad upahasasi māṃ sadābhisārot-
suka-hṛdayām abhitas tad atra yuktam /
vapuṣi hari-kathā-prasaṅga-mātre
tava ca kathaṃ pulakālir unmimīla //
cesṭayā, yathā -
sakhi kurvatī vivikte vanamālā-gumphanābhyāsam /
viditāsi tvam akhaṇḍita-pātivratye kṛtaṃ bhaṇitaiḥ //
tatra vācā, yathā -
vraja-rāja-kumāra mā kṛthāḥ
stuti-mudrābhir analpa-cāturīm /
animitta-viśaṅkitena te
vacasāhaṃ guruṇāsmi bodhitā //
veśena, yathā lalita-mādhave -
candrāvalī (sotprāsa-smitam) -
kajjala-sāmala-majjhaṃ pallaa-sāṇujjalaṃ muuṃdassa /
guṃjāphallaṃ bba aharaṃ sahi pekkhantī pamodāmi //
[kajjala-śyāmala-madhyaṃ pallava-śoṇojjvalaṃ mukundasya /
guñjā-phalaṃ ivādharaṃ sakhi paśyantī pramode //] 9.54
ceṣṭayā, yathā rasa-sudhākare (1.273) -
lola-bhrū-latayā vipakṣa-dig-upanyāse vidhūtaṃ śiras
tad vṛndasya niśāmane'kṛta namaskāraṃ vilakṣa-smitam /
roṣāt tāmarakapola-kāntini mukhe dṛṣṭyā nataṃ pādayor
utsṛṣṭo guru-sannidhāv api vidhir dvābhyāṃ na kālocitaḥ //
atha śuddha-hāsyajam -
śuddha-hāsyajam apy uktaṃ tadvad eva tridhā budhaiḥ // RNc_262 //
tatra vācā, yathā -
vṛddhe candra iti pratāraya na mām ajñāsiṣaṃ mad-bhayān
nikṣiptaṃ navanīta-piṇḍam upari sthāne'dya rādhāmbayā /
gūḍhaṃ pātayitāsmi dīrghatarayā yaṣṭyeti vācaṃ harer
indu-nyasta-dṛśo niśamya mukharā kṣemaṃ hasantī kriyāt //
veśa-ceṣṭābhyāṃ, yathā -
kambala-kṛta-vṛṣa-veṣaṃ bhṛṅgābhṛṅgī praṇīta-saṃrambham /
prekṣya hariṃ vidhir ahasīn mudira-cchanno gabhīro'pi //
atha bhaya-hāsyajam -
hāsyād bhayena janitaṃ kathitaṃ bhaya-hāsyajam /
tad dvidhā mukham aṅgaṃ tu tad dvayaṃ pūrvavat tridhā // RNc_263 //
mukhyaṃ vācā, yathā -
śailendroddhṛti-līlayā kila paritrāte gavāṃ maṇḍale
tatra stotra-vidhitsayābhyupagataṃ dṛṣṭvā sahasrekṣaṇam /
pratyāsīdati paśya rākṣasa-patiḥ sākṣād ayaṃ pāhi māṃ
ity utkrośati mugdha-vallava-śiśau smero hariḥ pātu vaḥ //
evaṃ veśa-ceṣṭābhyām apy udāhāryam /
athānyāṅgam /
tatra vācā, yathā -
yady ullaṅghya giraṃ visarpati tataḥ svāṅge vraṇaṃ pāṇijaiḥ
kurvann eva kṛtaṃ tvayeti jaratī-laksāya vakṣyāmy aham /
ity ukte svaram ākulām iva bhayād ālokya rādhāṃ punaḥ
stabdhībhūta-gatiṃ hariḥ smita-mukhaḥ śliṣyan mudaṃ vaḥ kriyāt //
veṣeṇa, yathā -
rādhā-puraḥ sphurati saṃvihitābhimanyu-
veṣe muradviṣi manāg upalabdha-bhītiḥ /
naisargikīṃ praṇayataḥ sva-manaḥ-pravṛttiṃ
tatrāvadhārya caturā smitam ātatāna //
ceṣṭayā, yathā rasa-sudhākare (1.275)
prahlāda-vatsala vayaṃ bibhimo vihārād
asmād iti dhvanita-narmasu gopikāsu /
līlā-mṛdu stana-taṭeṣu nakhāṅkurāṇi
vyāpārayann avatu vaḥ śikhi-piccha-mauliḥ //
narmedam aṣṭādaśadhā vispaṣñam abhidarśitam /
atha narma-sphañjaḥ -
narma-sphañjaḥ sukhodyogo bhayārto nava-saṅgamaḥ // RNc_264 //
yathā -
sāśaṅkaṃ kṣipator dṛśaṃ pratidiśaṃ vrīḍā-jaḍa-svāntayor
yātā kvāsi niśīti tīvra-jaratī-vācādhika-trastayoḥ /
goṣṭha-dvāri niveśitasya kuhare go-granthi-rāśes tadā
rādhā-mādhavayor abhūt kvaṇikaras tasmin navaḥ saṅgamaḥ //
atha narma-sphoṭaḥ -
narma-sphoṭo bhāva-leśaiḥ sūcito'lpa-raso mataḥ // RNc_265 //
yathā vidagdha-mādhave -
madhumaṅgalaḥ (kṛṣṇaṃ paśyan svagatam) -
phulla-prasā̆na-paṭalais tapanīya-varṇam
ālokya campaka-latā kila kampate'sau /
śaṅke niraṅka-nava-kuṅkuma-paṅka-gaurī
rādhāsya citta-phalake tilakī-babhūva // (2.25)
atha narma-garbhaḥ -
netur vā nāyikāyā vā vyāpāraḥ svārtha-siddhaye /
pracchādana-paro yas tu narma-garbhaḥ sa ucyate // RNc_266 //
yathā, rasa-sudhākare (1.279) -
śriyo māna-glāner anuśaya-vikalpaiḥ smita-mukhe
sakhī-varge gūḍhaṃ kṛtavasatir utthāya sahasā /
samaneṣye dhūrtaṃ tam aham iti jalpan nata-mukhīṃ
priyāntām āliṅgan harir arati-khedaṃ haratu vaḥ //
tisro'rtha-vṛttayaḥ proktā śabda-vṛttis tu bhāratī /
athaitāsāṃ catasṝṇāṃrasanaiyatyam ucyate // RNc_267 //
śānta-vīrādbhuta-prīta-vatsaleṣu tu sātvatī /
preyaḥ śṛṅgāra-hāsyeṣu proktā vṛttis tu kaiśikī // RNc_268 //
bībhatse karuṇe cārabhaṭī vīre bhayānake /
prāyo raseṣu sarvatra bhāratī karuṇādiṣu // RNc_269 //
iti dhvani-prasthāpana-paramācārya-śrīmad-rūpa-gosvāmi-prabhupāda-praṇītā
śrī-nāṭaka-candrikā samāptā //
