aṣṭāvakragītā
janaka uvāca
kathaṃ jñānam avāpto 'ti kathaṃ muktir bhaviṣyati /
vairāgyaṃ ca kathaṃ prāptam etad brūhi mama prabho // Avg_1.1 //
aṣṭāvakra uvāca
muktim icchasi cet tāta viṣayān viṣavat tyaja /
kṣamārjavadayātoṣa-satyaṃ pīyūṣavad bhaja // Avg_1.2 //
na pṛthvī na jalaṃ nāgnir na vāyur dyaur na vā bhavān /
eṣāṃ sākṣiṇam ātmānaṃ cid-rūpaṃ viddhi muktaye // Avg_1.3 //
yadi dehaṃ pṛthak kṛtya citi viśrāmya tiṣṭhasi /
adhunaiva sukhī śānto bandha-mukto bhaviṣyasi // Avg_1.4 //
na tvaṃ viprādiko varṇo nāśramī nākṣa-gocaraḥ /
asaṅgo 'si nirākāro viśva-sākṣī sukhī bhava // Avg_1.5 //
dharmādharmau sukhaṃ duḥkhaṃ mānasāni na te vibho /
na kartāsi na bhoktāsi mukta evāsi sarvadā // Avg_1.6 //
eko draṣṭāsi sarvasya mukta-prāyo 'si sarvadā /
ayam eva hi te bandho draṣṭāraṃ paśyasītaram // Avg_1.7 //
ahaṃ kartety ahaṃ-māna-mahā-kṛṣṇāhi-daṃśitaḥ /
nāhaṃ karteti viśvāsāmṛtaṃ pītvā sukhī bhava // Avg_1.8 //
eko viśuddha-bodho 'ham iti niścaya-vahninā /
prajvālyājñāna-gahanaṃ vīta-sokaḥ sukhī bhava // Avg_1.9 //
yatra viśvam idaṃ bhāti kalpitaṃ rajju-sarpavat /
ānanda-paramānandaḥ sa bodhas tvaṃ sukhaṃ cara // Avg_1.10 //
muktābhimānī mukto hi baddho baddhābhimāny api /
kiṃ vadantīha satye 'yaṃ yā matiḥ sā gatir bhavet // Avg_1.11 //
ātmā sākṣī vibhuḥ pūrṇa eko muktaś cid akriyaḥ /
asaṅgo nispṛhaḥ śānto bhramāt saṃsāravān iva // Avg_1.12 //
kūṭasthaṃ bodham advaitam ātmānaṃ paribhāvaya /
ābhāso 'haṃ bhramaṃ muktvā bhāvaṃ bāhyam athāntaraṃ // Avg_1.13 //
dehābhimāna-pāśena ciraṃ baddho 'si putraka /
bodho 'haṃ jñāna-khaḍgena tan niṣkṛtya sukhī bhava // Avg_1.14 //
niḥsaṅgo niṣkriyo 'si tvaṃ sva-prakāśo nirañjanaḥ /
ayam eva hi te bandhaḥ samādhim anutiṣṭhasi // Avg_1.15 //
tvayā vyāptam idaṃ viśvaṃ tvayi protaṃ yathārthataḥ /
śudddha-buddha-svarūpas tvaṃ,
mā gamaḥ kṣudra-cittatām // Avg_1.16 //
nirapekṣo nirvikāro nirbharaḥ śītalāśayaḥ /
agādha-buddhir akṣubdho bhava cin-mātra-vāsanaḥ // Avg_1.17 //
sākāram anṛtaṃ viddhi nirākāraṃ tu niścalam /
etat-tattvopadeśena na punar-bhava-sambhavaḥ // Avg_1.18 //
yathaivādarśam adhyasthe rūpe 'ntaḥ paritas tu saḥ /
tathaivāsmin śarīre 'ntaḥ paritaḥ parameśvaraḥ // Avg_1.19 //
ekaṃ sarva-gataṃ vyoma bahir antar yathā ghaṭe /
nityaṃ nirantaraṃ brahma sarva-bhūta-gaṇe tathā // Avg_1.20 //
janaka uvāca
aho nirañjanaḥ śānto bodho 'haṃ prakṛteḥ paraḥ /
etāvantam ahaṃ kālaṃ mohenaiva viḍambitaḥ // Avg_2.1 //
yathā prakāśayāmy eko deham enaṃ tathā jagat /
ato mama jagat sarvam athavā na ca kiṃcana // Avg_2.2 //
saśarīram aho viśvaṃ parityajya mayādhunā /
kutaścit kauśalād eva paramātmā vilokyate // Avg_2.3 //
yathā na toyato bhinnās taraṅgāḥ phena-budbudāḥ /
ātmano na tathā bhinnaṃ viśvam ātma-vinirgatam // Avg_2.4 //
tantu-mātro bhaved eva paṭo yadvad vicāritaḥ /
ātma-tanmatram evedaṃ tadvad viśvaṃ vicāritam // Avg_2.5 //
yathaivekṣu-rase kḷptā tena vyāptaiva śarkarā /
tathā viśvaṃ mayi kḷptaṃ mayā vyāptaṃ nirantaram // Avg_2.6 //
ātmājñānāj jagad bhāti ātma-jñānān na bhāsate /
rajjvajñānād ahir bhāti taj-jñānād bhāsate na hi // Avg_2.7 //
prakāśo me nijaṃ rūpaṃ nātirikto 'smy ahaṃ tataḥ /
yadā prakāśate viśvaṃ tadāham bhāsa eva hi // Avg_2.8 //
aho vikalpitaṃ viśvam ajñānān mayi bhāsate /
rūpyaṃ śuktau phaṇī rajjau vāri sūryakare yathā // Avg_2.9 //
matto vinirgataṃ viśvaṃ mayy eva layam eṣyati /
mṛdi kumbho jale vīciḥ kanake kaṭakaṃ yathā // Avg_2.10 //
aho ahaṃ namo mahyaṃ,
vināśo yasya nāsti me /
brahmādi-stamba-paryantaṃ jagannāśe 'pi tiṣṭhataḥ // Avg_2.11 //
aho ahaṃ namo mahyaṃ eko 'haṃ dehavān api /
kvacin na gantā nāgantā vyāpya viśvam avasthitaḥ // Avg_2.12 //
aho ahaṃ namo mahyaṃ dakṣo nāstīha mat-samaḥ /
asaṃspṛśya śarīreṇa yena viśvaṃ ciraṃ dhṛtam // Avg_2.13 //
aho ahaṃ namo mahyaṃ yasya me nāsti kiṃcana /
athavā yasya me sarvaṃ yad vāṅ-manasa-gocaram // Avg_2.14 //
jñānaṃ jñeyaṃ tathā jñātā tritayaṃ nāsti vāstavam /
ajñānād bhāti yatredaṃ so 'ham asmi nirañjanaḥ // Avg_2.15 //
dvaita-mūlam aho duḥkhaṃ nānyat tasyāsti bheṣajam /
dṛśyam etan mṛṣā sarvaṃ eko 'haṃ cid-raso 'malaḥ // Avg_2.16 //
bodha-mātro 'ham ajñānād upadhiḥ kalpito mayā /
evaṃ vimṛśato nityaṃ nirvikalpe sthitir mama // Avg_2.17 //
na me bandho 'sti mokṣo vā bhrāntiḥ śāntā nirāśrayā /
aho mayi sthitaṃ viśvaṃ vastuto na mayi sthitam // Avg_2.18 //
sa-śarīram idaṃ viśvaṃ na kiṃcid iti niścitam /
śuddha-cin-mātra ātmā ca tat kasmin kalpanādhunā // Avg_2.19 //
śarīraṃ svarga-narakau bandha-mokṣau bhayaṃ tathā /
kalpanā-mātram evaitat kiṃ me kāryaṃ cidātmanaḥ // Avg_2.20 //
aho jana-samūhe 'pi na dvaitaṃ paśyato mama /
araṇyam iva saṃvṛttaṃ kva ratiṃ karavāṇy aham // Avg_2.21 //
nāham deho na me deho jīvo nāham, ahaṃ hi cit /
ayam eva hi me bandha āsīt yā jīvite spṛhā // Avg_2.22 //
aho bhuvana-kallolair vicitrair drāk samutthitam /
mayy ananta-mahāmbhodhau citta-vāte samudyate // Avg_2.23 //
mayy ananta-mahāmbhodhau citta-vāte praśāmyati /
abhāgyāj jīva-vaṇijo jagat poto vinaśvaraḥ // Avg_2.24 //
mayy ananta-mahāmbhodhav āścaryaṃ jīva-vīcayaḥ /
udyanti ghnanti khelanti praviśanti svabhāvataḥ // Avg_2.25 //
aṣṭāvakra uvāca
avināśinam ātmānam ekaṃ vijñāya tattvataḥ /
tavātma-jñasya dhīrasya katham arthārjane ratiḥ // Avg_3.1 //
ātmājñānād aho prītir viṣaya-bhrama-gocare /
śukter ajñānato lobho yathā rajata-vibhrame // Avg_3.2 //
viśvaṃ sphurati yatredaṃ taraṅgā iva sāgare /
so 'ham asmīti vijñāya,
kiṃ dīna iva dhāvasi // Avg_3.3 //
śrutvāpi śuddha-caitanyam ātmānam atisundaram /
upasthetyanta-saṃsakto mālinyam adhigacchati // Avg_3.4 //
sarva-bhūteṣu cātmānaṃ sarva-bhūtāni cātmani /
muner jānata āścaryaṃ mamatvam anuvartate // Avg_3.5 //
āsthitaḥ paramādvaitaṃ mokṣārthe 'pi vyavasthitaḥ /
āścaryaṃ kāma-vaśago vikalaḥ keli-śikṣayā // Avg_3.6 //
udbhūtaṃ jñāna-durmitram avadhāryātidurbalaḥ /
āścaryaṃ kāmam ākāṅkṣet kālam antam anuśritaḥ // Avg_3.7 //
ihāmutra viraktasya nityānitya-vivekinaḥ /
āścaryaṃ mokṣa-kāmasya mokṣād eva vibhīṣikā // Avg_3.8 //
dhīras tu bhojyamāno 'pi pīḍyamāno 'pi sarvadā /
ātmānaṃ kevalaṃ paśyan na tuṣyati na kupyati // Avg_3.9 //
ceṣṭamānaṃ śarīraṃ svaṃ paśyaty anya-śarīravat /
saṃstave cāpi nindāyāṃ kathaṃ kṣubhyet mahāśayaḥ // Avg_3.10 //
māyā-mātram idaṃ viśvaṃ paśyan vigata-kautukaḥ /
api sannihite mṛtyau kathaṃ trasyati dhīradhīḥ // Avg_3.11 //
niḥspṛhaṃ mānasaṃ yasya nairāśye 'pi mahātmanaḥ /
tasyātma-jñāna-tṛptasya tulanā kena jāyate // Avg_3.12 //
svabhāvād eva jānāno dṛśyam etan na kiṃcana /
idaṃ grāhyam idaṃ tyājyaṃ sa kiṃ paśyati dhīradhīḥ // Avg_3.13 //
antas-tyakta-kaṣāyasya nirdvandvasya nirāśiṣaḥ /
yad-ṛcchay-āgato bhogo na duḥkhāya na tuṣṭaye // Avg_3.14 //
aṣṭāvakra uvāca
hantātma-jñasya dhīrasya khelato bhoga-līlayā /
na hi saṃsāra-vāhīkair mūḍaiḥ saha samānatā // Avg_4.1 //
yat padaṃ prepsavo dīnāḥ śakrādyāḥ sarva-devatāḥ /
aho tatra sthito yogī na harṣam upagacchati // Avg_4.2 //
taj-jñasya puṇya-pāpābhyāṃ sparśo hy antar na jāyate /
na hy ākāśasya dhūmena dṛśyamānāpi saṅgati // Avg_4.3 //
ātmaivedaṃ jagat sarvaṃ jñātaṃ yena mahātmanā /
yad-ṛcchayā varttamānaṃ taṃ niṣeddhuṃ kṣameta kaḥ // Avg_4.4 //
ā-brahma-stamba-paryante bhūta-grāme catur-vidhe /
vijñasyaiva hi sāmarthyam icchānicchā-vivarjane // Avg_4.5 //
ātmānam advayaṃ kaścij jānāti jagad īśvaraṃ /
yad vetti tat sa kurute na bhayaṃ tasya kutracit // Avg_4.6 //
aṣṭāvakra uvāca
na te saṅgo 'sti kenāpi kiṃ śuddhas tyaktum icchasi /
saṅghāta-vilayaṃ kurvann evam eva layaṃ vraja // Avg_5.1 //
udeti bhavato viśvaṃ vāridher iva budbudaḥ /
iti jñatvaikam ātmānam evam eva layaṃ vraja // Avg_5.2 //
pratyakṣam apy avastutvād viśvaṃ nāsty amale tvayi /
rajju-sarpa iva vyaktam evam eva layaṃ vraja // Avg_5.3 //
sama-duḥkha-sukhaḥ pūrṇa āśā-nairāśyayoḥ samaḥ /
sama-jīvita-mṛtyuḥ sann evam eva layaṃ vraja // Avg_5.4 //
aṣṭāvakra uvāca
ākāśavad ananto 'haṃ ghaṭavat prakṛtaṃ jagat /
iti jñānaṃ tathaitasya na tyāgo na graho layaḥ // Avg_6.1 //
mahodadhir ivāhaṃ sa prapañco vīci-saṃnibhaḥ /
iti jñānaṃ tathaitasya na tyāgo na graho layaḥ // Avg_6.2 //
ahaṃ sa śukti-saṅkāśo rūpyavad viśva-kalpanā /
iti jñānaṃ tathaitasya na tyāgo na graho layaḥ // Avg_6.3 //
ahaṃ vā sarva-bhūteṣu sarva-bhūtāny atho mayi /
iti jñānaṃ tathaitasya na tyāgo na graho layaḥ // Avg_6.4 //
janaka uvāca
mayy ananta-mahāmbhodhau viśva-pota itas-tataḥ /
bhramati svānta-vātena na mamāsty asahiṣṇutā // Avg_7.1 //
mayy ananta-mahāmbhodhau jagad-vīciḥ svabhāvataḥ /
udetu vastam āyātu na me vṛddhir na ca kṣatiḥ // Avg_7.2 //
mayy ananta-mahāmbhodhau viśvaṃ nāma vikalpanā /
atiśānto nirākāra etad evāham āsthitaḥ // Avg_7.3 //
nātmā bhāveṣu no bhāvas tatrānante niranjane /
ity asakto 'spṛhaḥ śānta etad evāham āstitaḥ // Avg_7.4 //
aho cin-mātram evāham indra-jālopamaṃ jagat /
ato mama kathaṃ kutra heyopādeya-kalpanā // Avg_7.5 //
aṣṭāvakra uvāca
tadā bandho yadā cittaṃ kiṃcid vāñchati ṣocati /
kiṃcin muñcati gṛhṇāti kiṃcid dhṛṣyati kupyati // Avg_8.1 //
tadā muktir yadā cittaṃ na vāñchati na śocati /
na muñcati na gṛhṇāti na hṛṣyati na kupyati // Avg_8.2 //
tadā bandho yadā cittaṃ saktaṃ kāsv api dṛṣṭiṣu /
tadā mokṣo yadā cittam asaktaṃ sarva-dṛṣṭiṣu // Avg_8.3 //
yadā nāhaṃ tadā mokṣo yadāhaṃ bandhanaṃ tadā /
matveti helayā kiṃcit mā gṛhāṇa vimuñca mā // Avg_8.4 //
aṣṭāvakra uvāca
kṛtākṛte ca dvandvāni kadā śāntāni kasya vā /
evaṃ jñātveha nirvedād bhava tyāga-paro 'vratī // Avg_9.1 //
kasyāpi tāta dhanyasya loka-ceṣṭāvalokanāt /
jīvitecchā bubhukṣā ca bubhutsopaśamaḥ gatāḥ // Avg_9.2 //
anityaṃ sarvam evedaṃ tāpa-tritaya-dūṣitam /
asāraṃ ninditaṃ heyam iti niścitya śāmyati // Avg_9.3 //
ko 'sau kālo vayaḥ kiṃ vā yatra dvandvāni no nṛṇām /
tāny upekṣya yathā-prāpta-vartī siddhim avāpnuyāt // Avg_9.4 //
nānā mataṃ maharṣīṣāṃ sādhūnāṃ yogināṃ tathā /
dṛṣṭvā nirvedam āpannaḥ ko na śāmyati mānavaḥ // Avg_9.5 //
kṛtvā mūrti-parijñānaṃ caitanyasya na kiṃ guruḥ /
nirveda-samatāyuktyā yas tārayati saṃsṛteḥ // Avg_9.6 //
paśya bhūta-vikārāṃs tvaṃ bhūta-mātrān yathārthataḥ /
tat-kṣaṇād bandha-nirmuktaḥ sva-rūpa-stho bhaviṣyasi // Avg_9.7 //
vāsanā eva saṃsāra iti sarvā vimuñca tāḥ /
tat-tyāgo vāsanā-tyāgāt sthitir adya yathā tathā // Avg_9.8 //
aṣṭāvakra uvāca
vihāya vairiṇaṃ kāmam arthaṃ cānartha-saṅkulam /
dharmam apy etayor hetuṃ sarvatrānādaraṃ kuru // Avg_10.1 //
svapnendra-jālavat paśya dināni trīṇi pañca vā /
mitra-kṣetra-dhanāgāra-dāra-dāyādi-sampadaḥ // Avg_10.2 //
yatra yatra bhavet tṛṣṇā,
saṃsāraṃ viddhi tatra vai /
prauḍha-vairāgyam āśritya vīta-tṛṣṇaḥ sukhī bhava // Avg_10.3 //
tṛṣṇā-mātrātmako bandhas,
tan-nāśo mokṣa ucyate /
bhavāsaṃsakti-mātreṇa prāpti-tuṣṭir muhur-muhuḥ // Avg_10.4 //
tvam ekaś cetanaḥ śuddho jaḍaṃ viśvam asat tathā /
avidyāpi na kiṃcit sā kā bubhutsā tathāpi te // Avg_10.5 //
rājyaṃ sutāḥ kalatrāṇi śarīrāṇi sukhāni ca /
saṃsaktasyāpi naṣṭāni tava janmani janmani // Avg_10.6 //
alam arthena kāmena sukṛtenāpi karmaṇā /
ebhyaḥ saṃsāra-kāntāre na viśrāntam abhūn manaḥ // Avg_10.7 //
kṛtaṃ na kati janmāni kāyena manasā girā /
duḥkham āyāsadaṃ karma tad adyāpy uparamyatām // Avg_10.8 //
aṣṭāvakra uvāca
bhāvābhāva-vikāraś ca sva-bhāvād iti niścayī /
nirvikāro gata-kleśaḥ sukhenaivopaśāmyati // Avg_11.1 //
īśvaraḥ sarva-nirmātā nehānya iti niścayī /
antar-galita-sarvāśaḥ śāntaḥ kvāpi na sajjate // Avg_11.2 //
āpadaḥ sampadaḥ kāle daivād eveti niścayī /
tṛptaḥ svasthendriyo nityaṃ na vāñchati na śocati // Avg_11.3 //
sukha-duḥkhe janma-mṛtyū daivād eveti niścayī /
sādhyādarśī nirāyāsaḥ kurvann api na lipyate // Avg_11.4 //
cintayā jāyate duḥkhaṃ nānyatheheti niścayī /
tayā hīnaḥ sukhī śāntaḥ sarvatra galita-spṛhaḥ // Avg_11.5 //
nāhaṃ deho na me deho bodho 'ham iti niścayī /
kaivalyam iva saṃprāpto na smaraty akṛtaṃ kṛtam // Avg_11.6 //
ā-brahma-stamba-paryantam aham eveti niścayī /
nirvikalpaḥ śuciḥ śāntaḥ prāptāprāpta-vinirvṛtaḥ // Avg_11.7 //
nānāścaryam idaṃ viśvaṃ na kiṃcid iti niścayī /
nirvāsanaḥ sphūrti-mātro na kiṃcid iva śāmyati // Avg_11.8 //
janaka uvāca
kāya-kṛty-āsahaḥ pūrvaṃ tato vāg-vistarāsahaḥ /
atha cintāsahas tasmād evam evāham āsthitaḥ // Avg_12.1 //
prīty-abhāvena śabdāder adṛśyatvena cātmanaḥ /
vikṣepaikāgra-hṛdaya evam evāhaṃ āsthitaḥ // Avg_12.2 //
sam-ādhyās-ādi-vikṣiptau vyavahāraḥ samādhaye /
evaṃ vilokya niyamam evam evāham āsthitaḥ // Avg_12.3 ? ?? //
heyopādeya-virahād evaṃ harṣa-viṣādayoḥ /
abhāvād adya he brahmann evam evāham āsthitaḥ // Avg_12.4 //
āśramānāśramaṃ dhyānaṃ cittas-vīkṛta-varjanam /
vikalpaṃ mama vīkṣyaitair evam evāham āsthitaḥ // Avg_12.5 //
karmānuṣṭhānam ajñānād yathaivoparamas tathā /
buddhvā saṃyag idaṃ tattvam evam evāham āsthitaḥ // Avg_12.6 //
acintyaṃ cintyamāno 'pi cintārūpaṃ bhajaty asau /
tyaktvā tad-bhāvanaṃ tasmād evam evāham āsthitaḥ // Avg_12.7 //
evam eva kṛtaṃ yena sa kṛtārtho bhaved asau /
evam eva svabhāvo yaḥ sa kṛtārtho bhaved asau // Avg_12.8 //
janaka uvāca
akiṃcana-bhavaṃ svāsthyaṃ kaupīnatve 'pi durlabham /
tyāgādāne vihāyāsmād aham āse yathā-sukham // Avg_13.1 //
kutrāpi khedaḥ kāyasya,
jihvā kutrāpi khidyate /
manaḥ kutrāpi tat tyaktvā puruṣārthe sthitaḥ sukham // Avg_13.2 //
kṛtaṃ kim api naiva syād iti sañcintya tattvataḥ /
yadā yat kartum āyāti tat kṛtvāse yathā-sukham // Avg_13.3 //
karma-naiṣkarmya-nirbandha-bhāvā deha-stha-yoginaḥ /
saṃyogāyoga-virahād aham āse yathā-sukham // Avg_13.4 //
arthānarthau na me sthityā gatyā na śayanena vā /
tiṣṭhan gacchan svapan tasmād aham āse yathā-sukham // Avg_13.5 //
svapato nāsti me hāniḥ siddhir yatnavato na vā /
nāśollāsau vihāyāsmād aham āse yathā-sukham // Avg_13.6 //
sukhādi-rūpā niyamaṃ bhāveṣv ālokya bhūriśaḥ /
śubhāśubhe vihāyāsmād aham āse yathā-sukham // Avg_13.7 //
janaka uvāca
prakṛtyā śūnya-citto yaḥ pramādād bhāva-bhāvanaḥ /
nidrito bodhita iva kṣīṇa-saṃsmaraṇo hi saḥ // Avg_14.1 //
kva dhanāni kva mitrāṇi kva me viṣaya-dasyavaḥ /
kva śāstraṃ kva ca vijñānaṃ yadā me galitā spṛhā // Avg_14.2 //
vijñāte sākṣi-puruṣe paramātmani ceśvare /
nairāśye bandha-mokṣe ca na cintā muktaye mama // Avg_14.3 //
antar-vikalpa-śūnyasya bahiḥ sva-cchanda-cāriṇaḥ /
bhrāntasyeva daśās tās tās tādṛśā eva jānate // Avg_14.4 //
aṣṭāvakra uvāca
yathā-tathopadeśena kṛtārthaḥ sattva-buddhimān /
ājīvam api jijñāsuḥ paras tatra vimuhyati // Avg_15.1 //
mokṣo viṣaya-vairasyaṃ bandho vaiṣayiko rasaḥ /
etāvad eva vijñānaṃ yathecchasi tathā kuru // Avg_15.2 //
vāgmi-prājña-mahodyogaṃ janaṃ mūka-jaḍālasam /
karoti tattva-bodho 'yam atas tyakto bubhukṣubhiḥ // Avg_15.3 //
na tvaṃ deho na te deho bhoktā kartā na vā bhavān /
cid-rūpo 'si sadā sākṣī nirapekṣaḥ sukhaṃ cara // Avg_15.4 //
rāga-dveṣau mano-dharmau na manas te kadācana /
nirvikalpo 'si bodhātmā nirvikāraḥ sukhaṃ cara // Avg_15.5 //
sarva-bhūteṣu cātmānaṃ sarva-bhūtāni cātmani /
vijñāya nirahaṃ-kāro nirmamas tvaṃ sukhī bhava // Avg_15.6 //
viṣvaṃ sphurati yatredaṃ taraṅgā iva sāgare /
tat tvam eva na sandehaś cin-mūrte vijvaro bhava // Avg_15.7 //
śraddhatsva tāta śraddhatsva nātra mohaṃ kuruṣva bhoḥ /
jñāna-svarūpo bhagavān ātmā tvaṃ prakṛteḥ paraḥ // Avg_15.8 //
guṇaiḥ saṃveṣṭito dehas tiṣṭhaty āyāti yāti ca /
ātmā na gantā nāgantā kim enam anuśocasi // Avg_15.9 //
dehas tiṣṭhatu kalpāntaṃ gacchatv adyaiva vā punaḥ /
kva vṛddhiḥ kva ca vā hānis tava cin-mātra-rūpiṇaḥ // Avg_15.10 //
tvayy ananta-mahāmbhodhau viśva-vīciḥ sva-bhāvataḥ /
udetu vāstam āyātu na te vṛddhir na vā kṣatiḥ // Avg_15.11 //
tāta cin-mātra-rūpo 'si na te bhinnam idaṃ jagat /
ataḥ kasya kathaṃ kutra heyopādeya-kalpanā // Avg_15.12 //
ekasminn avyaye śānte cid-ākāśe 'male tvayi /
kuto janma kutaḥ karma kuto 'haṃkāra eva ca // Avg_15.13 //
yat tvaṃ paśyasi tatraikas tvam eva pratibhāsase /
kiṃ pṛthak bhāsate svarṇāt kaṭakāṅgada-nūpuram // Avg_15.14 //
ayaṃ so 'ham ayam nāhaṃ vibhāgam iti santyaja /
sarvam ātmeti niścitya niḥsaṅkalpaḥ sukhī bhava // Avg_15.15 //
tavaivājñānato viśvaṃ tvam ekaḥ param-ārthataḥ /
tvatto 'nyo nāsti saṃsārī nāsaṃsārī ca kaścana // Avg_15.16 //
bhrānti-mātram idaṃ viśvaṃ na kiṃcid iti niścayī /
nirvāsanaḥ sphūrti-mātro na kiṃcid iva śāmyati // Avg_15.17 //
eka eva bhavāmbhodhāv āsīd asti bhaviṣyati /
na te bandho 'sti mokṣo vā kṛta-kṛtyaḥ sukhaṃ cara // Avg_15.18 //
mā saṅkalpa-vikalpābhyāṃ cittaṃ kṣobhaya cin-maya /
upaśāmya sukhaṃ tiṣṭha svātmany ānanda-vigrahe // Avg_15.19 //
tyajaiva dhyānaṃ sarvatra mā kiṃcid dhṛdi dhāraya /
ātmā tvaṃ mukta evāsi kiṃ vimṛśya kariṣyasi // Avg_15.20 //
aṣṭāvakra uvāca
ācakṣva śṛṇu vā tāta nānā-śāstrāṇy-anekaśaḥ /
tathāpi na tava svāsthyaṃ sarva-vismaraṇād ṛte // Avg_16.1 //
bhogaṃ karma samādhiṃ vā kuru vijña tathāpi te /
cittaṃ nirasta-sarvāśam atyarthaṃ rocayiṣyati // Avg_16.2 //
āyāsāt sakalo duḥkhī nainaṃ jānāti kaścana /
anenaivopadeśena dhanyaḥ prāpnoti nirvṛtim // Avg_16.3 //
vyāpāre khidyate yas tu nimeṣonmeṣayor api /
tasyālasyadhurīṇasya sukhaṃ nānyasya kasyacit // Avg_16.4 //
idaṃ kṛtam idaṃ neti dvandvair muktaṃ yadā manaḥ /
dharmārtha-kāma-mokṣeṣu nirapekṣaṃ tadā bhavet // Avg_16.5 //
virakto viṣaya-dveṣṭā rāgī viṣaya-lolupaḥ /
graha-mokṣa-vihīnas tu na virakto na rāgavān // Avg_16.6 //
heyopādeyatā tāvat saṃsāra-viṭapāṅkuraḥ /
spṛhā jīvati yāvad vai nirvicāradaśāspadam // Avg_16.7 //
pravṛttau jāyate rāgo nirvṛttau dveṣa eva hi /
nirdvandvo bālavad dhīmān evam eva vyava-sthitaḥ // Avg_16.8 //
hātum icchati saṃsāraṃ rāgī duḥkha-jihāsayā /
vīta-rāgo hi nirduḥkhas tasminn api na khidyati // Avg_16.9 //
yasyābhimāno mokṣe 'pi dehe 'pi mamatā tathā /
na ca jñānī na vā yogī kevalaṃ duḥkhabhāg asau // Avg_16.10 //
haro yady upadeṣṭā te hariḥ kamala-jo 'pi vā /
tathāpi na tava svāsthyaṃ sarva-vismaraṇād ṛte // Avg_16.11 //
aṣṭāvakra uvāca
tena jñāna-phalaṃ prāptaṃ yogābhyāsa-phalaṃ tathā /
tṛptaḥ svacchendriyo nityam ekākī ramate tu yaḥ // Avg_17.1 //
na kadācij jagaty asmiṃs tattva-jño hanta khidyati /
yata ekena tenedaṃ pūrṇaṃ brahmāṇḍa-maṇḍalam // Avg_17.2 //
na jātu viṣayāḥ ke 'pi svārāmaṃ harṣayanty amī /
sallakī-pallava-prītam ivebhaṃ nimba-pallavāḥ // Avg_17.3 //
yas tu bhogeṣu bhukteṣu na bhavaty adhivāsitaḥ /
abhukteṣu nirākāṅkṣī tādṛśo bhava-durlabhaḥ // Avg_17.4 //
bubhukṣur iha saṃsāre mumukṣur api dṛśyate /
bhoga-mokṣa-nirākāṅkṣī viralo hi mahāśāyaḥ // Avg_17.5 //
dharmārtha-kāma-mokṣeṣu jīvite maraṇe tathā /
kasyāpy udāra-cittasya heyopādeyatā na hi // Avg_17.6 //
vāñchā na viśva-vilaye na dveṣas tasya ca sthitau /
yathā jīvikayā tasmād dhanya āste yathā sukhaṃ // Avg_17.7 //
kṛtārtho 'nena jñānenety evaṃ galita-dhīḥ kṛtī /
paśyan śṛṇvan spṛśan jighrann aśnann aste yathā sukhaṃ // Avg_17.8 //
śūnyā dṛṣṭir vṛthā ceṣṭā vikalānīndriyāṇi ca /
na spṛhā na viraktir vā kṣīṇa-saṃsāra-sāgare // Avg_17.9 //
na jagarti na nidrāti nonmīlati na mīlati /
aho para-daśā kvāpi vartate mukta-cetasaḥ // Avg_17.10 //
sarvatra dṛśyate sva-sthaḥ sarvatra vimalāśayaḥ /
samasta-vāsanā mukto muktaḥ sarvatra rājate // Avg_17.11 //
paśyan śṛṇvan spṛśan jighrann aśnan gṛhṇan vadanvrajan /
īhitānīhitair mukto mukta eva mahāśayaḥ // Avg_17.12 //
na nindati na ca stauti na hṛṣyati na kupyati /
na dadāti na gṛhṇāti muktaḥ sarvatra nīrasaḥ // Avg_17.13 //
sānurāgāṃ striyaṃ dṛṣṭvā mṛtyuṃ vā samupasthitam /
avihvala-manāḥ sva-stho mukta eva mahāśayaḥ // Avg_17.14 //
sukhe duḥkhe nare nāryāṃ saṃpatsu ca vipatsu ca /
viśeṣo naiva dhīrasya sarvatra sama-darśinaḥ // Avg_17.15 //
na hiṃsā naiva kāruṇyaṃ nauddhatyaṃ na ca dīnatā /
nāścaryaṃ naiva ca kṣobhaḥ kṣīṇa-saṃsaraṇe nare // Avg_17.16 //
na mukto viṣaya-dveṣṭā na vā viṣaya-lolupaḥ /
asaṃsakta-manā nityaṃ prāptāprāptam upāśnute // Avg_17.17 //
samādhānāsamādhāna-hitāhita-vikalpanāḥ /
śūnya-citto na jānāti kaivalyam iva saṃsthitaḥ // Avg_17.18 //
nirmamo nirahaṃkāro na kiṃcid iti niścitaḥ /
antar-galita-sarvāśaḥ kurvann api karoti na // Avg_17.19 //
manaḥ-prakāśa-sammoha-svapna-jāḍya-vivarjitaḥ /
daśāṃ kām api saṃprāpto bhaved galita-mānasaḥ // Avg_17.20 //
aṣṭāvakra uvāca
yasya bodhodaye tāvat svapnavad bhavati bhramaḥ /
tasmai sukhaika-rūpāya namaḥ śāntāya tejase // Avg_18.1 //
arjayitvākhilān arthān bhogān āpnoti puṣkalān /
na hi sarva-parityāgam antareṇa sukhī bhavet // Avg_18.2 //
kartavya-duḥkha-mārtaṇḍa-jvālād agdhāntarātmanaḥ /
kutaḥ praśama-pīyūṣa-dhārāsāram ṛte sukham // Avg_18.3 //
bhavo 'yaṃ bhāvanā-mātro na kiṃcit param-arthataḥ /
nāsty abhāvaḥ sva-bhāvanāṃ bhāvābhāva-vibhāvinām // Avg_18.4 //
na dūraṃ na ca saṅkocāl labdham evātmanaḥ padam /
nirvikalpaṃ nirāyāsaṃ nirvikāraṃ nirañjanam // Avg_18.5 //
vyāmoha-mātra-viratau svarūpādāna-mātrataḥ /
vītaśokā virājante nirāvaraṇa-dṛṣṭayaḥ // Avg_18.6 //
samastaṃ kalpanā-mātram ātmā muktaḥ sanātanaḥ /
iti vijñāya dhīro hi kim abhyasyati bālavat // Avg_18.7 //
ātmā brahmeti niścitya bhāvābhāvau ca kalpitau /
niṣkāmaḥ kiṃ vijānāti kiṃ brūte ca karoti kiṃ // Avg_18.8 //
ayaṃ so 'ham ayaṃ nāham iti kṣīṇā vikalpanāḥ /
sarvam ātmeti niścitya tūṣṇī-bhūtasya yoginaḥ // Avg_18.9 //
na vikṣepo na caikāgryaṃ nātibodho na mūḍhatā /
na sukhaṃ na ca vā duḥkham upaśāntasya yoginaḥ // Avg_18.10 //
svārājye bhaikṣa-vṛttau ca lābhālābhe jane vane /
nirvikalpa-svabhāvasya na viṣeso 'sti yoginaḥ // Avg_18.11 //
kva dharmaḥ kva ca vā kāmaḥ kva cārthaḥ kva vivekitā /
idaṃ kṛtam idaṃ neti dvandvair muktasya yoginaḥ // Avg_18.12 //
kṛtyaṃ kim api naivāsti na kāpi hṛdi rañjanā /
yathā-jīvanam eveha jīvan-muktasya yoginaḥ // Avg_18.13 //
kva mohaḥ kva ca vā viśvaṃ kva tad dhyānaṃ kva muktatā /
sarva-saṅkalpa-sīmāyāṃ viśrāntasya mahātmanaḥ // Avg_18.14 //
yena viśvam idaṃ dṛṣṭaṃ sa nāstīti karotu vai /
nirvāsanaḥ kiṃ kurute paśyann api na paśyati // Avg_18.15 //
yena dṛṣṭaṃ paraṃ brahma so 'haṃ brahmeti cintayet /
kiṃ cintayati niścinto dvitīyaṃ yo na paśyati // Avg_18.16 //
dṛṣṭo yenātma-vikṣepo nirodhaṃ kurute tv asau /
udāras tu na vikṣiptaḥ sādhyābhāvāt karoti kim // Avg_18.17 //
dhīro loka-viparyasto varttamāno 'pi lokavat /
na samādhiṃ na vikṣepaṃ na lepaṃ svasya paśyati // Avg_18.18 //
bhāvābhāva-vihīno yas tṛpto nirvāsano budhaḥ /
naiva kiṃcit kṛtaṃ tena loka-dṛṣṭyā vikurvatā // Avg_18.19 //
pravṛttau vā nirvṛttau vā naiva dhīrasya durgrahaḥ /
yadā yat kartum āyāti tatkṛtvā tiṣṭhataḥ sukham // Avg_18.20 //
nirvāsano nirālambaḥ svacchando mukta-bandhanaḥ /
kṣiptaḥ saṃskāra-vātena ceṣṭate śuṣka-parṇavat // Avg_18.21 //
asaṃsārasya tu kvāpi na harṣo na viṣāditā /
sa śītala-manā nityaṃ videha iva rājate // Avg_18.22 //
kutrāpi na jihāsāsti nāśo vāpi na kutracit /
ātmārāmasya dhīrasya śītalācchatarātmanaḥ // Avg_18.23 //
prakṛtyā śūnya-cittasya kurvato 'sya yad-ṛcchayā /
prākṛtasyeva dhīrasya na māno nāvamānatā // Avg_18.24 //
kṛtaṃ dehena karmedaṃ na mayā śuddha-rūpiṇā /
iti cintānurodhī yaḥ kurvann api karoti na // Avg_18.25 //
atad-vādīva kurute na bhaved api bāliśaḥ /
jīvan-muktaḥ sukhī śrīmān saṃsarann api śobhate // Avg_18.26 //
nānā-vicāra-suśrānto dhīro viśrāntim āgataḥ /
na kalpate na jānāti na śṛṇoti na paśyati // Avg_18.27 //
asamādher avikṣepān na mumukṣur na cetaraḥ /
niścitya kalpitaṃ paśyan brahmaivāste mahāśayaḥ // Avg_18.28 //
yasyāntaḥ syād ahaṅkāro na karoti karoti saḥ /
nirahaṅkāra-dhīreṇa na kiṃcid akṛtaṃ kṛtam // Avg_18.29 //
nodvignaṃ na ca santuṣṭam akartṛ spanda-varjitam /
nirāśaṃ gata-sandehaṃ cittaṃ muktasya rājate // Avg_18.30 //
nirdhyātuṃ ceṣṭituṃ vāpi yac cittaṃ na pravarttate /
nirnimittam idaṃ kin tu nirdhyāyati viceṣṭate // Avg_18.31 //
tattvaṃ yathārtham ākarṇya mandaḥ prāpnoti mūḍhatām /
atha vāyāti saṅkocam amūḍhaḥ ko 'pi mūḍhavat // Avg_18.32 //
ekāgratā nirodho vā mūḍhair abhyasyate bhṛśam /
dhīrāḥ kṛtyaṃ na paśyanti suptavat sva-pade sthitāḥ // Avg_18.33 //
aprayatnāt prayatnād vā mūḍho nāpnoti nirvṛtim /
tattva-niścaya-mātreṇa prājño bhavati nirvṛtaḥ // Avg_18.34 //
śuddhaṃ buddhaṃ priyaṃ pūrṇaṃ niṣprapañcaṃ nirāmayam /
ātmānaṃ taṃ na jānanti tatrābhyāsa-parā janāḥ // Avg_18.35 //
nāpnoti karmaṇā mokṣaṃ vimūḍho 'bhyāsa-rūpiṇā /
dhanyo vijñāna-mātreṇa muktas tiṣṭhaty avikriyaḥ // Avg_18.36 //
mūḍho nāpnoti tad brahma yato bhavitum icchati /
anicchann api dhīro hi para-brahma-svarūpa-bhāk // Avg_18.37 //
nirādhārā grahavya-grā mūḍhāḥ saṃsāra-poṣakāḥ /
etasyānartha-mūlasya mūla-cchedaḥ kṛto budhaiḥ // Avg_18.38 //
na śāntiṃ labhate mūḍho yataḥ śamitum icchati /
dhīras tattvaṃ viniścitya sarvadā śānta-mānasaḥ // Avg_18.39 //
kvātmano darśanaṃ tasya yad dṛṣṭam avalambate /
dhīrās taṃ taṃ na paśyanti paśyanty ātmānam avyayam // Avg_18.40 //
kva nirodho vimūḍhasya yo nirbandhaṃ karoti vai /
svārāmasyaiva dhīrasya sarvadāsāv akṛtrimaḥ // Avg_18.41 //
bhāvasya bhāvakaḥ kaścin na kiṃcid bhāvako 'paraḥ /
ubhayābhāvakaḥ kaścid evam eva nirākulaḥ // Avg_18.42 //
śuddham advayam ātmānaṃ bhāvayanti ku-buddhayaḥ /
na tu jānanti saṃmohād yāvaj-jīvam anirvṛtāḥ // Avg_18.43 //
mumukṣor buddhir ālambam antareṇa na vidyate /
nirālambaiva niṣkāmā buddhir muktasya sarvadā // Avg_18.44 //
viṣaya-dvīpino vīkṣya cakitāḥ śaraṇārthinaḥ /
viśanti jhaṭiti kroḍaṃ nirodhaikāgrya-siddhaye // Avg_18.45 //
nirvāsanaṃ hariṃ dṛṣṭvā tūṣṇīṃ viṣaya-dantinaḥ /
palāyante na śaktās te sevante kṛta-cāṭavaḥ // Avg_18.46 //
na mukti-kārikāṃ dhatte niḥśaṅko yukta-mānasaḥ /
paśyañ chṛṇvan spṛśañ jighrann aśnann āste yathā-sukham // Avg_18.47 //
vastu-śravaṇa-mātreṇa śuddha-buddhir nirākulaḥ /
naivācāram-anācāram audāsyaṃ vā prapaśyati // Avg_18.48 //
yadā yat kartum āyāti tadā tat-kurute ṛjuḥ /
śubhaṃ vāpy aśubhaṃ vāpi tasya ceṣṭā hi bālavat // Avg_18.49 //
svā-tantryāt sukham āpnoti svā-tantryāl labhate param /
svā-tantryān nirvṛtiṃ gacchet svā-tantryāt paramaṃ padam // Avg_18.50 //
akartṛtvam abhoktṛtvaṃ svātmano manyate yadā /
tadā kṣīṇā bhavanty eva samastāś citta-vṛttayaḥ // Avg_18.51 //
ucchṛṅkhalāpy akṛtikā sthitir dhīrasya rājate /
na tu saspṛha-cittasya śāntir mūḍhasya kṛtrimā // Avg_18.52 //
vilasanti mahābhogair viśanti giri-gahvarān /
nirasta-kalpanā dhīrā abaddhā mukta-buddhayaḥ // Avg_18.53 //
śrotriyaṃ devatāṃ tīrtham aṅganāṃ bhūpatiṃ priyam /
dṛṣṭvā sampūjya dhīrasya na kāpi hṛdi vāsanā // Avg_18.54 //
bhṛtyaiḥ putraiḥ kalatraiś ca dauhitraiś cāpi gotrajaiḥ /
vihasya dhik-kṛto yogī na yāti vikṛtiṃ manāk // Avg_18.55 //
santuṣṭo 'pi na santuṣṭaḥ khinno 'pi na ca khidyate /
tasyāścarya-daśāṃ tāṃ tāṃ tādṛśā eva jānate // Avg_18.56 //
kartavyataiva saṃsāro na tāṃ paśyanti sūrayaḥ /
śūnyākārā nirākārā nirvikārā nirāmayāḥ // Avg_18.57 //
akurvann api saṃkṣobhād vyagraḥ sarvatra mūḍhadhīḥ /
kurvann api tu kṛtyāni kuśalo hi nirākulaḥ // Avg_18.58 //
sukham āste sukhaṃ śete sukham āyāti yāti ca /
sukhaṃ vakti sukhaṃ bhuṅkte vyavahāre 'pi śāntadhīḥ // Avg_18.59 //
svabhāvād yasya naivārtir lokavad vyavahāriṇaḥ /
mahā-hrada ivākṣobhyo gata-kleśaḥ suśobhate // Avg_18.60 //
nivṛttir api mūḍhasya pravṛttir upajāyate /
pravṛttir api dhīrasya nivṛtti-phalabhāginī // Avg_18.61 //
parigraheṣu vairāgyaṃ prāyo mūḍhasya dṛśyate /
dehe vigalitāśasya kva rāgaḥ kva virāgatā // Avg_18.62 //
bhāvanābhāvanā-saktā dṛṣṭir mūḍhasya sarvadā /
bhāvya-bhāvanayā sā tu svasthasyādṛṣṭi-rūpiṇī // Avg_18.63 //
sarvārambheṣu niṣkāmo yaś cared bālavan muniḥ /
na lepas tasya śuddhasya kriyamāṇe 'pi karmaṇi // Avg_18.64 //
sa eva dhanya ātma-jñaḥ sarva-bhāveṣu yaḥ samaḥ /
paśyan śṛṇvan spṛśan jighrann aśnan nistarṣa-mānasaḥ // Avg_18.65 //
kva saṃsāraḥ kva cābhāsaḥ kva sādhyaṃ kva ca sādhanam /
ākāśasyeva dhīrasya nirvikalpasya sarvadā // Avg_18.66 //
sa jayaty artha-saṃnyāsī pūrṇa-svarasa-vigrahaḥ /
akṛtrimo 'navacchinne samādhir yasya vartate // Avg_18.67 //
bahunātra kim uktena jñāta-tattvo mahāśayaḥ /
bhoga-mokṣa-nirākāṅkṣī sadā sarvatra nīrasaḥ // Avg_18.68 //
mahad-ādi jagad-dvaitaṃ nāma-mātra-vijṛmbhitam /
vihāya śuddha-bodhasya kiṃ kṛtyam avaśiṣyate // Avg_18.69 //
bhrama-bhūtam idaṃ sarvaṃ kiṃcin nāstīti niścayī /
alakṣya-sphuraṇaḥ śuddhaḥ svabhāvenaiva śāmyati // Avg_18.70 //
śuddha-sphuraṇa-rūpasya dṛśya-bhāvam apaśyataḥ /
kva vidhiḥ kva ca vairāgyaṃ kva tyāgaḥ kva śamo 'pi vā // Avg_18.71 //
sphurato 'nanta-rūpeṇa prakṛtiṃ ca na paśyataḥ /
kva bandhaḥ kva ca vā mokṣaḥ kva harṣaḥ kva viṣāditā // Avg_18.72 //
buddhi-paryanta-saṃsāre māyā-mātraṃ vivartate /
nirmamo nirahaṅkāro niṣkāmaḥ śobhate budhaḥ // Avg_18.73 //
akṣayaṃ gata-santāpam ātmānaṃ paśyato muneḥ /
kva vidyā ca kva vā viśvaṃ kva deho 'haṃ mameti vā // Avg_18.74 //
nirodhādīni karmāṇi jahāti jaḍadhīr yadi /
mano-rathān pralāpāṃś ca kartum āpnoty atatkṣaṇāt // Avg_18.75 //
mandaḥ śrutvāpi tad-vastu na jahāti vimūḍhatām /
nirvikalpo bahir-yatnād antar-viṣaya-lālasaḥ // Avg_18.76 //
jñānād galita-karmā yo loka-dṛṣṭyāpi karma-kṛt /
nāpnoty avasaraṃ kartuṃ vaktum eva na kiṃcana // Avg_18.77 //
kva tamaḥ kva prakāśo vā hānaṃ kva ca na kiṃcana /
nirvikārasya dhīrasya nirātaṅkasya sarvadā // Avg_18.78 //
kva dhairyaṃ kva vivekitvaṃ kva nirātaṅkatāpi vā /
anirvācya-svabhāvasya niḥsvabhāvasya yoginaḥ // Avg_18.79 //
na svargo naiva narako jīvan-muktir na caiva hi /
bahunātra kim uktena yoga-dṛṣṭyā na kiṃcana // Avg_18.80 //
naiva prārthayate lābhaṃ nālābhenānuśocati /
dhīrasya śītalaṃ cittam amṛtenaiva pūritam // Avg_18.81 //
na śāntaṃ stauti niṣkāmo na duṣṭam api nindati /
sama-duḥkha-sukhas tṛptaḥ kiṃcit kṛtyaṃ na paśyati // Avg_18.82 //
dhīro na dveṣṭi saṃsāram ātmānaṃ na didṛkṣati /
harṣāmarṣa-vinirmukto na mṛto na ca jīvati // Avg_18.83 //
niḥsnehaḥ putra-dārādau niṣkāmo viṣayeṣu ca /
niścintaḥ svaśarīre 'pi nirāśaḥ śobhate budhaḥ // Avg_18.84 //
tuṣṭiḥ sarvatra dhīrasya yathā-patita-vartinaḥ /
svacchandaṃ carato deśān yatrāstamita-śāyinaḥ // Avg_18.85 //
patatūdetu vā deho nāsya cintā mahātmanaḥ /
svabhāva-bhūmi-viśrānti-vismṛtāśeṣa-saṃsṛteḥ // Avg_18.86 //
akiṃcanaḥ kāma-cāro nirdvandvaś chinna-saṃśayaḥ /
asaktaḥ sarva-bhāveṣu kevalo ramate budhaḥ // Avg_18.87 //
nirmamaḥ śobhate dhīraḥ sama-loṣṭāśma-kāñcanaḥ /
subhinna-hṛdaya-granthir vinirdhūta-rajas-tamaḥ // Avg_18.88 //
sarvatrānavadhānasya na kiṃcid vāsanā hṛdi /
muktātmano vitṛptasya tulanā kena jāyate // Avg_18.89 //
jānann api na jānāti paśyann api na paśyati /
bruvann api na ca brūte ko 'nyo nirvāsanād ṛte // Avg_18.90 //
bhikṣur vā bhūpatir vāpi yo niṣkāmaḥ sa śobhate /
bhāveṣu galitā yasya śobhanāśobhanā matiḥ // Avg_18.91 //
kva svācchandyaṃ kva saṅkocaḥ kva vā tattva-viniścayaḥ /
nirvyājārjava-bhūtasya caritārthasya yoginaḥ // Avg_18.92 //
ātma-viśrānti-tṛptena nirāśena gatārtinā /
antar yad anubhūyeta tat kathaṃ kasya kathyate // Avg_18.93 //
supto 'pi na suṣuptau ca svapne 'pi śayito na ca /
jāgare 'pi na jāgarti dhīras tṛptaḥ pade pade // Avg_18.94 //
jñaḥ sacinto 'pi niścintaḥ sendriyo 'pi nirindriyaḥ /
sabuddhir api nirbuddhiḥ sāhaṅkāro 'nahaṃkṛtiḥ // Avg_18.95 //
na sukhī na ca vā duḥkhī na virakto na saṅgavān /
na mumukṣur na vā mukto na kiṃcin na ca kiṃcana // Avg_18.96 //
vikṣepe 'pi na vikṣiptaḥ samādhau na samādhimān /
jāḍye 'pi na jaḍo dhanyaḥ pāṇḍitye 'pi na paṇḍitaḥ // Avg_18.97 //
mukto yathā-sthiti-svasthaḥ kṛta-kartavya-nirvṛtaḥ /
samaḥ sarvatra vaitṛṣṇyān na smaraty akṛtaṃ kṛtam // Avg_18.98 //
na prīyate vandyamāno nindyamāno na kupyati /
naivodvijati maraṇe jīvane nābhinandati // Avg_18.99 //
na dhāvati janākīrṇaṃ nāraṇyam upaśānta-dhīḥ /
yathā-tathā yatra-tatra sama evāvatiṣṭhate // Avg_18.100 //
janaka uvāca
tattva-vijñāna-sandaṃśam ādāya hṛdayodarāt /
nānā-vidha-parāmarśa-śalyoddhāraḥ kṛto mayā // Avg_19.1 //
kva dharmaḥ kva ca vā kāmaḥ kva cārthaḥ kva vivekitā /
kva dvaitaṃ kva ca vādvaitaṃ svamahimni sthitasya me // Avg_19.2 //
kva bhūtaṃ kva bhaviṣyad vā vartamānam api kva vā /
kva deśaḥ kva ca vā nityaṃ svamahimni sthitasya me // Avg_19.3 //
kva cātmā kva ca vānātmā kva śubhaṃ kvāsubhaṃ yathā /
kva cintā kva ca vācintā svamahimni sthitasya me // Avg_19.4 //
kva svapnaḥ kva suṣuptir vā kva ca jāgaraṇaṃ tathā /
kva turiyaṃ bhayaṃ vāpi svamahimni sthitasya me // Avg_19.5 //
kva dūraṃ kva samīpaṃ vā bahyaṃ kvābhyantaraṃ kva vā /
kva sthūlaṃ kva ca vā sūkṣmaṃ svamahimni sthitasya me // Avg_19.6 //
kva mṛtyur-jīvitaṃ vā kva lokāḥ kvāsya kva laukikam /
kva layaḥ kva samādhir vā svamahimni sthitasya me // Avg_19.7 //
alaṃ tri-varga-kathayā yogasya kathayāpy alam /
alaṃ vijñāna-kathayā viśrāntasya mamātmani // Avg_19.8 //
janaka uvāca
kva bhūtāni kva deho vā kvendriyāṇi kva vā manaḥ /
kva śūnyaṃ kva ca nairāśyaṃ mat-svarūpe nirañjane // Avg_20.1 //
kva śāstraṃ kvātma-vijñānaṃ kva vā nirviṣayaṃ manaḥ /
kva tṛptiḥ kva vitṛṣṇatvaṃ gata-dvandvasya me sadā // Avg_20.2 //
kva vidyā kva ca vāvidyā kvāhaṃ kvedaṃ mama kva vā /
kva bandhaḥ kva ca vā mokṣaḥ svarūpasya kva rūpitā // Avg_20.3 //
kva prārabdhāni karmāṇi jīvan-muktir api kva vā /
kva tad videha-kaivalyaṃ nirviśeṣasya sarvadā // Avg_20.4 //
kva kartā kva ca vā bhoktā niṣkriyaṃ sphuraṇaṃ kva vā /
kvāparokṣaṃ phalaṃ vā kva niḥsvabhāvasya me sadā // Avg_20.5 //
kva lokaḥ kva mumukṣur vā kva yogī jñānavān kva vā /
kva baddhaḥ kva ca vā muktaḥ sva-svarūpe 'ham advaye // Avg_20.6 //
kva sṛṣṭiḥ kva ca saṃhāraḥ kva sādhyaṃ kva ca sādhanam /
kva sādhakaḥ kva siddhir vā svasvarūpe 'ham advaye // Avg_20.7 //
kva pramātā pramāṇaṃ vā kva prameyaṃ kva ca pramā /
kva kiṃcit kva na kiṃcid vā sarvadā vimalasya me // Avg_20.8 //
kva vikṣepaḥ kva caikagryaṃ kva nirbodhaḥ kva mūḍhatā /
kva harṣaḥ kva viṣādo vā sarvadā niṣkriyasya me // Avg_20.9 //
kva caiṣa vyavahāro vā kva ca sā paramārthatā /
kva sukhaṃ kva ca vā dukhaṃ nirvimarśasya me sadā // Avg_20.10 //
kva māyā kva ca saṃsāraḥ kva prītir viratiḥ kva vā /
kva jīvaḥ kva ca tad-brahma sarvadā vimalasya me // Avg_20.11 //
kva pravṛttir nirvṛttir vā kva muktiḥ kva ca bandhanam /
kūṭastha-nirvibhāgasya svasthasya mama sarvadā // Avg_20.12 //
kvopadeśaḥ kva vā śāstraṃ kva śiṣyaḥ kva ca vā guruḥ /
kva cāsti puruṣārtho vā nirupādheḥ śivasya me // Avg_20.13 //
kva cāsti kva ca vā nāsti kvāsti caikaṃ kva ca dvayam /
bahunātra kim uktena kiṃcin nottiṣṭhate mama // Avg_20.14 //
