darpadalanam
prathamo vicāraḥ
praśāntāśeṣavighnāya darpasarpāpasarpaṇāt /
satyāmṛtanidhānāya svaprakāśavikāsine // KDarp_1.1 //
saṃsāravyatirekāya hṛtotsekāya cetasaḥ /
praśamāmṛtasekāya vivekāya namo namaḥ // KDarp_1.2 //
(yugmam)
kṣemendraḥ suhṛdāṃ prītyā darpadoṣacikitsakaḥ /
svāsthyāya kurute yatnaṃ madhuraiḥ sūktibheṣajaiḥ // KDarp_1.3 //
kulaṃ vittaṃ śrutaṃ rūpaṃ śauryaṃ dānaṃ tapastathā /
prādhānyena manuṣyāṇāṃ saptaite madahetavaḥ // KDarp_1.4 //
ahaṃkārābhibhūtānāṃ bhūtānāmiva dehinām /
hitāya darpadalanaṃ kriyate mohaśāntaye // KDarp_1.5 //
kulaṃ kulaṃ kalayatāṃ mohānmithyābhimāninām /
lagnaḥ ko 'yaṃ na jānīmaḥ stabdhagrīvāgrahagrahaḥ // KDarp_1.6 //
kulasya kamalasyeva mūlamanviṣyate yadi /
doṣapaṅkaprastāntas tadāvaśyaṃ prakāśate // KDarp_1.7 //
yathā jātyaturaṃgasya na śakyajjātya(?)mucyate /
tathā guṇavataḥ sūnur nirguṇastatkulodbhavaḥ // KDarp_1.8 //
ekaścetpūrvapuruṣaḥ kule yajvā bahuśrutaḥ /
aparaḥ pāpakṛnmūrkhaḥ kulaṃ kasyānurvartatām // KDarp_1.9 //
loke kulaṃ kulaṃ tāvad yāvatpūrvasamanvayaḥ /
guṇaprabhāve vicchinne samāptaṃ sakalaṃ kulam // KDarp_1.10 //
kulābhimānaḥ kasteṣāṃ jaghanyasthānajanmanām /
kulakūlaṃkaṣā yeṣāṃ jananyo nimnagāḥ striyaḥ // KDarp_1.11 //
kulīnasya kulīnasya navadāridryalajjayā /
kiṃ kulenākulīnāgre yāñcādainyapralāpinaḥ // KDarp_1.12 //
guṇavatkulajāto 'pi nirguṇaḥ kena pūjyate /
dogdhrīkulodbhavā dhenur vandhyā kasyopayujyate // KDarp_1.13 //
svayaṃ kulakṛtastasmād vicārya tyajyatāṃ madaḥ /
guṇādhīnaṃ kulaṃ jñātvā guṇeṣvādhīyatāṃ matiḥ // KDarp_1.14 //
mūlānveṣaṇacintyamānamaniśaṃ nāstyeva puṃsāṃ kulaṃ strīṇāṃ yatra paramparaiva tanute saṃtānatantukramam /
etāsāṃ kṛtakaprapañcaracanālajjāvatīnāṃ puraḥ saṃsaktasmararūḍhagūḍhacaritaṃ tattvena jānāti kaḥ // KDarp_1.15 //
kulābhimānābharaṇasya mātā pitāmahī vā prapitāmahī vā /
yoṣitsvabhāvena yadi praduṣṭā tadeṣa doṣaḥ kulamūlaghātaḥ // KDarp_1.16 //
sūryavaṃśe triśaṅkuryaś caṇḍālo 'bhūnmahīpatiḥ /
dilīparaghurāmādyāḥ kṣitipāstatkulodbhavāḥ // KDarp_1.17 //
bhūbhujāṃ somavaṃśyānāṃ yaḥ pūrvapuruṣo budhaḥ /
gurutalpe sa candrasya jāto jagati viśrutaḥ // KDarp_1.18 //
kanyāyāstanayaḥ karṇaḥ kṣetrajāḥ pāṇḍunandanāḥ /
sāmānyakulacarcābhiḥ kimanyābhiḥ prayojanam // KDarp_1.19 //
mathurāyāmabhūtpūrvaṃ brāhmaṇaḥ śrīmatāṃ varaḥ /
yajvā śrutanidhirnāma śrutimānviśrutaśrutaḥ // KDarp_1.20 //
tasya muktālatā nāma prāṃśuvaṃśasamudbhavā /
babhūva vallabhā patnī lāvaṇyalalitākṛtiḥ // KDarp_1.21 //
tasyāṃ tasyābhavatkāntaḥ suvṛttaḥ saguṇāgraṇīḥ /
putrastejonidhirnāma vidyāvimaladarpaṇaḥ // KDarp_1.22 //
sa dhīmānvedavidvādī kaviḥ sarvakalālayaḥ /
sabhāsu viduṣāṃ cakre lajjayāvanataṃ śiraḥ // KDarp_1.23 //
taṃ darpadoṣajvaritaṃ grīvāstambhayutaṃ rahaḥ /
praśamāya pitā snehāt pathyaṃ vaktuṃ pracakrame // KDarp_1.24 //
putra mithyābhimānena kiṃ prayāto 'si mūḍhatām /
yanmadadviradārūḍhaḥ pūjyapūjāsu lajjase // KDarp_1.25 //
nāstyupāyaḥ sa saṃsāre darpaśvabhranipātinām /
mūḍhānāṃ kriyate yena kṣanaṃ hastāvalambanam // KDarp_1.26 //
kaṣṭaṃ kenopadiṣṭaste vinaṣṭavinayasmṛteḥ /
madaḥ sādhujanāviṣṭaḥ kulavidyādhanodbhavaḥ // KDarp_1.27 //
asthiraḥ kulasaṃbandhaḥ sadā vidyāvivādinī /
mado mohāya mithyaiva muhūrtanidhanaṃ dhanam // KDarp_1.28 //
etadeva kulīnatvam etadeva guṇārjanam /
yatsadaiva satāṃ satsu vinayāvanataṃ śiraḥ // KDarp_1.29 //
dayaiva viditā vidyā satyamevākṣayaṃ dhanam /
akalaṅkavivekānāṃ śīlamevāmalaṃ kulam // KDarp_1.30 //
abhogasubhagā bhūtir adainyadhavalaṃ kulam /
adarpaviśadā vidyā bhavatyunnatacetasām // KDarp_1.31 //
dveṣaḥ kasya na doṣāya prītiḥ kasya na bhūtaye /
darpaḥ kasya na pātāya nonnatyai kasya namratā // KDarp_1.32 //
tyāginā kiṃ daridreṇa kiṃ kulīnena pāpinā /
tuṣṭena kiṃ kadaryeṇa darpāndhena budhena kim // KDarp_1.33 //
vairāyate suhṛdbhāvaḥ pradānaṃ haraṇāyate /
darpabhūtābhibhūtasya vidyā maurkhyaśatāyate // KDarp_1.34 //
guṇināṃ matsaraḥ śatrur lubdhānāmatiyācakaḥ /
sarva eva sadarpāṇāṃ na kaścitpriyavādinām // KDarp_1.35 //
tasmātkāryastvayā putra nāhaṃkāraḥ kadācana /
darpodgrīvaḥ kilogreṇa mohagrāheṇa gṛhyate // KDarp_1.36 //
vaṃśenonnatiśālinā guṇagaṇenāntaścamatkāriṇā rūpeṇātimanohareṇa mahatā vittena vṛttena vā /
rohanmohamahātarurmadamayaḥ saṃjāyate yaḥ sadā tasyādau dṛḍharūḍhamūladalane kāryo 'bhiyogastvayā // KDarp_1.37 //
guṇeṣvanādaraṃ putra prāptaśrīrapi mā kṛthāḥ /
saṃpūrṇo 'pi ghaṭaḥ kūpād guṇacchinnaḥ patatyadhaḥ // KDarp_1.38 //
kulābhimānaṃ tyaja saṃvṛttāgraṃ dhanābhimānaṃ tyaja dṛṣṭanaṣṭam /
vidyābhimānaṃ tyaja paṇyarūpaṃ rūpābhimānaṃ tyaja kālalehyam // KDarp_1.39 //
putra prayatnena vibodhito 'si na muñcasi tvaṃ yadi darpamoham /
tadeṣa te yāsyati śalyabhāvaṃ tīvrābhitāpaprasavo 'bhimānaḥ // KDarp_1.40 //
vibhūtinalinīgajaḥ sujanamānabhaṅgaśani- nipātapathadaiśikaḥ sukṛtacitradhūmodgamaḥ /
parāśayanavajvaraścaritacandrabimbāmbudaḥ sadā samadacetasāṃ guṇavināśaheturmadaḥ // KDarp_1.41 //
anityateyaṃ yadi nityatā syāt sarvaṃ na pāke virasaṃ yadi syāt /
kulārthavidyādikṛto 'bhimānas tadaiṣa te syānna viḍambanīyaḥ // KDarp_1.42 //
ahaṃ vādī vidyāparicayaguruḥ sarvaviduṣām ahaṃ mānī vāṇīprasaraparipākena sukaviḥ /
ahaṃ līlāhaṃsaḥ kuvalayadṛśāṃ mānasacaraḥ karotyantaḥ puṃsāmiti madapiśācaḥ paricayam // KDarp_1.43 //
lakṣmīḥ kṣaṇakṣayavatī parirakṣitāpi kāyo 'pyapāyanicayasya nikāya eva /
saṃbhogayogasukhasaṃgatirapyatathyā mithyābhimānakalanāghana eṣa śāpaḥ // KDarp_1.44 //
ityukto 'pyasakṛtpitrā līlāmīlitalocanaḥ /
sa yayau mattahastīva vegādagaṇitāṅkuśaḥ // KDarp_1.45 //
pādena kṣitimālikhanti samadāḥ kopoṣṇaniḥśvāsinas tiryagjihmanirīkṣaṇairvidadhati bhrūbhaṅgabhīmaṃ mukham /
sasvedāṅgulikandalīnikaṣaṇaistāmyallalāṭatvacaḥ kampante hitamantravādasamaye bhūtābhibhūtā iva // KDarp_1.46 //
sa kadācidvarāśveṣu sthiteṣu javakautukāt /
pratasthe kharamāruhya vayasyagṛhamutsave // KDarp_1.47 //
tena tīkṣṇapratodena codyamānaḥ punaḥ punaḥ /
kharastīvravyathārto 'bhūt prakṣaratkṣatajokṣitaḥ // KDarp_1.48 //
srutākṣaḥ kathitakleśaḥ svasvanocitasaṃjñayā /
so 'vadatsaṃmukhāyātāṃ gardabhīṃ jananīṃ nijām // KDarp_1.49 //
mātarbrāhmaṇaputro 'yaṃ paśya māmadhamāśayaḥ /
vidārayanpratodena vahantaṃ hantumudyataḥ // KDarp_1.50 //
kiṃ karomi yamenāhaṃ labdho 'nena durātmanā /
avaṭe pātayāmyenaṃ tanuṃ śvabhre kṣipāmi vā // KDarp_1.51 //
ityārtarāviṇaṃ putraṃ sāśrunetrātha gardabhī /
tamuvāca sasaṃtāpaṃ snehasaṃkrantatadyathā // KDarp_1.52 //
vahainaṃ durmadaṃ putra sahasva viṣamāṃ vyathām /
asya nāstyeva hṛdaye dāruṇe karuṇākaṇaḥ // KDarp_1.53 //
raudraḥ śūdreṇa jāto 'yaṃ brāhmaṇyāṃ brahmavarjitaḥ /
paraduḥkhaṃ na jānāti caṇḍaṃ caṇḍālaceṣṭitaḥ // KDarp_1.54 //
dayādaridraṃ hṛdayaṃ vacaḥ krakacakarkaśam /
yonisaṃkarajātānām etatpratyakṣalakṣaṇam // KDarp_1.55 //
navanītopamā vāṇī karuṇākomalaṃ manaḥ /
ekabījaprajātānāṃ bhavatyavanataṃ śiraḥ // KDarp_1.56 //
raṭati kaṭukāṭopaṃ kopādakāraṇavairavān spṛśati na dayāṃ dainyāpanne vijātitayā śaṭhaḥ /
kṣaṇarasikatālolaḥ sevāśritānavamanyate guṇiṣu kurute garvodgārānakharvagalaḥ khalaḥ // KDarp_1.57 //
iti duḥsahamākarṇya gardabhīvacanaṃ dvijaḥ /
sarvaprāṇisvanābhijñaḥ saṃmohābhihato 'patat // KDarp_1.58 //
sa labdhasaṃjñaḥ sucirān meruśṛṅgādiva cyutaḥ /
tatyāja sahasā darpaṃ naṣṭākhilakulonnatiḥ // KDarp_1.59 //
saṃmūrcchito viṣeṇeva sa gatvā māturantikam /
yathāśrutaṃ nivedyāsyai sarvaṃ papraccha tāṃ rahaḥ // KDarp_1.60 //
tanutyāgapravṛttena pṛṣṭā sā tena śāpitā /
adhomukhī tamavadad vailakṣyalulitākṣaraiḥ // KDarp_1.61 //
lajjākaramasatkarma kathaṃ tatkathayāmi te /
saṃsārādapi sāścaryaṃ gahanaṃ strīviceṣṭitam // KDarp_1.62 //
api kuñjarakarṇāgrād api pippalapallavāt /
api vidyudvilasitād vilolaṃ lalanāmanaḥ // KDarp_1.63 //
na bādhyante guṇaiḥ patyur na lakṣyante parīkṣakaiḥ /
na dhanena nivāryante śīlatyāgodyatāḥ striyaḥ // KDarp_1.64 //
dhanayauvanasaṃjāta- darpakāluṣyaviplavāḥ /
kenonnataparibhraṣṭā vāryante nimnagāḥ striyaḥ // KDarp_1.65 //
dehapradāḥ prāṇaharā narāṇāṃ bhīrusvabhāvāḥ praviśanti vahnim /
krūrāḥ paraṃ pallavapeśalāṅgyo mugdhā vidagdhānapi vañcayanti // KDarp_1.66 //
ahaṃ pura rajaḥsnātā kāle kusumulāñchane /
ekākinī puṣpavane yauvanonmādinī sthitā // KDarp_1.67 //
vratadīkṣāpare patyau serṣyeva vinatānanā /
unnatastanavinyasta- hastā ciramacintayam // KDarp_1.68 //
etāḥ śvasanasotkampāḥ sajṛmbhāḥ ṣaṭpadasvanaiḥ /
sotkaṇṭhamiva gāyanti latāḥ puṣparajakhalāḥ // KDarp_1.69 //
udbhinnayauvanākrāntā priyabhogaviyoginī /
vrataśeṣajuṣaḥ patyur doṣeṇaivāsmi niṣphalā // KDarp_1.70 //
iti cintākṣaṇe tasmiṃl lagnābhimukhadarpaṇaḥ /
nāpitaḥ parihāsākhyaḥ śīlaśatrurivāyayau // KDarp_1.71 //
sa māmekākinīṃ dṛṣṭvā naṣṭasaṃvṛttikātarām /
pasparśotkampinīṃ pāda- nakhagrahaṇalīlayā // KDarp_1.72 //
tatrāhaṃ vṛttakartavyā nīcasaṃgamalajjayā /
adhomukhī cyutaṃ śīlaṃ vīkṣamāṇeva mūrcchitā // KDarp_1.73 //
avidūre carantī sā kharī sarvaṃ dadarśa tat /
gūḍhagarbhapradaṃ caitat karma me kulapātakam // KDarp_1.74 //
āstāṃ kimanayā putra guptavṛttāntacarcayā /
saṃvṛttānyeva śobhante śarīrāṇi kulāni ca // KDarp_1.75 //
iti māturvacaḥ śrutvā yātaḥ sa sahasāndhatām /
jātimānāvapatanān nirjīvita ivābhavat // KDarp_1.76 //
atha gatvā nirāhāraḥ sa kailāsāṭṭāhāsinīm /
āśāṃ brāhmaṇyabaddhāśaś cacāra suciraṃ tapaḥ // KDarp_1.77 //
tasyogratapasā tuṣṭaḥ svayameva śatakratuḥ /
brāhmaṇyaṃ yācamānasya na dadau durlabhaṃ bhuvi // KDarp_1.78 //
punaḥ punaḥ sa tapasā saṃtāpitajagattrayaḥ /
sahasrākṣavarātprāpa devatvaṃ na tu vipratām // KDarp_1.79 //
chandodevābhidhāno 'tha so 'bhavadbhuvi viśrutaḥ /
pratyabdamekadivase hy arcanīyo mṛgīdṛśām // KDarp_1.80 //
saṃmohapātālaviśālasarpas tasmānna kāryaḥ kulajātidarpaḥ /
śamakṣamādānadayāśrayāṇāṃ śīlaṃ viśālaṃ kulamāmananti // KDarp_1.81 //
mātā na yasyāstyavivekarāśiḥ punarbhavābdhirjanako na yasya /
yasya prasaktā dayitā na tṛṣṇā sa eva loke kuśalī kulīnaḥ // KDarp_1.82 //
dvitīyo vicāraḥ
dhanena darpaḥ kimayaṃ narāṇāṃ lakṣmīkaṭākṣāñcalacañcalena /
yatkaṃdharābaddhamapi prayāti naikaṃ padaṃ kālagatasya paścāt // KDarp_2.1 //
surakṣitaṃ tiṣṭhati nirnimittam arakṣitaṃ tiṣṭhati daivayogāt /
sthitaṃ kadaryasya ca copayuktam unmattanṛttopamameva vittam // KDarp_2.2 //
karmoktinarmanirmāṇaiḥ prātaḥ prātaḥ pradhāvatām /
dhanaṃ dhanaṃ pralapatāṃ nidhanaṃ vismṛtaṃ nṛṇām // KDarp_2.3 //
vicchāyayornirvyayayoḥ kaṣṭakliṣṭakalatrayoḥ /
viśeṣaḥ kleśadoṣasya kaḥ kadaryadaridrayoḥ // KDarp_2.4 //
ye dhanādānasaṃnaddhā nekṣante nidhanāvadhim /
nindanto lubdhatāṃ teṣām ante 'nye bhuñjate dhanam // KDarp_2.5 //
uktaṃ parasyāmiṣatām anuktaṃ yātyadṛśyatām /
hṛdaye śalyatāṃ dhatte nidhane dhanināṃ dhanam // KDarp_2.6 //
dhanena jīviteneva kaṇṭhasthena nirīkṣate /
paryante 'pyaprakāśena bandhūnāṃ mukhamāturaḥ // KDarp_2.7 //
yadarjitaṃ parikleśair arjitaṃ yanna bhujyate /
vibhajyate yadante 'nyaḥ kasyacinmāstu taddhanam // KDarp_2.8 //
vidyā vivādāya dhanaṃ madāya prajñāprakarṣaḥ paravañcanāya /
atyunnatirlokaparābhavāya yeṣāṃ prakāśastimiraṃ hi teṣām // KDarp_2.9 //
aśāntāntastṛṣṇā dhanalavaṇavārivyatikarair gatacchāyaḥ kāyaściravirasarūkṣāśanatayā /
anidrā mando 'gnirnṛpasalilacaurānalabhayāt kadaryāṇāṃ kaṣṭaṃ sphuṭamadhanakaṣṭādapi param // KDarp_2.10 //
śrāvastyāṃ sārthavāho 'bhūd arthanātha ivāparaḥ /
nando nāma nirānandaḥ kīrtanenārthināmapi // KDarp_2.11 //
sa kadaryaḥ sadā sarva- janasyodvegaduḥsahaḥ /
mūrdhaśāyī nidhānānāṃ kālavyāla ivābhavat // KDarp_2.12 //
kṛtvā samastaṃ divasaṃ dhanānāṃ nidhānakumbhīgaṇanāvidhānam /
sa lājapeyāpalamānaśīlam aśnāti rātrāvudaraṃ saśūlam (?) // KDarp_2.13 //
nirvyañjanaṃ nirlavaṇaṃ vinaṣṭam amṛṣṭapākaṃ viniviṣṭakaṣṭam /
adṛṣṭahāsaṃ vyayasaṃnirodhāt tasyābhavadveśma saśokamūkam // KDarp_2.14 //
vicchāyaṃ niḥsukhānandaṃ nirdīpaṃ jalavarjitam /
tasya kaṣṭaṃ kadaryasya paralokamabhūdgṛham // KDarp_2.15 //
sa bhaktasaṃcaye nityam abhaktaḥ saṃtatāmayaiḥ /
suvarṇavānvivarṇo 'bhūt saṃpūrṇaścintayā kṛśaḥ // KDarp_2.16 //
puṇyaprāpyā matirnāma dhanarddhiriva rūpiṇī /
bhāryābhūttadayogyasya tasya daivaviparyayāt // KDarp_2.17 //
sadā pracchādya sā bhartuś cakārātithisatkriyām /
tena vyayavivādeṣu śoṣitā kalahāgninā // KDarp_2.18 //
tasyāṃ tasyābhavatsūnuḥ saguṇaścandanābhidhaḥ /
pitrā lobhāndhakāreṇa nītaḥ padma ivānyatām // KDarp_2.19 //
kadācitsvagṛhadvāri dṛṣṭvā labdhānnamarthinam /
cakāra kalahaṃ nandaḥ patnyā śoṇitapātanam // KDarp_2.20 //
so 'vadatkopadaṣṭauṣṭhaḥ śvasanbhāryāmadhomukhīm /
tatsparsapāpaṃ stanayoḥ kṣālayantīmivāśrubhiḥ // KDarp_2.21 //
mama dāsyati ko bhikṣāṃ tvatpāṇikṣīṇasaṃpadaḥ /
dāridryajananī yasya sthitā tvaṃ durbhagā gṛhe // KDarp_2.22 //
striyo yatra pragalbhante bharturācchādya kartṛtām /
gṛhaṃ bhavatyavaśyaṃ tad- āspadaṃ paramāpadām // KDarp_2.23 //
gṛhamekaṃ gṛhasthasya gṛhāṇāṃ śatamarthinaḥ /
bhāryābharjitavittasya naṣṭā gṛhapatergatiḥ // KDarp_2.24 //
tṛptidaṃ darśanenāpi jantorjīvitajīvitam /
draviṇaṃ yena rakṣanti svakāyaṃ bhakṣayanti te // KDarp_2.25 //
jīvannapyakriyo niḥsvaḥ śavo 'pyarthena sakriyaḥ /
dāridryaṃ maraṇaṃ loke dhanamāyuḥ śarīriṇām // KDarp_2.26 //
etadevārthasāmarthyaṃ pratyakṣeṇopalakṣyate /
yatskandhabandhe jīvadbhiḥ śavaḥ śibikayohyate // KDarp_2.27 //
prayacchasi kimarthibhyas tvamannaṃ kleśasaṃcitam /
dīyate yatkila prāptyai tatprāptaṃ kiṃ na rakṣyate // KDarp_2.28 //
putradārādisaṃbandhaḥ puṃsāṃ dhananibandhanaḥ /
kṣīṇātputrāḥ palāyante dārā gacchanti cānyataḥ // KDarp_2.29 //
paṇḍitāḥ kavayaḥ śūrāḥ kalāvantastapasvinaḥ /
vaidyasyeva savittasya vīkṣante mukhamāturāḥ // KDarp_2.30 //
iti tasya vacaḥ śrutvā kṛpaṇasyārthaniṣkṛpam /
sā tamūce samucitaṃ sattvasyābhijanasya ca // KDarp_2.31 //
santaḥ kurvanti yatnena dharmasyārthe dhanārjanam /
dharmācāravinīnānāṃ draviṇaṃ malasaṃcayaḥ // KDarp_2.32 //
yatkarotyaruciṃ kleśaṃ tṛṣṇaṃ mohaṃ prajāgaram /
na taddhanaṃ kadaryāṇāṃ hṛdayavyādhireva tat // KDarp_2.33 //
vardhate yo dhanavyādhiḥ sukhabhogaviyogakṛt /
tasyāśu śamanaṃ pathaṃ rājavaidyacikitsayā // KDarp_2.34 //
lobhānnābhūdgṛhe yasya kadācitkaścidutsavaḥ /
nṛtyanti paṭahaistasya nidhane dhanabhāginaḥ // KDarp_2.35 //
kaṇācāmatuṣāṅgārān yatnena parirakṣasi /
mūṣakāpahṛtaṃ koṣe ratnarāśiṃ na paśyasi // KDarp_2.36 //
dhanena darpaḥ ko nāma yatkṣaṇena vinaśyati /
rakṣyamāṇaṃ vyayenaiva bhakṣyamāṇamupaplavaiḥ // KDarp_2.37 //
vicāryamāṇastattvena daivādhīnatayā nṛṇām /
na kasyāṃcidavasthāyāṃ dhanalobhaḥ praśasyate // KDarp_2.38 //
kalau kāle khale mitre putre durvyasanānvite /
taskareṣu pravṛddheṣu lubdhe rājñi dhanena kim // KDarp_2.39 //
ṛṇikaiḥ kalahairnityam acchinnaguṇanāgateḥ /
dānadviṣo 'napatyasya mandāgneśca dhanena kim // KDarp_2.40 //
sahasāsāditārthasya rājadrohādipātakaiḥ /
bhayādavyayaśīlasya śalyeneva dhanena kim // KDarp_2.41 //
ghorapratigrahagrāma- grastodagraguṇaujasaḥ /
tadvibhāgānabhijñasya dhūrtāptasya dhanena kim // KDarp_2.42 //
rātrisevāvasannasya śītavātātapasthiteḥ /
prabhudṛṣṭiprahṛṣṭasya kaṣṭārhasya dhanena kim // KDarp_2.43 //
prabhūtalābhalobhena prayuktārthasya sarvataḥ /
bhūrjadṛṣṭena tuṣṭasya naṣṭabuddherdhanena kim // KDarp_2.44 //
malaśīlasya vaṇija- sthūtkṛtasya jugupsayā /
laśunasyāśuceḥ pāka- gandheneva dhanena kim // KDarp_2.45 //
kāṅkṣitenāpyalabdhena bhogārhe navayauvane /
jarājīrṇaśarīrasya bhāreṇeva dhanena kim // KDarp_2.46 //
pravrajyātyaktagehasya janagauravapūjayā /
dhanasaṃghaṭitārthasya bandheneva dhanena kim // KDarp_2.47 //
śiśoraṅkuśaśūnyasya pātitasyāpathe viṭaiḥ /
kṣaṇakṣayopayogena svapneneva dhanena kim // KDarp_2.48 //
bhāryayā svairacāriṇyā grāmasthasya niyoginaḥ /
prasabhaṃ bhujyamānena pāpāptena dhanena kim // KDarp_2.49 //
śiṣyasaṃpāditāśeṣa- bhogavastrādisaṃpadaḥ /
gurordambhena siddhasya saṃcitena dhanena kim // KDarp_2.50 //
rājakoṣaniyuktasya cauryacihnena kevalam /
vyayena śaṅkanīyasya vadheneva dhanena kim // KDarp_2.51 //
ajñātabhāvicaurādi- doṣairnityavināśinā /
hāsyaikahetunā loke gaṇakasya dhanena kim // KDarp_2.52 //
piṭakasyeva pūrṇasya pīḍanīyasya bhūbhujā /
niṣpākaśākabhojyasya grāmīṇasya dhanena kim // KDarp_2.53 //
kalamākrāntaviśvasya maṣīkṛṣṇasya bhoginaḥ /
āsannabandhanasyānte divirasya dhanena kim // KDarp_2.54 //
gṛhiṇīvigrahograsya muhustṛṇa upekṣayā (?) /
kopopavāsaniḥśvāsa- saṃtaptasya dhanena ki // KDarp_2.55 //
malinasya kuvastrasya svalpāśanaparasya ca /
dāridryādhikakaṣṭasya kadaryasya dhanena kim // KDarp_2.56 //
nirdhanāḥ sukhino dṛṣṭāḥ sadhanāścātiduḥkhitāḥ /
sukhaduḥkhodaye jāntor daivādhīne dhanena kim // KDarp_2.57 //
samāneṣu vyatīteṣu svajane śūnyacetasaḥ /
virasāsārasaṃsāra- viraktasya dhanena kim // KDarp_2.58 //
yathāvāptopayuktārtha- niścintasya vipaścitaḥ /
atyalpaparituṣṭasya saṃtuṣṭasya dhanena kim // KDarp_2.59 //
bālastṛṇe ca kanake ca samānadṛṣṭir iṣṭaṃ na vetti viṣayeṣvaviśeṣabuddhiḥ /
vittena koṣaparipoṣasahena tasmin kāle vivekavikalo vada kiṃ karoti // KDarp_2.60 //
prāṇādhikasya suhṛdastaruṇījanasya putrasya vā guṇanidheḥ sahasā viyoge /
śokena śocati yadā vivaśaḥ śarīrī ratnācalairapi tadā vada kiṃ karoti // KDarp_2.61 //
nārthaṃ śṛṇoti na punaḥ sthitimīhate vā sparśaṃ na vetti na rasaṃ na tathādhivāsam /
vṛddhaḥ prayāti pavanena yadā jaḍatvaṃ bhogairdhanena ca tadā vada kiṃ karoti // KDarp_2.62 //
rogārditaḥ spṛśati naiva dṛśāpi bhojyaṃ tīvravyathaḥ spṛhayate maraṇāya jantuḥ /
sarvauṣadheṣu viphaleṣu yadā virauti dhānyairdhanena ca tadā vada kiṃ karoti // KDarp_2.63 //
nidrācchedasakhedabāndhavajanaḥ sodvegavaidyojjhitaḥ pākakvāthakadarthitaḥ parijanaistandrībhayātkṣobhitaḥ /
bhagnasvāsthyamanorathaḥ priyatamāvaṣṭabdhapādadvayaḥ paryante vapuṣaḥ karoti puruṣaḥ kiṃ śalyatulyairdhanaiḥ // KDarp_2.64 //
alaṃkṛtaḥ kāñcanakoṭimūlyair mahārharatnairgajavājivāhaiḥ /
nimeṣamātraṃ labhate na jīvaṃ kālena kāle śikhayā gṛhītaḥ // KDarp_2.65 //
niścetanaḥ kāṣṭhasamānakāyas tyaktaḥ kṣaṇātputrakalatramitraiḥ /
bhubhāśubhaprāktanakarmabhāgī yatnāptaratnairvada kiṃ karoti // KDarp_2.66 //
tasmātprabhūtavibhavodbhavavibhrameṇa bhūtābhibhūta iva mā bhava sābhimānaḥ /
etāḥ śriyaḥ prabalalobhaghanāndhakāra- vidyullatāparicitāḥ sahasaiva yānti // KDarp_2.67 //
naṣṭe lajjitavittanāthavibhave sāmrājyabhoge purā śrūyante nalarāmapāṇḍutanayāḥ kaṣṭaṃ praviṣṭā vanam /
śakraḥ śrīvirahe viveśa nalinīnālāntaralaṃ hriyā kasyāsthā vividhāvadhānavidhinā niḥsaṃnidhāne dhane // KDarp_2.68 //
ityukto 'pyasakṛtpatnyā svalobhānna cacāla saḥ /
svabhāvaḥ sarvabhūtānāṃ sahajaḥ kena vāryate // KDarp_2.69 //
tataḥ sa kāle lobhena bhiṣagbhaiṣajyavarjitaḥ /
koṣe nidhānakumbheṣu līnapṛṣṭo vyapadyata // KDarp_2.70 //
adattabhuktamutsṛjya dhanaṃ sucirarakṣitam /
mūṣakā iva gacchanti kadaryāḥ svakṣaye kṣayam // KDarp_2.71 //
tasya yātasya nirayaṃ nināya nṛpatirdhanam /
paryante rājagāminyo lubdhānāṃ dhanasaṃpadaḥ // KDarp_2.72 //
tatsūnoścandanasyātha śeṣārthenāpi bhūyasā /
babhūva bhūrisaṃbhāra- bhogavyayamahotsavaḥ // KDarp_2.73 //
mā kaścinnāma nandasya mandāgneriha bhāṣatām /
bhogabhaṅgabhayeneti prātastatrābavījjanaḥ // KDarp_2.74 //
dhigdhigdhanaṃ kunidhanaṃ nandasyevātmabādhanam /
dīyatāṃ bhujyatāṃ sarvam ityūcuḥ puravāsinaḥ // KDarp_2.75 //
tataḥ kāle mate bāhya- koṣṭhadvārāntavāsinī /
vṛddhāndhā suṣuve putraṃ caṇḍālī khaṇḍikābhidhā // KDarp_2.76 //
andhaḥ kubjaḥ kṛśaḥ khañjaḥ kuṣṭhī sthūlagalagrahaḥ /
samūha iva duḥkhānāṃ sa tasyāstanayo 'bhavat // KDarp_2.77 //
tadapuṇyaiḥ parikṣīṇe mātuḥ kṣīre sa niścalaḥ /
kṛpayā bāndhavastrībhiḥ śunīkṣīreṇa vardhitaḥ // KDarp_2.78 //
etadeva viruddhānāṃ vaicitryaṃ pūrvakarmāṇām /
kṛcchrāvasannā jīvantiṃ vipadyante yadīśvarāḥ // KDarp_2.79 //
vraṇaiḥ sa pūtikalila- klāmyatkṛmikulairvṛtaḥ /
pakvaṇe kuṇapākāras tasthau klinnatṛṇāstare // KDarp_2.80 //
tasminnapyativātsalyāt putrāsthāṃ jananī sthirām /
babandha vāsanālīnaḥ snehamoho hi duḥsahaḥ // KDarp_2.81 //
sa vardhamānaḥ śanakaiḥ smaśānāṅgāradhūsaraḥ /
pakvaṇograpiśācānām apyudvegakaro 'bhavat // KDarp_2.82 //
yaṣṭīniṣaṇṇagamanaḥ kuṣṭakledajugupsitaḥ /
sa jagāma pathā yena prayayau tena nāparaḥ // KDarp_2.83 //
atrāntare candanasya pituḥ śrāddhadine mahān /
babhūvārthisamūhānna- dāne kalakalasvanaḥ // KDarp_2.84 //
tataḥ karparamādāya sa caṇḍālaśiśuḥ śanaiḥ /
ācāmayācakaḥ kṛcchrād dvārāgrabhuvamāyayau // KDarp_2.85 //
taṃ dṛṣṭvā candanaḥ saudhād viprāṇāṃ mārgadūṣaṇam /
nivāryatāmayaṃ prāptas tūrṇamityavadatkrudhā // KDarp_2.86 //
prabhubhrūbhaṅgabhītena laguḍenāhatastataḥ /
dvārapālena sāvartaḥ sa kapota ivābhavat // KDarp_2.87 //
sa nirbhinnalalāṭāsthi- prakṣaratkṣatajokṣitaḥ /
kṣaṇaṃ saṃmūrcchitaḥ prāpa kleśabhogāya jīvitam // KDarp_2.88 //
adūravartinī śrutvā caṇḍālī tadyathāravam /
upasṛtya śuśocārtā spṛśantī tasya śoṇitam // KDarp_2.89 //
kena niṣkaruṇenedaṃ darśitaṃ bata pauruṣam /
praklinnakāyavikale yenāsminsubhaṭāyitam // KDarp_2.90 //
kāyāpāpamayīṃ duḥkha- daśāṃ dṛṣṭvāsya duḥsahām /
vairāgyāvasare kena krauryamevaṃvidhaṃ kṛtam // KDarp_2.91 //
ārtimevaṃvidhāmasya hṛdayakledinīmimām /
vilokya kuryātkaḥ pāpaṃ pāpaṃ hi padamāpadām // KDarp_2.92 //
yadyanena mahatpāpaṃ na kṛtaṃ pūrvajanmani /
taducyatāṃ sphuratkaṣṭā dṛṣṭā kasyedṛśī daśā // KDarp_2.93 //
ye dṛśyante vipatkleśa- viśeṣaviṣamavyathāḥ /
ta eva guravaḥ pāpa- vāpasya (?)
karaṇe nṛṇām // KDarp_2.94 //
karuṇārheṣu śūrāṇām upakāriṣu vairiṇām /
vañcakānāmapāpeṣu pāpasaṃkhyāṃ karoti kaḥ // KDarp_2.95 //
tāraṃ rodiṣi kiṃ putra sahasvāghātajāṃ rujam /
aśarmakarmanirmāṇaṃ marmacchedi śarīriṇām // KDarp_2.96 //
iti tasyāṃ pralāpinyāṃ prekṣavāpte jane jinaḥ /
anāthabandhuḥ karuṇā- sindhustenāyayau pathā // KDarp_2.97 //
bhavabhramāsaktapariśramāṇāṃ rāgādidoṣairupatāpitānām /
āśvāsanenāmṛtasodareṇa limpanniva dyāṃ dyuticandanena // KDarp_2.98 //
dṛṣṭvā tamāpadgatamugraroga- bhagnaṃ nimagnaṃ vyasane vivignam /
vyalambatārdraḥ karuṇārasena tattāpaśāntyai bhagavāñjinendraḥ // KDarp_2.99 //
tatsaṃnidhānena muhūrtamātraṃ sa nirvyathaḥ svāsthyamivāsasāda /
nihanti pāpaṃ kuśalaṃ prasūte saṃdarśanaṃ sattvahitāśayānām // KDarp_2.100 //
jñātvātha candanaḥ prāptaṃ bhagavantaṃ tathāgatam /
vikasatkusumasmeraṃ pūjāmādāya niryayau // KDarp_2.101 //
bhagavānapi sāścarya- prabhāvādudgataṃ bhuvaḥ /
haimaṃ kamalamāruhya tasthau paryaṅkalīlayā // KDarp_2.102 //
praṇataṃ caraṇālīnaṃ pūjāvyagrakaraṃ puraḥ /
babhāṣe bhagavānprīto bhikṣusaṃsadi candanam // KDarp_2.103 //
kimayaṃ yācamāno 'pi varākastāḍitaḥ krudhā /
kṛtaṃ na kṛpaṇe kasmāt karuṇākomalaṃ manaḥ // KDarp_2.104 //
dayārdrāḥ sarvasattveṣu bhavanti vimalāśayāḥ /
evaṃvidhānāṃ duḥkhānāṃ kāraṇaṃ kaluṣaṃ manaḥ // KDarp_2.105 //
kṛtakrūrāpakāreṣu vidveṣaparuṣeṣvapi /
bhavanti santaḥ kleśoṣma- śoṣiteṣu na karkaśāḥ // KDarp_2.106 //
kliṣṭaḥ kaṣṭaṃ kadaryo 'yaṃ lobhenāparajanmani /
apradānodyatenādya kāyakleśena pīḍitaḥ // KDarp_2.107 //
eṣa nandastava pitā pūrṇārthamalasaṃcayāt /
āvṛtaḥ pāparogeṇa caṇḍālatvamupāgataḥ // KDarp_2.108 //
janmāntare 'pyato 'nyasmin rogayogānmumūrṣaṇā /
suvarṇaṃ dattametena tenāyaṃ sadhano 'bhavat // KDarp_2.109 //
antyakleśadaśāyāṃ yan mumūrṣuḥ saṃprayacchati /
taccābhogyaṃ bhavatyasya lobhādanyeṣu janmasu (?) // KDarp_2.110 //
datta na vittaṃ karuṇānimittaṃ lobhapravṛttaṃ kṛtameva cittam /
yaiḥ saṃcayosāharasaiḥ pranṛttaṃ śocanti te pātakamātmavṛttam // KDarp_2.111 //
ityuktvā bhagavānpuṇyāṃ vidadhe dharmadeśanām /
yayā kleśaprahāṇārham arhattvaṃ prāpa candanaḥ // KDarp_2.112 //
tasmānna darpaḥ puruṣeṇa kāryaḥ pravardhamānena dhanodayena /
adānabhogopahataṃ hi vittaṃ puṃsāṃ paratreha ca durnimittam // KDarp_2.113 //
tṛtīyo vicāraḥ
saṃsāradoṣapraśamaikahetuḥ karoti vidyā yadi darpamoham /
tadandakārāya bhavatyavaśyaṃ sābhre nabhasyaṃśumatoṃśumālā // KDarp_3.1 //
śikṣābhyāsena suvyaktaṃ paṭhantyapi vihaṃgamāḥ /
ka eṣa vidyayā darpaḥ kaṣṭaprāptaikadeśayā // KDarp_3.2 //
sā vidyā yā madaṃ hanti sā śrīryārthiṣu varṣati /
dharmānusāriṇī yā ca sā buddhirabhidhīyate // KDarp_3.3 //
yo vidyāgururāyāti laghutāṃ śīlaviplavāt /
tasmai paṇḍitamūrkhāya viparītātmane namaḥ // KDarp_3.4 //
vidyāṃ prāpya kṛtaṃ yena vidveṣakaluṣaṃ manaḥ /
tenātmā hanta mūrkheṇa snātvā pāṃsūtkarairvṛtaḥ // KDarp_3.5 //
vidyā śrīriva lobhena dveṣeṇāyāti nindyatām /
bhāti namratayaivaiṣā lajjayeva kulāṅganā // KDarp_3.6 //
spṛhaṇīyā satāṃ tāvad vidyā saṃtoṣaśālinī /
yāvanna pārthivāsthāna- paṇyasthāne prasāritā // KDarp_3.7 //
sadguṇāḥ śucayastāvad yāvadvādena śodhakaiḥ /
prakṣālya na parīkṣyante khalairbhūpālasaṃsadi // KDarp_3.8 //
aśmāpyahṛdayo yasya guṇasāraṃ parīkṣate /
ucitaiva suvarṇasya tasyāgnipatane ruciḥ // KDarp_3.9 //
kavibhirnṛpasevāsu citrālaṃkārahāriṇī /
vāṇī veśyeva lobhena paropakaraṇīkṛtā // KDarp_3.10 //
vādibhiḥ kalahodarka- tarkasaṃparkakarkaśā /
vāṇī krakacadhāreva dharmamūle nipātitā // KDarp_3.11 //
sādhutejovadhāyaiva tārkikaiḥ karkaśīkṛtā /
vāṇī vivādibhiḥ krūraiḥ saunikairiva kartarī // KDarp_3.12 //
śīlaṃ naiva bibharti kīrtivimale dhatte na dharme dhiyaṃ mātsaryeṇa manīṣiṇāṃ pratanute pāruṣyadoṣaṃ girā /
tarkoktyā paralokakarma nayati prāyeṇa saṃdigdhatāṃ yastasyāphalaśāstrapāṭanapaṭormūḍhasya kiṃ vidyayā // KDarp_3.13 //
ye saṃsatsu vivādinaḥ parayaśaḥśalyena śūlākulāḥ kurvanti svaguṇastavena guṇināṃ yatnādguṇācchādanam /
teṣāṃ roṣakaṣāyitodaradṛśāṃ dveṣoṣṇaniḥśvāsināṃ dīptā ratnaśikheva kṛṣṇaphaṇināṃ vidyā janodvegabhūḥ // KDarp_3.14 //
śocyatāṃ yātyaśīlena vidveṣeṇāpavitratām /
darpaśāpahatā vidyā naśyatyeva sahāyuṣā // KDarp_3.15 //
tapovane munivarau mānyau munimanīṣiṇām /
purā raibhyabharadvājau suhṛdau cakratuḥ sthitim // KDarp_3.16 //
putrāvabhūtāṃ raibhyasya vidyāvimaladarpaṇau /
spṛhaṇīyau guṇajñānāṃ sarvāvasuparāvasū // KDarp_3.17 //
bharadvājasya putro 'bhūd yavakrītābhidhaḥ sutāḥ /
bhavantavidyāḥ prāyeṇa pitṛpraṇayalālitāḥ // KDarp_3.18 //
sa yuvā raibhyatanayau sarvatra śrutiviśrutau /
paśyannātmani sāsūyaḥ paścāttāpākulo 'bhavat // KDarp_3.19 //
sa gatvā jāhnavītīraṃ nirāhārakṛśaściram /
cacāra niścalatanus tīvraṃ vidyāptaye tapaḥ // KDarp_3.20 //
taṃ tapastāpitātmānaṃ svayametya śatakratuḥ /
uvāca mithyānirbandhaḥ ko 'yaṃ te muniputraka // KDarp_3.21 //
anadhītā gurumukhāt kathaṃ vidyādhigamyate /
anabhyāsena pāṇḍityaṃ nabhaḥkusumaśekharaḥ // KDarp_3.22 //
adhunā vidyayā kiṃ te vidyārhaṃ śaiśavaṃ gatam /
yatphalaṃ kila vidyāyās tasminnavahito bhava // KDarp_3.23 //
śīlaṃ parahitāsaktir anutsekaḥ kṣamā dhṛtiḥ /
alobhaśceti vidyāyāḥ paripākojjvalaṃ phalam // KDarp_3.24 //
vivekarahitā vidyā dveṣaroṣoṣmaśoṣitā /
darpāśaninipātena hatā vallīva niṣphalā // KDarp_3.25 //
etadarthaṃ śrute buddhiṃ karoti dveṣadūṣitaḥ /
yadvivādaiḥ kariṣyāmi mānamlāniṃ manīṣiṇām // KDarp_3.26 //
tyaktvā praśamasaṃtoṣau vidyāyāḥ prathamaṃ phalam /
nānāviparyayapathair gacchantyarthaphalārthinaḥ // KDarp_3.27 //
upakārāya yā puṃsāṃ na parasya na cātmanaḥ /
patrasaṃcayasaṃbhāraiḥ kiṃ tayā bhāravidyayā // KDarp_3.28 //
anyāyaḥ prauḍhavādena nīyate nyāyatāṃ yayā /
nyāyaścānyāyatāṃ lobhāt kiṃ tayā kṣadravidyayā // KDarp_3.29 //
svajihvāstutibhirnityaṃ patnīvodghāṭitāṃśukā /
kriyate yā sabhāmadhye kiṃ tayā dhṛṣṭavidyayā // KDarp_3.30 //
anuṣṭhānena rahitā pāṭhamātreṇa kevalam /
rañjayatyeva yā lokaṃ kiṃ tayā śukavidyayā // KDarp_3.31 //
gopyate yā śrutajñasya mūrkhasyāgre prakāśyate /
na dīyate ca śiṣyebhyaḥ kiṃ tayā śaṭhavidyayā // KDarp_3.32 //
parotkarṣaṃ samācchādya vikrayāya prasāryate /
yā muhurdhanināmagre kiṃ tayā paṇyavidyayā // KDarp_3.33 //
na tīryate yayā ghoraḥ saṃsāramakarākaraḥ /
nityaṃ cittānubandhinyā kiṃ tayā mohavidyayā // KDarp_3.34 //
nityābhyāsaprayāsena jīvitaṃ kṣīyate yayā /
trivargasyoparodhena kiṃ tayā kaṣṭavidyayā // KDarp_3.35 //
na vivekocitāṃ buddhiṃ na vairāgyamayaṃ manaḥ /
saṃpādayati yā puṃsāṃ kiṃ tayā jaḍavidyayā // KDarp_3.36 //
śaucāśaucavivādena tyaktā (?)
śrotriyatā yayā /
mithyābhimānayoginyā kiṃ tayā dambhavidyayā // KDarp_3.37 //
paramātsaryaśalyena vyathā saṃjāyate yayā /
sukhanidrāpahāriṇyā kiṃ tayā śūlavidyayā // KDarp_3.38 //
parasūktāpahāreṇa svasṛbhāṣitavādinā /
utkarṣaḥ khyāpyate yasyāḥ kiṃ tayā cauravidyayā // KDarp_3.39 //
anabhyāsahatotsāhā pareṇa paribhūyate /
yā lajjājananī jāḍyāt kiṃ tayā mandavidyayā // KDarp_3.40 //
lobhaḥ prabhūtavittasya rāgaḥ pravrajitasya ca /
na yayā śāntimāyāti kiṃ tayālīkavidyayā // KDarp_3.41 //
yayā bhūpatimāśritya pareṣāṃ guṇanindakaḥ /
dānamānonnatiṃ hanti kiṃ tayā doṣavidyayā // KDarp_3.42 //
gṛhe dhārādhiruḍhāpi sabhāyāṃ na pravartate /
pratibhābhaṅgasaṅgādyā kiṃ tayā mūkavidyayā // KDarp_3.43 //
caṇḍaṃ piṇḍārthināṃ dveṣa- piśunānāṃ śunāmiva /
yayā saṃjāyate yuddhaṃ kiṃ tayā vadhavidyayā // KDarp_3.44 //
vismṛtā yāvaliptasya kaṇṭhe kṛtagatāgatā /
jīvavṛttiriva kṣīṇā kiṃ tayā mṛtavidyayā // KDarp_3.45 //
rasāyanī jarājīrṇaś cirarogī yayā bhiṣak /
dhātuvādī daridraśca kiṃ tayā hāsyavidyayā // KDarp_3.46 //
yayā mugdhamṛgāḥ kūṭaiḥ pīḍyante tīvramārgaṇaiḥ /
āśāpāśāvalambinyā kiṃ tayā lubdhavidyayā // KDarp_3.47 //
paropatāpaḥ kriyate vaśyādikuhakairyayā /
yantratantrānusāriṇyā kiṃ tayā vyājavidyayā // KDarp_3.48 //
gururgarvātkavirdveṣād yatirbhogaparigrahāt /
nṛpaḥ pāpāddvijaḥ krodhāt sā vidyā vāryate yayā // KDarp_3.49 //
vidyāguṇāste viduṣāṃ ye vivekanibandhanam /
svalpaśilpakalātulyāḥ śeṣā jīvitahetavaḥ // KDarp_3.50 //
vīṇeva śrotrahīnasya lolākṣīva vicakṣuṣaḥ /
vyasoḥ kusumamāleva vidyā stabdhasya niṣphalā // KDarp_3.51 //
dveṣadarpahatā vidyā kāmakrodhahatā matiḥ /
lobhamohahatā vṛttir yeṣāṃ teṣāṃ kimāyuṣā // KDarp_3.52 //
dūre vyākaraṇaṃ kuruṣva viṣamaṃ dhātukṣayakṣobhitaṃ mīmāṃsā virasā na śoṣayati kiṃ tarkairalaṃ karkaśaiḥ /
na kṣībaḥ patati smarabhramakaraiḥ kiṃ navyakāvyāsavais tasmānnityahitāya śāntamanasāṃ vairāgyamārogyadam // KDarp_3.53 //
ityuktaḥ surarājena niścayānna cacāla saḥ /
abhimānagṛhītānāṃ durnivāro hi durgrahaḥ // KDarp_3.54 //
atha vṛddhadvijo bhūtvā sikatāmuṣṭibhiḥ śanaiḥ /
śakraḥ pracakrame kartuṃ gaṅgāyāṃ setubandhanam // KDarp_3.55 //
taṃ dṛṣṭvā niṣphalakleśa- viphalodyoganiścalam /
munisūnuḥ kṛpāviṣṭaḥ papracchābhyetya sasmitaḥ // KDarp_3.56 //
brahmanka eṣa nirbandhas tava vandhyasamudyame /
niṣphalaṃ vipulāyāsaṃ na prājñāḥ karma kurvate // KDarp_3.57 //
asminkuṭilakallola- dolāvikṣobhite 'mbhasi /
hāsyahetuḥ kathaṃ setuḥ sikatāmuṣṭibhirbhavet // KDarp_3.58 //
ityukte muniputreṇa brāhmaṇastamabhāṣata /
aho paropadeśeṣu sarvo bhavati paṇḍitaḥ // KDarp_3.59 //
anadhītāṃ balādvidyāṃ tapasā prāptumicchasi /
yathā tvaṃ niṣphalārambhas tathāhamaparo jaḍaḥ // KDarp_3.60 //
etaddvijavacaḥ śrutvā yathārthaṃ sthagitottaraḥ /
tathāpi dṛḍhasaṃkalpaḥ svakṛtyānna cacāla saḥ // KDarp_3.61 //
athāsya tīvratapasā śakraḥ prādādvaraṃ varam /
sarvavidyānidhiryena sahasaiva babhūva saḥ // KDarp_3.62 //
prāptavidyaḥ sa sotsāhas tūrṇaṃ gatvā svamāśramam /
nijāṃ tapaḥphalāvāpti- kathāṃ pitre nyavedayat // KDarp_3.63 //
taṃ madākrāntamaśrānta- vṛttasaṃskṛtavādinam /
bharadvājaḥ pramode 'pi svedākula ivāvadat // KDarp_3.64 //
putra prāptā tvayā vidyā tapastāpātkimucyate /
kiṃ tvāgāmibhayādetan na yuktaṃ pratibhāti me // KDarp_3.65 //
itaḥ samīpe raibhyasya kopanasya tapovanam /
vidyāmadāndhau tatputrāv- arvāvasuparāvasū // KDarp_3.66 //
tāvaśrāntaśrutonmādau tvaṃ cābhinavapaṇḍitaḥ /
tatsaṃgame dveṣamayaḥ sadā saṃnihitaḥ kaliḥ // KDarp_3.67 //
grīvāstambhabhṛtaḥ paronnatikathāmātre śiraḥśūlinaḥ sodvegabhramaṇapralāpavipulakṣobhābhibhūtasthiteḥ /
antardveṣaviṣapraveśaviṣamakrodhoṣṇaniḥśvāsinaḥ kaṣṭā nūtanapaṇḍitasya vikṛtirbhīmajvarārambhabhūḥ // KDarp_3.68 //
tava tatra prayātasya yuktāyuktavivādinaḥ /
bhaviṣyati muneḥ śāpād avaśyaṃ madanigrahaḥ // KDarp_3.69 //
śuktikārajatajñāna- nīlapītādidarśanaiḥ /
unmādaṃ janayatyeva vidyādarpapiśācikā // KDarp_3.70 //
eṣa vidyopadeśena vināśaḥ prārthitastvayā /
raibhyāśramo na gantavyaḥ kartavyaṃ yadi madvacaḥ // KDarp_3.71 //
ityukto 'pyasakṛtpitrā sa gatvā raibhyaputrayoḥ /
vyadhādvivādanirvedaiḥ sadā vidyāmadakṣitim // KDarp_3.72 //
taṃ darpamattaṃ sākopa- bhīmabhrūbhaṅgadurmukhau /
tāvūcaturmanaḥsakta- vidyāvidveṣaśūlinau // KDarp_3.73 //
kanīyānāvayoryasmād vayasā tvaṃ śrutena ca /
karoṣi vādairākṣepaṃ tasmādāyuḥkṣayo 'stu te // KDarp_3.74 //
ityukto 'pi krudhā tābhyāṃ na darpādvirarāma saḥ /
na prasannaṃ na ca kruddhaṃ gaṇayanti madoddhatāḥ // KDarp_3.75 //
atrāntare bhramadbhṛṅga- mālābhrūbhaṅgavibhramaḥ /
kālaḥ proṣitakāntānāṃ puṣpakālaḥ samāyayau // KDarp_3.76 //
kṣiptapattrāḥ sumanasāṃ rajaḥkaluṣitekṣaṇāḥ /
sadveṣā iva vidvāṃsaś cerurmalayamārutāḥ // KDarp_3.77 //
mādhuryalalitodāra- vāṇīvilasitairmuhuḥ /
kavīnāmiva saṃgharṣaḥ kokilānāmajāyata // KDarp_3.78 //
raibhye prayāte putrābhyāṃ saha snātuṃ sarittaṭam /
bharadvājātmajo 'bhyetya praviveśa tadāśramam // KDarp_3.79 //
tatra puṣpoccayavyagrāṃ dharmapatnīṃ purāvasoḥ /
so 'paśyatsuprabhāṃ nāma rūpadarpāpahāṃ rateḥ // KDarp_3.80 //
uṭajāṅganasaktānāṃ hariṇīnāṃ vilokane /
vilāsadīkṣāṃ kurvāṇāṃ taralāpāṅgamaṅgibhiḥ // KDarp_3.81 //
tāṃ dṛṣṭvā candravadanāṃ madanānandadevatām /
babhūvotkrāntamaryādaḥ sahasaiva muneḥ sutaḥ // KDarp_3.82 //
sa brahmacārī kāmena navena taralīkṛtaḥ /
abhilāṣocitaṃ vaktum anabhijño 'pyuvāca tām // KDarp_3.83 //
unmādanamidaṃ rūpam anurūpaṃ manobhuvaḥ /
samutsiktamivāsaktaṃ karoti mama mānasam // KDarp_3.84 //
vidyāvinayamutsṛjya saṃtyajya guruyantraṇām /
tvayi pravṛttaṃ cittaṃ me prāgjanmapremabandhanam // KDarp_3.85 //
jānāmi yatkṛtasyāsya vipāke karmaṇaḥ phalam /
tathāpyabhimataṃ dhartuṃ na śaknomi karomi kim // KDarp_3.86 //
na śrutena na vittena na vṛttena na karmaṇā /
pravṛttaṃ śakyate roddhuṃ manobhavapathe manaḥ // KDarp_3.87 //
ityuktvā tāṃ bhayodbhrānta- nayanāmāśramonmukhīm /
gantuṃ pravṛttāṃ so 'bhyetya jagrāhāṃśukapallave // KDarp_3.88 //
kadalī kuñjareṇeva tarasā tena nirjane /
kṛṣyamāṇā tamavadat sā niṣedhacalāṅguliḥ // KDarp_3.89 //
mā mā malinaya svacchaṃ śīlaṃ mama tathātmanaḥ /
vidyāyā niravadyāyāḥ kimetaducitaṃ phalam // KDarp_3.90 //
śīlaśuklāṃśukāṃ tyaktvā lajjāṃ nijavadhūmiva /
gṛhṇāsi paranārīṇāṃ pāṇinā paṭapallavam // KDarp_3.91 //
kimetadityanucitaṃ dṛṣṭvā nūnaṃ kamaṇḍaluḥ /
udgrīvaḥ kautukeneva mukhaṃ tava nirīkṣate // KDarp_3.92 //
bibhrato 'ntargatarasāṃ kusumeṣuruciṃ navām /
jaṭāvalkalabhāraste taroriva na śāntaye // KDarp_3.93 //
pāpasaṃkalpamātreṇa trapayādhomukhī tava /
patitā sparśabhītyeva kampalolākṣamālikā // KDarp_3.94 //
āsanābje sarasvatyā japalolaradacchade /
durnayoktirna yukteyaṃ mukhe tava manīṣiṇaḥ // KDarp_3.95 //
iyaṃ tapovanamahī vivekajananī katham /
janayatyabhilāṣaṃ te jananīvājitātmanaḥ // KDarp_3.96 //
durmado (durdamo)
yauvanabharas turaṅga iva hārakaḥ /
sarvathā śithilātmānam avaṭe kṣipati kṣaṇāt // KDarp_3.97 //
dhigdhiyaṃ kiṃ vivekena dūre viśrāmyatu śrutam /
dhāryate yairna saṃsāra- vikāraskhalitaṃ manaḥ // KDarp_3.98 //
kva vidyā viditāśeṣa- kāryākāryavimarśadhīḥ /
mūḍhatā kva ca duṣkarma- mahāpāpakuṭumbinī // KDarp_3.99 //
ityucyamāno 'pi yadā na sa tatyāja durgraham /
śīlāpahārasaṃtrastā sā tadā samacintayat // KDarp_3.100 //
kiṃ karomyajane labdhā vivaśāhaṃ pramādinā /
utsṛṣṭadharmanimayāḥ kiṃ na kurvantyavāritāḥ // KDarp_3.101 //
ayaṃ smarāturastāvad vacasā na nivartate /
vañcyante sāntvavādena kāmakrodhamadoddhatā // KDarp_3.102 //
iti dhyātvā tamavadat sā śanairmṛduvādinī /
gaccha tvaṃ svayameṣyāmi niśi śūnyalatāgṛhe // KDarp_3.103 //
snātvā saputraḥ kāle 'smin nāyāti śvaśuro mama /
jvalajjvalanatulyasya tasyāgre kiṃ kariṣyasi // KDarp_3.104 //
ityuktaḥ sa tayā prāyāt satyaṃ vijñāya tadvacaḥ /
duṣprāpamapi manyante sulabhaṃ kāmamohitāḥ // KDarp_3.105 //
raibhyaṃ tataḥ samāyātam agnyāgārāgrataḥ sthitam /
snuṣā provāca kopāgni- dhūmenevāśruvarṣiṇī // KDarp_3.106 //
bharadvājātmajastāta pāpastava suhṛtsutaḥ /
mamādya vijane śīla- viplave 'bhyarthitāṃ gataḥ // KDarp_3.107 //
sa mayā durgrahagrastaḥ sameṣyāmīti vañcitaḥ /
vimucye nānyathā hastāt tasya svastimatī satī // KDarp_3.108 //
etadākarṇya sahasā prajvalanmanyunā muniḥ /
babhūva durnimittolkā- pātakrūre ivāṃśumān // KDarp_3.109 //
vidyāvatāṃ sphuratyantar- vivekaḥ svasthacetasām /
vikārakāle saṃmohaś citte vidyā ca pustake // KDarp_3.110 //
sa niḥśvasannatha krodha- jvarārambhāruṇekṣaṇaḥ /
abhicārajapeneva kampamānādharo 'bhyadhāt // KDarp_3.111 //
aho bata bharadvājaḥ putrasyādhyayane vyadhāt /
dharmopadeśaṃ yatnena nagnīkartuṃ parāṅganaḥ // KDarp_3.112 //
ityuktvāmarṣasaṃrambhād aparaṃ vaktumakṣamaḥ /
sa praviśyāgnisadanaṃ pratīkāraparo 'bhavat // KDarp_3.113 //
utpāṭya vikaṭāṭopa- kopaḥ prauḍhāgnipiṅgalam /
sa juhāva jaṭāṃ vahnau krūrakrodhasaṭāmiva // KDarp_3.114 //
dvitīyāyāṃ hutāyāṃ ca śūlabhṛdghorarākṣasaḥ /
kṛtyāsakhaḥ samudbhūtaḥ provāca praṇato munim // KDarp_3.115 //
kiṃ karomi mune kasya vināśāyāsmi nirmitaḥ /
trailokyamapi nirdagdhuṃ saṃnaddho 'haṃ tvadājñayā // KDarp_3.116 //
iti bruvāṇaṃ taṃ raibhyaḥ krūrākāramabhāṣata /
bharadvājasutaṃ gaccha kavalīkurvapaṇḍitam // KDarp_3.117 //
iti tena samādiṣṭaḥ sa vrajankampitāvaniḥ /
ardhaśaucaṃ munisutaṃ dṛṣṭvā durātsamādravat // KDarp_3.118 //
tasminnabhidrute vegād dīptaśūle niśācare /
bhayabhagnagatiḥ prāpa śaraṇaṃ na muneḥ sutaḥ // KDarp_3.119 //
palāyamānaḥ saṃprāptaḥ sa javātpiturāśramat /
agnyāgāraṃ viśanruddhaḥ śūdreṇāśaucadūṣitaḥ // KDarp_3.120 //
dāsaspṛṣṭaḥ sa niḥśaucaḥ patitaḥ saṃbhramātkṣitau /
rakṣaḥ śūlahataḥ paścāt sahasā bhasmasādabhūt // KDarp_3.121 //
atrāntare bharadvājaḥ praviśannijamāśramam /
vidhvastacchāyamālokya sodvegaḥ samacintayat // KDarp_3.122 //
mama puṣpaphalādāna- pratyāvṛttasya vahnayaḥ /
sadottiṣṭhanti puratas te 'dya kiṃ niścalā iva // KDarp_3.123 //
iti saṃcintya dṛṣṭvāgre bhasmabhītaṃ sutaṃ muniḥ /
śrutvā ca dāsakathitaṃ vṛttāntaṃ nyapatadbhuvi // KDarp_3.124 //
sa labdhasaṃjñaḥ śanakair avadadbāṣpagadgadam /
raibhyo 'pi vidvānkālena prāpnotu svasutādvadham // KDarp_3.125 //
hā putra rakṣitenāpi kṣaṇakṣayanipātinā /
na jīvāmi sadoṣeṇa kāyeneva tvayā vinā // KDarp_3.126 //
ityuktvā putraśokena citāgnimaviśanmuniḥ /
mahatsvapi navotsekād abhagnaprasarāḥ śucaḥ // KDarp_3.127 //
atha yāte śanaiḥ kāle bṛhadyumnasya bhūpateḥ /
yājakau jagmaturgeham arvāvasuparāvasū // KDarp_3.128 //
pravṛtte vidhivattasya dīrghasattre pṛthuśriyaḥ /
dānamānodayaḥ ko 'pi tayoryājakayorabhūt // KDarp_3.129 //
kadāciddinaparyanta- saṃdhyāyāṃ nijamāśramam /
parāvasuḥ samāgacchan dṛṣṭvā pitaramagrataḥ // KDarp_3.130 //
kṛṣṇājinottarāsaṅgaṃ daṇḍena mṛgaśaṅkayā /
jaghāna śāpavivaśaḥ sa tenābhūdvicetanaḥ // KDarp_3.131 //
janakaṃ hatamālokya brahmahatyābhayākulaḥ /
gatvā yajñabhuvaṃ bhrātre sa tamarthaṃ nyavedayat // KDarp_3.132 //
arvāvasustamavadad bhrātaḥ kiṃ kriyate vidheḥ /
bhavanti yasya saṃkalpād evaṃrūpā viparyayāḥ // KDarp_3.133 //
dharmārthī pāpamāpnoti śīlārthī śīlaviplavam /
vidhau vidhuratāṃ yāte draviṇārthī daridratām // KDarp_3.134 //
brahmahatyāvrataṃ tīvraṃ bhavato 'rthe carāmyaham /
tvamasya kuru bhūbhartuḥ saṃpūrṇāṃ yājanakriyām // KDarp_3.135 //
uktvetyarvāvasurbhrātuḥ pāpaśāntyai dhṛtavrataḥ /
cakāra sarvatīrtheṣu tīvraniṣkṛtipāraṇam // KDarp_3.136 //
taṃ samāptavrataṃ prāptaṃ rājño yajñavasuṃdharām /
dūrātparāvasurjñātvā pitṛghnaḥ samacintayat // KDarp_3.137 //
ayaṃ me dakṣiṇākāle bhāgahartā samāgataḥ /
madabhāgyaiściraṃ tīvra- vratakliṣṭo 'pi jīvati // KDarp_3.138 //
iti saṃcintya so 'bhyetya provāca pṛthivīpatim /
lobhamātsaryayoraṅke patitaḥ pātakecchayā // KDarp_3.139 //
rājanyajñamahīmeṣa kilbiṣī brahmahatyayā /
praviśatyavikalpena madbhrātā vāryatāmitaḥ // KDarp_3.140 //
ityuktastena nṛpatiḥ kṛtaghnena viparyayāt /
tasya praveśamajñānān niṣpāpasya nyavārayat // KDarp_3.141 //
andhā iva na paśyanti yogyāyogyaṃ hitāhitam /
pathā tenaiva gacchanti nīyante yena pārthivāḥ // KDarp_3.142 //
mithyāpavādadānena naiva bhrātre cukopa saḥ /
nikāre kāraṇaṃ daivaṃ manyante hi manīṣiṇaḥ // KDarp_3.143 //
tena tasyānṛśaṃsyena nirvikāratayā tayā /
tuṣṭāḥ kratusamāsīnās tamūcustridivaukasaḥ // KDarp_3.144 //
praśamena tavānena prasannāste vayaṃ mune /
varārho 'pi varācāra gṛhyatāṃ pravaro varaḥ // KDarp_3.145 //
ityuktaḥ sa suraiḥ prītyā tānuvāca kṛtāñjaliḥ /
yadi yuṣmadvarārho 'haṃ dīyatāṃ yanmamepsitam // KDarp_3.146 //
matpitrā yo 'bhicāreṇa bharadvājātmajo hataḥ /
sa jīvatvasmṛtakrūra- nikāraḥ sa ca tatpitā // KDarp_3.147 //
asmatpitā mṛgadhiyā yaḥ parāvasunā hataḥ /
so 'pi vismṛtatatkopaḥ svasthaḥ prāpnotu jīvitam // KDarp_3.148 //
ityarthite vare tena tathetyākhyāyi taiḥ suraiḥ /
yavakrītabharadvāja- raibhyāḥ prāpuḥ svajīvitam // KDarp_3.149 //
ityete munayo 'pi darpaviphale yāte śrute śocyatāṃ krodhāndhyena punaḥ pranaṣṭavimalāloke viveke cyute /
śīle rāgamahoṣmaṇā vigalite dveṣeṇa nāśaṃ gatāḥ kasyānyasya dhanābhimānamalinā vidyā vidhatte guṇam // KDarp_3.150 //
cetaḥ śāntyai dveṣadarpojjhitena yatnaḥ kāryaḥ sarvathā paṇḍitena /
vidyādīpaḥ kāmakopākulākṣṇāṃ darpāndhānāṃ niṣphalāloka eva // KDarp_3.151 //
alobhaḥ paramaṃ vittam ahiṃsā paramaṃ tapaḥ /
amāyā paramā vidyā niravadyā manīṣiṇām // KDarp_3.152 //
śukrasya vidyā dhanadārthahartum āryāprapañcopacitasya śocyā /
kacasya vācaspatijanmano 'pi vyājena vidyā viphalībabhūva // KDarp_3.153 //
spṛśati matiṃ nahi teṣāṃ dveṣaviṣaḥ kalisarpaḥ /*
yadi śamavimalamatīnāṃ svamanasi bhavati na darpaḥ // KDarp_3.154 //*
caturtho vicāraḥ
padmopamānāṃ dinasundarāṇāṃ ko 'yaṃ nṛṇāmasthirarūpadarpaḥ /
rūpeṇa kāntiḥ kṣaṇikaiva yeṣāṃ hāridrarāgeṇa yathāṃśukānām // KDarp_4.1 //
paryantarekhāṅgavibhāgahīna- citropamaṃ bālavapuḥ prakṛtyā /
tadyauvanenaiva vikāsameti caitrotsaveneva śirīṣapuṣpam // KDarp_4.2 //
alomaśaṃ pūrṇaśaśāṅkaśobhaṃ mukhaṃ tu yūnāṃ katiciddināni /
jāte tataḥ śmaśruviśālajāle śevālalīnābjatulāṃ bibharti // KDarp_4.3 //
dhūmena citraṃ tuhinena padmaṃ tamisrapakṣeṇa sudhāṃśubimbam /
śītaṃ nidāghena na bhāti toyaṃ jarāvatāreṇa ca cārurūpam // KDarp_4.4 //
rūpaṃ kṣaṇasvīkṛtaraktamāṃsa- grāsaprasaktākṛtakāmadoṣā /
keśagraheṇaiva jarā janānāṃ veśyeva vittaṃ kavalīkaroti // KDarp_4.5 //
pākakrameṇaiva vicitrakarmā pratikṣaṇaṃ dehabhṛtāmalakṣyaḥ /
karoti kālaḥ pariṇāmaśaktyā rūpaṃ virūpaṃ caturapravāhaḥ // KDarp_4.6 //
na lakṣyate kālagatiḥ savega- cakrabhramabhrāntividhāyinīyam /
hyo yaḥ śiśuḥ sa sphuṭayauvano 'dya prātarjarājīrṇatanuḥ sa eva // KDarp_4.7 //
puṃsāmavasthātritayatribhāge rūpapradaṃ yauvanameva nānyat /
tasminmadonmādagadāṅgabhaṅga- vyaṅgyādidoṣopahate kva rūpam // KDarp_4.8 //
yadā naraḥ śocati duḥkhataptas tyaktāśanaḥ śokavivarṇavaktraḥ /
na snāti nottiṣṭhati naiva śete tadā kva rūpaṃ kva ca yauvanaśrīḥ // KDarp_4.9 //
yadā sthitaḥ preta ivāsthiśeṣaḥ kārāgṛhe dhūsaritordhvakeśaḥ /
prakīrṇayūkāmalakālakāyas tadā kva rūpasya gato 'bhimānaḥ // KDarp_4.10 //
yadā sadāṅgīkṛtadainyaduḥkha- sevāpravāsena vinaṣṭakāyaḥ /
nityapravāsabhramabhagnajānur na rūpalabdhasya tadāsti rupam // KDarp_4.11 //
yadā prahārairdalitākhilāṅgaḥ khaṇḍoṣṭhanāsaḥ sphuṭitākṣidantaḥ /
yuvā piśācatvamivopayāti tadāpi rūpaṃ vigatasvarūpam // KDarp_4.12 //
yadā na dhīmānariṣu pramāthī na vākpaṭuścitramanuṣyatulyaḥ /
tadā surūpādavicāraramyād varaṃ virūpaḥ spṛhaṇīyarūpaḥ // KDarp_4.13 //
yadā daridraḥ paridhānahīnas trapānilīnaḥ kurute 'tiyāñcām /
kapolasaṃjātavalīvikāras tadā surūpo 'pi paraṃ virūpaḥ // KDarp_4.14 //
vidvatsaṃsadi vādibhiḥ kavivarairbhāṣānabhijñaḥ paraṃ mūrkhaḥ śaṃkaravāhanastutipadairyaḥ saṃjñayā hasyate /
vikrītaḥ paradeśapaṇyasadane dhūrtairivānuttaraḥ puṃsaścitramayūracāruvapuṣaḥ kiṃ tasya rūpaśriyā // KDarp_4.15 //
kālaṃ muhūrtāṅgulimaṇḍalena dinatriyāmāñjalinā pibantam /
rūpaṃ vilokyaiva vapuśca keṣāṃ bhaṅgena nāṅgānyalasībhavanti // KDarp_4.16 //
rūpaṃ vayaḥ śauryamanaṅgabhogaṃ prajñāprabhāvaṃ vibhavaṃ vapuśca /
aśnāti kālabhramaraḥ samantāt puṃsāṃ ni kiṃjalkamivāmbujānām // KDarp_4.17 //
kadācitsaha gandharvaiḥ sabhāsthāne śacīpatim /
nṛttenāpsarasaḥ sarvā gītena ca siṣevire // KDarp_4.18 //
tāsāṃ madhye babhau kāntā vṛttīnāmiva kaiśikī /
urvaśī svamukhe maitrīṃ vadantīvendupadmayoḥ // KDarp_4.19 //
śakrasevāgatāstatra tāṃ dṛṣṭvendumukhīṃ surāḥ /
menire dhanyamātmānaṃ śṛṅgārasyāṅgatāṃ gatam // KDarp_4.20 //
nṛtyantī sā babhau hāra- madhyaratneṣu bimbitā /
yugapatpraviśantīva hṛdayāni divaukasām // KDarp_4.21 //
līnā devavimāneṣu haṃsāstadgatinirjitāḥ /
tatkaṭākṣajitaścakre nidrāṃ candre mṛgaḥ kṣaṇam // KDarp_4.22 //
tasyāḥ serṣyāpsaronetra- māleva patitā babhau /
stanayoḥ śekharasrastā nīlotpaladalāvalī // KDarp_4.23 //
utsāhoddhatavibhramabhramarakavyāvṛttahārāntara- truṭyatsūtravimuktamauktikabharaḥ saktaḥ stanotsaṅgayoḥ /
vaktrenducyutasaṃtatāmṛtakaṇākāraścakāra kṣaṇaṃ tasyā nṛttarasaśramoditaghanasvedāmbubimbaśriyam // KDarp_4.24 //
tasyā nṛttavilokane pulakitaṃ dṛṣṭvā ratirmanmathaṃ niḥśvāsāñcitacārurūpa(?)
rajasā cakre purastātpaṭam /
udvīkṣyākṣiparamparāmapi harestatrāvasannā śacī kopāndolitakelipadmamadhupairmadhye 'ndhakāraṃ vyadhāt // KDarp_4.25 //
vighnaṃ na cakrurnanu nṛttalīlāsaṃdarśane puṇyavatāṃ narāṇām /*
tatrorvaśīrūpavaśīkṛtānāṃ nimeṣaśūnyāni vilocanāni // KDarp_4.26 //*
devayoraśvinostatra rūpamādhuryadhuryayoḥ /
mithaḥ kathā samabhavat tadguṇākṛṣṭacittayoḥ // KDarp_4.27 //
eko 'bravīdaho rūpam asyāstaralacakṣuṣaḥ /
nimīlanniyamā yena munayo 'pyākulīkṛtāḥ // KDarp_4.28 //
asyāṃ saṃsadi kasyāsye patantyetāḥ sujanmanaḥ /
smarasaṃbhogasaṃvāda- lajjākuṭilitā dṛśaḥ // KDarp_4.29 //
vṛttasaṃgamayoreva parasparavilokane /
nyāsaṃ śṛṅgārasarvasvam anaṅgenārpitaṃ rahaḥ // KDarp_4.30 //
raṇotsṛṣṭatanoḥ kaṇṭhe sotkaṇṭhā bhujabandhanam /
kasyeyaṃ taralāpāṅgā raṅgottīrṇā kariṣyati // KDarp_4.31 //
iti bruvāṇamaparaḥ sasmitastamabhāṣata /
aho nu vismṛtaḥ kiṃ te bhūtalenduḥ purūravāḥ // KDarp_4.32 //
vikramābharaṇaṃ dikṣu lāvaṇyatilakaṃ bhuvaḥ /
urvaśībhogasubhagaṃ yasyaitadgīyate yaśaḥ // KDarp_4.33 //
tena rūpaguṇotsāhair urvaśīyaṃ vaśīkṛtā /
puraḥ sthitāpi śakrasya manasā tatra tiṣṭhati // KDarp_4.34 //
rūpasāmyena śītāṃśu- vaṃśe jātaḥ sa lajjate /
na karoti rateragre tatkathāṃ matsarī smaraḥ // KDarp_4.35 //
na jāne bata hevākaḥ ko 'yaṃ kusumadhanvanaḥ /
naivārpayati yatpāṇau tasyaiva śarapañcakam // KDarp_4.36 //
bhuvaḥ samastāmbudhimekhalāyā voḍhāramājānuvilambibāhum /
līlāguruṃ taṃ hṛdaye vahantī tanvī kathaṃ nṛtyati naiva vidmaḥ // KDarp_4.37 //
draṣṭavyaḥ sa nṛpastāvad aprastāve 'pi yatnataḥ /
ko vetti tadvidhaṃ ratnaṃ puṇyairāste kiyacciram // KDarp_4.38 //
iyuktvā tau kṛtakṣoṇī- patidarśananiścayau /
nṛtte nivṛtte jambhāriṃ praṇamya yayaturbhuvam // KDarp_4.39 //
rājadhānīṃ samāsādya tau purūravasaḥ kṣaṇāt /
avāritau viviśatur vetribhiḥ suragauravāt // KDarp_4.40 //
tau taṃ dadṛśatuḥ snāna- vihitābhyaṅgasaṃgamam /
pīyūṣanavanītena lagnasnehamivoḍupam // KDarp_4.41 //
snātottāritakeyūra- mahārhamaṇikaṃkaṇam /
lāvaṇyābharaṇaṃ tasya virarājorjitaṃ vapuḥ // KDarp_4.42 //
śūnyaśravaṇapāśasya tasya kaṇṭhaḥ samāyayau /
nirbhūṣaṇaniveśo 'pi viśeṣaramaṇīytām // KDarp_4.43 //
vicārya tasyā maryādaṃ saundaryodāryamaśvinau /
praśaśaṃsaturāścarya- nirmāṇātiśayaṃ vidheḥ // KDarp_4.44 //
sa tau kṛtāñjaliḥ prītyā kṛtāsanaparigrahau /
papraccha svacchahṛdayastv arāgamanakāraṇam // KDarp_4.45 //
tāvūcatuḥ kṣitipate mahīkusumadhanvanaḥ /
trailokyābharaṇaṃ rūpaṃ tavāvāṃ draṣṭumāgatau // KDarp_4.46 //
nisargeṇa jagatsarga- nirargalaguṇādarāt /
kautukālokasāreva dṛṣṭvā sṛṣṭiḥ prajāpateḥ // KDarp_4.47 //
vilokitastvaṃ vasudhā- sudhāṃśuḥ pūrṇamaṇḍalaḥ /
rūpapīyūṣapānena prāptā prītiḥ kimucyate // KDarp_4.48 //
ityuktaḥ praṇayāttābhyāṃ kiṃcitkusumitasmitaḥ /*
tāvūce nṛpatirmānyamānenābhyadhikāraḥ // KDarp_4.49 //*
bhavatsaṃdarśanenāham asmyanugrahabhājanam /
draṣṭavyā draṣṭumāyānti puṇyapuṇyena kevalam // KDarp_4.50 //
tīrthāptiḥ sādhusaṃparkaḥ pūjyapūjāmahotsavaḥ /
asminvirasaniḥsāre saṃsāre sārasaṃgrahaḥ // KDarp_4.51 //
snānābhyaktena na mayā yuvayorucitaḥ kṛtaḥ /
puṇyasāphalyaniḥśalya- kalyāṇāyārcanādaraḥ // KDarp_4.52 //
agnyāgārāntare tāvan muhūrtaṃ kriyatāṃ sthitiḥ /
kṛtasnānaḥ sameṣyāmi pūjāpraṇayapātratām // KDarp_4.53 //
iyuktau tena yayatus tau hutāśanamandiram /
snātaṃ vibhūṣitaṃ bhūpaṃ drakṣyāva iti kautukāt // KDarp_4.54 //
atha rājā kṛtasnānaḥ sarvābharaṇabhūṣitaḥ /
purohitena sahitas tatsamīpamupāyayau // KDarp_4.55 //
tau dṛṣṭvā pṛthivīpālaṃ tārahāraṃ kirīṭinam /
kṣaṇaṃ naivocatuḥ kiṃcid viṣaṇṇau vinatānanau // KDarp_4.56 //
kṛtārcane narapatau tau papraccha purohitaḥ /
akasmādyuvayoḥ kasmād aprasāda ivekṣyate // KDarp_4.57 //
vinayātikramo 'smākaṃ yātaḥ kacinna hetutām /
pṛṣṭau purohiteneti tau śanaistamabhāṣatām // KDarp_4.58 //
āvayornāprasannatvaṃ na yuṣmākamatikramaḥ /
kiṃ tu kālagalatsarva- bhāvālokanavismayaḥ // KDarp_4.59 //
adhunaiva narendro 'yaṃ dṛṣṭo 'bhyaṅge 'pi yādṛśaḥ /
kṣaṇapākena kālasya dṛśyate naiva tādṛśaḥ // KDarp_4.60 //
dinendhanavane nityaṃ dahyamāne 'rkavahninā /
nīyate kāladhūmena rūpacitramacitratām // KDarp_4.61 //
niścitya sarvabhāvānāṃ nityametāmanityatām /
rūpe 'bhimānaṃ kaḥ kuryāt svapnacitrapaṭopame // KDarp_4.62 //
jarājīrṇāni rūpāṇi rogārtāni vapūṃṣi ca /
āyūṃṣi kālalīḍhāni dṛṣṭvā kasya bhavenmadaḥ // KDarp_4.63 //
yo 'yaṃ vikokyate lokaḥ sphārākāravikāravān /
ucchūnatāmupagatās ta ete śukrabindavaḥ // KDarp_4.64 //
aho kālasya sūkṣmo 'yaṃ ko 'pyalakṣyakramaḥ kramaḥ /
yatpākapariṇāmena sarvaṃ yātyanyarūpatām // KDarp_4.65 //
rājñaḥ snānakṣaṇe yābhūl lāvaṇyalaharī tanoḥ /
pītā kṣaṇena sā tena pravṛttānyakṣaṇocitā // KDarp_4.66 //
saṃpūrṇasyāyuṣo mātrā rūpasya vibhavasya ca /
horāyātrāmbudhāreva galatyevāniśaṃ nṛṇām // KDarp_4.67 //
kalākāṣṭhāmuhurtānāṃ kālasya vrajatāṃ javāt /
na lakṣyate vibhāgena dīpasyevārciṣāṃ gatiḥ // KDarp_4.68 //
bālaḥ prabhāte madhyāhne taruṇaḥ sthaviro 'stagaḥ /
dine dine dineśo 'pi kriyate kālalīlayā // KDarp_4.69 //
śuṣyantyambudhayastaraṅgagahanairāliṅgitāśāṅganā gacchantyudgatatuṅgaśṛṅgamukuṭodagrā girīndrāḥ kṣayam /
bhraśyatyeva vasuṃdharāpi sahitā digdantibhiryadvaśāt sarvāśī satataṃ pradhāvati mahākālaḥ sa ko 'pyākulaḥ // KDarp_4.70 //
ityuktvā nṛpamāmantrya divaṃ jagmaturaśvinau /
nṛpaśca tadvacaścintā- śāntarūpamado 'bhavat // KDarp_4.71 //
tasmānna kāryaḥ sudhiyā vicārya sāścaryasaundaryavilāsadarpaḥ /
saṃsāramohaprasare ghane 'smin vidyullatāvisphuritaṃ hi rūpam // KDarp_4.72 //
prātarbālataro 'tha kudmalatayā kāntākucābhaḥ śanair helāhāsavikāsasundararuciḥ saṃpūrṇakoṣastataḥ /
paścānmlānavapurvilolaśithilaḥ padmaḥ prakīrṇe 'nilais tasminneva dine sa paṅkakalilaklinnastaṭe śuṣyati // KDarp_4.73 //
vairūpyaṃ sahajaṃ jarāhṛtaruciryāto yayātiḥ purā kāntyā tarjitakāmakīrtirabhavaddurdarśamūrtirnalaḥ /
saudāsasya manoharaṃ vapurabhūtsaṃtrāsanaṃ dehināṃ rūpe kasya bhaviṣyati pratidinamlāyinyanitye dhṛtiḥ // KDarp_4.74 //
tasmādasthirarūpaṃ vicārya rūpaṃ bhavasvarūpaṃ ca /*
anurūpamadanaśamanaṃ sthirapadasaṃprāptaye sudhiyām // KDarp_4.75 //*
pañcamo vicāraḥ
ahaṃ śūraḥ krūrapratibhaṭaghaṭāpāṭanapaṭus tarasvī senāyāṃ hayagajaghaṭānāmadhipatiḥ /
iti prauḍhaḥ puṃsāṃ nijabhujabalākrāntajagatāṃ bhavatyantardarpaḥ paribhavapadaṃ kālagalitaḥ // KDarp_5.1 //
śauryeṇa darpaḥ puruṣasya ko 'yaṃ dṛṣṭastiraścāmapi śūrabhāvaḥ /
aucityahīnaṃ vinayavyapetaṃ dayādaridraṃ na vadanti śauryam // KDarp_5.2 //
bālasya śauryaṃ kusumopamasya mātuḥ prahāre praṇayasmiteṣu /
vṛddhasya śauryaṃ śithilāṅgasaṃdheḥ svaślāghayā pūrvakathāpatheṣu // KDarp_5.3 //
vayastribhāge taruṇasya śauryaṃ yadeva darpaprabhavābhibhūtam /
taccittavṛttervividhasvabhāvāt paryāyaśo yātyativaiparītyam // KDarp_5.4 // ........... ........... /
cittasya jātyānilacañcalasya nānāguṇatvātkriyate kimasya // KDarp_5.5 //
hyo yena bhagnāḥ purato 'risenā bhītaḥ sa evādya bhavatyadhīraḥ /
vṛtreṇa śakraḥ samare nigīrṇaḥ phenena śakraḥ sa jaghāna vṛtram // KDarp_5.6 // ........ ........ /
ekaṃ samāliṅgati darpalolā kṣībeva veśyā nahi rājalakṣmīḥ // KDarp_5.7 //
yaḥ kārtavīryasya ca doḥsahasraṃ viccheda vīro nahi yudhi jāmadagnyaḥ /*
sa sāyake rāmakarādhirūḍhe brāhmaṇyadainyapraṇayī babhūva // KDarp_5.8 //*
rāmo 'pi sāhāyakalābhalobhāccakre kapeḥ saṃśrayadainyasevām /*
śūrapratāpaḥ śiśirartuneva kālena līḍhastanutāmupaiti // KDarp_5.9 //*
vālī prasahya plavagaḥ kareṇa sollāsakailāsasahaṃ daśāsyam /
nikṣipya kakṣāñcalasaṃdhibandhe saptābdhisaṃdhyāvidhimanvatiṣṭhat // KDarp_5.10 //
yuddhoddhatā bhūpatayaḥ prasiddhā baddhā jarāsaṃdhanṛpeṇa pūrvam /
sabhīmasenena bhujāyudhena dvidhā kṛtaḥ saṃdhividāraṇena // KDarp_5.11 //
bhīmo 'pi karṇena vikīrṇadhairyaḥ pramūḍhaśaktiḥ kṛpayā vimuktaḥ /
karṇe 'rjunasyātatakārmukasya kṣaṇātkṣaṇaṃ yācakatāṃ prayātaḥ // KDarp_5.12 //
tyaktvārjunaḥ kṛṣṇakalatravargaṃ jagāma gopālabalābhibhūtaḥ /
na jñāyate daivapathānuyātā śauryasya vṛttiḥ karikarṇalolā // KDarp_5.13 //
bhīruḥ śūratvamāyāti śūro 'pyāyāti bhīrutām /
na kvaciccapalasyāsya śauryasya niyatā sthitiḥ // KDarp_5.14 //
bāṇastryakṣeṇa kaṃsāri- cakradhārāpathātithiḥ /
ājanmabhaktipraṇayī rakṣaṇārho na rakṣitaḥ // KDarp_5.15 //
vegāpte kālayavane mucukundamaśiśriyat /
śauriḥ śayanaparyaṅka- talasaṃkucitākṛtiḥ // KDarp_5.16 //
śiśupālasya śirasi cchinne cakreṇa cakriṇā /
dṛṣṭiḥ kṛtā na cāpeṣu nṛpaistatpakṣipātibhiḥ // KDarp_5.17 //
bhīmaniṣpīyamāṇasṛg dṛṣṭo duryodhanānujaḥ /
aśastrābhireva strībhir droṇakarṇakṛpādibhiḥ // KDarp_5.18 //
sphārājagarasaṃruddha- bhujadvandvo vṛkodaraḥ /
jananīkaruṇākranda- ninādamukharo 'bhavat // KDarp_5.19 //
mahatāmapi pūrveṣām evaṃrūpā madakṣitiḥ /
sāmānyavikramoddāma- ślāghā kenābhinandyate // KDarp_5.20 //
aśakte raudratātaikṣṇyaṃ tīvrapāpeṣu dhīratā /
chadmadhīrvāci pāruṣyaṃ nīcānāṃ śauryamīdṛśam // KDarp_5.21 //
niṣkāraṇanṛśaṃsasya śauryaṃ hiṃsratvamucyate /
yaḥ sarpa iva saṃnaddhaḥ prāṇabhādhāya dehinām // KDarp_5.22 //
etadeva paraṃ śauryaṃ yatparaprāṇarakṣaṇam /
nahi prāṇaharaḥ śūraḥ śūraḥ prāṇaprado 'rthinām // KDarp_5.23 //
na kaścidbuddhihīnasya śauryeṇa kriyate guṇaḥ /
parjanyagarjitāmarṣī śvabhre patati kesarī // KDarp_5.24 //
kiṃ śauryeṇa sarāgasya madakṣībasya dantinaḥ /
bandhakīlābhalobhena yaḥ kṣipatyavaṭe tanum // KDarp_5.25 //
śauryaṃ vikrītakāyasya sevakasya kimadbhutam /
meṣasyeva vadho yasya sūnābaddhasya niścitaḥ // KDarp_5.26 //
na darpavikṛtaṃ śauryaṃ na māyāmalinaṃ manaḥ /
na dveṣoṣṇaṃ śrutaṃ yeṣāṃ gaṇyante tadguṇā budhaiḥ // KDarp_5.27 //
kulaṃ kutanayeneva lobheneva guṇodayaḥ /
aiśvaryaṃ durnayeneva śauryaṃ darpeṇa naśyati // KDarp_5.28 //
prabhāvabhavanastambha iva dambhodbhavo 'bhavat /
saptābdhiparikhālekha- mekhalāyāḥ prabhurbhuvaḥ // KDarp_5.29 //
tasya niḥśeṣitārāteḥ sadā yuddhamanorathaḥ /
aprāptapratimallasya yayau hṛdayaśalyatām // KDarp_5.30 //
sa surāsurayuddhāpta- darpadarpitamānasaḥ /
kaḥ ko 'sti śūraḥ saṃrambhād ityapṛcchatsadājanam // KDarp_5.31 //
darpakaṇḍūladordaṇḍaṃ pṛcchantaṃ rabhasena tam /
sarvāvamānasaṃnaddhaṃ jagādābhyetya nāradaḥ // KDarp_5.32 //
nāsti tvatsadṛśaḥ śūras trailokye satyamucyate /
kiṃ tu jāne raṇārhau te naranārāyaṇāvṛṣī // KDarp_5.33 //
badaryāśramasaṃsaktau tīvre tapasi niṣṭhitau /
yuddhecchau tau yadi syātāṃ tatpūrṇaste manorathaḥ // KDarp_5.34 //
nāradenetyabhihite sa badaryāśramaṃ yayau /
vilokayannijabhujau pratyāsannaraṇotsavau // KDarp_5.35 //
dṛṣṭvā tejonidhī tatra naranārāyaṇau nṛpaḥ /
manorathapathābhyastaṃ yayāce yuddhamuddhataḥ // KDarp_5.36 //
taṃ yuddhakāmukaṃ tiryag- dṛśā gambhīradhīrayā /
vilokyovāca sāvajña- smitadigdhādharaṃ naraḥ // KDarp_5.37 //
mahīpate nivartasva na vayaṃ yuddhakovidāḥ /
yuktastaireva saṅgrāmas tava ye bhūmyanantarāḥ // KDarp_5.38 //
ityukto 'pi yadā rājā na cacāla raṇādarāt /
tadā taṃ dṛptamaiṣīka- niśitāstrairapūrayat // KDarp_5.39 //
pradīptajvalanākāraiḥ śarairākīrṇavigrahaḥ /
vinaṣṭavigraharucir nṛpastatyāja dhīratām // KDarp_5.40 //
akāṇḍakhaṇḍitoccaṇḍa- darpajvarabharo nṛpaḥ /
kṛpaṇaḥ prāṇarakṣāyai tameva śaraṇaṃ yayau // KDarp_5.41 //
vāritāstrastatastena bhagnamānamanorathaḥ /
lajjāvikuṇṭhakaṇṭhaḥ svāṃ rājadhānīṃ yayau nṛpaḥ // KDarp_5.42 //
iti mānasya mahatām api ghorāśanirmadaḥ /
lohasya svamaleneva kṣayo darpeṇa tejasaḥ // KDarp_5.43 //
tasmātsadā mānadhanena puṃsā darpaḥ prayatnena nivāraṇīyaḥ /
darpogravaktrasya suhṛjjano 'pi sarvātmanā tivranipātasajjaḥ // KDarp_5.44 //
adarpaśauryaspṛhaṇīyasattvā goviprarakṣākṣapitasvadehāḥ /
prayānti vīrāḥ sukṛtāmṛtādrair yaśaḥśarīrairajarāmaratvam // KDarp_5.45 //
ṣaṣṭho vicāraḥ
jagatyeko bhadradvirada iva dānārdrasaraṇir yaśasvī niḥsvānāmahamabhimatāśāphalataruḥ /
iti tyāgodagraṃ vahati kila darpaṃ manasi yas tadudbhūtaṃ sarvaṃ sukṛtamapahāya vrajati saḥ // KDarp_6.1 //
svargādisaṃbhogaphalābhilāṣāt pātrāya pūjāṃ pratipadyate yaḥ /
dharmārthapaṇyakrayavikrayo 'sau kastena dānaprabhavo 'bhimānaḥ // KDarp_6.2 //
yadvidyādiguṇotkarṣa- viśeṣaparitoṣitaiḥ /
dīyate prītidhanayoḥ sa paṇyakrayavikrayaḥ // KDarp_6.3 //
lokaprasiddhisiddhyai yaḥ prayacchati guṇastavaiḥ /
karoti vittayaśasoḥ sa tadā krayavikrayam // KDarp_6.4 //
avamānahataṃ yacca dattamaśraddhayā dhanam /
ūṣare niṣphalaṃ bījaṃ kṣiptamakṣiptameva tat // KDarp_6.5 //
tyāgino 'nyasya saṃgharṣe kīrtyutkarṣajigīṣayā /
dattaṃ kāraṇabhūtasya tasyaivānte phalapradam // KDarp_6.6 //
parārtiśamanaṃ vittam ajñātamanudīritam /
aphalākāṅkṣayā yuktaṃ prayātyalpamanalpatām // KDarp_6.7 //
kurukṣetrādideśeṣu kāleṣvarkagrahādiṣu /
ātmopakāramātreṇa pātre dānena kiṃ madaḥ // KDarp_6.8 //
deśakālakriyāpātrāṇy avicāryaiva kevalam /
pareṣāmārtiśamanaṃ dayārdraṃ dānamucyate // KDarp_6.9 //
rakṣāyai saṃpadāṃ putra- kalatrasukhasiddhaye /
dīyate yatprayatnena lobhadānena tena kim // KDarp_6.10 //
vāde khalaiḥ khalīkṛtya vedhadrutaparīkṣayā /
dīyate yaccirakliṣṭaṃ kaṣṭadānena tena kim // KDarp_6.11 //
tyaktvāśāgatasatpātraṃ pūrṇāyābhyarthya dīyate /
yattaducchvāsasaṃtaptaṃ dagdhadānena tena kim // KDarp_6.12 //
anyadābhāṣitaṃ pūrvaṃ dattamanyattato 'lpakam /
yatsadoṣamayogyaṃ vā kūṭadānena tena kim // KDarp_6.13 //
cirasevānurodhena lobhakṛcchrādanicchayā /
aprasādena yaddattaṃ balādānena tena kim // KDarp_6.14 //
yatpuṣpadhūpatilaka- pratipattipradarśitam /
dattamatyalpaniḥsāraṃ dambhadānena tena kim // KDarp_6.15 //
prabhūtabhārasaṃbhāraṃ rājacaurādiviplave /
dattvā yadduṣṭamudghuṣṭaṃ śalyadānena tena kim // KDarp_6.16 //
anāsvādyamavikreyam anādeyamanīpsitam /
dattaṃ nirupakāraṃ yad vandhyadānena tena kim // KDarp_6.17 //
ṛṇavaccirasaṃśodhyaṃ vacasā pratipāditam /
yannityayācanadveṣaṃ yācyadānena tena kim // KDarp_6.18 //
ekasmai pūrṇamanyasmai kṛśaṃ tulyaguṇodaye /
bhedādyadarpitaṃ rāga- dveṣadānena tena kim // KDarp_6.19 //
ṛṇadaiḥ svajanaiḥ putrair labdhakṣāmapratigrahaḥ /
nityamāyāsyate yena kalidānena tena kim // KDarp_6.20 //
na parasyārtiśanamaṃ nātmanaḥ puṇyakāraṇam /
dattālpamūlyenāptaṃ yat svalpadānena tena kim // KDarp_6.21 //
durgraheṣu viruddheṣu daśāpāke 'tidāruṇe /
dīyate doṣaśāntyai yad bhayadānena tena kim // KDarp_6.22 //
mumūrṣastyaktasarvāśaḥ śayanastho dadāti yat /
mūrcchāsthānena manasā mohadānena tena kim // KDarp_6.23 //
dattaṃ priyaviyogogra- śokaśalyārtacetasā /
yatpaścāttāpajananaṃ bāṣpadānena tena kim // KDarp_6.24 //
purohitāya gurave śāntisvastividhāyine /
dīyate yatprasaṅgena bhṛtidānena tena kim // KDarp_6.25 //
yatsaṃtyaktaphalaspṛhaṃ yaducitaṃ sarvasvabhūtaṃ ca yan nānyāyena yadarjitaṃ paradhanasparśena śaptaṃ na yat /
dattvā duḥkhaśataṃ na yatsvavacasā paścānna yadgaṇyate taddānaṃ dhanabījavāpanipuṇaḥ śeṣaḥ prakāraḥ kṛṣeḥ // KDarp_6.26 //
prāptuṃ svargavarāṅganāstanataṭasparśātiriktaṃ sukhaṃ datto merurapi prayāti tṛṇatāmātmopakārecchayā /
āpannārtivilokane karuṇayā śraddhāsudhāpūritaṃ sattvotsāhasamanvitaṃ tṛṇamapi trailokyadānādhikam // KDarp_6.27 //
yudhiṣṭhirasya bhūbhartuḥ purā kanakavarṣiṇaḥ /
aśvamedhe vidhānena vartamāne mahākratau // KDarp_6.28 //
sajjāsu rājabhojyāsu vividhāsvannapāliṣu /
aniśaṃ ratnapātreṣu bhuñjāneṣu dvijanmasu // KDarp_6.29 //
vipreṣu pūryamāṇeṣu maṇikāñcanaśāsanaiḥ /
ucchiṣṭabhūmiṃ nakulaḥ svabilātsamupāyayau // KDarp_6.30 //
dīptakāñcanavarṇena pārśvenaikena śobhitaḥ /
apareṇāsuvarṇena vitīrṇajanakautukaḥ // KDarp_6.31 //
so 'bhyetya tūrṇamucchiṣṭa hemapātracyute 'mbhasi /
luloṭha śapharotphāla- parivartavivartanaiḥ // KDarp_6.32 //
suvarṇapārśvaṃ nakulaṃ dṛṣṭvā sarve kutūhalāt /
majjantamucchiṣṭajale kṣitipāya nyavedayan // KDarp_6.33 //
prāptena bhūbhujā dṛṣṭvā dṛṣṭyā pṛṣṭa iveṣṭayā /
so 'vadadvismayabhuvā suspaṣṭākṣarayā girā // KDarp_6.34 //
rājannasyātidānasya na paśyāmyucitaṃ phalam /
asmātprabhūtasaṃbhārāt saktupātraṃ varaṃ param // KDarp_6.35 //
pravṛtte 'sminmahādāne mahataste mahīpate /
vitte vṛtte ca citte ca śuddhiṃ ko vetti tattvataḥ // KDarp_6.36 //
saṃbhāro 'yaṃ bhuvanabhavanavyāptiparyāptabhogaḥ sarvāśāsu pratatajanatāpūraṇe 'tyantatucchaḥ /
āpannārtipraśamanavidhau sattvaśuddhipradāne saṃnaddhānāmapi tṛṇakaṇaḥ kāñcanādritvameti // KDarp_6.37 //
śrūyatām yanmayā dṛṣṭaṃ bhūpate svayamadbhutam /
udetyudīrite yasmin kāye romāñcakañcukaḥ // KDarp_6.38 //
śiloñchavṛttinā pūrvaṃ vipreṇa kṣetracāriṇā /
upavāsakṛśenāptaṃ yavastokaṃ kalatriṇā // KDarp_6.39 //
saktupātre tataḥ siddhe kṛtadevapitṛkriyaḥ /
jāyāputravibhāgena svaṃ bhāgaṃ bhoktumudyayau // KDarp_6.40 //
sa prāṇāhutitoyārthī dadarśātithimāgatam /
kṣutkṣāmakukṣiṃ saṃkṣipta- sarvāṅgaśithilākṛtim // KDarp_6.41 //
tasmai vihitasatkāraḥ saprasādena cetasā /
śraddhāsudhāvasiktaṃ tat sa dadau nijabhojanam // KDarp_6.42 //
nigīrṇo 'tithinā tasminn akṣīṇakṣudvikāriṇā /
tadbhāryāpyādaravatī tasmai svamaśanaṃ dadau // KDarp_6.43 //
tenāpyatṛptimālokya tatsūnuḥ śraddhayātithim /
svabhojanena vidadhe saṃpūrṇāśananirvṛttam // KDarp_6.44 //
gate bhuktvātithau tasminn upavāsakṛśo dvijaḥ /
sattvotsāhayutastasthau klānto 'pi niśi nirvyathaḥ // KDarp_6.45 //
athāhaṃ saktugandhena nirgataḥ kṣudhito bilāt /
prāptastatparṇakuṭikām utsṛṣṭocchiṣṭavartinīm // KDarp_6.46 //
tatrācamanatoyena spṛṣṭamātrasya me nṛpa /
pasya me dakṣiṇaṃ pārśvaṃ jataṃ hemamayacchavi // KDarp_6.47 //
tato 'haṃ vāmapārśvasya hemacchāyāptaye sadā /
nirnidraścintayā yātaḥ kṛśatāmeva kevalam // KDarp_6.48 //
yadyatprāpnoti puruṣaḥ karmayogātsamīhitam /
tattatsaṃpūraṇāyaiva yāti cintāvidheyatām // KDarp_6.49 //
adhunā vartamāne 'sminn aśvamedhe tava kratau /
hemapārśvāśayāyāto viprocchiṣṭāmahīmaham // KDarp_6.50 //
ratnakāñcanapātrāmbu- siktasya luṭhataściram /
mama kāntilavo 'pyaṅge na kaścidiha dṛśyate // KDarp_6.51 //
sarvathā sattvaśuddhāya dānāyātilaghīyase /
namo mahāphalāyaiva na bhogāṅgaprasaṅgine // KDarp_6.52 //
ityuktvā nakule yāte tattatheti yudhiṣṭhiraḥ /
vicintya saṃtatocchvāsaḥ kṣaṇaṃ stimitatāṃ yayau // KDarp_6.53 //
tasmātsuvarṇāmbararatnabhūmi- dānairna darpaḥ puruṣeṇa kāryaḥ /
bhavatyudāraṃ karuṇārdrasattvaṃ dānaṃ sadā kasyacideva puṇyaiḥ // KDarp_6.54 //
saptamo vicāraḥ
tapaḥ sadā rāgadhanābhimāna- mohaprahāṇāya satāmabhīṣṭam /
tenaiva darpo yadi kiṃ vṛthaiva tyakto nikāyaḥ kṣapitaśca kāyaḥ // KDarp_7.1 //
sarvātmanā śuddhadhiyā vidheyaḥ saṃsāradoṣapraśamāya yatnaḥ /
kopopataptaṃ dhanarāgadigdhaṃ karoti tīvraṃ na tapaḥ praśāntim // KDarp_7.2 //
cittaṃ viraktaṃ yadi kiṃ tapobhiś cittaṃ sarāgaṃ yadi kiṃ tapobhiḥ /
cittaṃ prasannaṃ yadi kiṃ tapobhiś cittaṃ sakopaṃ yadi kiṃ tapobhiḥ // KDarp_7.3 //
kopena śāpaśpuritādharāṇāṃ kāmena kampasphuritādharāṇām /
svedāmbhasā tulyasamudbhavena nistejasāṃ kiṃ tapasā munīnām // KDarp_7.4 //
bhāryāpyahalyā kila gautamasya kruddhasya śāpena śilā babhūva /
nīto vasiṣṭhena ruṣābhiśaptaś caṇḍālatāṃ bhūmipatistraśaṅkuḥ // KDarp_7.5 //
bhūmagnamūrtirvararatnalobhād vipāṭayantīṃ nayane sukanyām /
tatpāṇisaṃsparśasukhādareṇa sehe nikāraṃ cyavanaḥ sarāgaḥ // KDarp_7.6 //
pāṇḍuḥ priyākaṇṭhavilambibāhur yayau stananyastatanuryadastam /
dagdhaḥ parīkṣitphaṇiphūtkṛtairyat tapasvikopasya vijṛmbhitaṃ tat // KDarp_7.7 //
visārasaṃsāratarorna yena niḥśeṣamunmūlitameva mūlam /
śāpopatāpaprabhuṇā pareṣāṃ kiṃ tena mithyātapasā munīnām // KDarp_7.8 //
na rājasevārajasā viluptaṃ na bhūmividyādivivādataptam /
na dambhadīkṣākuhakākulaṃ yat kalyāṇamittraṃ vimalaṃ vrataṃ tat // KDarp_7.9 //
sasaṃcayaṃ guptakalatraputraṃ punargṛhītavyavāharabhāram /
dambhābhimānodbhavakaṣṭabhūtaṃ mithyāvrataṃ jīvitavṛttyupāyaḥ // KDarp_7.10 //
sarāgarogaṃ bahulapramohaṃ sarogasaṃbhāramakharvagarvam /
pradveṣadoṣoṣṇamameyamāyaṃ saṃsāracihnaṃ vratametadagryam // KDarp_7.11 //
jaṭākṣasūtrājinayogapaṭṭa- kanyādṛḍhagranthinipīḍyamānam /
vivekahīnaṃ virataprakāśaṃ vrataṃ bṛhadbandhanamāmananti // KDarp_7.12 //
sarāgakāṣāyakaṣāyacittaṃ śīlāṃśukatyāgadigambaraṃ vā /
laulyodbhavadbhasmabharaprahāsaṃ vrataṃ na veṣodbhaṭatulyavṛttam // KDarp_7.13 //
niḥsaṅgayogaṃ dhanabhogasaṅgaṃ vilambikaṅkālakapālamālam /
kopākulaṃ sparśavivarjanīyaṃ bhāravrataṃ tatkathayanti pāpam // KDarp_7.14 //
bālastapasvī kimato 'sti hāsyaṃ yuvā vanaiṣī kimato 'styayogyam /
vṛddha sarāgaḥ kimato 'sti nindyaṃ mūrkhaḥ pramātā kimato 'sti śocyam // KDarp_7.15 //
kṣamā śamaḥ śāsanamindriyāṇāṃ manaḥ prasiktaṃ karuṇāmṛtena /
tapo 'rhametatsajane vane vā kāyasya saṃśoṣaṇamanyadāhuḥ // KDarp_7.16 //
himācale śyāmaladevadāru- vane purā nirjharacāruhāsye /
tapasyatāṃ śoṣajuṣāṃ munīnāṃ kālo yayau varṣasahasrasaṃkhyaḥ // KDarp_7.17 //
tataḥ kadācidbhagavānbhavārti- hārī vihārāya nabhaḥpathena /
samaṃ bhavānyā vṛṣabhādhirūḍhaḥ samāyayau śītamayūkhamauliḥ // KDarp_7.18 //
tasyoditānāṃ vadanaprabhāṇāṃ dīrghīkṛtānekaśaśiprabhāṇām /
vilāsahāsyena nabho babhūva vibhaktisaṃsaktasitottarīyam // KDarp_7.19 //
devī vilokyātha tapaḥprayatna- tīvraprayāsaprakaṭāsthiśeṣān /
munīnkṛpāveśaviṣaṇṇacittā śaśāṅkalekhābharaṇaṃ babhāṣe // KDarp_7.20 //
deva tvadārādhananiścalānāṃ saṃtyaktasarvāgrahanigrahāṇām /
tapa kriyāśoṣitavigrahāṇāṃ nādyāpi muktiḥ kimaho munīnām // KDarp_7.21 //
kasmādamī varṣasahasralagna- kleśāvalagnāstanuśoṣamagnāḥ /
bhavatpadaṃ nityasukhāya naiva nirāmayaṃ tanmunayaḥ prayānti // KDarp_7.22 //
pṛthuḥ prasādaḥ prathamāgateṣu nirādaratvaṃ cirasaṃśriteṣu /
svācchandyalīlāvipulāvalepād eṣu svabhāvaḥ sulabhaḥ prabhūṇām // KDarp_7.23 //
iti priyāyāḥ praṇayopapannam ākarṇya vākyaṃ giriśo 'bravīttām /
kurvanviṣaśyāmalakaṇṭhakāntiṃ dantaprabhābhiḥ pratibhāvihīnam // KDarp_7.24 //
devi tvayoktam dayayā munīnāṃ bhaktānurodhāducitaṃ mamaitat /
eṣāṃ bhavollaṅganavighnabhūtau śāntiṃ gatau kiṃ tu na kāmakopau // KDarp_7.25 //
vanapraveśairniyamairaśeṣaiḥ kriyāviśeṣaiḥ kṛtakāyaśoṣaiḥ /
na nirvikāraṃ padamāpnuvanti kopena kāmena ca kṛṣyamāṇāḥ // KDarp_7.26 //
pratyakṣameṣāṃ manaso vikāraṃ saṃdarśayāmyeṣa niṣaktamantaḥ /
tīvravrataiḥ śuṣyati kāya eva na vāsanālīnaghanapramohaḥ // KDarp_7.27 //
saṃtyaktabhogāḥ spṛhayā vimuktāḥ snehe 'pyarāgāḥ sujane 'pyasaṅgāḥ /
bhajantyavikleśatapaḥprasaktā yuktāḥ prakāmaṃ padamavyayaṃ tat // KDarp_7.28 //
uktveti śaṃbhurvṛṣabhātsalīlaṃ girerivāgrādavatīrya bhūmim /
kṣaṇādabhūdadbhutarūparāśir nagnavrataḥ kāntisudhāvadātaḥ // KDarp_7.29 //
tasyāmarādhīśakirīṭaratna- śoṇaprabhārdrāviva pādapadmau /
pracakraturvidrumabālavallī- navaprarohādbhutagarvamurvyām // KDarp_7.30 //
suspaṣṭajānu pracitoruśobhi nābhihradāvartavibhaktamadhyam /
tattasya rūpaṃ pravilambibāhoḥ pīnāṃsamāsīnmukhapūrṇacandram // KDarp_7.31 //
ananyalāvaṇyasudhābdhimadhya- snātairivāṅgaiḥ sphaṭikāvadātaiḥ /
cakre daśāśāḥ sa pṛthuprakāśā digambaratvādiva jātahāsāḥ // KDarp_7.32 //
pāṇisthitaśyāmamayūrapicchacchāyācchaṭāvicchurito 'sya kaṇṭhaḥ /*
rarāja līnāntarakālakūṭamiṣāgninevārpitadhūmalekhaḥ // KDarp_7.33 //*
sa locanābhyāṃ pṛthupakṣmalābhyām āraktaparyantamanoharābhyām /
vyadhādivānaṅganavāṅgasaṅge digaṅganānāmanurāgadīkṣām // KDarp_7.34 //
dṛṣṭvā trilokīkalitābhilāṣaṃ vapuḥ smarārerjanitasmaraṃ tat /
pūrvāpakārasmṛtijātalajjaṃ cakṣuḥ kṣaṇaṃ kvāpi yayau tṛtīyam // KDarp_7.35 //
babhau sa kāntaḥ kuṭilāsitena skandhaspṛśā kuntalasaṃcayena /
anveṣṭumiṣṭāṃ mukuṭendulekhāṃ niśāgaṇeneva samāgatena // KDarp_7.36 //
latāvadhūpallavapāṇimuktaiḥ smitāvadātairvibabhau ca puṣpaiḥ /
rūpāntare nihnutajahnukanyā- phenāvaśeṣairiva kīrṇakeśaḥ // KDarp_7.37 //
tenānyarūpeṇa kṛtā navaiva kāntiścakāśe nijarūpaguptyai /
jūṭādivendurmṛditaḥ karābhyāṃ sarvāṅgamabhyaṅgapade niyuktaḥ // KDarp_7.38 //
rūpaṃ virūpīkṛtamanmathasya tattasya kāntyā kamanīyamāsīt /
lajjāpahārādvanadevatānāṃ savismayo yena navābhilāṣaḥ // KDarp_7.39 //
vivāsasastasya sasaṅgamaṅge lajjāvatīnāṃ spṛhayaiva petuḥ /
netrāṇi vidyādharasundarīṇāṃ līlāravindārdhatiraskṛtāni // KDarp_7.40 //
nabhaḥsthitānāṃ tridaśāṅganānāṃ tadgātrasaundaryavaśīkṛtānām /
prakampaśiñjānavibhūṣaṇānāṃ netrotsavo 'bhūdgativighnabhūtaḥ // KDarp_7.41 //
susiddhakanyāñjalipallavāgra- vimuktanīlotpalapuṣpakuñjam /
aṅge jagallocanavargamasya saundaryasaṃsaktamivābabhāse // KDarp_7.42 //
taddarśane kautukaniścalānāṃ karṇāvataṃsīkṛtalocanānām /
mṛgāṅganānāmapi saspṛhābhūn nitāntamantaḥkaraṇapravṛttiḥ // KDarp_7.43 //
tasya praveśe vadanādhivāsa- lobhabhramadbhṛṅgagaṇāñcitānām /
abhūtsajṛmbhaśvasanākulānāṃ muhurlatānāṃ kusumeṣu kampaḥ // KDarp_7.44 //
śanaiḥ śanairāśramasaṃnikarṣaṃ taṃ yauvanaṃ mūrtamivāpatantam /
vilokya kāntaṃ munikāminīnāṃ manaḥ praharṣocchalitaṃ babhūva // KDarp_7.45 //
tāsāṃ tadālokananirnimeṣā dṛṣṭiḥ paraṃ karṇapathapraviṣṭā /*
utsṛṣṭalajjāvipulābhilāṣādasūcayanmugdhamṛgīvilāsam // KDarp_7.46 //*
tāsāṃ tadarcārabhasotthitānāṃ srastāṃśukotkampighanastanīnām /
navena kāmena khalīkṛtānāṃ jṛmbhābhavo 'bhūdbhujayorvilāsaḥ // KDarp_7.47 //
tāsāṃ babhau romalatā mukhendu- bhītā tamaḥśrīḥ stanarakṣiteva /
rāgāgnidhūmaprasarāgryalekhā tanīyasī nābhivinirgateva // KDarp_7.48 //
tasyādhare cumbanalālaseva kaṇṭhe haṭhāliṅganasaspṛheva /
hṛdi stananyāsasamutsukeva papāta dṛṣṭiḥ sahasaiva tāsām // KDarp_7.49 //
bhṛṅgasvanairāhitahuṃkṛtābhiḥ puṣpyatprasūnaiḥ prasṛtasmitābhiḥ /
vātāñcitaiḥ pallavapaṇibhistā nivāryamāṇā iva mañjarībhiḥ // KDarp_7.50 //
saṃtarjyamānā iva homadhūma- lekhāvalībhrūbhramaṇena digbhiḥ /
tasyāntike śīladukūlamukti- sajjā vilajjāḥ prasabhaṃ babhūvuḥ // KDarp_7.51 //
niḥśvāsinīnāṃ smarabāṇapuṅkha- pakṣāntavātairiva kampitānām /
tāsāṃ vilokyaiva manovikāraṃ bhrūbhaṅgabhīmā muniparṣadāsīt // KDarp_7.52 //
kopotkaṭavyāghravidīryamāṇa- kṣamāmṛgīraktaciteva teṣām /
āsannadoṣāgamavāsarānta- saṃdhyānibhābhūtsahasaiva dṛṣṭiḥ // KDarp_7.53 //
daṣṭādharāḥ kampavidhūrṇamānāḥ svedārdradehā viṣamaṃ śvasantaḥ /
te bhejire rāgasamudgaterṣyāḥ kopākulāḥ kāmukavṛttameva // KDarp_7.54 //
antarjvalatkopakṛśānudhūma- saṃkāśakṛṣṇājinabaddhakakṣaḥ /
tridaṇḍamudyamya javena kaścid abhyādravannagnatanuṃ vṛṣāṅkam // KDarp_7.55 //
bṛsīṃ samutkṣipya sakampabāhuś cikṣepa kaścitkṣamayā vihīnaḥ /
yenāsanātkṣmāvirahādivāśu mohe nirālambatanuḥ papāta // KDarp_7.56 //
kamaṇḍaluṃ kaścidakāṇḍacaṇḍa- saṃrambhapiṇḍīkṛtakopatulyam /
ādāya mohena pinākapāṇeḥ puraḥ prahārābhimukho babhūva // KDarp_7.57 //
teṣāmamarṣādbhṛśamakṣamāṇāṃ soḍhuṃ nikāraṃ kṣaṇamakṣamāṇām /
prāpuḥ prayātāḥ kṣitimakṣamālā bhrūbhaṅgatāṃ tasya tapovanasya // KDarp_7.58 //
tatsaṃbhramādāśramamañjarīṇāṃ kampākulānāṃ kusumāntarotthaiḥ /
āsītpramohapratimo 'ndhakāraḥ śāpākṣarāmairbhramarairbhramadbhiḥ // KDarp_7.59 //
te prāpurīrṣyāpadamandhakāri vaktraṃ śaśāṅkopamamīkṣamāṇāḥ /
kaṇṭhasthalālokanakālakūṭa- saṃpūritākṣā iva mohamūrcchām // KDarp_7.60 //
te taṃ smitaprasphuritādharāgram udagralāvaṇyaviśeṣatarṣāḥ /
patnīvikārogranikāramūcuḥ kaṇṭhāntaraśvāsavikīrṇavarṇāḥ // KDarp_7.61 //
ko 'yaṃ vijātirviguṇaḥ kalāvān nagno vṛṣāṅkaḥ praviśatyalajjaḥ /
pradūṣitā yena maharṣijuṣṭā gaṅgeva śuddhā lalanāvalīyam // KDarp_7.62 //
anena saṃsūcayatā nigūḍha- rūpeṇa darpādakulīnabhāvam /
nītā pavitratvamiyaṃ munīnāṃ kāpālikeneva vanāntabhūmiḥ // KDarp_7.63 //
aho batāsya pratibhā prasahya satīsamāliṅganasaspṛhasya /
kenāpi kāmatkuhakakrameṇa kāntaṃ kṛtaṃ rūpamanena nūnam // KDarp_7.64 //
uktveti tasmai sasṛjuḥ sakopās te daṇḍapāṣāṇabṛsīśatāni /
dveṣāvṛtākṣṇāmavivekajanmā mohaḥ pramāde gurutāmupaiti // KDarp_7.65 //
dūre bhavatyatha śanaiḥ śiśirāṃśumaulau teṣaṃ prakopavipulānalatāpitānām /
taddarśanānusaraṇaprasṛtasya yatnaḥ patnījanasya sutarāṃ vinivartane 'bhūt // KDarp_7.66 //
atha sa bhagavānbhargaḥ svargāpagāpṛthunirjhara- prasṛtahasitastasmādeśātkrameṇa tirohitaḥ /
praśamavimalaṃ vyoma vyāpya priyāmavadatsmaya- smitasitamukhīṃ dṛṣṭaṃ devi tvayā municeṣṭitam // KDarp_7.67 //
bhasmasmeraśarīratā pṛthujaṭābandhaḥ śiromuṇḍanaṃ kuṇḍī daṇḍakamaṇḍalupraṇayitā carmākṣasūtragrahaḥ /
kāṣāyavyasanaṃ nirambararuciḥ kaṅkālamālādhṛtiḥ kāmakrodhavaśādviśeṣaruciraṃ sarvaṃ vṛthaiva vratam // KDarp_7.68 //
darpotkopātparaṇitajaṭāsūtrabandhacca mohād antaḥsīdatsarasaviṣayāsvādasaṃvādasaṅgāt /
āśāpāśavyasananicayādvāsanālīnadoṣān naiṣāṃ muktirbhavati tapasā kāyasaṃśoṣaṇena // KDarp_7.69 //
ityuktaṃ tripurāriṇā girisutā śrutvā yathārthaṃ vaco niścitya vratamapraśāntamanasāṃ mithyaiva kāyakṣayam /
saṃsāroparamāya moharajasaḥ śāntyai munīnāṃ paraṃ rāgadveṣavimuktaye ca dayayā cakre harasyārthanām // KDarp_7.70 //
devyārthito 'tha bhagavānkṛpayā smarāris teṣāmanugrahamayena vilokanena /
cakre smitasnapitadigvadano munīnāṃ līnasya moharajasaḥ sahasaiva śāntim // KDarp_7.71 //
tapoviśeṣairniśitaprayatnais tasmānna kāryaḥ pṛthumohadarpaḥ /
dveṣeṇa rāgeṇa mohadayena tapaḥ kṣayaṃ yāti saha smayena // KDarp_7.72 //
praśānto 'ntastṛṣṇāviṣamaparitāpaḥ śamajalair aśeṣaḥ saṃtoṣāmṛtavisarapānena vapuṣaḥ /
asaṅgaḥ saṃbhogaḥ kamaladalakīlālatulyā bhavāraṇye puṃsāṃ parahitamudāraṃ khalu tapaḥ // KDarp_7.73 //
