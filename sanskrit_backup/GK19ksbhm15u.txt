//āśramavāsikaṃ parva//
nārāyaṇaṃ namaskṛtya naraṃ caiva narottamam /
devīṃ sarasvatīṃ vyāsaṃ tato jayamudīrayet // Bhmj_15.1 //
ekacchatrāṃ mahīṃ rājñi praśāsati yudhiṣṭhire /
nāśrūyatārtijaḥ śabdo na cādṛśyata yācakaḥ // Bhmj_15.2 //
yaśasā dharmavīrasya tasya vyāpte jagattraye /
rāghavādikathābandheṣvabhūnmandācaro janaḥ // Bhmj_15.3 //
dhṛtarāṣṭraḥ saviduro gāndhārī ca pativratā /
satataṃ daivataṃ tasya babhūvuḥ pratimāṃ vinā // Bhmj_15.4 //
rāja(jñaḥ) ṣaḍrasavaicitryaveśavāravidhāyinaḥ /
bhojane dhṛtarāṣṭrasya sa sūdānsvayamaikṣata // Bhmj_15.5 //
tacchāsanānnāpriyāṇi kuruvṛddhasya pāṇḍavāḥ /
aślīlaṃ dadataḥ sarve prativādaṃ pracakrire // Bhmj_15.6 //
rājārhaṃ bhojanaṃ bhuṅkte sarvamevāmbikāsutaḥ /
iti viśrāvya gūḍhaṃ tu so 'bhavatphalabhojanaḥ // Bhmj_15.7 //
aho vratavatastasya jāpinaḥ kṣitiśāyinaḥ /
jāyāsakhasya vairāgyaṃ bubudhe na yudhiṣṭhiraḥ // Bhmj_15.8 //
evaṃ nivasatāṃ teṣāṃ mithaḥ praṇayaśālinām /
kāle pravāhini yayuḥ samaḥ pañcādhikā daśa // Bhmj_15.9 //
kadācidatha saṃsmṛtya bhīmaḥ kauravadurnayān /
cakāra tadvadhakathāṃ bahuśabdaṃ ca durmadaḥ // Bhmj_15.10 //
dhṛtarāṣṭro jitakrodhastadākarṇya vadhūsakhaḥ /
vidhāyāśrutavatsarvamabhūtsaṃnyāsalālasaḥ // Bhmj_15.11 //
tatastasyātinirvedādbhāvabhramaparāṅbhukham /
babhuva śamakāmasya vairāgyābharaṇaṃ manaḥ // Bhmj_15.12 //
viyogaśatadagdhānāmavamānaviṣāśinām /
sarvatyāgaḥ sukhāyaiva nirvāṇāmṛtanirjharaḥ // Bhmj_15.13 //
sa yudhiṣṭhiramabhyetya vanavāsasamutsukaḥ /
uvāca niyamakṣāmo damopaśamamanthanam // Bhmj_15.14 //
varṇāśramaguro rājannanujānīhi pārtha mām /
daśāṃ vṛddhocitāṃ labdhuṃ vrajāmyeṣa tapovanam // Bhmj_15.15 //
iyaṃ bhavasukhāsvādaratistatparacetasām /
nṛṇāmajīrṇatṛṣṇeva satataṃ parivardhate // Bhmj_15.16 //
spṛśa māṃ puṇyagandhena vapuṣā dharmanandana /
svasti te pāhi pṛthivīṃ putravatpaśya ca prajāḥ // Bhmj_15.17 //
kośadurgabalādāne kurvīthā yatnamuttamam /
gūḍhamantraḥ prajāpāla unmūlā hi nṛpaśriyaḥ // Bhmj_15.18 //
ityuktvā mūrdhnyupāghrāya nirāhāraḥ kṛśo nṛpam /
kampamānatanurvṛddho babhūva gamanotsukaḥ // Bhmj_15.19 //
taṃ sāśrulocano rājā yayāce racitāñjaliḥ /
māmutsṛjya kathaṃ nāma gantumarhasi kānanam // Bhmj_15.20 //
tvatpādasevāsaṃtoṣaṃ tyuktuṃ nāhamihotsahe /
vītarāgasya te tāta gṛheṣveva tapovanam // Bhmj_15.21 //
iti tenārthyamāno 'pi bubudhe na yadā sa tat /
tadā satyavatīsūnurmuniḥ svayamupāyayau // Bhmj_15.22 //
sa dharmarājamabhyetya babhāṣe jñānalocanaḥ /
tyajyatāmeṣa bhūpāla vṛddho yātu tapovanam // Bhmj_15.23 //
śrutasya vayaso buddhervivekasya kulasya ca /
supakvamanasāṃ kāle vairāgyaṃ paramaṃ phalam // Bhmj_15.24 //
jarāśubhreṣu keśeṣu praśānte viṣayādare /
tapovanātparaṃ manye bhūṣaṇaṃ na śarīriṇām // Bhmj_15.25 //
ityuktvāntarhite vyāse viṣaṇṇena mahībhujā /
kṛcchrādiva tathetyukto jaharṣa kurupuṃgavaḥ // Bhmj_15.26 //
sa kṛtvā bhīṣmamukhyānāṃ gurūṇāṃ śrāddhamuttamam /
mahārhaḥ vipulaṃ dānaṃ dadau brāhmaṇasaṃmatam // Bhmj_15.27 //
dadatastasya no vighnaṃ cakrire pāṇḍunandanāḥ /
bhamastu kopatāmrākṣo dhanaṃjayamabhāṣata // Bhmj_15.28 //
kilbiṣaṃ yaiḥ kṛtaṃ ghoraṃ purāsmāsu bahucchalam /
kauravāṇāṃ kathaṃ śrāddhe teṣāṃ vittavyayaṃ sahe // Bhmj_15.29 //
yātu duryodhanaḥ pāpo narakaṃ sahito 'nujaiḥ /
vayaṃ śrāddhaṃ kariṣyāmaḥ svayaṃ śaṃtanunandane // Bhmj_15.30 //
iti bruvāṇamasakṛnnivārya pavanātmajam /
naitadvācyaṃ punariti provāca śvetavāhanaḥ // Bhmj_15.31 //
atha pratasthe gāndhāryā saha rājāmbikāsutaḥ /
gāvalganisakhaḥ paurānāmantrya vidurānugaḥ // Bhmj_15.32 //
putrairudaśrunayanaiḥ snuṣābhiścārthitā bhṛśam /
kuntī tapovanaruciṃ nātyajaddevarānugā // Bhmj_15.33 //
athāgre sahitaḥ kuntyā dhṛtarāṣṭraḥ sahānujaḥ /
rājarṣijuṣṭaṃ vipinaṃ viveśa viśadāśayaḥ // Bhmj_15.34 //
tatra rājarṣivaryeṇa śatayūpena saṃgataḥ /
jaṭāvalkalabhṛccakre sānujaḥ suciraṃ tapaḥ // Bhmj_15.35 //
taṃ tīvraniyamakṣāmaṃ nāradādyā maharṣayaḥ /
kṛtakṛtyatayā prāptaṃ draṣṭavyā draṣṭumāyayuḥ // Bhmj_15.36 //
sarvābhirbharatastrībhiḥ sahitāste mahārathāḥ /
nidhāya kānanopānte caturaṅge mahadbalam // Bhmj_15.37 //
apanītasitacchattracāmarāḥ pādacāriṇaḥ /
tapovanaṃ praviviśurdhṛtarāṣṭreṇa sevitam // Bhmj_15.38 //
te praṇamyāmbikāsūnuṃ jananīṃ saṃjayaṃ tathā /
viṣaṇṇāḥ prayayurmūrcchāṃ snāyuśeṣānvilokya tān // Bhmj_15.39 //
dhṛtarāṣṭro 'pi rājānaṃ saṃjayena niveditam /
papraccha kuśalaṃ kośe paure janapade tathā // Bhmj_15.40 //
tapovṛddhiṃ tataḥ pṛṣṭvā kuruvṛddhaṃ yudhiṣṭhiraḥ /
viduraḥ kveti papraccha sa ca pṛṣṭastamabravīt // Bhmj_15.41 //
vāyubhakṣo 'sthiśeṣāṅgaḥ svecchācārī nirambaraḥ /
viduro 'sminvane putra dṛśyate na ca dṛśyate // Bhmj_15.42 //
ityukte dhṛtarāṣṭreṇa samabhyāyādyadṛcchayā /
viduro dhūlidigdhāṅgo bilvamātramukhaḥ kṛśaḥ // Bhmj_15.43 //
āśrame sa janaṃ dṛṣṭvā palāyanaparo 'bhavat /
tamanvadhāvadekākī sāśrunetro yudhiṣṭhiraḥ // Bhmj_15.44 //
dṛśyaḥ kvacidadṛśyaśca vidurastamanādarāt /
apaśyadvītarāgāṇāṃ tṛṇe rājñi ca tulyatā // Bhmj_15.45 //
sa vṛkṣamūlamāśritya jñānadeho jvalanniva /
ukto yudhiṣṭhiro 'smīti rājñā saṃbhāṣaṇārthinā // Bhmj_15.46 //
nirnimeṣekṣaṇo maunī taṃ vīkṣya kṣapitāśayaḥ /
netrapāṇendriyaiḥ kṣipraṃ tameva sahasāviśat // Bhmj_15.47 //
dehaṃ nirmokavattyaktvā praviṣṭe vidure nṛpaḥ /
vihāya rājasaṃ bhāvaṃ babhūva jñānanirbharaḥ // Bhmj_15.48 //
dagdhumabhyudyataṃ kṣatturatha tatra kalevaram /
yudhiṣṭhiraṃ vyomacarā jñānasiddhā nyavārayan // Bhmj_15.49 //
tataḥ sametya tatsarvaṃ dhṛtarāṣṭrāya bhūpatiḥ /
nivedya tasthau nirduḥkhaḥ sānujo māturantike // Bhmj_15.50 //
phalāhāraḥ kṣamāśāyī kṣapayitvātha śarvarīm /
prātardatvā yathākāmaṃ dvijebhyo ratnakāñcanam // Bhmj_15.51 //
rājarṣibhiḥ sahāsīnaṃ praṇamya kurupuṃgavam /
dadarśa tejasāṃ rāśiṃ prāptaṃ satyavatīsutam // Bhmj_15.52 //
vyāso 'pi dharmatanayaṃ saṃbhāvya racitāñjalim /
yatidharmeṇa tāṃ siddhiṃ ślāghyāṃ kṣatturapūjayat // Bhmj_15.53 //
arthitaḥ kṣatravṛddhena gāndhāryā pṛthayā tayā /
paralokagatānsarvānbhūpālānsaha kauravaiḥ // Bhmj_15.54 //
adarśayatkurustrīṇāṃ vyāsaḥ svarganadījale /
sādhvyo 'pi tānanuyayurvimānaistyaktavigrahāḥ // Bhmj_15.55 //
atha dharmātmajo rājā tatra saptarṣisevite /
māsaṃ sthitvā puraṃ prāyātkuruvṛddhena coditaḥ // Bhmj_15.56 //
rathāśvakuñjarānīkaiḥ sa gatvā niḥśvasanmuhuḥ /
akāma iva kṛcchreṇa rājadhānīṃ samāviśat // Bhmj_15.57 //
atha dharmeṇa vasudhāṃ dharmarājasya śāsataḥ /
yāti kāle suramunirnāradaḥ samupāyayau // Bhmj_15.58 //
dhṛtarāṣṭrakathāṃ pṛṣṭaḥ pūjitaḥ sa mahībhujā /
uvāca rājanyāto 'sau rājarṣiḥ paramāṃ gatim // Bhmj_15.59 //
saṃvatsaraṃ vāyubhakṣo varṣaṃ ca tyaktabhojanaḥ /
kandukākāravadano durlakṣyaḥ so 'bhavatkṛśaḥ // Bhmj_15.60 //
tataḥ sa vahnīṃstatyāja mumukṣurniṣkriyo muniḥ /
kānane te 'pyavartanta jarattarunirantare // Bhmj_15.61 //
tatra priyāsakho rājā kuntyā saha mahāmatiḥ /
vanaṃ prajvalitaṃ dṛṣṭvā samādhi vidadhe param // Bhmj_15.62 //
avyāptā vyāpakāḥ svacchāḥ svayaṃ galitavṛttayaḥ /
sphucabrahmāṇḍavivarāste dhāma paramaṃ yayuḥ // Bhmj_15.63 //
evaṃ śamāṅkurasteṣāṃ sarvasaṃnyāsapallavaḥ /
svāntaprakāśakusumaḥ phalito jñānapādapaḥ // Bhmj_15.64 //
tato dāvāgninā tena dagdhāste bandhunā yathā /
saṃjayastu vratakṣāmo yātastuhinabhūdharam // Bhmj_15.65 //
śrutvaitatpāṇḍutanayo vyāptaḥ śokakṛṣāṇu(śānu)nā /
śuśoca sānujaḥ kuntīṃ sasutaṃ ca kurūdvaham // Bhmj_15.66 //
tataḥ prayāte devarṣau rājā kṛtvā jalakriyām /
tānevoddiśya vipulaṃ dadau draviṇamakṣayam // Bhmj_15.67 //
so 'tha dhairyaṃ samālambya śokamutsārya dehajam /
saṃsārāsāratāṃ dhyāyanvivekaśaraṇo 'bhavat // Bhmj_15.68 //
bhāvāḥ svabhāvaviśarārava eva teṣu saktaṃ mano na virahe sahate 'nutāpam /
tatsarvathā priyaviyogaviṣāhatānāṃ śāntyai sudhā tanubhṛtāṃ vipulo vivekaḥ // Bhmj_15.69 //
iti śrīkṣemendraviracitāyāṃ bhāratamañjaryāmāśramavāsikaṃ parva
