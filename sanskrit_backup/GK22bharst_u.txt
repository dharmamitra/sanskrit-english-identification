Bhatṛhari: Śatakatraya (1. Nītiśataka,
2. Śṛṅgāraśataka,
3. Vairāgyaśataka)
nīti-śatakam
bhartṛhareḥ
dik-kālādyanavacchinnānanta-cin-mātra-mūrtaye /
svānubhūty-eka-mānāya namaḥ śāntāya tejase // BharSt_1.1 //
boddhāro matsara-grastāḥ
prabhavaḥ smaya-dūṣitāḥ /
abodhopahatāḥ cānye
jīrṇam aṅge subhāṣitam // BharSt_1.2 //
ajñaḥ sukham ārādhyaḥ
sukhataram ārādhyate viśeṣajñaḥ /
jñāna-lava-durvidagdhaṃ
brahmāpi taṃ naraṃ na rañjayati // BharSt_1.3 //
prasahya maṇim uddharen makara-vaktra-daṃṣṭrāntarāt
samudram api santaret pracalad ūrmi-mālākulam /
bhujaṅgam api kopitaṃ śirasi puṣpavad dhārayet
na tu pratiniviṣṭa-mūṛkha-jana-cittam ārādhayet // BharSt_1.4 //
labheta sikatāsu tailam api yatnataḥ pīḍayan
pibec ca mṛga-tṛṣṇikāsu salilaṃ pipāsārditaḥ /
kvacid api paryaṭan śaśa-viṣāṇam āsādayet
na tu pratiniviṣṭa-mūrkha-cittam ārādhayet // BharSt_1.5 //
vyālaṃ bāla-mṛṇāla-tantubhir asau roddhuṃ samujjṛmbhate
chettuṃ vajra-maṇiṃ śirīṣa-kusuma-prāntena sannahyati /
mādhuryaṃ madhu-bindunā racayituṃ kṣārāmudher īhate
netuṃ vāñchanti yaḥ khalān pathi satāṃ sūktaiḥ sudhā-syandibhiḥ // BharSt_1.6 //
svāyattam ekānta-guṇaṃ vidhātrā
vinirmitaṃ chādanam ajñatāyāḥ /
viśeṣāataḥ sarva-vidāṃ samāje
vibhūṣaṇaṃ maunam apaṇḍitānām // BharSt_1.7 //
yadā kiñcij-jño 'haṃ dvipa iva madāndhaḥ samabhavaṃ
tadā sarvajño 'smīty abhavad avaliptaṃ mama manaḥ
yadā kiñcit kiñcid budhajana-sakāśād avagataṃ
tadā mūrkho 'smīti jvara iva mado me vyapagataḥ // BharSt_1.8 //
kṛmi-kula-cittaṃ lālā-klinnaṃ vigandhi-jugupsitaṃ
nirupama-rasaṃ prītyā khādan narāsthi nirāmiṣam /
surapatim api śvā pārśvasthaṃ vilokya na śaṅkate
na hi gaṇayati kṣudro jantuḥ parigraha-phalgutām // BharSt_1.9 //
śiraḥ śārvaṃ svargāt paśupati-śirastaḥ kṣitidharaṃ
mhīdhrād uttuṅgād avanim avaneś cāpi jaladhim /
adho 'dho gaṅgeyaṃ padam upagatā stokam
athavāviveka-bhraṣṭānāṃ bhavati vinipātaḥ śatamukhaḥ // BharSt_1.10 //
śakyo vārayituṃ jalena hutabhuk cchatreṇa sūryātapo
nāgendro niśitāgkuśena samado daṇḍena go-gardabhau /
vyādhir bheṣaja-saṅgrahaiś ca vividhair mantra-prayogair viṣaṃ
sarvasyauṣadham asti śāstra-vihitaṃ mūrkhasya nasty auṣadhim // BharSt_1.11 //
sāhitya-saṅgīta-kalā-vihīnaḥ
sākṣāt paśuḥ puccha-viṣāṇa-hīnaḥ /
tṛṇaṃ na khādann api jīvamānas
tad bhāga-dheyaṃ paramaṃ paśūnām // BharSt_1.12 //
yeṣāṃ na vidyā na tapo na dānaṃ
jñānaṃ na śīlaṃ na guṇo na dharmaḥ /
te martya-loke bhuvi bhāra-bhūtā
manuṣya-rūpeṇa mṛgāś caranti // BharSt_1.13 //
varaṃ parvata-durgeṣu
bhrāntaṃ vanacaraiḥ saha
na mūrkha-jana-samparkaḥ
surendra-bhavaneṣv api // BharSt_1.14 //
śāstropaskṛta-śabda-sundara-giraḥ śiṣya-pradeyāgamā
vikhyātāḥ kavayo vasanti viṣaye yasya prabhor nirdhanāḥ /
taj-jāḍyaṃ vasudhādipasya kavayas tv arthaṃ vināpīśvarāḥ
kutsyāḥ syuḥ kuparīkṣakā hi maṇayo yair arghataḥ pātitāḥ // BharSt_1.15 //
hartur yāti na gocaraṃ kim api śaṃ puṣṇāti yat sarvadā 'py
arthibhyaḥ pratipādyamānam aniśaṃ prāpnoti vṛddhiṃ parām /
kalpānteṣv api na prayāti nidhanaṃ vidyākhyam antardhanaṃ
yeṣāṃ tān prati mānam ujjhata nṛpāḥ kas taiḥ saha spardhate // BharSt_1.16 //
adhigata-paramārthān paṇḍitān māvamaṃsthās
tṛṇam iva laghu lakṣmīr naiva tān saṃruṇaddhi /
abhinava-mada-lekhā-śyāma-gaṇḍa-sthalānāṃ
na bhavati bisatantur vāraṇaṃ vāraṇānām // BharSt_1.17 //
ambhojinī-vana-vihāra-vilāsam eva
haṃsasya hanti nitarāṃ kupito vidhātā /
na tv asya dugdha-jala-bheda-vidhau prasiddhāṃ
vaidagdhī-kīrtim apahartum asau samarthaḥ // BharSt_1.18 //
keyūrāṇi na bhūṣayanti puruṣaṃ hārā na candrojjvalā
na snānaṃ na vilepanaṃ na kusumaṃ nālaṅkṛtā mūrdhajāḥ /
vāṇy ekā samalaṅkaroti puruṣaṃ yā saṃskṛtā dhāryate
kṣīyante khalu bhūṣaṇāni satataṃ vāg-bhūṣaṇaṃ bhūṣaṇam // BharSt_1.19 //
vidyā nāma narasya rūpam adhikaṃ pracchanna-guptaṃ dhanaṃ
vidyā bhogakarī yaśaḥ-sukhakarī vidyā gurūṇāṃ guruḥ /
vidyā bandhujano videśa-gamane vidyā parā devatā
vidyā rājasu pūjyate na tu dhanaṃ vidyā-vihīnaḥ paśuḥ // BharSt_1.20 //
kṣāntiś cet kavacena kiṃ kim aribhiḥ krodho 'sti ced dehināṃ
jñātiś ced analena kiṃ yadi suhṛd divyauṣadhaṃ kiṃ phalam /
kiṃ sarpair yadi durjanāḥ kim u dhanair vidyā 'navadyā yadi
vrīḍā cet kim u bhūṣaṇaiḥ sukavitā yady asti rājyena kim // BharSt_1.21 //
dākṣiṇyaṃ svajane dayā parijane śāṭhyaṃ sadā durjane
prītiḥ sādhujane nayo nṛpa-jane vidvaj-jane cārjavam /
śauryaṃ śatru-jane kṣamā guru-jane kāntā-jane dhṛṣṭatā
ye caivaṃ puruṣāḥ kalāsu kuśalās teṣv eva loka-sthitiḥ // BharSt_1.22 //
jāḍyaṃ dhiyo harati siñcati vāci satyaṃ
mānonnatiṃ diśati pāpam apākaroti /
cetaḥ prasādayati dikṣu tanoti kīrtiṃ
sat-saṅgatiḥ kathaya kiṃ na karoti puṃsām // BharSt_1.23 //
jayanti te sukṛtino
rasa-siddhāḥ kavīśvarāḥ /
nāsti yeṣāṃ yaśaḥkāye
jarā-maraṇa-jaṃ bhayam // BharSt_1.24 //
sūnuḥ sac-caritaḥ satī priyatamā svāmī prasādonmukhaḥ
snigdhaṃ mitram avañcakaḥ parijano niḥkleśa-leśaṃ manaḥ /
ākāro ruciraḥ sthiraś ca vibhavo vidyāvadātaṃ mukhaṃ
tuṣṭe viṣṭapa-kaṣṭa-hāriṇi harau samprāpyate dehinā // BharSt_1.25 //
prāṇāghātān nivṛttiḥ para-dhana-haraṇe saṃyamaḥ satya-vākyaṃ
kāle śaktyā pradānaṃ yuvati-jana-kathā-mūka-bhāvaḥ pareṣām /
tṛṣṇā-sroto vibhaṅgo guruṣu ca vinayaḥ sarva-bhūtānukampā
sāmānyaḥ sarva-śāstreṣv anupahata-vidhiḥ śreyasām eṣa panthāḥ // BharSt_1.26 //
prārabhyate na khalu vighna-bhayena nīcaiḥ
prārabhya vighna-vihatā viramanti madhyāḥ /
vighnaiḥ punaḥ punar api pratihanyamānāḥ
prārabdham uttama-janā na parityajanti // BharSt_1.27 //
asanto nābhyarthyāḥ suhṛd api na yācyaḥ kṛśa-dhanaḥ
priyā nyāyyā vṛttir malinam asubhaṅge 'py asukaram /
vipady uccaiḥ stheyaṃ padam anuvidheyaṃ ca mahatāṃ
satāṃ kenoddiṣṭaṃ viṣamam asidhārā-vratam idam // BharSt_1.28 //
kṣut-kṣāmo 'pi jarā-kṛśo 'pi śithila-prāṇo 'pi kaṣṭāṃ daśām
āpanno 'pi vipanna-dīdhitir iti prāṇeṣu naśyatsv api /
mattebhendra-vibhinna-kumbha-piśita-grāsaika-baddha-spṛhaḥ
kiṃ jīrṇaṃ tṛṇam atti māna-mahatām agresaraḥ kesarī // BharSt_1.29 //
svalpa-snāyu-vasāvaśeṣa-malinaṃ nirmāṃsam apy asthi goḥ
śvā labdhvā paritoṣam eti na tu tat tasya kṣudhā-śāntaye /
siṃho jambukam aṅkam āgatam api tyaktvā nihanti dvipaṃ
sarvaḥ kṛcchra-gato 'pi vāñchanti janaḥ sattvānurūpaṃ phalam // BharSt_1.30 //
lāṅgūla-cālanam adhaś-caraṇāvapātaṃ
bhūmau nipatya vadanodara-darśanaṃ ca /
śvā piṇḍadasya kurute gaja-puṅgavas tu
dhīraṃ vilokayati cāṭu-śataiś ca bhuṅkte // BharSt_1.31 //
parivartini saṃsāre
mṛtaḥ ko vā na jāyate /
sa jāto yena jātena
yāti vaṃśaḥ samunnatim // BharSt_1.32 //
kusuma-stavakasyeva
dvayī vṛttir manasvinaḥ /
mūrdhni vā sarva-lokasya
śīryate vana eva vā // BharSt_1.33 //
santy anye 'pi bṛhaspati-prabhṛtayaḥ sambhāvitāḥ pañcaṣās
tān praty eṣa viśeṣa-vikrama-rucī rāhur na vairāyate /
dvāv eva grasate divākara-niśā-prāṇeśvarau bhāskarau
bhrātaḥ parvaṇi paśya dānava-patiḥ śīrṣāvaśeṣākṛtiḥ // BharSt_1.34 //
vahati bhuvana-śreṇiṃ śeṣaḥ phaṇāphalaka-sthitāṃ
kamaṭha-patinā madhye-pṛṣṭhaṃ sadā sa ca dhāryate /
tam api kurute kroḍādhīnaṃ payodhir anādarād
ahaha mahatāṃ niḥsīmānaś caritra-vibhūtayaḥ // BharSt_1.35 //
varaṃ pakṣa-cchedaḥ samadamaghavan-mukta-kuliśaprahārair
udgacchad-bahula-dahanodgāra-gurubhiḥ /
tuṣārādreḥ sūnor ahaha pitari kleśa-vivaśe
na cāsau sampātaḥ payasi payasāṃ patyur ucitaḥ // BharSt_1.36 //
siṃhaḥ śiśur api nipatati
mada-malina-kapola-bhittiṣu gajeṣu /
prakṛtir iyaṃ sattvavatāṃ
na khalu vayas tejaso hetuḥ // BharSt_1.37 //
jātir yātu rasātalaṃ guṇa-gaṇais tatrāpy adho gamyatāṃ
śīlaṃ śaila-taṭāt patatv abhijanaḥ sandahyatāṃ vahninā /
śaurye vairiṇi vajram āśu nipatatv artho 'stu naḥ kevalaṃ
yenaikena vinā guṇas tṛṇa-lava-prāyāḥ samastā ime // BharSt_1.38 //
dhanam arjaya kākutstha
dhana-mūlam idaṃ jagat /
antaraṃ nābhijānāmi
nirdhanasya mṛtasya ca // BharSt_1.39 //
tānīndriyāṇy avikalāni tad eva nāma
sā buddhir apratihatā vacanaṃ tad eva /
arthoṣmaṇā virahitaḥ puruṣaḥ kṣaṇena
so 'py anya eva bhavatīti vicitram etat // BharSt_1.40 //
yasyāsti vittaṃ sa naraḥ kulīnaḥ
sa paṇḍitaḥ sa śrutavān guṇajñaḥ /
sa eva vaktā sa ca darśanīyaḥ
sarve guṇāḥ kāñcanam āśrayanti // BharSt_1.41 //
daurmantryān nṛpatir vinaśyati yatiḥ saṅgāt suto lālanāt
vipro 'nadhyayanāt kulaṃ kutanayāc chīlaṃ khalopāsanāt /
hrīr madyād anavekṣaṇād api kṛṣiḥ snehaḥ pravāsāśrayān
maitrī cāpraṇayāt samṛddhir anayāt tyāga-pramādād dhanam // BharSt_1.42 //
dānaṃ bhogo nāśas tisro
gatayo bhavanti vittasya /
yo na dadāti na bhuṅkte
tasya tṛtīyā gatir bhavati // BharSt_1.43 //
maṇiḥ śāṇollīḍhaḥ samara-vijayī heti-dalito
mada-kṣīṇo nāgaḥ śaradi saritaḥ śyāna-pulināḥ /
kalā-śeṣaś candraḥ surata-mṛditā bāla-vanitā
tan-nimnā śobhante galita-vibhavāś cārthiṣu narāḥ // BharSt_1.44 //
parikṣīṇaḥ kaścit spṛhayati yavānāṃ prasṛtaye
sa paścāt sampūrṇaḥ kalayati dharitrīṃ tṛṇa-samām /
ataś cānaikāntyād guru-laghutayā 'rtheṣu dhaninām
avasthā vastūni prathayati ca saṅkocayati ca // BharSt_1.45 //
rājan dudhukṣasi yadi kṣiti-dhenum etāṃ
tenādya vatsam iva lokam amuṃ puṣāṇa
tasmiṃś ca samyag aniśaṃ paripoṣyamāṇe
nānā-phalaiḥ phalati kalpalateva bhūmiḥ // BharSt_1.46 //
satyānṛtā ca paruṣā priya-vādinī ca
hiṃsrā dayālur api cārthaparā vadānyā /
nitya-vyayā pracura-nitya-dhanāgamā ca
vārāṅganeva nṛpa-nītir aneka-rūpā // BharSt_1.47 //
ājñā kīrtiḥ pālanaṃ brāhmaṇānāṃ
dānaṃ bhogo mitra-saṃrakṣaṇaṃ ca
yeṣām ete ṣaḍguṇā na pravṛttāḥ
ko 'rthas teṣāṃ pārthivopāśrayeṇa // BharSt_1.48 //
yad dhātrā nija-bhāla-paṭṭa-likhitaṃ stokaṃ mahad vā dhanaṃ
tat prāpnoti marusthale 'pi nitarāṃ merau tato nādhikam /
tad dhīro bhava vittavatsu kṛpaṇāṃ vṛttiṃ vṛthā sā kṛthāḥ
kūpe paśya payonidhāv api ghaṭo gṛhṇāti tulyaṃ jalam // BharSt_1.49 //
tvam eva cātakādhāro '
sīti keṣāṃ na gocaraḥ /
kim ambhoda-varāsmākaṃ
kārpaṇyoktaṃ pratīkṣase // BharSt_1.50 //
re re cātaka sāvadhāna-manasā mitra kṣaṇaṃ śrūyatām
ambhodā bahavo vasanti gagane sarve 'pi naitādṛśāḥ /
kecid vṛṣṭibhir ārdrayanti vasudhāṃ garjanti kecid vṛthā
yaṃ yaṃ paśyasi tasya tasya purato mā brūhi dīnaṃ vacaḥ // BharSt_1.51 //
akaruṇatvam akāraṇa-vigrahaḥ
paradhane parayoṣiti ca spṛhā /
sujana-bandhujaneṣv asahiṣṇutā
prakṛti-siddham idaṃ hi durātmanām // BharSt_1.52 //
durjanaḥ parihartavyo
vidyayā 'lakṛto 'pi san /
maṇinā bhūṣitaḥ sarpaḥ
kim asau na bhayaṅkaraḥ // BharSt_1.53 //
jāḍyaṃ hrīmati gaṇyate vrata-rucau dambhaḥ śucau kaitavaṃ
śūre nirghṛṇatā munau vimatitā dainyaṃ priyālāpini /
tejasviny avaliptatā mukharatā vaktary aśaktiḥ sthire
tat ko nāma guṇo bhavet sa guṇināṃ yo durjanair nāṅkitaḥ // BharSt_1.54 //
lobhaś ced aguṇena kiṃ piśunatā yady asti kiṃ pātakaiḥ
satyaṃ cet tapasā ca kiṃ śuci mano yady asti tīrthena kim /
saujanyaṃ yadi kiṃ guṇaiḥ sumahimā yady asti kiṃ maṇḍanaiḥ
sad-vidyā yadi kiṃ dhanair apayaśo yady asti kiṃ mṛtyunā // BharSt_1.55 //
śaśī divasa-dhūsaro galita-yauvanā kāminī
saro vigata-vārijaṃ mukham anakṣaraṃ svākṛteḥ /
prabhur dhana-parāyaṇaḥ satata-durgataḥ sajjano
nṛpāṅgaṇa-gataḥ khalo manasi sapta śalyāni me // BharSt_1.56 //
na kaścic caṇḍa-kopānām
ātmīyo nāma bhūbhujām /
hotāram api juhvānaṃ
spṛṣṭo vahati pāvakaḥ // BharSt_1.57 //
maunomūkaḥ pravacana-paṭur bāṭulo jalpako vā
dhṛṣṭaḥ pārśve vasati ca sadā dūrataś cāpragalbhaḥ /
kṣāntyā bhīrur yadi na sahate prāyaśo nābhijātaḥ
sevādharmaḥ parama-gahano yoginām apy agamyaḥ // BharSt_1.58 //
udbhāsitākhila-khalasya viśṛṅkhalasya
prāg-jāta-vistṛta-nijādhama-karma-vṛtteḥ /
daivād avāpta-vibhavasya guṇa-dviṣo 'sya
nīcasya gocara-gataiḥ sukham āpyate // BharSt_1.59 //
ārambha-gurvī kṣayiṇī krameṇa
laghvī purā vṛddhimatī ca paścāt /
dinasya pūrvārdha-parārdha-bhinnā
chāyeva maitrī khala-saj-janānām // BharSt_1.60 //
mṛga-mīna-sajjanānāṃ tṛṇa-jala-santoṣa-vihita-vṛttīnām /
lubdhaka-dhīvara-piśunā niṣkāraṇa-vairiṇo jagati // BharSt_1.61 //
vāñchā sajjana-saṅgame para-guṇe prītir gurau namratā
vidyāyāṃ vyasanaṃ sva-yoṣiti ratir lokāpavādād bhayam /
bhaktiḥ śūlini śaktir ātma-damane saṃsarga-muktiḥ khale
yeṣv ete nivasanti nirmala-guṇās tebhyo narebhyo namaḥ // BharSt_1.62 //
vipadi dhairyam athābhyudaye kṣamā
sadasi vākya-paṭutā yudhi vikramaḥ /
yaśasi cābhirucir vyasanaṃ śrutau
prakṛti-siddham idaṃ hi mahātmanām // BharSt_1.63 //
pradānaṃ pracchannaṃ gṛham upagate sambhrama-vidhiḥ
priyaṃ kṛtvā maunaṃ sadasi kathanaṃ cāpy upakṛteḥ /
anutseko lakṣmyām anabhibhava-gandhāḥ para-kathāḥ
satāṃ kenoddiṣṭaṃ viṣamam asidhārā-vratam idam // BharSt_1.64 //
kare ślāghyas tyāgaḥ śirasi guru-pāda-praṇayitā
mukhe satyā vāṇī vijayi bhujayor vīryam atulam /
hṛdi svacchā vṛttiḥ śrutim adhigataṃ ca śravaṇayor
vināpy aiśvaryeṇa prakṛti-mahatāṃ maṇḍanam idam // BharSt_1.65 //
sampatsu mahatāṃ cittaṃ
bhavaty utpala-komalam /
āpatsu ca mahāśailaśilā-
saṅghāta-karkaśam // BharSt_1.66 //
santaptāyasi saṃsthitasya payaso nāmāpi na jñāyate
muktākāratayā tad eva nalinī-patra-sthitaṃ rājate /
svātyāṃ sāgara-śukti-madhya-patitaṃ tan-mauktikaṃ jāyate
prāyeṇādhama-madhyamottama-guṇaḥ saṃsargato jāyate // BharSt_1.67 //
prīṇāti yaḥ sucaritaiḥ pitaraṃ sa putro
yad bhartur eva hitam icchati tat kalatram /
tan mitram āpadi sukhe ca sama-kriyaṃ yad
etat trayaṃ jagati puṇya-kṛto labhante // BharSt_1.68 //
eko devaḥ keśavo vā śivo vā
hy ekaṃ mitraṃ bhūpatir vā yatir vā /
eko vāsaḥ pattane vā vane vā
hy ekā bhāryā sundarī vā darī vā // BharSt_1.69 //
namratvenonnamantaḥ para-guṇa-kathanaiḥ svān guṇān khyāpayantaḥ
svārthān sampādayanto vitata-pṛthutarārambha-yatnāḥ parārthe /
kṣāntyaivākṣepa-rukṣākṣara-mukhara-mukhān durjanān dūṣayantaḥ
santaḥ sāścarya-caryā jagati bahu-matāḥ kasya nābhyarcanīyāḥ // BharSt_1.70 //
bhavanti namrās taravaḥ phalodgamair
navāmbubhir dūrāvalambino ghanāḥ /
anuddhatāḥ sat-puruṣāḥ samṛddhibhiḥ
svabhāva eṣa paropakāriṇām // BharSt_1.71 //
śrotraṃ śrutenaiva na kuṇḍalena
dānena pāṇir na tu kaṅkaṇena /
vibhāti kāyaḥ karuṇa-parāṇāṃ
paropakārair na tu candanena // BharSt_1.72 //
pāpān nivārayati yojayate hitāya
guhyaṃ nigūhati guṇān prakaṭīkaroti /
āpad-gataṃ ca na jahāti dadāti kāle
san-mitra-lakṣaṇam idaṃ pravadanti santaḥ // BharSt_1.73 //
padmākaraṃ dinakaro vikacīkaroti
camdrp volāsayati kairava-cakravālam /
nābhyarthito jaladharo 'pi jalaṃ dadāti
santaḥ svayaṃ parahite vihitābhiyogāḥ // BharSt_1.74 //
eke sat-puruṣāḥ parārtha-ghaṭakāḥ svārthaṃ parityajanti ye
sāmānyās tu parārtham udyama-bhṛtaḥ svārthāvirodhena ye /
te 'mī mānuṣa-rākṣasāḥ parahitaṃ svārthāya nighnanti ye
ye tu ghnanti nirarthakaṃ parahitaṃ te ke na jānīmahe // BharSt_1.75 //
kṣīreṇātmagatodakāya hi guṇā dattā purā te 'khilā
kṣīrottāpam avekṣya tena payasā svātmā kṛśānau hutaḥ /
gantuṃ pāvakam unmanas tad abhavad dṛṣṭvā tu mitrāpadaṃ
yuktaṃ tena jalena śāmyati satāṃ maitrī punas tv īdṛśī // BharSt_1.76 //
itaḥ svapiti keśavaḥ kulam itas tadīya-dviṣām
itaś ca śaraṇārthināṃ śikhariṇāṃ gaṇāḥ śerate /
ito 'pi baḍavānalaḥ saha samasta-saṃvartakaiṛ
aho vitatam ūrjitaṃ bhara-sahaṃ sindhor vapuḥ // BharSt_1.77 //
tṛṣṇāṃ chindhi bhaja kṣamāṃ jahi madaṃ pāpe ratiṃ mā kṛthāḥ
satyaṃ brūhy anuyāhi sādhu-padavīṃ sevasva vidvaj-janam /
mānyān mānaya vidviṣo 'py anunaya prakhyāpaya praśrayaṃ
kīrtiṃ pālaya duḥkhite kuru dayām etat satāṃ ceṣṭitam // BharSt_1.78 //
manasi vacasi kāye puṇya-pīyūṣa-pūrṇās
tribhuvanam upakāra-śreṇibhiḥ prīṇayantaḥ /
para-guṇa-paramāṇūn parvatīkṛtya nityaṃ
nija-hṛdi vikasantaḥ santa santaḥ kiyantaḥ // BharSt_1.79 //
kiṃ tena hema-giriṇā rajatādriṇā vā
yatrāśritāś ca taravas taravas ta eva /
manyāmahe malayam eva yad-āśrayeṇa
kaṅkola-nimba-kaṭujā api candanāḥ syuḥ // BharSt_1.80 //
ratnair mahārhais tutuṣur na devā
na bhejire bhīma-viṣeṇa bhītim /
sudhāṃ vinā na parayur virāmaṃ
na niścitārthād viramanti dhīrāḥ // BharSt_1.81 //
kvacit pṛthvīśayyaḥ kvacid api ca paraṅka-śayanaḥ
kvacic chākāhāraḥ kvacid api ca śālyodana-ruciḥ /
kvacit kanthādhārī kvacid api ca divyāmbaradharo
manasvī kāryārthī na gaṇayati duḥkhaṃ na ca sukham // BharSt_1.82 //
aiśvaryasya vibhūṣaṇaṃ sujanatā śauryasya vāk-saṃyamo
jñānasyopaśamaḥ śrutasya vinayo vittasya pātre vyayaḥ /
akrodhas tapasaḥ kṣamā prabhavitur dharmasya nirvājatā
sarveṣām api sarva-kāraṇam idaṃ śīlaṃ paraṃ bhūṣaṇam // BharSt_1.83 //
nindantu nīti-nipuṇā yadi vā stuvantu
lakṣmīḥ samāviśatu gacchatu vā yatheṣṭham /
adyaiva vā maraṇam astu yugāntare vā
nyāyyāt pathaḥ pravicalanti padaṃ na dhīrāḥ // BharSt_1.84 //
bhagnāśasya karaṇḍa-piṇḍita-tanor mlānendriyasya kṣudhā
kṛtvākhur vivaraṃ svayaṃ nipatito naktaṃ mukhe bhoginaḥ /
tṛptas tat-piśitena satvaram asau tenaiva yātaḥ yathā
lokāḥ paśyata daivam eva hi nṛṇāṃ vṛddhau kṣaye kāraṇam // BharSt_1.85 //
ālasyaṃ hi manuṣyāṇāṃ
śarīrastho mahān ripuḥ /
nāsty udyama-samo bandhuḥ
kurvāṇo nāvasīdati // BharSt_1.86 //
chinno 'pi rohati tar kṣīṇo 'py upacīyate punaś candraḥ /
iti vimṛśantaḥ santaḥ santapyante na duḥkheṣu // BharSt_1.87 //
netā yasya bṛhaspatiḥ praharaṇaṃ vajraṃ surāḥ sainikāḥ
svargo durgam anugrahaḥ kila harer airāvato vāraṇaḥ /
ity aiśvarya-balānvito 'pi balabhid bhagnaḥ paraiḥ saṅgare
tad vyaktaṃ nanu daivam eva śaraṇaṃ dhig dhig vṛthā pauruṣam // BharSt_1.88 //
karmāyattaṃ phalaṃ puṃsāṃ
buddhiḥ karmānusāriṇī /
tathāpi sudhiyā bhāvyaṃ
suvicāryaiva kurvatā // BharSt_1.89 //
khalv āto divaseśvarasya kiraṇaiḥ santāḍito mastake
vāñchan deśam anātapaṃ vidhi-vaśāt tālasya mūlaṃ gataḥ /
tatrāpy asya mahāphalena patatā bhagnaṃ saśabdaṃ śiraḥ
prāyo gacchati yatra bhāgya-rahitas tatraiva yānty āpadaḥ // BharSt_1.90 //
ravi-niśākarayor graha-pīḍanaṃ
gaja-bhujaṅgamayor api bandhanam /
matimatāṃ ca vilokya daridratāṃ
vidhir aho balavān iti me matiḥ // BharSt_1.91 //
sṛjati tāvad aśeṣa-guṇakaraṃ
puruṣa-ratnam alaṅkaraṇaṃ bhuvaḥ /
tad api tat-kṣaṇa-bhaṅgi karoti
ced ahaha kaṣṭam apaṇḍitatā vidheḥ // BharSt_1.92 //
patraṃ naiva yadā karīra-viṭape doṣo vasantasya kim
nolūko 'py avaokate yadi divā sūryasya kiṃ dūṣaṇam /
dhārā naiva patanti cātaka-mukhe meghasya kiṃ dūṣaṇam
yat pūrvaṃ vidhinā lalāṭa-likhitaṃ tan mārjituṃ kaḥ kṣamaḥ // BharSt_1.93 //
namasyāmo devān nanu hatavidhes te 'pi vaśagā
vidhir vandyaḥ so 'pi pratiniyata-karmaika-phaladaḥ /
phalaṃ karmāyattaṃ yadi kim amaraiḥ kiṃ ca vidhinā
namas tat-karmabhyo vidhir api na yebhyaḥ prabhavati // BharSt_1.94 //
brahmā yena kulālavan niyamito brahmāḍa-bhāṇḍodare
viṣṇur yena daśāvatāra-gahane kṣipto mahā-saṅkaṭe /
rudro yena kapāla-pāṇi-puṭake bhikṣāṭanaṃ kāritaḥ
sūryo bhrāmyati nityam eva gagane tasmai namaḥ karmaṇe // BharSt_1.95 //
naivākṛtiḥ phalati naivaa kulaṃ na śīlaṃ
vidyāpi naiva na ca yatna-kṛtāpi sevā /
bhāgyāni pūrva-tapasā khalu sañcitāni
kāle phalanti puruṣasya yathaiva vṛkṣāḥ // BharSt_1.96 //
vane raṇe śatru-jalāgni-madhye
mahārṇave parvata-mastake vā /
suptaṃ pramattaṃ viṣama-sthitaṃ vā
rakṣanti puṇyāni purākṛtāni // BharSt_1.97 //
yā sādhūṃś ca khalān karoti viduṣo mūrkhān hitān dveṣiṇaḥ
pratyakṣaṃ kurute parīkṣam amṛtaṃ hālāhalaṃ tat-kṣaṇāt /
tām ārādhaya sat-kriyāṃ bhagavatīṃ bhoktuṃ phalaṃ vāñchitaṃ
he sādho vyasanair guṇeṣu vipuleṣv āsthāṃ vṛthā mā kṛthāḥ // BharSt_1.98 //
guṇavad aguṇavad vā kurvatā kārya-jātaṃ
pariṇatir avadhāryā yatnataḥ paṇḍitena /
atirabhasa-kṛtānāṃ karmaṇām āvipatter
bhavati hṛdaya-dāhī śalya-tulyo vipākaḥ // BharSt_1.99 //
sthālyāṃ vaidūryamayyāṃ pacati tilakaṇāṃś candanair indhanaughaiḥ
sauvarṇair lāṅgalāgrair vilikhati vasudhām arka-mūlasya hetoḥ /
kṛtvā karpūra-khaṇḍān vṛttim iha kurute kodravāṇāṃ samantāt
prāpyemāṃ karm-bhūmiṃ na carati manujo yas topa manda-bhāgyaḥ // BharSt_1.100 //
majjatv ambhasi yātu meru-śikharaṃ śatruṃ jayatv āhave
vāṇijyaṃ kṛṣi-sevane ca sakalā vidyāḥ kalāḥ śikṣatām /
ākāśaṃ vipulaṃ prayātu khagavat kṛtvā prayatnaṃ paraṃ
nābhāvyaṃ bhavatīha karma-vaśato bhāvyasya nāśaḥ kutaḥ // BharSt_1.101 //
bhīmaṃ vanaṃ bhavati tasya puraṃ pradhānaṃ
sarvo janaḥ svajanatām upayāti tasya /
kṛtsnā ca bhūr bhavati sannidhi-ratna-pūrṇā
yasyāsti pūrva-sukṛtaṃ vipulaṃ narasya // BharSt_1.102 //
ko lābho guṇisaṅgamaḥ kim asukhaṃ prājñetaraiḥ saṅgatiḥ
kā hāniḥ samaya-cyutir nipuṇatā kā dharma-tattve ratiḥ /
kaḥ śūro vijitendriyaḥ priyatamā kā 'nuvratā kiṃ dhanaṃ
vidyā kiṃ sukham apravāsa-gamanaṃ rājyaṃ kim ājñā-phalam // BharSt_1.103 //
apriya-vacana-daridraiḥ priya-vacana-dhanāḍhyaiḥ sva-dāra-parituṣṭaiḥ /
para-parivāda-nivṛttaiḥ kvacit kvacin maṇḍitā vasudhā // BharSt_1.104 //
kadarthitasyāpi hi dhairya-vṛtter
na śakyate dhairya-guṇaḥ pramārṣṭum /
adhomukhasyāpi kṛtasya vahner
nādhaḥ śikhā yāti kadācid eva // BharSt_1.105 //
kāntākaṭākṣa-viśikhā na lunanti yasya
cittaṃ na nirdahati kipa-kṛśānutāpaḥ /
karṣanti bhūri-viṣayāś ca na lobha-pāśair
loka-trayaṃ jayati kṛtsnam idaṃ sa dhīraḥ // BharSt_1.106 //
ekenāpi hi śūreṇa
pādākrāntaṃ mahītalam /
kriyate bhāskareṇaiva
sphāra-sphurita-tejasā // BharSt_1.107 //
vahnis tasya jalāyate jala-nidhiḥ kulyāyate tat-kṣaṇān
meruḥ svalpa-śilāyate mṛgapatiḥ sadyaḥ kuraṅgāyate /
vyālo mālya-guṇāyate viṣa-rasaḥ pīyūṣa-varṣāyate
yasyāṅge 'khila-loka-vallabhatamaṃ śīlaṃ samunmīlati // BharSt_1.108 //
lajjā-guṇaugha-jananīṃ jananīm iva svām
atyanta-śuddha-hṛdayām anuvartamānām /
tejasvinaḥ sukham asūn api santyajanati
satya-vrata-vyasanino na punaḥ pratijñām // BharSt_1.109 //
śṛṅgāra-śatakam
bhartṛhareḥ
śambhu-svayambhu-harayo hariṇekṣaṇānāṃ
yenākriyanta satataṃ gṛha-kumbha-dāsāḥ /
vācām agocara-caritra-vicitritāya
tasmai namo bhagavate makara-dhvajāya // BharSt_2.1 //
smitena bhāvena ca lajjayā bhiyā
parāṇmukhair ardha-kaṭākṣa-vīkṣaṇaiḥ /
vacobhir īrṣyā-kalahena līlayā
samasta-bhāvaiḥ khalu bandhanaṃ striyaḥ // BharSt_2.2 //
bhrū-cāturyāt kuṣcitākṣāḥ kaṭākṣāḥ
snigdhā vāco lajjitāntāś ca hāsāḥ /
līlā-mandaṃ prasthitaṃ ca sthitaṃ ca
strīṇām etad bhūṣaṇaṃ cāyudhaṃ ca // BharSt_2.3 //
kvacit sa-bhrū-bhaṅgaiḥ kvacid api ca lajjā-parigataiḥ
kvacid bhūri-trastaiḥ kvacid api ca līlā-vilalitaiḥ /
kumārīṇām etair madana-subhagair netra-valitaiḥ
sphuran-nīlābjānāṃ prakara-parikīrṇā iva diśaḥ // BharSt_2.4 //
vaktraṃ candra-vikāsi paṅkaja-parīhāsa-kṣame locane
varṇaḥ svarṇam apākariṣṇur alinī-jiṣṇuḥ kacānāṃ cayaḥ /
bakṣojāv ibha-kumbha-vibhrama-harau gurvī nitamba-sthalī
vācāṃ hāri ca mārdavaṃ yuvatīṣu svābhāvikaṃ maṇḍanam // BharSt_2.5 //
smita-kiñcin-mugdhaṃ sarala-taralo dṛṣṭi-vibhavaḥ
parispando vācām abhinava-vilāsokti-sarasaḥ /
gatānām ārambhaḥ kisalayita-līlā-parikaraḥ
spṛśantyās tāruṇyaṃ kim iva na hi ramyaṃ mṛgadṛśaḥ // BharSt_2.6 //
draṣṭavyeṣu kim uttamaṃ mṛgadṛśaḥ prema-prasannaṃ mukhaṃ
ghrātaveṣv api kiṃ tad-āsya-pavanaḥ śravyeṣu kiṃ tad-vacaḥ /
kiṃ svādyeṣu tad-oṣṭha-pallava-rasaḥ spṛśyeṣu kiṃ tad-vapurdhyeyaṃ
kiṃ nava-yauvane sahṛdayaiḥ sarvatra tad-vibhramāḥ // BharSt_2.7 //
etāś calad-valaya-saṃhati-mekhalotthajhaṅkāra-
nūpura-parājita-rāja-haṃsyaḥ /
kurvanti kasya na mano vivaśaṃ taruṇyo
vitrasta-mugdha-hariṇī-sadṛśaiḥ kaṭākṣaiḥ // BharSt_2.8 //
kuṅkuma-paṅka-kalaṅkita-dehā
gaura-payodhara-kampita-hārā /
nūpura-haṃsa-raṇat-padmā
kaṃ na vaśīkurute bhuvi rāmā // BharSt_2.9 //
nūnaṃ hi te kavi-varā viparīta-vāco
ye nityam āhur abalā iti kāminīs tāḥ /
yābhir vilolitara-tāraka-dṛṣṭi-pātaiḥ
śakrādayo 'pi vijitās tv abalāḥ kathaṃ tāḥ // BharSt_2.10 //
nūnam ājñā-karas tasyāḥ subhruvo makara-dhvajaḥ /
yatas tan-netra-sañcāra-sūciteṣu pravartate // BharSt_2.11 //
keśāḥ saṃyaminaḥ śruter api paraṃ pāraṃ gate locane
antar-vaktram api svabhāva-śuci-bhīḥ kīrṇaṃ dvijānāṃ gaṇaiḥ /
muktānāṃ satatādhivāsa-rucirau vakṣoja-kumbhāv imāvitthaṃ
tanvi vapuḥ praśāntam api terāgaṃ karoty eva naḥ // BharSt_2.12 //
mugdhe dhānuṣkatā keyam apūrvā tvayi dṛśyate /
yayā vidhyasi cetāṃsi guṇair eva na sāyakaiḥ // BharSt_2.13 //
sati pradīpe saty agnau satsu tārāravīnduṣu /
vinā me mṛga-śāvākṣyā tamo-bhūtam idaṃ jagat // BharSt_2.14 //
udvṛttaḥ stana-bhāra eṣa tarale netre cale bhrū-late
rāgādhiṣṭhitam oṣṭha-pallavam idaṃ kurvantu nāma vyathām /
saubhāgyākṣara-mālikeva likhitā puṣpāyudhena svayaṃ
madhyasthāpi karoti tāpam adhikaṃ romāvaliḥ kena sā // BharSt_2.15 //
mukhena candra-kāntena mahānīlaiḥ śiroruhaiḥ /
karābhyāṃ padmarāgābhyāṃ reje ratnamayīva sā // BharSt_2.16 //
guruṇā stana-bhāreṇa mukha-candreṇa bhāsvatā /
śanaiś-carābhyāṃ pādābhyāṃ reje grahamayīva sā // BharSt_2.17 //
tasyāḥ stanau yadi ghanau jaghanaṃ ca hāri
vaktraṃ ca cāru tava citta kim ākulatvam /
puṇyaṃ kuruṣva yadi teṣu tavāsti vāñchā
puṇyair vinā na hi bhavanti samīhitārthāḥ // BharSt_2.18 //
ime tāruṇya-śrī-nava-parimalāḥ prauḍha-suratapratāpa-
prārambhāḥ smara-vijaya-dāna-pratibhuvaḥ /
ciraṃ cetaś corā abhinava-vikāraika-guravo
vilāsa-vyāpārāḥ kim api vijayante mṛga-dṛśām // BharSt_2.19 //
praṇaya-madhurāḥ premodgārā rasāśrayatāṃ gatāḥ
phaṇiti-madhurā mugdha-prāyāḥ prakāśita-sammadāḥ /
prakṛti-subhagā visrambhārdrāḥ smarodaya-dāyinī
rahasi kim api svairālāpā haranti mṛgīdṛśām // BharSt_2.20 //
viśramya viśramya vana-drumāṇāṃ
chāyāsu tanvī vicacāra kācit /
stanottarīyeṇa karoddhṛtena
nivārayantī śaśino mayūkhān // BharSt_2.21 //
adarśane darśana-mātra-kāmā
dṛṣṭvā pariṣvaṅga-sukhaika-lolā /
āliṅgitāyāṃ punar āyatākṣyāmāśāsmahe
vigrahayor abhedam // BharSt_2.22 //
mālatī śirasi jṛmbhaṇaṃ mukhe
candanaṃ vapuṣi kuṅkumāvilam /
vakṣasi priyatamā madālasā
svarga eṣa pariśiṣṭa āgamaḥ // BharSt_2.23 //
prāṅ mām eti manāg anāgata-rasaṃ jātābhilāṣāṃ tataḥ
savrīḍaṃ tad anu ślathodyamam atha pradhvasta-dhairyaṃ punaḥ /
premārdraṃ spṛhaṇīya-nirbhara-rahaḥ krīḍā-pragalbhaṃ tato
niḥsaṅgāṅga-vikarṣaṇādhika-sukha-ramyaṃ kula-strī-ratam // BharSt_2.24 //
urasi nipatitānāṃ srasta-dhammillakānāṃ
mukulita-nayanānāṃ kiñcid-unmīlitānām /
upari surata-kheda-svinna-gaṇḍa-sthalānāmadhara-
madhu vadhūnāṃ bhāgyavantaḥ pibanti // BharSt_2.25 //
āmīlita-nayanānāṃ yaḥ
surataraso 'nu saṃvidaṃ bhāti /
mithurair mitho 'vadhāritamavitatham
idam eva kāma-nirbarhaṇam // BharSt_2.26 //
idam anucitam akramaś ca puṃsāṃ
yad iha jarāsv api manmathā vikārāḥ /
tad api ca na kṛtaṃ nitambinīnāṃ
stana-patanāvadhi jīvitaṃ rataṃ vā // BharSt_2.27 //
rājas-tṛṣṇāmburāśer na hi jagati gataḥ kaścid evāvasānaṃ
ko vārtho 'rthaiḥ prabhūtaiḥ sva-vapuṣi galite yauvane sānurāge /
gacchāmaḥ sadma yāvad vikasita-nayanendīvarālokinīnāmākramyākramya
rūpaṃ jhaṭiti na jarayā lupyate preyasīnām // BharSt_2.28 //
rāgasyāgāram ekaṃ naraka-śata-mahā-duḥkha-samprāpti-heturmohasyotpatti-
bījaṃ jaladhara-paṭalaṃ jñāna-tārādhipasya /
kandarpasyaika-mitraṃ prakaṭita-vividha-spaṣṭa-doṣa-prabandhaṃ
loke 'smin na hy artha-vraja-kula-bhavana-yauvanād anyad asti // BharSt_2.29 //
śṛṅgāra-druma-nīrade prasṛmara-krīḍā-rasa-srotasi
pradyumna-priya-bāndhave catura-vāṅ-muktā-phalodanvati /
tanvī-netra-cakora-pāvana-vidhau saubhāgya-lakṣmī-nidhau
dhanyaḥ ko 'pi na vikriyāṃ kalayati prāpte nave yauvane // BharSt_2.30 //
saṃsāre 'sminn asāre kunṛpati-bhavana-dvāra-sevā-kalaṅkavyāsaṅga-
vyasta-dhairyaṃ katham amala-dhiyo mānasaṃ saṃvidadhyuḥ /
yady etāḥ prodyad-indu-dyuti-nicaya-bhṛto na syur ambhoja-netrāḥ
preṅkhat-kāñcī-kalāpāḥ stana-bhara-vinaman-madhya-bhājas taruṇyaḥ // BharSt_2.31 //
siddhādhyāsita-kandare hara-vṛṣa-skandhāvarugṇa-drume
gaṅgā-dhauta-śilā-tale himavataḥ sthāne sthite śreyasi /
kaḥ kurvīta śiraḥ praṇāma-malinaṃ mlānaṃ manasvī jano
yad-vitrasta-kuraṅga-śāva-nayanā na syuḥ smarāstraṃ striyaḥ // BharSt_2.32 //
saṃsāra tava paryanta-padavī na davīyasī /
antarā dustarā na syur yadi te madirekṣaṇām // BharSt_2.33 //
diśa vana-hariṇībhyo vaṃśa-kāṇḍa-cchavīnāṃ
kavalam upala-koṭi-cchinna-mūlaṃ kuśānām /
śaka-yuvati-kapolāpāṇḍutāmbūla-vallīdalam
aruṇa-nakhāgraiḥ pāṭitaṃ vā vadhūbhyaḥ // BharSt_2.34 //
asārāḥ sarve te virati-virasāḥ pāpa-viṣayā
jugupsyantāṃ yad vā nanu sakala-doṣāspadam iti /
tathāpy etad-bhūmau nahi para-hitāt puṇyam adhikaṃ
na cāsmin saṃsāre kuvalaya-dṛśo ramyam aparam // BharSt_2.35 //
etat-kāma-phalo loke yad dvayor eka-cittatā /
anya-citta-kṛte kāme śavayor iva saṅgamaḥ // BharSt_2.35*1 //
mātsaryam utsārya vicārya kāryamāryāḥ
samaryādam idaṃ vadantu /
sevyā nitambāḥ kim u bhūdharāṇāmata
smara-smera-vilāsinīnām // BharSt_2.36 //
saṃsāre svapna-sāre pariṇati-tarale dve gatī paṇḍitānāṃ
tattva-jñānāmṛtāmbhaḥ-plava-lalita-dhiyāṃ yātu kālaḥ kathañcit /
no cen mugdhāṅganānāṃ stana-jaghana-ghanābhoga-sambhoginīnāṃ
sthūlopastha-sthalīṣu sthagita-karatala-sparśa-līlodyamānām // BharSt_2.37 //
āvāsaḥ kriyatāṃ gaṅge pāpa-hāriṇi vāriṇi /
stana-dvaye taruṇyā vā manohāriṇi hāriṇi // BharSt_2.38 //
kim iha bahubhir uktair yukti-śūnyaiḥ pralāpairdvayam
iha puruṣāṇāṃ sarvadā sevanīyam /
abhinava-mada-līlā-lālasaṃ sundarīṇāṃ
stana-bhara-parikhinnaṃ yauvanaṃ vā vanaṃ vā // BharSt_2.39 //
satyaṃ janā vacmi na pakṣa-pātāl
lokeṣu saptasv api tathyam etat /
nānyan manohāri nitambinībhyo
duḥkhaika-hetur na ca kaścid anyaḥ // BharSt_2.40 //
kāntety utpala-locaneti vipula-śroṇī-bharety unnamatpīnottuṅga-
payodhareti samukhāmbhojeti subhrūr iti /
dṛṣṭvā mādyati modate 'bhiramate prastauti vidvān api
pratyakṣāśuci-bhastrikāṃ striyam aho mohasya duśceṣṭitam // BharSt_2.41 //
smṛtā bhavati tāpāya dṛṣṭā conmāda-kāriṇī /
spṛṣṭā bhavati mohāya sā nāma dayitā katham // BharSt_2.42 //
tāvad evāmṛtamayī yāval locana-gocarā /
cakṣuṣ-pathād atītā tu viṣād apy atiricyate // BharSt_2.43 //
nāmṛtaṃ na viṣaṃ kiñcid etāṃ muktvā nitambinīm /
saivāmṛta-latā raktā viraktā viṣa-vallarī // BharSt_2.44 //
āvartaḥ saṃśayānām avinaya-bhuvanaṃ paṭṭaṇaṃ sāhasānāṃ
doṣāṇāṃ sannidhānaṃ kapaṭa-śata-mayaṃ kṣetram apratyayānām /
svarga-dvārasya vighno naraka-pura-mukha sarvamāyākaraṇḍaṃ
strī-yantraṃ kena sṛṣṭaṃ viṣam amṛtamayaṃ prāṇi-lokasya pāśaḥ // BharSt_2.45 //
no satyena mṛgāṅka eṣa vadanī-bhūto na cendīvaradvandvaṃ
locanatāṃ gata na kanakair apy aṅga-yaṣṭiḥ kṛtā /
kintv evaṃ kavibhiḥ pratārita-manās tattvaṃ vijānann api
tvaṅ-māṃsāsthi-mayaṃ vapur mṛga-dṛśāṃ mando janaḥ sevate // BharSt_2.46 //
līlāvatīnāṃ sahajā vilāsāsta
eva mūḍhasya hṛdi sphuranti /
rāgo nalinyā hi nisarga-siddhastatra
bhramty eva vṛthā ṣaḍ-aṅghriḥ // BharSt_2.47 //
saṃmohayanti madayanti viḍambayanti
nirbhartsyanti ramayanti viṣādayanti /
etāḥ praviśya sadayaṃ hṛdayaṃ narāṇāṃ
kiṃ nāma vāma-nayanā na samācaranti // BharSt_2.47*1 //
yad etat pūrṇendu-dyuti-haram udārākṛti paraṃ
mukhābjaṃ tanvaṅgyāḥ kila vasati yatrādhara-madhu /
idaṃ tat kiṃ pāka-druma-phalam idānīm atirasavyatīte 'smin
kāle viṣam iva bhaviṣyty asukhadam // BharSt_2.48 //
unmīlat-trivalī-taraṅga-nilayā prottuṅga-pīna-stanadvandvenodgata-
cakravāka-yugalā vaktrāmbujodbhāsinī /
kāntākāra-dharā nadīyam abhitaḥ krūrātra nāpekṣate
saṃsārārṇava-majjanaṃ yadi tadā dūreṇa santyajyatām // BharSt_2.49 //
jalpanti sārdham anyena paśyanty anyaṃ savibhramāḥ /
hṛd-gataṃ cintayanty anyaṃ priyaḥ ko nāma yoṣitām // BharSt_2.50 //
madhu tiṣṭhati vāci yoṣitāṃ hṛdi hālāhalam eva kevalam /
ataeva nipīyate 'dharo hṛdayaṃ muṣṭibhir eva tāḍyate // BharSt_2.51 //
apasara sakhe dūrād asmāt kaṭākṣa-viṣānalāt
prakṛti-viṣamād yoṣit-sarpād vilāsa-phaṇābhṛtaḥ /
itara-phaṇinā daṣṭaḥ śakyaś cikitsitum auṣadhaiścatur-
vanitābhogi-grastaṃ hi mantriṇaḥ // BharSt_2.52 //
vistāritaṃ makara-ketana-dhīvareṇa
strī-saṃjñitaṃ baḍiśam atra bhavāmbu-rāśau /
yenācirāt tad-adharāmiṣa-lola-martya-
matsyān vikṛṣya vipacaty anurāga-vahnau // BharSt_2.53 //
kāminī-kāya-kāntāre kuca-parvata-durgame /
mā saṃcara manaḥ pāntha tatrāste smara-taskaraḥ // BharSt_2.54 //
vyādīrgheṇa calena vaktra-gatinā tejasvinā bhoginā
nīlābja-dyutināhinā param ahaṃ dṛṣṭo na tac-cakṣuṣā /
dṛṣṭe santi cikitsakā diśi diśi prāyeṇa darmārthino
mugdhākṣkṣaṇa-vīkṣitasya na hi me vaidyo na cāpy auṣadham // BharSt_2.55 //
iha hi madhura-gītaṃ nṛtyam etad-raso 'yaṃ
sphurati parimalo 'sau sparśa eṣa stanānām /
iti hata-paramārthair indriyair bhrāmyamāṇaḥ
sva-hita-karaṇa-dhūrtaiḥ pañcabhir vañcito 'smi // BharSt_2.56 //
na gamyo mantrāṇāṃ na ca bhavati bhaiṣajya-viṣayo
na cāpi pradhvaṃsaṃ vrajati vividhaiḥ śāntika-śataiḥ /
bhramāveśād aṅge kam api vidadhad bhaṅgam asakṛt
smarāpasmāro 'yaṃ bhramayati dṛśaṃ ghūrṇayati ca // BharSt_2.57 //
jāty-andhāya ca durmukhāya ca jarājīrṇā khilāṅgāya ca
grāmīṇāya ca duṣkulāya ca galat-kuṣṭhābhibhūtāya ca /
yacchantīṣu manoharaṃ nija-vapu-lakṣmī-lava-śraddhayā
paṇya-strīṣu viveka-kalpa-latikāśa-strīṣu rājyeta kaḥ // BharSt_2.58 //
veśyāsau madana-jvālā
rūpe 'ndhana-vivardhitā /
kāmibhir yatra hūyante
yauvanāni dhanāni ca // BharSt_2.59 //
kaś cumbati kula-puruṣo veśyādhara-pallavaṃ manojñam api /
cārabhaṭa-cora-ceṭaka-naṭa-viṭa-niṣṭhīvana-śarāvam // BharSt_2.60 //
dhanyās ta eva dhavalāyata-locanānāṃ
tāruṇya-darpa-ghana-pīna-payodharāṇām /
kṣāmodaropari lasat-trivalī-latānāṃ
dṛṣṭvākṛtiṃ vikṛtim eti mano na yeṣām // BharSt_2.61 //
bāle līlā-mukulitam amī mantharā dṛṣṭi-pātāḥ
kiṃ kṣipyante virama-virama vyartha eṣa śramas te /
sampraty anye vayam uparataṃ bālyam āsthā vanānte
kṣīṇo mohas tṛṇam iva jagaj-jālam ālokayāmaḥ // BharSt_2.62 //
iyaṃ bālā māṃ praty anavaratam indīvara-dalaprabhā
cīraṃ cakṣuḥ kṣipati kim abhipretam anayā /
gato moho 'smākaṃ smara-śabara-bāṇa-vyatikarajvara-
jvālā śāntā tad api na varākī viramati // BharSt_2.63 //
kiṃ kandarpa karaṃ kadarthayasi re kodaṇḍa-ṭaṅkāritaṃ
re re kokila komalaṃ kala-ravaṃ kiṃ vā vṛthā jalpasi /
mugdhe snigdha-vidagdha-cāru-madhurair lolaiḥ kaṭākṣair alaṃ
cetaś cumbita-candra-cūḍa-caraṇa-dhyānāmṛtaṃ vartate // BharSt_2.64 //
virahe 'pi saṅgamaḥ khalu
parasparaṃ saṅgataṃ mano yeṣām /
hṛdayam api vighaṭṭitaṃ cet
saṅgī virahaṃ viśeṣayati // BharSt_2.65 //
kiṃ gatena yadi sā na jīvati
prāṇiti priyatamā tathāpi kim /
ity udīkṣya nava-megha-mālikāṃ
na prayāti pathikaḥ sva-mandiram // BharSt_2.66 //
viramata budhā yoṣit-saṅgāt sukhāt kṣaṇa-bhaṅgurāt
kuruta karuṇā-maitrī-prajñā-vadhū-jana-saṅgamam /
na khalu narake hārākrāntaṃ ghana-stana-maṇḍalaṃ
śaraṇam athavā śroṇī-bimbaṃ raṇan-maṇi-mekhalam // BharSt_2.67 //
yadā yogābhyāsa-vyasana-kṛśayor ātma-manasoravicchinnā
maitrī sphurati kṛtinas tasya kim u taiḥ /
priyāṇām ālāpair adhara-madhubhir vaktra-vidhubhiḥ
saniśvāsāmodaiḥ sakuca-kalaśāśleṣa-surataiḥ // BharSt_2.68 //
yadāsīd ajñānaṃ smara-timira-sañcāra-janitaṃ
tadā dṛṣṭa-nārī-mayam idam aśeṣaṃ jagad iti /
idānīm asmākaṃ paṭutara-vivekāñjana-juṣāṃ
samībhūtā dṛṣṭis tribhuvanam api brahma manute // BharSt_2.69 //
tāvad eva kṛtinām api sphuratyeṣa
nirmala-viveka-dīpakaḥ /
yāvad eva na kuraṅga-cakṣuṣāṃ
tāḍyate caṭula-locanāñcalaiḥ // BharSt_2.70 //
vacasi bhavati saṅga-tyāgam uddiśya vārtā
śruti-mukhara-mukhānāṃ kevalaṃ paṇḍitānām /
jaghanam aruṇa-ratna-granthi-kāñcī-kalāpaṃ
kuvalaya-nayanānāṃ ko vihātuṃ samarthaḥ // BharSt_2.71 //
sva-para-pratārako 'sau
nindati yo 'līka-paṇḍito yuvatīḥ /
yasmāt tapaso 'pi phalaṃ
svargaḥ svarge 'pi cāpsarasaḥ // BharSt_2.72 //
mattebha-kumbha-dalane bhuvi santi dhīrāḥ
kecit pracaṇḍa-mṛga-rāja-vadhe 'pi dakṣāḥ /
kintu bravīmi balināṃ purataḥ prasahya
kandarpa-darpa-dalane viralā manuṣyāḥ // BharSt_2.73 //
san-mārge tāvad āste prabhavati ca naras tāvad evendriyāṇāṃ
lajjāṃ tāvad vidhatte vinayam api samālambate tāvad eva /
bhrū-cāpākṛṣṭa-muktāḥ śravaṇa-patha-gatā nīla-pakṣmāṇa ete
yāval līlāvatīnāṃ hṛdi na dhṛtimuṣo dṛṣṭi-bāṇāḥ patanti // BharSt_2.74 //
unmatta-prema-saṃrambhād
ārabhante yad-aṅganāḥ /
tatra pratyūham ādhātuṃ
brahmāpi khalu kātaraḥ // BharSt_2.75 //
tāvan mahattvaṃ pāṇḍityaṃ
kulīnatvaṃ vivekitā /
yāvaj jvalati nāṅgeṣu
hataḥ pañceṣu-pāvakaḥ // BharSt_2.76 //
śāstrajño 'pi praguṇi-tanayo 'tyānta-bādhāpi bāḍhaṃ
saṃsāre 'smin bhavati viralo bhājanaṃ sad-gatīnām /
yenaitasmin niraya-nagara-dvāram udghāṭayantī
vāmākṣīṇāṃ bhavati kuṭilā bhrū-latā kuñcikeva // BharSt_2.77 //
kṛśaḥ kāṇaḥ khañjaḥ śravaṇa-rahitaḥ puccha-vikalo
vraṇī pūya-klinnaḥ kṛmi-kula-śatair āvṛta-tanuḥ /
kṣudhā kṣāmo jīrṇaḥ piṭharaka-kapālārpita-galaḥ
śunīm anveti śvā hatam api ca hanty eva madanaḥ // BharSt_2.78 //
strī-mudrāṃ kusumāyudhasya jayinīṃ sarvārtha-sampat-karīṃ
ye mūḍhāḥ pravihāya yānti kudhiyo mithyā-phalānveṣiṇaḥ /
te tenaiva nihatya nirdayataraṃ nagnīkṛtā muṇḍitāḥ
kecit pañca-śikhī-kṛtāś ca jaṭilāḥ kāpālikāś cāpare // BharSt_2.79 //
viśvāmitra-parāśara-prabhṛtayo vātāmbu-parṇāśanāste 'pi
strī-mukha-paṅkajaṃ sulalitaṃ dṛṣṭvaiva mohaṃ gatāḥ /
śālyannaṃ sa-ghṛtaṃ payo-dadhi-yutaṃ ye bhuñjate mānavāsteṣām
indriya-nigraho yadi bhaved vindhyaḥ plavet sāgare // BharSt_2.80 //
parimala-bhṛto vātāḥ śākhā navāṅkura-koṭayo
madhura-vidhurotkaṇṭhā-bhājaḥ priyā pika-pakṣiṇām /
virala-virasa-svedodgārā vadhū-vadanendavaḥ
prasarati madhau dhātryāṃ jāto na kasya guṇodayaḥ // BharSt_2.81 //
madhur ayaṃ madhurair api kokilā
kala-ravair malayasya ca vāyubhiḥ /
virahiṇaḥ prahiṇasti śarīriṇo
vipadi hanta sudhāpi viṣāyate // BharSt_2.82 //
āvāsaḥ kila-kiñcitasya dayitā-pārśve vilāsālasāḥ
karṇe kokila-kāminī-kala-ravaḥ smero latā-maṇḍapaḥ /
goṣṭhī sat-kavibhiḥ samaṃ katipayair mugdhāḥ sudhāṃśoḥ karāḥ
keṣāṃcit sukhayanti cātra hṛdayaṃ caitre vicitrāḥ kṣapāḥ // BharSt_2.83 //
pāntha strī-virahānalāhuti-kalām ātanvatī mañjarīmākandeṣu
pikāṅganābhir adhunā sotkaṇṭham ālokyate /
apy ete nava-pāṭalā-parimala-prāg-bhāra-pāṭac-carā
vānti-klānti-vitāna-tānava-kṛtaḥ śrīkhaṇḍa-śailānilāḥ // BharSt_2.84 //
prathitaḥ praṇayavatīnāṃ
tāvat padam ātanotu hṛdi mānaḥ /
bhavati na yāvac candanataru-
surabhir malaya-pavamānaḥ // BharSt_2.85 //
sahakāra-kusuma-kesaranikara-
bharāmoda-mūrcchita-dig-ante /
madhura-madhura-vidhura-madhupe
madhau bhavet kasya notkaṇṭhā // BharSt_2.86 //
acchāccha-candana-rasārdratarā mṛgākṣyo
dhārā-gṛhāṇi kusumāni ca kaumudī ca /
mando marut sumanasaḥ śuci harmya-pṛṣṭhaṃ
grīṣme madaṃ ca madanaṃ ca vivardhayanti // BharSt_2.87 //
srajo hṛdy āmodā vyajana-pavanaś candra-kiraṇāḥ
parāgaḥ kāsāro malayaja-rajaḥ śīdhu viśadam /
śuciḥ saudhotsaṅgaḥ pratanu vasanaṃ paṅkaja-dṛśo
nidāgha-rtāv etad vilasati labhante sukṛtinaḥ // BharSt_2.88 //
sudhā-śubhraṃ dhāma sphurad-amala-raśmiḥ śaśadharaḥ
priyā-vaktrāmbhojaṃ malayaja-rajaś cātisurabhiḥ /
srajo hṛdyāmodās tad idam akhilaṃ rāgiṇi jane
karoty antaḥ kṣobhaṃ na tu viṣaya-saṃsarga-vimukhe // BharSt_2.89 //
taruṇī-veṣoddīpita-kāmā
vikasaj-jātī-puṣpa-sugandhiḥ /
unnata-pīna-payodhara-bhārā
prāvṛṭ tanute kasya na harṣam // BharSt_2.90 //
viyad-upacita-meghaṃ bhūmayaḥ kandalinyo
nava-kuṭaja-kadambāmodino gandhavāhāḥ /
śikhi-kula-kala-kekārāvaramyā vanāntāḥ
sukhinam asukhinaṃ vā sarvam utkaṇṭhayanti // BharSt_2.91 //
upari ghanaṃ ghana-paṭalaṃ
tiryag girayo 'pi nartita-mayūrāḥ /
kṣitir api kandala-dhavalā
dṛṣṭiṃ pathikaḥ kva pātayati // BharSt_2.92 //
ito vidyud-vallī-vilasitam itaḥ ketaki-taroḥ
sphuran gandhaḥ prodyaj-jalada-ninada-sphūrjitam itaḥ /
itaḥ keki-krīḍā-kala-kala-ravaḥ pakṣmala-dṛśāṃ
kathaṃ yāsyanty ete viraha-divasāḥ sambhṛta-rasāḥ // BharSt_2.93 //
asūci-sañcāre tamasi nabhasi prauḍha-jaladadhvani-
prājñaṃmanye patati pṛṣatānāṃ ca nicaye /
idaṃ saudāminyāḥ kanaka-kamanīyaṃ vilasitaṃ
mudaṃ ca mlāniṃ ca prathayati pathi svaira-sudṛśām // BharSt_2.94 //
āsāreṇa na harmyataḥ priyatamair yātuṃ bahiḥ śakyate
śītotkampa-nimittam āyata-dṛśā gāḍhaṃ samāliṅgyate /
jātāḥ śīkara-śītalāś ca marutor atyanta-kheda-cchido
dhanyānāṃ bata durdinaṃ sudinatāṃ yāti priyā-saṅgame // BharSt_2.95 //
ardhaṃ suptvā niśāyāḥ sarabhasa-suratāyāsa-sanna-ślathāṅgaprodbhūtāsahya-
tṛṣṇo madhu-mada-nirato harmya-pṛṣṭhe vivikte /
sambhoga-klānta-kāntā-śithila-bhuja-latā-varjitaṃ karkarīto
jyotsnābhinnāccha-dhāraṃ pibati na salilaṃ śāradaṃ manda-puṇyaḥ // BharSt_2.96 //
hemante dadhi-dugdha-sarpir aśanā māñjiṣṭha-vāso-bhṛtaḥ
kāśmīra-drava-sāndra-digdha-vapuṣaś chinnā vicitrai rataiḥ /
vṛttoru-stana-kāminojana-kṛtāśleṣā gṛhābhyantare
tāmbūlī-dala-pūga-pūrita-mukhā dhanyāḥ sukhaṃ śerate // BharSt_2.97 //
praduyat-prauḍha-priyaṅgu-dyuti-bhṛti vikasat-kunda-mādyad-dvirephe
kāle prāleya-vāta-pracala-vilasitodāra-mandāra-dhāmni /
yeṣāṃ no kaṇṭha-lagnā kṣaṇam api tuhina-kṣoda-dakṣā mṛgākṣī
tesām āyāma-yāmā yama-sadana-samā yāminī yāti yūnām // BharSt_2.98 //
cumbanto gaṇḍa-bhittīr alakavati mukhe sītkṛtāny ādadhānā
vakṣaḥ-sūtkañcukeṣu stana-bhara-pulakodbhedam āpādayantaḥ /
ūrū-nākampayantaḥ pṛthu-jaghana-taṭāt sraṃsayanto 'ṃśukāni
vyaktaṃ kāntā-janānāṃ viṭa-carita-bhṛtaḥ śaiśirā vānti vātāḥ // BharSt_2.99 //
keśānākulayan dṛśo mukulayan vāso balād ākṣipannātanvan
pulakodgamaṃ prakaṭayann āvega-kampaṃ śanaiḥ /
bāraṃ bāram udāra-sītkṛta-kṛto danta-cchadān pīḍayan
prāyaḥ śaiśira eṣa samprati marut kāntāsu kāntāyate // BharSt_2.100 //
yady asya nāsti ruciraṃ tasmiṃs tasya spṛhā manojñe 'pi /
ramaṇīye 'pi sudhāṃśau na manaḥ-kāmaḥ sarojinyāḥ // BharSt_2.101 //
vairāgye saṃcaraty eko nītau bhramati cāparaḥ /
śṛṅgāre ramate kaścid bhuvi bhedāḥ parasparam // BharSt_2.102 //
iti śubhaṃ bhūyāt /
vairāgya-śatakam
bhartṛhareḥ
cūḍottaṃsita-candra-cāru-kalikā-cañcac-chikhā-bhāsvaro
līlā-dagdha-vilola-kāma-śalabhaḥ śreyo-daśāgre sphuran /
antaḥ-sphūrjad-apāra-moha-timira-prāg-bhāram uccāṭayan
śvetaḥ-sadmani yogināṃ vijayate jñāna-pradīpo haraḥ // BharSt_3.1 //
bhrāntaṃ deśam aneka-durga-viṣamaṃ prāptaṃ na kiñcit phalaṃ
tyaktvā jāti-kulābhimānam ucitaṃ sevā kṛtā niṣphalā /
bhuktaṃ māna-vivarjitaṃ para-gṛheṣv āśaṅkayā kākavat
tṛṣṇe jṛmbhasi pāpa-karma-piśune nādyāpi santuṣyasi // BharSt_3.2 //
utkhātaṃ nidhi-śaṅkayā kṣiti-talaṃ dhmātā girer dhātavo
nistīrṇaḥ saritāṃ patir nṛpatayo yatnena santoṣitāḥ /
mantrārādhana-tat-pareṇa manasā nītāḥ śmaśāne niśāḥ
prāptaḥ kāṇa-varāṭako 'pi na mayā tṛṣṇe sakāmā bhava // BharSt_3.3 //
khalālāpāḥ sauḍhāḥ katham api tad-ārādhana-parairnigṛhyāntar-
bāṣpaṃ hasitam api śūnyena manasā /
kṛto vitta-stambha-pratihata-dhiyām añjalir api
tvam āśe moghāśe kima aparam ato nartayasi mām // BharSt_3.4 //
amīṣāṃ prāṇānāṃ tulita-visinī-patra-payasāṃ
kṛte kiṃ nāsmābhir vigalita-vivekair vyavasitam /
yad-āḍhyānām agre draviṇa-mada-niḥsaṃjña-manasāṃ
kṛtaṃ māva-vrīḍair nija-guṇa-kathā-pātakam api // BharSt_3.5 //
kṣāntaṃ na kṣamayā gṛhocita-sukhaṃ tyaktaṃ na santoṣataḥ
soḍho duḥsaha-śīta-tāpa-pavana-kleśo na taptaṃ tapaḥ /
dhyātaṃ vittam ahar-niśaṃ nityamita-prāṇair na śambhoḥ padaṃ
tat-tat-karma kṛtaṃ yad eva munibhis tais taiḥ phalair vañcitāḥ // BharSt_3.6 //
bhogā na bhuktā vayam eva bhuktās
tapo na taptaṃ vayam eva taptāḥ /
kālo na yāto vayam eva yātāstṛṣṇā
na jīrṇā vayam eva jīrṇāḥ // BharSt_3.7 //
balibhir mukham ākrāntaṃ palitenāṅkitaṃ śiraḥ /
gātrāṇi śithilāyante tṛṣṇaikā taruṇāyate // BharSt_3.8 //
viveka-vyākośe vidadhati same śāmyati tṛṣā
pariṣvaṅge tuṅge prasaratitarāṃ sā pariṇatā /
jarājīrṇaiśvarya-grasana-gahanākṣepa-kṛpaṇastṛṣāpātraṃ
yasyāṃ bhavati marutām apy adhipatiḥ // BharSt_3.8*1 //
nivṛttā bhogecchā puruṣa-bahu-māno 'pi galitaḥ
samānāḥ svar-yātāḥ sapadi suhṛdo jīvita-samāḥ /
śanair yaṣṭy utthānaṃ ghana-timira-ruddhe ca nayane
aho mūḍhaḥ kāyas tad api maraṇāpāya-cakitaḥ // BharSt_3.9 //
āśā nāma nadī manoratha-jalā tṛṣṇā-taraṅgākulā
rāga-grāhavatī vitarka-vihagā dhairya-druma-dhvaṃsinī /
mohāvarta-sudustarātigahanā prottuṅga-cintā-taṭī
tasyāḥ para-gatā viśuddham alaso nandanti yogīśvarāḥ // BharSt_3.10 //
na saṃsārotpannaṃ caritam anupaśyāmi kuśalaṃ
vipākaḥ puṇyānāṃ janayati bhayaṃ me vimṛśataḥ /
mahadbhiḥ puṇyaughaiś cira-parigṛhītāś ca viṣayā
mahānto jāyante vyasanam iva dātuṃ viṣayiṇām // BharSt_3.11 //
avaśyaṃ yātāraś cirataram uṣitvāpi viṣayā
viyoge ko bhedas tyajati na jano yat svayam amūn /
vrajantaḥ svātantryād atula-paritāpāya manasaḥ
svayaṃ tyaktā hy ete śama-sukham anantaṃ vidadhati // BharSt_3.12 //
brahma-jñāna-viveka-nirmala-dhiyaḥ kurvanty aho duṣkaraṃ
yan muñcanty upabhoga-bhāñjy api dhanāny ekāntato niḥspṛhāḥ /
samprātān na purā na samprati na ca prāptau dṛḍha-pratyayān
vāñchā-mātra-parigrahān api paraṃ tyaktuṃ na śaktā vayam // BharSt_3.13 //
dhanyānāṃ giri-kandareṣu vasatāṃ jyotiḥ paraṃ dhyāyatāmānandāśru-
jalaṃ pibanti śakunā niḥśaṅkam aṅkeśayāḥ /
asmākaṃ tu manorathoparacita-prāsāda-vāpī-taṭakrīḍā-
kānana-keli-kautuka-juṣām āyuḥ paraṃ kṣīyate // BharSt_3.14 //
bhikṣā-śataṃ tad api nīrasam eka-bāraṃ
śayyā ca bhūḥ parijano nija-deha-mātram /
vastraṃ viśīrṇa-śata-khaṇḍa-mayī ca kanthā
hā hā tathāpi viṣayā na parityajanti // BharSt_3.15 //
stanau māṃsa-granthī kanaka-kalaśāv ity upamitī
mukhaṃ śleṣmāgāraṃ tad api ca śaśāṅkena tulitam /
sravan-mūtra-klinnaṃ kari-vara-śira-spardhi jaghanaṃ
muhur nindyaṃ rūpaṃ kavi-jana-viśeṣair guru-kṛtam // BharSt_3.16 //
eko rāgiṣu rājate priyatamā-dehārdha-hārī haro
nīrāgeṣu jano vimukta-lalanāsaṅgo na yasmāt paraḥ /
durvāra-smara-bāṇa-pannaga-viṣa-vyābiddha-mugdho janaḥ
śeṣaḥ kāma-viḍambitān na viṣayān bhoktuṃ na moktuṃ kṣamaḥ // BharSt_3.17 //
ajānan dāhātmyaṃ patatu śalabhas tīvra-dahane
sa mīno 'py ajñānād baḍiśa-yutam aśnātu piśitam /
vijānanto 'py ete vayam iha viyaj jāla-jaṭilān
na muñcāmaḥ kānām ahaha gahano moha-mahimā // BharSt_3.18 //
tṛṣā śuṣyaty āsye pibati salilaṃ śīta-madhuraṃ
kṣudhārtaḥ śālyannaṃ kavalayati māṃsādi-kalitam /
pradīpte kāmāgnau sudṛḍhataram āliṅgati vadhūṃ
pratīkāraṃ vyādhaḥ sukham iti viparyasyati janaḥ // BharSt_3.19 //
tuṅgaṃ veśma sutāḥ satām abhimatāḥ saṅkhyātigāḥ sampadaḥ
kalyāṇī dayitā vayaś ca navam ity ajñāna-mūḍho janaḥ /
matvā viśvam anaśvaraṃ niviśate saṃsāra-kārā-gṛhe
saṃdṛśya kṣaṇa-bhaṅguraṃ tad akhilaṃ dhanyas tu sannyasyati // BharSt_3.20 //
dīnā dīna-mukhaiḥ sadaiva śiśukairākṛṣṭa-jīrṇāmbarā
krośadbhiḥ kṣudhitair niranna-vidhurā dṛśyā na ced gehinī /
yācñā-bhaṅga-bhayena gadgada-gala-truṭyad-vilīnākṣaraṃ
ko dehīti vadet sva-dagdha-jaṭharasyārthe manasvī pumān // BharSt_3.21 //
abhimata-mahāmāna-granthi-prabheda-paṭīyasī
gurutara-guṇa-grāmābhoja-sphuṭojjvala-candrikā /
vipula-vilal-lajjā-vallī-vitāna-kuṭhārikā
jaṭhara-piṭharī duspureyaṃ karoti viḍambanam // BharSt_3.22 //
puṇye grāme vane vā mahati sita-paṭac-channa-pālī kapāliṃ
hy ādāya nyāya-garbha-dvija-huta-huta-bhug dhūma-dhūmropakaṇṭhe /
dvāraṃ dvāraṃ praviṣṭo varam udara-darī-pūraṇāya kṣudhārto
mānī prāṇaiḥ sanātho na punar anudinaṃ tulya-kulyesu dīnaḥ // BharSt_3.23 //
gaṅgā-taraṅga-kaṇa-śīkara-śītalāni
vidyādharādhyuṣita-cāru-śilā-talāni /
sthānāni kiṃ himavataḥ pralayaṃ gatāni
yat sāvamāna-para-piṇḍa-ratā manuṣyāḥ // BharSt_3.24 //
kiṃ kandāḥ kandarebhyaḥ pralayam upagatā nirjharā vā giribhyaḥ
pradhvastā vā tarubhyaḥ sarasa-gala-bhṛto valkalinyaś ca śākhāḥ /
vīkṣyante yan mukhāni prasabham apagata-praśrayāṇāṃ khalānāṃ
duḥkhāpta-svalpa-vitta-smaya-pavana-vaśānartita-bhrū-latāni // BharSt_3.25 //
puṇyair mūla-phalais tathā praṇayinīṃ vṛttiṃ kuruṣvādhunā
bhū-śayyāṃ nava-pallavair akṛpaṇair uttiṣṭha yāvo vanam /
kṣudrāṇām aviveka-mūḍha-manasāṃ yatreśvarāṇāṃ sadā
vitta-vyādhi-vikāra-vihvala-girāṃ nāmāpi na śrūyate // BharSt_3.26 //
phalaṃ svecchā-labhyaṃ prativanam akhedaṃ kṣitiruhāṃ
payaḥ sthāne sthāne śiśira-madhuraṃ puṇya-saritām /
mṛdu-sparśā śayyā sulalita-latā-pallava-mayī
sahante santāpaṃ tad api dhanināṃ dvāri kṛpaṇāḥ // BharSt_3.27 //
ye vartante dhana-pati-puraḥ prārthanā-duḥkha-bhājo
ye cālpatvaṃ dadhati viṣayākṣepa-paryāpta-buddheḥ /
teṣām antaḥ-sphurita-hasitaṃ vāsarāṇi smareyaṃ
dhyāna-cchede śikhari-kuhara-grāva-śayyā-niṣaṇṇaḥ // BharSt_3.28 //
ye santoṣa-nirantara-pramuditas teṣāṃ na bhinnā mudo
ye tv anye dhana-lubdha-saṅkala-dhiyas tesāṃ na tṛṣṇāhatā /
itthaṃ kasya kṛte kutaḥ sa vidhinā kīdṛk-padaṃ sampadāṃ
svātmany eva samāpta-hema-mahimā merur na me rocate // BharSt_3.29 //
bhikṣāhāram adainyam apratisukhaṃ bhīticchidaṃ sarvato
durmātsarya-madābhimāna-mathanaṃ duḥkhaugha-vidhvaṃsanam /
sarvatrānvaham aprayatna-sulabhaṃ sādhu-priyaṃ pāvanaṃ
śambhoḥ satram avāyam akṣaya-nidhiṃ śaṃsanti yogīśvarāḥ // BharSt_3.30 //
bhoge rogamayaṃ kule cyuti-bhayaṃ vitte nṛpālād bhayaṃ
māne dhainya-bhayaṃ bale ripu-bhayaṃ rūpe jarāya bhayam /
śāstre vādibhayaṃ guṇe khala-bhayaṃ kāye kṛtāntād bhayaṃ
sarvaṃ vastu bhayānvitaṃ bhuvi nṝṇāṃ vairāgyam evābhayam // BharSt_3.31 //
ākrāntaṃ maraṇena janma jarasā cātyujjvalaṃ yauvanaṃ
santoṣo dhana-lipsayā śama-mukhaṃ prauḍhāṅganā-vibhramaiḥ /
lokair matsaribhir guṇā vana-bhuvo vyālair nṛpā durjanair
asthairyeṇa vibhūtayo 'py apahatā grastaṃ na kiṃ kena vā // BharSt_3.32 //
ādhi-vyādhi-śatair janasya vividhair ārogyam unmūlyate
lakṣmīr yatra patanti tatra vivṛta-dvārā iva vyāpadaḥ /
jātaṃ jātam avaśyam āśu vivaśaṃ mṛtyuḥ karoty ātmasāt
tat kiṃ tena niraṅkuśena vidhinā yan nirmitaṃ susthiram // BharSt_3.33 //
bhogās tuṅgataraṅga-bhaṅga-taralāḥ prāṇāḥ kṣaṇa-dhvaṃsinaḥ
stokāny eva dināni yauvana-sukhaṃ sphūrtiḥ priyāsu sthitā /
tat-saṃsāram asāram eva nikhilaṃ buddhvā budhā bodhakā
lokānugraha-peśalena manasā yatnaḥ samādhīyatām // BharSt_3.34 //
bhogā megha-vitāna-madhya-vilasat-saudāminī-cañcalā
āyur vāyu-vighaṭṭitābja-paṭalī-līnāmbuvad bhaṅguram /
līlā yauvana-lālasās tanubhṛtām ity ākalayya drutaṃ
yoge dhairya-samādhi-siddhi-sulabhe buddhiṃ vidadhvaṃ budhāḥ // BharSt_3.35 //
āyuḥ kallola-lolaṃ katipaya-divasa-sthāyinī yauvana-śrīr
arthāḥ saṅkalpa-kalpā ghana-samaya-taḍid-vibhramā bhoga-pūgāḥ /
kaṇṭhāśleṣopagūḍha tad api ca na ciraṃ yat priyābhaḥ praṇītaṃ
brahmaṇy āsakta-cittā bhavata bhavamayāmbhodhi-pāraṃ tarītum // BharSt_3.36 //
kṛcchreṇāmedhya-madhye niyamita-tanubhiḥ sthīyate garbha-vāse
kāntā-viśleṣa-duḥkha-vyatikara-viṣamo yauvane copabhogaḥ /
vāmākṣīṇām avajñā-vihasita-vasatir vṛddha-bhāvo 'nyasādhuḥ
saṃsāre re manuṣyā vadata yadi sukhaṃ svalpam apy asti kiñcit // BharSt_3.37 //
vyāghrīva tiṣṭhati jarā paritarjayantī
rogāś ca śatrava iva praharanti deham /
āyuḥ parisravanti bhinna-ghaṭā-divāmbho
lokas tathāpy ahitam ācaratīti citram // BharSt_3.38 //
bhogā bhaṅgura-vṛttayo bahuvidhās tair eva cāyaṃ bhavastat
kasyeha kṛte paribhramata re lokāḥ kṛtaṃ ceṣṭataiḥ /
āśā-pāśa-śatāpaśānti-viśadaṃ cetaḥ-samādhīyatāṃ
kāmotpatti-vaśāt svadhāmani yadi śraddeyam asmad-vacaḥ // BharSt_3.39 //
sakhe dhanyāḥ kecit truṭita-bhava-bandha-vyatikarā
vanānte cittāntar-viṣam aviṣayāśīt-viṣa-gatāḥ /
śarac-candra-jyotsnādhavala-gaganābhoga-subhagāṃ
nayante ye rātriṃ sukṛta-caya-cintaika-śaraṇāḥ // BharSt_3.39*1 //
brahmendrādi-marud-gaṇāṃs tṛṇa-kaṇān yatra sthito manyate
yat-svādād virasā bhavanti vibhavās trailokya-rājyādayaḥ /
bhogaḥ ko 'pi sa eva eka paramo nityodito jṛmbhate
bhoḥ sādho kṣaṇa-bhaṅgure tad itare bhoge ratiṃ mā kṛthāḥ // BharSt_3.40 //
sā ramyā nagarī mahān sa nṛpatiḥ sāmanta-cakraṃ ca tat
pārśve tasya ca sā vidagdha-pariṣat tāś candra-bimbānanāḥ /
udvṛttaḥ sa rāja-putra-nivahas te vandinas tāḥ kathāḥ
sarvaṃ yasya vaśād agāt smṛti-pathaṃ kālāya tasmai namaḥ // BharSt_3.41 //
yatrānekaḥ kvacid api gṛhe tatra tiṣṭhaty athaiko
yatrāpy ekas tad anu bahavas tatra naiko 'pi cānte /
itthaṃ nayau rajani-divasau lolayan dvāv ivākṣau
kālaḥ kalyo bhuvana-phalake kraḍati prāṇi-śāraiḥ // BharSt_3.42 //
ādityasya gatāgatair aharahaḥ saṃkṣīyate jīvitaṃ
vyāpārair bahu-kārya-bhāra-gurubhiḥ kālo 'pi na jñāyate /
dṛṣṭvā janma-jarā-vipatti-maraṇaṃ trāsaś ca notpadyate
pītvā mohamayīṃ pramāda-madirām unmatta-bhūtaṃ jagat // BharSt_3.43 //
rātriḥ saiva punaḥ sa eva divaso matvā mudhā jantavo
dhāvanty udyaminas tathaiva nibhṛta-prārabdha-tat-tat-kriyāḥ /
vyāpāraiḥ punar-ukta-bhūta-viṣayair itthaṃ vidhenāmunā
saṃsāreṇa kadarthitā vayam aho mohān na lajjāmahe // BharSt_3.44 //
na dhyānaṃ padam īśvarasya vidhivat saṃsāra-vicchittaye
svarga-dvāra-kapāṭa-pāṭana-paṭur dharmo 'pi nopārjitaḥ /
nārī-pīna-payodharoru-yugalaṃ svapne 'pi nāliṅgitaṃ
mātuḥ kevalam eva yauvana-vana-cchede kuṭhārā vayam // BharSt_3.45 //
nābhyastā prativādi-vṛnda-damanī vidyā vinītocitā
khaḍgāgraiḥ kari-kumbha-pīṭha-dalanair nākaṃ na nītaṃ yaśaḥ /
kāntākomala-pallavādhara-rasaḥ pīto na candrodaye
tāruṇyaṃ gatam eva niṣphalam aho śūnyālaye dīpavat // BharSt_3.46 //
vidyā nādhigatā kalaṅka-rahitā vittaṃ ca nopārjitaṃ
śuśrūṣāpi samāhitena manasā pitror na sampāditā /
ālolāyata-locanāḥ priyatamāḥ svapne 'pi nāliṅgitāḥ
kālo 'yaṃ para-piṇḍa-lolupatayā kākair iva preryate // BharSt_3.47 //
vayaṃ yebhyo jātāś cira-parigatā eva khalu te
samaṃ yaiḥ saṃvṛddhāḥ smṛti-viṣayatāṃ te 'pi gamitāḥ /
idānīm ete smaḥ pratidivasam āsanna-patanā
gatās tulyāvasthāṃ sikatilanadī-tīra-tarubhiḥ // BharSt_3.48 //
āyur varṣa-śataṃ nṝṇāṃ parimitaṃ rātrau tad-ardhaṃ gataṃ
tasyārdhasya parasya cārdham aparaṃ bālatva-vṛddhatvayoḥ /
śeṣaṃ vyādhi-viyoga-duḥkha-sahitaṃ sevādibhir nīyate
jīve vārita-raṅga-cañcalatare saukhyaṃ kutaḥ prāṇinām // BharSt_3.49 //
kṣaṇaṃ bālo bhūtvā kṣaṇam pai yuvā kāma-rasikaḥ
kṣaṇaṃ vittair hīnaḥ kṣaṇam api ca sampūrṇa-vibhavaḥ /
jarā-jīrṇair aṅgair naṭa iva balī-maṇḍita-tanūr
naraḥ saṃsārānte viśati yamadhānīya-vanikām // BharSt_3.50 //
tvaṃ rājā vayam apy upāsita-guru-prajñābhimānonnatāḥ
khyātas tvaṃ vibhavair yaśāṃsi kavayo dikṣu pratanvanti naḥ /
itthaṃ māna-dhanāti-dūram ubhayor apy āvayor antaraṃ
yady asmāsu parāṅmukho 'si vayam apy ekāntato niḥspṛhā // BharSt_3.51 //
arthānām īśiṣe tvaṃ vayam api ca girām īśmahe yāvad arthaṃ
śūras tvaṃ vādi-darpa-vyupaśamana-vidhāva-kṣayaṃ pāṭavaṃ naḥ /
sevante tvāṃ dhanāḍhyā matimalahatayemām api śrotu-kāmāmayy
apy āsthā na te cet tvayi mama nitarām eva rājann anāsthā // BharSt_3.52 //
vayam iha parituṣṭā valkalais tvaṃ dukūlaiḥ
sama iha paritoṣo nirviśeṣo viśeṣaḥ /
sa tu bhavatu daridro yasya tṛṣṇā viśālā
manasi ca parituṣṭe ko 'rthavān ko daridraḥ // BharSt_3.53 //
phalam alam aśanāya svādu pānāya toyaṃ
kṣitir api śayanārthaṃ vāsase valkalaṃ ca /
nava-ghana-madhupāna-bhrānta-sarvendriyāṇāmavinayam
anumantuṃ notsahe durjanānām // BharSt_3.54 //
aśnīmahi vayaṃ bhikṣām āśāvāso vasīmahi /
śayīmahi mahī-pṛṣṭhe kurvīmahi kim īśvaraiḥ // BharSt_3.55 //
na naṭā nā viṭā na gāyakā na ca sabhyetara-vāda-cuñcavaḥ /
nṛpam īkṣitum atra ke vayaṃ stana-bhārān amitā na yoṣitaḥ // BharSt_3.56 //
vipula-hṛdayair īśair etaj jagaj janitaṃ purā
vidhṛtam aparair dattaṃ cānyair vijitya tṛṇaṃ yathā /
iha hi bhuvanāny anyair dhīrāś caturdaśa bhuñjate
katipaya-pura-svāmye puṃsāṃ ka eṣa mada-jvaraḥ // BharSt_3.57 //
abhuktāyāṃ yasyāṃ kṣaṇam api na yātaṃ nṛpa-śatair
dhuvas tasyā lābhe ka iva bahumānaḥ kṣiti-bhṛtām /
tad-aṃśasyāpy aṃśe tad-avaya-leśe 'pi patayo
viṣāde kartavye vidadhati jaḍāḥ pratyuta mudam // BharSt_3.58 //
mṛt-piṇḍo jala-rekhayā bala-yatiḥ sarvo 'py ayaṃ nanv aṇuḥ
svāṃśīkṛtya sa eva saṅgara-śatai rājñāṃ gaṇā bhuñjate /
ye dadyur dadato 'thavā kim aparaṃ kṣudrā daridraṃ bhṛśaṃ
dhig dhik tān puruṣādhamān dhanakaṇān vāñchanti tebhyo 'pi ye // BharSt_3.59 //
sa jātaḥ ko 'py āsīn madana-ripuṇā mūrdhni dhavalaṃ
kapālaṃ yasyoccair vinihitam alaṅkāra-vidhaye /
nṛbhiḥ prāṇa-trāṇa-pravaṇa-matibhiḥ kaiścid adhunā
namadbhiḥ kaḥ puṃsām ayam atula-darpa-jvara-bharaḥ // BharSt_3.60 //
pareṣāṃ cetāṃsi pratidivasam ārādhya bahudhā
prasādaṃ kiṃ netuṃ viśasi hṛdaya kleśa-kalitam /
prasanne tvayy antaḥ-savayamudita-cintāmaṇi-gaṇo
viviktaḥ saṅkalpaḥ kim abhilaṣitaṃ puṣyati na te // BharSt_3.61 //
satyām eva trilokī-sariti hara-śiraś cumbinīvac chaṭāyāṃ
sad-vṛttiṃ kalpayantyāṃ baṭa-viṭapa-bhavair valkalaiḥ sat-phalaiś ca /
ko 'yaṃ vidvān vipatti-jvara-janita-rujātīva-duḥkhāsikānāṃ
vaktraṃ vīkṣeta duḥsthe yadi hi na vibhṛyāt sve kuṭumbe 'nukampām // BharSt_3.61*1 //
paribhramasi kiṃ mudhā kvacana citta viśrāmyatāṃ
svayaṃ bhavati yad yathā bhavati tat tathā nānyathā /
atītam ananusmarann api ca bhāvya-saṅkalpayannatarkita-
samāgamānubhavāmi bhoganāham // BharSt_3.62 //
etasmād viramendriyārtha-gahanādāyāsakād āśrayaśreyo-
mārgam aśeṣa-duḥkha-śamana-vyāpāra-dakṣaṃ kṣaṇāt /
svātmībhāvam upaihi santyaja nijāṃ kallola-lolaṃ gatiṃ
mā bhūyo bhaja bhaṅgurāṃ bhava-ratiṃ cetaḥ prasīdādhunā // BharSt_3.63 //
mohaṃ mārjaya tām upārjaya ratiṃ candrārdha-cūḍāmaṇau
cetaḥ svarga-taraṅgiṇī-taṭa-bhuvām āsaṅgam aṅgīkuru /
ko vā vīciṣu budbudeṣu ca taḍil-lekhāsu ca śrīṣu ca
jvālāgreṣu ca pannageṣu sarid-vegeṣu ca ca-pratyayaḥ // BharSt_3.64 //
cetaś cintaya mā ramāṃ sakṛd imām asthāyinīm āsthayā
bhūpāla-bhrukuṭī-kuṭī-viharaṇa-vyāpāra-paṇyāṅganām /
kanthā-kañcukinaḥ praviśya bhavana-dvārāṇi vārāṇasīrathyā-
paṅktiṣu pāṇi-pātra-patitāṃ bhikṣām apekṣāmahe // BharSt_3.65 //
agre gītaṃ sarasa-kavayaḥ pārśvayor dākṣiṇātyāḥ
paścāl līlāvalaya-raṇitaṃ cāmara-grāhiṇīnām /
yady asty evaṃ kuru bhava-rasāsvādane lampaṭatvaṃ
no cec cetaḥ praviśa sahasā nirvikalpe samādhau // BharSt_3.66 //
prāptāḥ śriyaḥ sakala-kāma-dudhās tataḥ kiṃ
nyastaṃ padaṃ śirasi vidviṣatāṃ tataḥ kim /
sampāditāḥ praṇayino vibhavais tataḥ kiṃ
kalpaṃ sthitās tanubhṛtāṃ tanavas tataḥ kim // BharSt_3.67 //
bhaktir bhave maraṇa-janma-bhayaṃ hṛdi-sthaṃ
sneho na bandhuṣu na manmathajā vikārāḥ /
saṃsarja doṣa-rahitā vijayā vanāntā
vairāgyam asti kim itaḥ paramarthanīyam // BharSt_3.68 //
tasmād anantam ajaraṃ paramaṃ vikāsi
tad brahma cintaya kim ebhir asad-vikalpaiḥ /
yasyānuṣaṅgiṇa ime bhuvanādhipatyabhogādayaḥ
kṛpaṇa-loka-matā bhavanti // BharSt_3.69 //
pātālam āviśasi yāsi nabho vilaṅghya
diṅ-maṇḍalaṃ bhramasi mānasa cāpalena /
bhrāntyāpi jātu vimalaṃ katham ātmanīnaṃ
na brahma saṃsarasi virvṛtimm eṣi yena // BharSt_3.70 //
kiṃ vedaiḥ smṛtibhiḥ purāṇa-paṭhanaiḥ śāstrair mahā-vistaraiḥ
svarga-grāma-kuṭī-nivāsa-phaladaiḥ karma-kriyā-vibhramaiḥ /
muktvaikaṃ bhava-duḥkha-bhāra-racanā-vidhvaṃsa-kālānalaṃ
svātmānanda-pada-praveśa-kalanaṃ śesair vāṇig-vṛttibhiḥ // BharSt_3.71 //
nāyaṃ te samayo rahasyam adhunā nidrāti nātho yadi
sthitvā drakṣyati kupyati prabhur iti dvāreṣu yeṣāṃ vacaḥ /
cetas tān apahāya yāhi bhavanaṃ devasya viśveśitur
nirdauvārika-nirdayokty-aparuṣaṃ niḥsoma-śarma-pradam // BharSt_3.71*1 //
yato meruḥ śrīmān nipatati yugāntāgni-valitaḥ
samudrāḥ śuṣyanti pracura-makara-grāha-nilayāḥ /
dharā gacchaty antaṃ dharaṇi-dhara-pādair api dhṛtā
śarīre kā vārtā karikalabha-karṇāgra-capale // BharSt_3.72 //
gātraṃ saṅkucitaṃ gatir vigalitā bhraṣṭā ca dantāvalir
dṛṣṭir nakṣyati vardhate vadhiratā vaktraṃ ca lālāyate /
vākyaṃ nādriyate ca bāndhava-jano bhāryā na śuśrūṣate
hā kaṣṭaṃ puruṣasya jīrṇa-vayasaḥ putro 'py amitrāyate // BharSt_3.73 //
varṇaṃ sitaṃ śirasi vīkṣya śiroruhāṇāṃ
sthānaṃ jarā-paribhavasya tadā pumāṃsam /
āropitāṃsthi-śatakaṃ parihṛtya yānti
caṇḍāla-kūpam iva dūrataraṃ taruṇyaḥ // BharSt_3.74 //
yāvat svastham idaṃ śarīram arujaṃ yāvac ca dūre jarā
yāvac cendriya-śaktir apratihatā yāvat kṣayo nāyuṣaḥ /
ātma-śreyasi tāvad eva viduṣā kāryaḥ prayatno mahān
sandīpte bhavane tu kūpa-khananaṃ pratyudyamaḥ kīdṛśaḥ // BharSt_3.75 //
tapasyantaḥ santaḥ kim adhinivasāmaḥ sura-nadīṃ
guṇodārān dārān uta paricarāmaḥ savinayam /
pibāmaḥ śāstraughānuta-vividha-kāvyāmṛta-rasān
na vidmaḥ kiṃ kurmaḥ katipaya-nimeṣāyuṣi jane // BharSt_3.76 //
durārādhyāś cāmī turaga-cala-cittāḥ kṣitibhujo
vayaṃ tu sthūlecchāḥ sumahati phale baddha-manasaḥ /
jarā dehaṃ mṛtyur harati dayitaṃ jīvitam idaṃ
sakhe nānyac chreyo jagati viduṣe 'nyatra tapasaḥ // BharSt_3.77 //
māne mlāyini khaṇḍite ca vasuni vyarthe prayāte 'rthini
kṣīṇe bandhu-jane gate parijane naṣṭe śanair yauvane /
yuktaṃ kevalam etad eva sudhiyāṃ yaj jahnu-kanyā-payaḥpūtāgrāva-
girīndra-kandara-taṭī-kuñje nivāsaḥ kvacit // BharSt_3.78 //
ramyāś candra-marīcayas tṛṇavatī ramyā vanānta-sthalī
ramyaṃ sādhu-samāgamāgata-sukhaṃ kāvyeṣu ramyāḥ kathāḥ /
kopopāhita-bāṣpa-bindu-taralaṃ ramyaṃ priyāyā mukhaṃ
sarvaṃ ramyam anityatām upagate citte na kiñcit punaḥ // BharSt_3.79 //
ramyaṃ harmya-talaṃ na kiṃ vasataye śravyaṃ na geyādikaṃ
kiṃ vā prāṇa-samāsamāgama-sukhaṃ naivādhika-prītaye /
kintu bhrānta-pataṅga-kṣapavanavyālola-dīpāṅkuracchāyā-
cañcalam ākalayya sakalaṃ santo vanāntaṃ gatāḥ // BharSt_3.80 //
ā saṃsārāt tribhuvanam idaṃ cinvatāṃ tāt tādṛṅnaivāsmākaṃ
nayana-padavīṃ śrotra-mārgaṃ gato vā /
yo 'yaṃ dhatte viṣaya-kariṇo gāḍha-gūḍhābhimānakṣīvasyāntaḥ-
karaṇa-kariṇaḥ saṃyamālāna-līlām // BharSt_3.81 //
yad etat svacchandaṃ viharaṇam akārpaṇyam aśanaṃ
sahāryaiḥ saṃvāsaḥ śrutam upaśamaika-vrata-phalam /
mano manda-spandaṃ bahir api cirasyāpi vimṛśanna
jāne kasyaiṣā pariṇatir udārasya tapasaḥ // BharSt_3.82 //
jīrṇā eva manorathāś ca hṛdaye yātaṃ ca tad yauvanaṃ
hantāṅgeṣu guṇāś bandhya-phalatāṃ yātā guṇajñair vinā /
kiṃ yuktaṃ sahasābhyupaiti balavān kālaḥ kṛtānto 'kṣamī
hā jñātaṃ madanāntakāṅghri-yugalaṃ muktvāsti nānyo gatiḥ // BharSt_3.83 //
maheśvare vā jagatām adhīśvare
janārdane vā jagad-antarātmani /
na vastu-bheda-pratipattir asti me
tathāpi bhaktis taruṇendu-śekhare // BharSt_3.84 //
sphurat-sphāra-jyotsnādhavalita-tale kvāpi puline
sukhāsīnāḥ śānta-dhvantisu rajanīṣu dyu-saritaḥ /
bhavābhogodvignāḥ śiva śiva śivety uccavacasaḥ
kadā yāsyāmo 'targata-bahula-bāṣpākula-daśām // BharSt_3.85 //
mahādevo devaḥ sarid api ca saiṣā sura-saridguhā
evāgāraṃ vasanam api tā eva haritaḥ /
suhṛdā kālo 'yaṃ vratm idam adainya-vratam idaṃ
kiyad vā vakṣyāmo vaṭa-viṭapa evāstu dayitā // BharSt_3.- //
vitīrṇe sarvasve taruṇa-karuṇā-pūrṇa-hṛdayāḥ
smarantaḥ saṃsāre viguṇa-pariṇāmāṃ vidhi-gatim /
vayaṃ puṇyāraṇye pariṇata-śarac-candra-kiraṇās
triyāmā nesyāmo hara-caraṇa-cintaika-śaraṇāḥ // BharSt_3.86 //
kadā vārāṇasyām amara-taṭinī-rodhasi vasan
vasānaḥ kaupīnaṃ śirasi nidadhāno 'ñjali-puṭam /
aye gaurīnātha tripurahara śambho trinayana
prasīdetyākrośan nimiṣam iva neṣyāmi divasān // BharSt_3.87 //
udyāneṣu vicitra-bhojana-vidhis tīvrātitīvraṃ tapaḥ
kaupīnāvaraṇaṃ suvastram amitaṃ bhikṣāṭanaṃ maṇḍanam /
āsannaṃ maraṇaṃ ca maṅgala-samaṃ yasyāṃ samutpadyate
tāṃ kāśīṃ parihṛtya hanta vibudhair anyatra kiṃ sthīyate // BharSt_3.- //
snātvā gāṅgaiḥ payobhiḥ śuci-kusuma-phalair arcayitvā vibho tvā
dhyeye dhyānaṃ niveśya kṣiti-dhara-kuhara-grāva-paryaṅka-mūle /
ātmārāmaḥ phalāśī guru-vacana-ratas tvat-prasādāt smarāre
duḥkhaṃ mokṣye kadāhaṃ sama-kara-caraṇe puṃsi sevāsamuttham // BharSt_3.88 //
ekākī niḥspṛhaḥ śāntaḥ pāṇipātro digambaraḥ /
kadā śambho bhaviṣyāmi karma-nirmūlana-kṣamaḥ // BharSt_3.89 //
pāṇiṃ pātrayatāṃ nisarga-śucinā bhaikṣeṇa santuṣyatāṃ
yatra kvāpi niṣīdatāṃ bahu-tṛṇaṃ viśvaṃ muhuḥ paśyatām /
atyāge 'pi tanor akhaṇḍa-paramānandāvabodha-spṛśā
madhvā ko 'pi śiva-prasāda-sulabhaḥ sampatsyate yoginām // BharSt_3.90 //
kaupīnaṃ śata-khaṇḍa-jarjarataraṃ kanthā punas tādṛśī
naiścintyaṃ nirapekṣa-bhaikṣyam aśanaṃ nidrā śmaśāne vane /
svātantryeṇa niraṅkuśaṃ viharaṇaṃ svāntaṃ praśāntaṃ sadā
sthairyaṃ yoga-mahotsave 'pi ca yadi trailokya-rājyena kim // BharSt_3.91 //
brahmāṇḍaṃ maṇḍalī-mātraṃ kiṃ lobhāya manasvinaḥ /
śapharī-sphurtenābdhiḥ kṣubdho na khalu jāyate // BharSt_3.92 //
mātar lakṣmi bhajasva kañcid aparaṃ mat-kāṅkṣiṇī mā sma bhūr
bhogeṣu spṛhayālavas tava vaśe kā niḥspṛhāṇām asi /
sadyaḥ syūta-palāśa-patra-puṭikā-pātraiḥ pavitrī-kṛtair
bhikṣā-vastubhir eva samprati vayaṃ vṛttiṃ samīhāmahe // BharSt_3.93 //
mahā-śayyā pṛthvī vipulam upadhānaṃ bhuja-latāṃ
vitānaṃ cākāśaṃ vyajanam anukūlo 'yam anilaḥ /
śarac-candro dīpo virati-vanitā-saṅga-muditaḥ
sukhī śāntaḥ śete munir atanu-bhūtir nṛpa iva // BharSt_3.94 //
bhikṣāsī jana-madhya-saṅga-rahitaḥ svāyatta-ceṣṭaḥ sadā
hānā-dāna-virakta-mārga-nirataḥ kaścit tapasvī sthitaḥ /
rathyākīrṇa-viśīrṇa-jīrṇa-vasanaḥ samprāpta-kanthāsano
nirmāno nirahaṅkṛtiḥ śama-sukhābhogaika-baddha-spṛhaḥ // BharSt_3.95 //
caṇḍālaḥ kim ayaṃ dvijātir athavā śūdro 'tha kiṃ tāpasaḥ
kiṃ vā tattva-viveka-peśala-matir yogīśvaraḥ ko 'pi kim /
ity utpanna-vikalpa-jalpa-mukharair ābhāṣyamāṇā janair
na kruddhāḥ pathi naiva tuṣṭa-manaso yānti svayaṃ yoginaḥ // BharSt_3.96 //
hiṃsā-śūnyam ayatna-labhyam aśanaṃ dhātrā marut-kalpitaṃ
vyālānaṃ paśavas tṛṇāṅkura-bhujas tuṣṭāḥ sthalī-śāyinaḥ /
saṃsārārṇava-laṅghana-kṣama-dhiyāṃ vṛttiḥ kṛtā sā nṛṇāṃ
tām anveṣayatāṃ prayānti satataṃ sarvaṃ samāptiṃ guṇāḥ // BharSt_3.97 //
gaṅgā-tīre hima-giri-śilā-baddha-padmāsanasya
brahma-dhyānābhyasana-vidhinā yoga-nidrāṃ gatasya /
kiṃ tair bhāvyaṃ mama sudivasair yatra te nirviśaṅkāḥ
kaṇḍūyante jaraṭha-hariṇāḥ svāṅgam aṅge madīye // BharSt_3.98 //
jīrṇāḥ kanthā tataḥ kiṃ sitam amala-paṭaṃ paṭṭa-sūtraṃ tataḥ kiṃ
ekā bhāryā tataḥ kiṃ haya-kari-sugaṇair āvṛto vā tataḥ kim /
bhaktaṃ bhuktaṃ tataḥ kiṃ kadaśanam athavā vāsarānte tataḥ kiṃ
vyakta-jyotir na vāntarmathita-bhava-bhayaṃ vaibhavaṃ vā tataḥ kim // BharSt_3.- //
pāṇiḥ pātraṃ pavitraṃ bhramaṇa-parigataṃ bhaikṣyam akṣayyam annaṃ
vistīrṇaṃ vastram āśā-daśakam acapalaṃ talpam asvalpam urvīm /
yeṣāṃ niḥsaṅgatāṅgī-karaṇa-pariṇata-svānta-santoṣiṇas te
dhanyāḥ saṃnyasta-dainya-vyatikara-nikarāḥ karma nirmūlayanti // BharSt_3.99 //
trailokyādhipatitvam eva virasaṃ yasmin mahāśāsane
tal labdhvāsana-vastra-māna-ghaṭane bhoge ratiṃ mā kṛthāḥ /
bhogaḥ ko 'pi sa eka eva paramo nityoditā jṛmbhane
yat-svādād virasā bhavanti visayās trailokya-rājyādayaḥ // BharSt_3.99*1 //
mātar medini tāta māruti sakhe tejaḥ subandho jala
bhrātar vyoma nibaddha eṣa bhavatām antyaḥ praṇāmāñjaliḥ /
yuṣmat-saṅga-vaśopajāta-sukṛta-sphāra-sphuran-nirmalajñānāpāsta-
samasta-moha-mahimā līne para-brahmaṇi // BharSt_3.100 //
śayyā śaila-śilā-gṛhaṃ giri-guhā vastraṃ taruṇāṃ tvacaḥ
sāraṅgāḥ suhṛdo nanu kṣiti-ruhāṃ vṛttiḥ phalaiḥ komalaiḥ /
yesāṃ nirjharam ambu-pānam ucitaṃ ratyai tu vidyāṅganā
manye te parameśvarāḥ śirasi yari baddho na sevāñjaliḥ // BharSt_3.100*1 //
dhairyaṃ yasya pitā kṣamā ca jananī śāntiś ciraṃ gehinī
satyaṃ mitram idaṃ dayā ca bhaginī bhrātā manaḥ-saṃyamaḥ /
śayyā bhūmi-talaṃ diśo 'pi vasanaṃ jñānāmṛtaṃ bhojanaṃ
hy ete yasya kuṭumbino vada sakhe kasmād bhayaṃ yoginaḥ // BharSt_3.100*2 //
aho vā hāre vā balavati ripau vā suhṛdi vā
maṇau vā loṣṭhe vā kusuma-śayane vā dṛṣadi vā /
tṛṇe vā straiṇe vā mama sama-dṛśo yānti divasāḥ
kvacit puṇyāraṇye śiva śiva śiveti pralapataḥ // BharSt_3.100*3 //
