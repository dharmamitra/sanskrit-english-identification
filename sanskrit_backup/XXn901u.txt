 māravijayastotram
 jitamārakaliṃ jagadekaguruṃ
 surayakṣamahoragadaityanatam |
 catusatyasudeśitamārgamimaṃ
 guṇameghamahaṃ praṇamāmi sadā || 1 ||
 bhavabhīmamahodadhimadhyagataṃ
 kṛpaṇārtaravaṃ samavekṣya janam |
 parimocayituṃ ya iha praṇidhiṃ
 pracakāra vibhuṃ tamahaṃ praṇataḥ || 2 ||
 girirājanibhaṃ śaradindudhiyaṃ
 sumukhaṃ subhujaṃ vararūpadharam |
 sugataṃ gatamapratimaṃ sugataṃ
 praṇato'smi sadā jagadarthakaram || 3 ||
 kanakaprabhayā paripītatanuṃ
 varadundubhitoyadavalgurutam |
 gajahaṃsavilambitadhīragataṃ
 śirasā'bhinato'smi guṇaikanidhim || 4 ||
 taruṇārkasamairacalairnayanaiḥ
 sphuradugramahāśanibhīmaravaiḥ |
 namucipraharairasiśaktidharai-
 ścalito'si vibho na hi tvaṃ vikṛtaiḥ || 5 ||
 lavalīphalapāṇḍurakarṇapuṭāḥ
 kucabhāravināmitagātralatāḥ |
 nahi tvāmaśakan khalu nāgasutāḥ
 śvasitaiḥ skhalitairapi kampayitum || 6 ||
 taravaḥ kusumastabakābharaṇā
 bahuratnasahasracitāśca nagāḥ |
 na tathābhiratiṃ janayanti satāṃ
 janayanti yathā tava vīraguṇāḥ || 7 ||
 sphuṭacitrapadaṃ bahuyuktiyutaṃ
 gamakaṃ vacanaṃ tava karṇasukham |
 śubhamārgaphalaṃ prasamīkṣyajanā
 na gṛṇanti punastvadṛte'nyavacaḥ || 8 ||
 iti vaḥ śaraṇaṃ samavekṣya janā
 na patantyapi kalpaśatairniraye |
 vinihatya ca doṣaripūn bahulān
 pariyanti śubhaṃ varamokṣapuram || 9 ||
 tava saumyatayā'pyabhibhūtatamo
 na virājati śītakaro gagane |
 tava kāñcanakuṅkumasaprabhayā
 prabhayā'bhihato na vibhāti raviḥ || 10 ||
 tava nātha śubhe vadanāmburūhe
 nayanabhramarā nipatanti nṛṇām |
 pratibuddhadale kamale vimale
 bhramarā iva puṣpaśatākulitāḥ || 11 ||
 iti toṭakamantravarairatulaiḥ
 parikīrtya mayā tava varṇalavān |
 yadupārjitamadya śubhaṃ vipulaṃ
 śivamastu tato bhuvi devanṛṇām || 12 ||
 śrīmāravijayastotraṃ samāptam ||
