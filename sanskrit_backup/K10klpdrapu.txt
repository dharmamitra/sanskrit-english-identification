Kalpadrumāvadānamālāyāṃ
10 subhūtyavadānam* //
athāśoko mahārājaḥ sarvaśokavinoditaḥ /
upaguptaṃ guruṃ natvā kṛtāñjalipuṭo 'vadat* // KDA_1 //
bhadanta śrotum icchāmi punar anyat subhāṣitam* /
yad uktaṃ śākyasiṃhena tan me gaditum arhasi // KDA_2 //
iti pṛṣṭo nṛpeṇāsāv upagupto yatīśvaraḥ /
parṣadaṃ ca samālokya saṃbabhāṣa subhāṣitam* // KDA_3 //
śṛṇu rājan mahābāho sarvalokahitārthataḥ /
subhūter avadānaṃ yat tat pravakṣye yathāśrutam* // KDA_4 //
purā śrībhagavān buddho dharmarājas tathāgataḥ /
vidyācaraṇasaṃpannaḥ sugato lokavijjinaḥ // KDA_5 //
śāstā devamanuṣyāṇāṃ samyaksaṃbodhideśakaḥ /
satkṛto mānitaḥ satvair gurukṛtaś ca pūjitaḥ // KDA_6 //
rājabhī rājamātraiś ca dhanibhiḥ puravāsibhiḥ /
śreṣṭhibhiḥ sārthavāhaiś ca nānādeśasamāgataiḥ // KDA_7 //
devāsuramahānāgair yakṣagandharvakinnaraiḥ /
guruḍaiś ca mahāsarpais tathānyasatvajātikaiḥ // KDA_8 //
susaṃjñāto mahāpuṇyo lābhī cīvaravāsasām* /
piṇḍapātāsanādīnāṃ śayyādīnāṃ tathaiva ca // KDA_9 //
auṣadhādipariṣkāra- vastūnāṃ sarvataḥ sadā /
sārdhaṃ saśrāvakaiḥ saṃghair bhikṣubhiś ca jitendriyaiḥ // KDA_10 //
bhikṣuṇyupāsikābhiś ca celakopāsakais tathā /
bodhisatvamahāsatvaiḥ satvārthabodhivāñchibhiḥ // KDA_11 //
śrāvastyāṃ rājadhānyāṃ vai jetavane manorame /
vihāre vyaharad dharmaṃ deśayañ chubhayas sadā // KDA_12 //
tadā bhagavatā satva- vinayānugrahārthinā /
āmantrya bhikṣavaḥ sarve samyagājñāpitā iti // KDA_13 //
gacchata bhikṣavo yūyaṃ satvānāṃ vinayārthataḥ /
deśān pratyabhigacchantaḥ prakāśayata saṃvṛtim* // KDA_14 //
-------------------- Vaidya, p. 266 --------------------
tathety eva pratiśrutya śāstuḥ pādau praṇamya ca /
śrāvakā bhikṣavaś caiva pratasthus te niyoginaḥ // KDA_15 //
guro ājñāṃ vahantas te kecit prācīṃ diśaṃ gatāḥ /
deśayanti sma saddharmaṃ pratideśānupāsthitāḥ // KDA_16 //
dakṣiṇasyāṃ tathā kecit kecic ca paścimāṃ diśam* /
tathottarāṃ diśaṃ gatvā vidikṣu cāpi sarvataḥ // KDA_17 //
teṣāṃ dhyānaratā ye vai te viviktasukhaiṣiṇaḥ /
meror upariṣaṇḍāyām adhyūṣur dhyānatatparāḥ // KDA_18 //
tadābdher garuḍenaiko nāgapotaḥ samuddhṛtaḥ /
tam āśramam upānīya bhakṣitum upacakrame // KDA_19 //
tatrasthās tena nāgena bhikṣavo dhyānasaṃratāḥ /
dṛṣṭvaiva suprasannena manasā praṇidhir dadhe // KDA_20 //
dhanyās te bhikṣavo hy ete saddharmasukhacāriṇaḥ /
aham api ca bhūyāsaṃ tādṛgdharmasamāhitaḥ // KDA_21 //
iti praṇidhiṃ kurvāṇo jīvitād vyavaropitaḥ /
tatraiva garuḍenaivaṃ bhakṣito 'bhūt sa nāgakaḥ // KDA_22 //
tataḥ kālagatas tatra śrāvastyāṃ puri + + + /
bhūtināmnā dvijasyāsau bhāryāyā garbham āviśat* // KDA_23 //
tataś ca kramatas tasyā garbhaḥ samanuvardhitaḥ /
tatas tatsamaye prāpte dārakaḥ samajāyata // KDA_24 //
tataḥ pitā ca taṃ dṛṣṭā dārakaṃ saṃprasādikam* /
darśanīyaṃ subhadrāṅgaṃ muhuḥ paśyann ananda saḥ // KDA_25 //
tato jātimahaṃ kṛtvā jñānīnāhūya cādarāt* /
bhavanto 'sya nu kiṃ nāma kriyatām iti so 'bravīt* // KDA_26 //
jñātayo 'pi tathā śrutvā dṛṣṭvā cainaṃ ca bālakam* /
sarve harṣasamāpannā bhūtiṃ tam abruvaṃs tathā // KDA_27 //
yasmād bhūter ayaṃ putraṃ sujāto lakṣaṇānvitaḥ /
tasmāt subhūtir ity eva nāmnā bhavatu viśrutaḥ // KDA_28 //
tathā kramād vivṛddho 'sau subhūtir bālasundaraḥ /
kumāratvaṃ kramāt prāpto rarāma sa vayonvitaḥ // KDA_29 //
-------------------- Vaidya, p. 267 --------------------
pūrvakarmabalādhānāt krodhanaḥ krūrabhāṣaṇaḥ /
kiṃcin nimittasaṃruṣṭo vigrahe nirato 'bhavat // KDA_30 //
paruṣībhūtacittatvān na tasya ko 'py abhūt suhṛt* /
sarvajñātiviruddhatvāt pitṛbhyām apy upekṣitaḥ // KDA_31 //
bandhubhiś ca parityakto naiva kasyāpy abhūt priyaḥ /
viśrambhapraṇayaṃ tasmin naiva kaścid abhāṣata // KDA_32 //
sthātuṃ gantuṃ tathā bhoktuṃ śayituṃ vābhilāpitum* /
tenaiva krodhinā sārdhaṃ samutsehur na kecana // KDA_33 //
tadā pitrā niyukto 'sau lipiśālām upāgamat* /
subhūtiś ca guruṃ natvā lipim anvagrahīt kramāt* // KDA_34 //
tato vyākaraṇādīni sarvaśāstrāṇy anukramāt* /
so 'dhītyaiṣāṃ suśīghreṇa pāraṃ prāpa subuddhimān* // KDA_35 //
tathā vedān adhītyaivaṃ sāṅgopāṅgān yathākramam* /
atharvam apy adhītuṃ sa prārabhat tīkṣṇamānasaḥ // KDA_36 //
tatra pitā dvijo bhūtir atharvādhītasaṃratam* /
subhūtiṃ svātmajaṃ putraṃ dṛṣṭvaivaṃ samacintayat* // KDA_37 //
subhūtir mama putro 'yam agnikalpaḥ sutīkṣṇadhīḥ /
kadācit kupito roṣāl loke 'narthaṃ kariṣyati // KDA_38 //
tad anvāharitavyo 'yam ātharvaṇāt prayatnataḥ /
ṛṣiṣu preṣayitvainaṃ yojayiṣye ca saṃyame // KDA_39 //
iti matvā pitā bhūtiḥ subhūtiṃ svātmajaṃ tathā /
ātharvaṇād vinirhṛtya prabodhayaṃs tam abravīt* // KDA_40 //
śṛṇu putra mayā proktaṃ hitārthaṃ tava saṃmatam* /
tvaṃ hi vidvān mahāvijñaḥ sarvaśāstrāṅgapāragaḥ // KDA_41 //
kiṃ tavātharvavedena māyākleśārthasādhinā /
viramya tadadhiṣṭhānād ṛṣicaryāṃ samācara // KDA_42 //
munīnām upadeśāni pratilabhya jitendriyaḥ /
śāntātmā sukham āsthāya carasva vratam uttamam* // KDA_43 //
dhanyās te vītarāgā ye gurubhaktāś ca nirmadāḥ /
viviktāraṇyavāseṣu vasanti dhyāyinaḥ sadā // KDA_44 //
-------------------- Vaidya, p. 268 --------------------
ye 'pi parigrahāṃs tyaktvā bhavanti brahmacāriṇaḥ /
devānām api te mānyā vandanīyāḥ sadā khalu // KDA_45 //
ye pravrajyāṃ samāgṛhya śāntātmāno jitendriyāḥ /
avasanti puṇyatīrtheṣu te 'pi hi paramarṣayaḥ // KDA_46 //
kāmabhogyāni ye hitvā sādhayante tapovane /
phalamūlodakais tuṣṭās te 'pi dhanyā dvijottamāḥ // KDA_47 //
ye 'pi kleśān vinirjitya caturbrahmavihāriṇaḥ /
bhikṣāśinaḥ samādhisthās te hi brahmavidāṃ varāḥ // KDA_48 //
ye cāparigrahītāro nirlobhāḥ satyavādinaḥ /
nirmadā nirahaṃkārās ta eva brāhmaṇottamāḥ // KDA_49 //
yasya dātuṃ mano nāsti matsarākrāntacetasaḥ /
vedaśāstrāgamais tasya kim eva svātmapoṣiṇaḥ // KDA_50 //
yasya cittaṃ hy aviśuddhaṃ śīlasaṃvaravarjitam* /
kiṃ bhāti muniveṣeṇa sa naṭarṣir ivonmadaḥ // KDA_51 //
yasya loke dayā nāsti bālavṛddhādiduḥkhite /
kiṃ tasya brahmavṛttena citte{na} parimohite // KDA_52 //
yasya na kuśalotsāhaṃ citte lokārthaṃ sādhitum* /
tasya kiṃ tapasā siddhe kevalaṃ pāpahetubhiḥ // KDA_53 //
yasya cittaṃ pravikṣiptaṃ kleśād yair asamāhitam* /
sa kiṃ guhāniviṣṭo 'pi na sādhur duṣṭajantuvat* // KDA_54 //
yasya prajñā viśuddhā na saddharmaguṇasādhane /
tasya kiṃ brahmacaryeṇa kevalaṃ duḥkhahetunā // KDA_55 //
yaś ca dātā viśuddhātmā sarvasatvān upālakaḥ /
nīco 'pi sa dvijakalpo yato dātā prajāpatiḥ // KDA_56 //
yena saṃrakṣitaṃ nityaṃ śīlaṃ saṃyamasaṃvṛttam* /
sa eva brāhmaṇaḥ śuddhaḥ śrotriyo vedanān yatiḥ // KDA_57 //
yasya cittaṃ dayāśūlaṃ sarvasatvahiteṣitam* /
caṇḍālo 'pi sa vipraḥ syāl lokeśo hi kṣamākaraḥ // KDA_58 //
yenaiva duṣkaraṃ karma sādhitaṃ satvahetunā /
sa eva brāhmaṇo dhīro viśvakarmā yato vidhiḥ // KDA_59 //
-------------------- Vaidya, p. 269 --------------------
yasya cittaṃ sadā satva- hitārtheṣu samādhitam* /
sa hi vipro mahābhijño brahmā jñānarato yataḥ (Speyer:
dhyānarato) // KDA_60 //
yasya prajñā jagalloka- hitānuśāsanojjvalā /
saiva dvijavaro vijño vedadharmāsthito dvijaḥ // KDA_61 //
yenaiva nirjitāḥ kleśāś caturbrahmavihāriṇā /
svacitte bhāvitaṃ brahma sa eva brāhmaṇottamaḥ // KDA_62 //
tasmāt putra mayā proktaṃ śrutvā lokahitotsukaḥ /
sarvakleśān vinirjitya saddharmābhirato bhava // KDA_63 //
iti pitur vacaḥ śrutvā subhūtiḥ so 'numoditaḥ /
kṛtāñjalis tathā natvā pitaram ity abhāṣata // KDA_64 //
tathā satyaṃ manas tāta rocate tapase mama /
tad ājñāṃ dehi me tāta cariṣye brahmasadvratam* // KDA_65 //
tenaivaṃ prārthyamāno 'sau subhūtinā pitā tataḥ /
pariṣvajyātmajaṃ putraṃ punar apy abravīn mudā // KDA_66 //
evaṃ cet tava vāñchāsti putra brahmasusādhanaiḥ /
cara brahmavrataṃ samyag- dhīracittasamāhitaḥ // KDA_67 //
ādau krodharipuṃ jitvā duṣṭabhārān vinirjaya (Speyer:
duṣṭamārān) /
yāvat krodham anirjitya duṣṭāñjetuṃ na śaknuyāḥ // KDA_68 //
yāvad duṣṭān anirjitya dharme sthātuṃ na śaknuyāḥ /
asusaṃsthitadharmāṇaṃ hanyur mārā hi sarvathā // KDA_69 //
tasmād vāñchati yo brahma tenādau cittakoṭarāt* /
viniḥkṛṣya prayatnena hantavyaḥ krodhapannagaḥ // KDA_70 //
krodho hi vasate yasya citte mānamadākule /
tāvat sadguṇayukto 'pi sevyate naiva sajjanaiḥ // KDA_71 //
tasmāt sarvaprayatnena krodhajiṣṇuḥ samāhitaḥ /
pravrajyāṃ samupāsiśritya cara brāhmaṇyam ādarāt* // KDA_72 //
tathety asau pratiśrutya subhūtiḥ saṃpramoditaḥ /
sahasā pitarau natvā munīnām āśramaṃ yayau // KDA_73 //
tatra prāpto munīn natvā kṛtāñjalipuṭo mudā /
brāhmaṇyasaṃvaraṃ prāptuṃ pravrajyāṃ samayācata // KDA_74 //
-------------------- Vaidya, p. 270 --------------------
guro brahmavidāṃ śreṣṭha kalyāṇavartmadeśaka /
pravrajyāṃ dehi me satyaṃ careyaṃ bhavamuktaye // KDA_75 //
iti tasya vacaḥ śrutvā gurur brahmavidāṃ varaḥ /
ehi vatsa cara brahma- caryaṃ jitvā ṣaḍ indriyam* // KDA_76 //
ity ukto guruṇā so 'bhūt subhūtir muniveṣabhṛt* /
brahmavihārasaṃpanno vinītaḥ śraddhayānvitaḥ // KDA_77 //
tathāpi daivasāmarthyāt krodhasaṃraktamānasaḥ /
kiṃcin nimittamātre 'pi vigrahavān asaṃyataḥ // KDA_78 //
vedasiddhāntaśāstreṣu vivādī krodhabāhulaḥ /
atīva roṣasaṃkruṣṭo vicikṣepa yatīn api // KDA_79 //
dharmārthakāmamokṣeṣu nirapekṣaḥ sutīkṣṇavāk* /
sarvatra munibhiś cāpi vijagrāhāsamāhitaḥ // KDA_80 //
ity enaṃ krodhasaṃraktaṃ vedasiddhāntamāninam* /
subhūtiṃ brāhmaṇaṃ dṛṣṭvā guruś caivam acintayat* // KDA_81 //
aho daivabalādhānāt subhūtir brāhmaṇo 'py ayam* /
svasiddhāntasamāno 'dya krūravāgvigrahotsukaḥ // KDA_82 //
agnikalpo mahātīkṣṇaḥ sarvaśāstrārthakovidaḥ /
viśārado mahābhijño dharmasaṃyamatatparaḥ // KDA_83 //
tapaś caraṇasaṃraktas tīkṣṇabuddhiḥ kṛtodyamaḥ /
mahotsāho mahāvīraḥ siddhavidyo mahotkaṭaḥ // KDA_84 //
sarvaśāstrakalābhijño mantrasiddhiprayogavit* /
vedasiddhāntayogānāṃ pāragaś ca mahāsudhīḥ // KDA_85 //
kiṃ tu krodhāviśuddhātmā vigrahī vādasaṃrataḥ /
kiṃcin nimittamātre 'pi vikruṣṭo 'tha ruṣāśayaḥ // KDA_86 //
kadācit kupito ruṣṭeḥ saṃkleśādhīracetanaḥ /
śāpāśaniprahāreṇa loke 'narthaṃ kariṣyati // KDA_87 //
tad ahaṃ saṃprabodhyainaṃ subhūtiṃ dvijasattamam* /
samādhidhyānavaryāsu yojayeyaṃ sa sarvathā // KDA_88 //
iti matvā guruś cainaṃ subhūtiṃ samabodhayat* /
śṛṇu vatsa hitaṃ vakṣye tatra bhava samāhitaḥ // KDA_89 //
-------------------- Vaidya, p. 271 --------------------
sarvavarṇāgrajo vipraḥ sarvajātivarottamaḥ /
brāhmaṇo 'smīty ahaṃkāro na kartavyaḥ kadācana // KDA_90 //
na jīvo brāhmaṇas tāvad yasmāt saṃskārato dvijaḥ /
jīvaś ced brāhmaṇas tāvad vṛthā syād dharmasaṃskṛtaiḥ // KDA_91 //
ādyante paśavo devā iti vede 'pi kathyate /
tato dharmābhisaṃskāraiḥ sarve syur mānavā dvijāḥ // KDA_92 //
śvapacā api dharmasthāḥ saṃskṛtāḥ syur dvijādhamāḥ /
guṇadharmānusāraiś ca devā daityāś ca mānuṣāḥ // KDA_93 //
satvadharmadharā devā rajodharmadharā narāḥ /
tamodharmadharā daityā iti siddhāntasaṃmatam* // KDA_94 //
iti dharmaguṇādhānāt traidhātukabhavālaye /
caturyonisamudbhūtāḥ ṣaḍgatiṣu bhramanti te // KDA_95 //
tatrāpi karmabhedena jātibhedā hy anekaśaḥ /
jātiṣv api ca sarvāsu svakarmapariṇāmataḥ // KDA_96 //
satvā naikavidhā jātā adhamottamam adhyamāḥ /
ye satvās tāmasā raudrā hiṃsākarmānusaṃratāḥ /
te 'dhobhuvanasaṃjātā vasanti kleśabhāginaḥ // KDA_97 //
rajodharmaratā ye hi rāgacaryānusāriṇaḥ /
te satvā bhūmisaṃjātā vasanti mānuṣādayaḥ // KDA_98 //
satvadharmaratā ye tu sātvikāḥ śāntacāriṇaḥ /
te devā nirmalānandā vasanti svargatiṃ gatāḥ // KDA_99 //
tathaite sarvasatvāś ca guṇadharmānusārataḥ /
svakṛtaṃ karma bhuñjanto bhrāmyanti tribhavālaye // KDA_100 //
vṛddhiṃ prāpya guṇāś cettham ekaikaṃ guṇavṛddhitaḥ /
ākāśasya guṇaś caikaḥ śabda eva na cāparaḥ /
śabdasparśau ca vāyor vai dvau guṇau parikīrtitau // KDA_102 //
agneḥ śabdaś ca sparśaś ca rūpam eva trayo guṇāḥ /
śabdasparśarūparasāś catvāry eva samīraṇe // KDA_103 //
sparśaḥ śabdo raso rūpaṃ gandhaś ca pṛthivīguṇāḥ /
evaṃ militayogaiś ca brahmāṇotpattir ucyate // KDA_104 //
-------------------- Vaidya, p. 272 --------------------
sarve jīvā militvaiva brahmāṇāṃś ca samudbhavāḥ (Speyer:
brahmāṇāṃśasamudbhavāḥ) /
caturaśīti lakṣāś ca proktā vai jīvajātayaḥ // KDA_105 //
dharmataḥ sukhino bhūtāḥ pāpato duḥkhabhāginaḥ /
miśrato miśrabhuktāra ity uktam avadānikaiḥ // KDA_106 //
bhārate 'pi tathā proktam ṛṣibhiḥ karmavādibhiḥ /
sapta vyādhā daśāraṇye mṛgāḥ kāliñjare girau // KDA_107 //
cakravākau śaradvīpe haṃsāḥ sarasi mānase /
te 'pi jātāḥ kurukṣetre brāhmaṇā vedapāragāḥ // KDA_108 //
uktaṃ ca mānave dharme muninā muninā + + /
mithyājīvena jīvan yaḥ patito brāhmaṇo hy asau // KDA_109 //
vṛṣalīphenapītasya niḥśvāsopahatasya ca /
tayaiva sahasuptasya niṣkṛtir nopalabhyate // KDA_110 //
śūdrīhastena yo bhuñkte māsam ekaṃ nirantaram* /
jīvamāno bhavec chūdro mṛtaś ca sa prajāyate // KDA_111 //
adhītya caturo vedān sāṅgopāṅgāṃś ca tatvataḥ /
śūdrāt pratigrahagrāhī brāhmaṇo jāyate kharaḥ // KDA_112 //
kharo dvādaśa janmāni ṣaṣṭi janmāni sūkaraḥ /
śvānaḥ saptati janmāni ity evaṃ manur abravīt* // KDA_113 //
tathoktam avadāne 'pi buddhenādvayavādinā /
brāhmaṇo 'dattam ādāya babhūva vānarādhipaḥ // KDA_114 //
tatra sa buddhanāthāya dadau ca paṇasaṃ mudā /
tataś ca mānavo bhūtvā pāṃśudātā hy abhūc chiśuḥ // KDA_115 //
tatkarmaphalato rājā sarvānando babhūva saḥ /
tatrāpi buddhanāthāya piṇḍapātaṃ dadau mudā // KDA_116 //
taddīpaṃkaraprasādena bodhisatvo 'bhavan nṛpaḥ (Speyer: bhaven) /
sarvapāramitāḥ pūrya buddho 'pi sa bhaviṣyati // KDA_117 //
ity uktam avadāne 'pi jinenādvayavādinā /
tasmāc caivaṃ vijānīyā na jīvo brāhmaṇaḥ khalu // KDA_118 //
jātyāpi brāhmaṇo naiva saṃskṛtas tu dvijo bhavet* /
jātyā ced brāhmaṇo bhūto vṛthā syāt saṃskṛter vidhiḥ // KDA_119 //
-------------------- Vaidya, p. 273 --------------------
smṛtau hi tat tathā proktaṃ nā jātyā dharmato dvijaḥ /
dharmasaṃskṛtivṛttisthaḥ śvapaco 'pi dvijo bhavet* /
tathā hi mānave dharme manunābhihitaṃ khalu // KDA_121 //
araṇīgarbhasaṃbhūtaḥ kaṭhinākhyo mahāmuniḥ /
tapasā brāhmaṇo jātas tasmāj jātir akāraṇam* // KDA_122 //
kaivartigarbhasaṃbhūto vyāso nāma mahāmuniḥ /
tapasā brāhmaṇo jātas tasmāj jātir akāraṇam* // KDA_123 //
urvaśīgarbhasaṃbhūto vasiṣṭhākhyo mahāmuniḥ /
tapasā brāhmaṇo jātas tasmāj jātir akāraṇam* // KDA_124 //
hariṇīgarbhasaṃbhūto ṛṣyaśṛṅgo mahāmuniḥ /
tapasā brāhmaṇo jātas tasmāj jātir akāraṇam* // KDA_125 //
caṇḍālīgarbhasaṃbhūto viśvāmitro mahāmuniḥ /
tapasā brāhmaṇo jātas tasmāj jātir akāraṇam* // KDA_126 //
taṇḍulīgarbhasaṃbhūto nāradākhyo mahāmuniḥ /
tapasā brāhmaṇo jātas tasmāj jātir akāraṇam* // KDA_127 //
evam anye 'pi sarve ca ṛṣayo brahmacāriṇaḥ /
tapasā brāhmaṇā bhūtā brāhmaṇīgarbhasaṃbhavāḥ // KDA_128 //
dharmasaṃskārataḥ sarve mānavā brāhmaṇāḥ khalu /
dharmavṛttipramāṇena sarve syur brāhmaṇā narāḥ // KDA_129 //
ekavarṇam idaṃ sarvaṃ brahmasṛṣṭisamudbhavam* /
dharmakalpavikalpena cāturvarṇyaṃ prakalpitam* // KDA_130 //
sarve vai yonijā martyāḥ sarve mūtrapurīṣiṇaḥ /
ekendriyakriyārthāś ca tasmāc chīlaguṇair dvijāḥ // KDA_131 //
śūdro 'pi śīlasaṃpanno guṇavān brāhmaṇo bhavet* /
brāhmaṇo 'pi kriyāhīnaḥ śūdrāt pratyavaro bhavet* // KDA_132 //
guṇair dharmais tathā śīlair varṇā hy anekajātayaḥ /
brahmajeṣu hi sarveṣu nareṣu kiṃ viśeṣatā // KDA_133 //
yathā bhasmani sauvarṇe viśeṣa upalabhyate /
brāhmaṇe cānyajātau vā na viśeṣo 'sti vai tathā // KDA_134 //
yathā prakāśatamasor viśeṣa upalabhyate /
brāhmaṇe cānyajātau vā viśeṣo naiṣa vidyate // KDA_134 //
-------------------- Vaidya, p. 274 --------------------
na hi brāhmaṇa ākāśān maruto vā samudbhavaḥ /
bhitvā vā pṛthivīṃ jāto jātavedā yathāraṇeḥ // KDA_136 //
brāhmaṇā yonito jātāś caṇḍālā api yonitaḥ /
śreṣṭhatve vṛṣalatve ca kiṃ vāsti bhedakāraṇam* // KDA_137 //
brāhmaṇo 'pi mṛtotsṛṣṭo jugupsyo 'śucir ucyate /
varṇās sathava cāpy anye kā nu tatra viśeṣatā // KDA_138 //
yathā siṃhādijantūnāṃ padādibhedalakṣaṇam* /
dehasaṃsthānaliṅgaiś ca narāṇāṃ kiṃ viśeṣatā // KDA_139 //
yathā haṃsamayūrādi- pakṣiṇāṃ ca viśeṣatā /
mukhādivarṇaśabdaiś ca narāṇāṃ nāsti bhedatā // KDA_140 //
yathā ca kṛmikīṭānāṃ kāyasaṃsthānabhedatā /
tathaiva narajātīnāṃ naivāsti bhedalakṣaṇam* // KDA_141 //
yathā bhūruhavṛkṣāṇāṃ patrādyākārabhedatā /
tathā nāsti manuṣyāṇām ākṛter bhedalakṣaṇam* // KDA_142 //
tṛṇauṣadhādiśasyānāṃ yathākṛtiviśeṣatā /
mānavānāṃ tathā nāsti saṃsthānaṃ bhinnalakṣaṇam* (Speyer:
saṃsthānabhinnaŚ) // KDA_143 //
dhānyādivrīhijātīnāṃ varṇākārādilakṣaṇam* /
tathā nāsti manuṣyāṇāṃ varṇākāraviśeṣatā // KDA_144 //
jātikundādipuṣpāṇāṃ yathā varṇādibhedatā /
mānavānāṃ tathā nāsti varṇagandhādibhedatā // KDA_145 //
jalajānāṃ ca puṣpāṇāṃ padmādīnāṃ viśeṣatā /
varṇasaṃsthānagandhāś ca narāṇāṃ tu tathā na hi // KDA_146 //
yathāmrādiphalānāṃ ca svādādiguṇabhedatā /
manujānāṃ tathā nāsti māṃsāsthiguṇabhedatā // KDA_147 //
yathā ṣaḍrasajātīnāṃ guṇāsvādādibhedatā /
tathā nāsti manuṣyāṇāṃ ṣaḍindriyaviśeṣatā // KDA_148 //
yathā hemādidhātūnāṃ dravyavarṇādibhedatā /
tathā nāsti manuṣyāṇāṃ saṃsthānavarṇabhedatā // KDA_149 //
yathā vajrādiratnānāṃ saṃsthānavarṇabhedatā /
tathā nāsti manuṣyāṇāṃ śarīrākārabhedatā // KDA_150 //
samamāṃsādibhedāś ca ṣaḍindriyasamās tathā /
ekāṃśato viśeṣo na kuto deheṣu bhedatā // KDA_151 //
-------------------- Vaidya, p. 275 --------------------
yathā hi bālakā bālā krīḍamānā mahāpathe /
pāṃśupuñjāni saṃpiṇḍya svayaṃ nāmāni kurvate // KDA_152 //
idaṃ kṣīram idaṃ māṃsam idaṃ ghṛtam idaṃ dadhi /
na ca bālasya vacanāt pāṃśavo 'nnā bhavanti hi // KDA_153 //
varṇās tathaiva catvāraḥ subhūta iti kalpitāḥ /
pāṃśupuñjābhidhānena yogo 'py eṣa na vidyate // KDA_158 //
na keśena na kaṛṇena na śīrṣeṇa na cakṣuṣā /
na mukhena na nāsāyā na grīvayā na bāhunā // KDA_155 //
norasā na ca pārśvena na pṛṣṭhenodareṇa vā /
norubhyām atha jaṅgābhyāṃ pāṇipādanakhair na ca // KDA_156 //
na svareṇa na varnena na sarvāṃśair na maithunaiḥ /
naikā viśeṣatā vāpi manuṣyeṣu na vidyate // KDA_157 //
tathā nāsti yathānyāsu jāter liṅgaṃ pṛthak pṛthak* /
sāmāny akāraṇaṃ manye kiṃcin na bhedalakṣaṇam* // KDA_158 //
saṃjñāmātreṇa kalpyante brāhmaṇāḥ kṣatriyās tathā /
vaiśyāḥ śūdrās tathānye 'pi saṃjñāmātre hi kīrtitāḥ // KDA_169 //
yathaikavṛkṣajātānāṃ phalānāṃ nāsti bhedatā /
tathaikam anujātānāṃ kiṃ viśeṣatvalakṣaṇam* // KDA_160 //
guṇadharmānucāreṇa jātibhedā bhavanti hi /
cāturvarṇyam idaṃ loke sarvaṃ hi manusaṃbhavam* // KDA_161 //
guṇadharmapramāṇena jāter naiva pramāṇatā /
tathā ca procyate bauddhair avadānārthakovidaiḥ // KDA_162 //
mānavā ye praśāntāsthā satyadharmavratānvitāḥ /
brāhmaṇās te mahāśuddhāś caturbrahmavihāriṇaḥ // KDA_163 //
parigrahān parityajya vanaprasthanivāsinaḥ /
ye bhajanti sadā brahma vānaprasthā hi te dvijāḥ // KDA_164 //
ṣaṭkarmaniratā ye tu śrotriyā gṛhavāsinaḥ /
mahāyajñasamācārā upādhyāyā hi te dvijāḥ // KDA_165 //
nirapekṣāḥ svadehe 'pi tyaktamārābhigocarāḥ /
bhikṣāśino vratasthās te bhikṣavo brahmavādinaḥ // KDA_166 //
ye ca mārān vinirjitya niḥsaṅgā dhīramānasāḥ /
tapanti puṇyakṣetreṣu mānavās te tapasvinaḥ // KDA_167 //
-------------------- Vaidya, p. 276 --------------------
daśākuśalanirbhuktā daśākuśalasaṃratāḥ /
satyavāco vratasthā ye ṛṣayas te dvijottamāḥ // KDA_168 //
ye ca lokapracāreṣu viratā dharmamānasāḥ /
vācaṃyamāś ca te bhadrā munayaḥ satyavādinaḥ // KDA_169 //
ye ca jitendriyagrāmā nirmuktabhavacārakāḥ /
nirmamā nirahaṃkārā yatayo yogino 'pi te // KDA_170 //
ye ca sthaṇḍilam āśritya caranti vratam ādarāt* /
te 'pi ca mānavā dhīrāḥ sthaṇḍilā jaṭilās tathā (Speyer: sthāṇḍilā) // KDA_171 //
ye ca bhasmaviliptāṅgā hārābharaṇabhūṣitāḥ /
kāpālikāś ca te vīrāḥ śmaśānavratacāriṇaḥ // KDA_172 //
ye samiddhavyadravyāṇi juhvatyagnau samāhitāḥ /
te hotāraś ca yajvāno vedadharmārthasādhakāḥ // KDA_173 //
ye ca kṣatrāṇi rakṣantaḥ pālayanti sadā prajāḥ /
satvarakṣāvratācārāḥ kṣatriyās te nṛpā narāḥ // KDA_174 //
ye rañjayanti dharmārthe lokān nītiprayojakāḥ /
rājānas te mahāvīrāḥ sarvadharmābhipālakāḥ // KDA_175 //
ye ca satvahitādhāne vividhārthānukāriṇaḥ /
veśayanti prajā dharme vaiśyās te hi narottamāḥ // KDA_176 //
vratācāravihīnā ye satvarakṣārthacāriṇaḥ /
manyante sevayā śuddhiṃ śūdrās te śreṣṭhinas tathā // KDA_177 //
ye ca kṣetrāṇi karṣanti dhānyādivrīhisādhakāḥ /
kṛṣikās te narā dhānyaiḥ satvajīvānupoṣakāḥ // KDA_178 //
sādhayanti mahatkāryaṃ dhanādivastusaṃgrahaiḥ /
vaṇikkarmābhisaṃyuktā vaṇijas te mahodyamāḥ // KDA_179 //
ye ca sārthān samāhṛtya ratnākarasamāgatāḥ /
sādhayanti ca ratnāni sārthavāhāś ca te narāḥ // KDA_180 //
tathānye śilpavidyādīn ye ca kurvanti mānavāḥ /
śilpinas te tathānye 'pi svarṇakārādayo narāḥ // KDA_181 //
jyotir vidyāvido ye ca gaṇayanti divāniśam* /
yugāntakālavijñātā gaṇakās te 'pi mānavāḥ // KDA_182 //
dhātudoṣāny abhijñāya lokānāṃ paricārakāḥ /
bhaiṣajyaṃ ye dadanty eva bhiṣajas te hi vaidyakāḥ // KDA_183 //
-------------------- Vaidya, p. 277 --------------------
bhūtadoṣāṇy abhijñāya balipūjāvidhānataḥ /
śamayanti ca ye bhūtān bhautikās te 'pi mānavāḥ // KDA_184 //
evaṃ cānye 'pi ye satvā yad yat karmānucāriṇaḥ /
tat tat karmānuśīlena jātidharmapravṛttikāḥ // KDA_185 //
tato ye mānavāḥ krūrā nirdayāḥ satvahiṃsakāḥ /
caṇḍavṛttipracārāś ca caṇḍālā iti te smṛtāḥ // KDA_186 //
ye bhajanti śivaṃ nityaṃ śivabhaktiparāyaṇāḥ /
te śaivā manujā jñeyāḥ śivadharmānucārataḥ // KDA_187 //
ye bhajanti viṣṇuṃ nityaṃ viṣṇubhaktiparāyaṇāḥ /
viṣṇudharmasamācārād vaiṣṇavās te 'pi mānavāḥ // KDA_188 //
brahmāṇaṃ ye bhajayanty eva brahmabhaktiparāyaṇāḥ /
brahmadharmasamācārād brāhmaṇās te 'pi mānavāḥ // KDA_189 //
ye bhajanti mahāraudraṃ bhairavabhaktimānasāḥ /
mahāraudrāś ca te khyātā bhairavikāś ca mānavāḥ // KDA_190 //
ye ca māheśvarīṃ devīṃ bhajanti kuladharmiṇaḥ /
māheśvarīvratādhārāḥ kālikās te 'pi mānavāḥ // KDA_191 //
yee bhajanti sadā buddhaṃ bauddhadharmaparāyaṇāḥ /
te 'pi ca mānavā bauddhāḥ saṃbodhipadasādhinaḥ // KDA_192 //
ye bhajanti jinaṃ caiva jainadharmaparāyaṇāḥ /
te 'pi ca manujā jainā jainadharmānucāraṇāt* // KDA_193 //
evaṃ cānye 'pi ye satvā vratacaryānuliṅginaḥ /
te 'pi ca mānavāḥ sarve dharmacaryānuvarṇinaḥ // KDA_194 //
yādṛśaṃ sādhyate karma tādṛśī jātitā bhavet* /
prajāpatir hi caikatve nirviśeṣo 'bhavad yataḥ // KDA_195 //
na cendriyeṣu nānātvaṃ kriyāvādena dṛśyate /
brāhmaṇe cānyajātau vā naiṣāṃ kiṃcid viśiṣyate // KDA_196 //
na hy ātmanaḥ samutkarṣāc chreṣṭhatvam iha yujyate /
śukraśoṇitasaṃbhūtaṃ yonijaṃ sarvam eva hi // KDA_197 //
cāturvarṇyam idaṃ lokam iti tīrthyair vikalpitam* /
brahmajā brāhmaṇā naivaṃ dharmasaṃskārajāḥ khalu // KDA_198 //
yadi vā brahmajā viprā brāhmaṇī kutra saṃbhavā /
brāhmaṇy api tathā caiva brahmajā yadi sāṃpratam* // KDA_199 //
-------------------- Vaidya, p. 278 --------------------
brāhmaṇasya ca sā bhāryā syāc caivedaṃ na yuktitaḥ /
na bhāryā bhaginī yuktā brahmaṇāṃ brahmajā yadi // KDA_200 //
na satvā brahmaṇo jātāḥ karmasaṃskārajās tvamī /
nihīnotkṛṣṭamadhyāś ca satvā nānāśrayāḥ pṛthak* // KDA_201 //
teṣāṃ hi jātisāmānyād brāhmaṇe kṣatriye tathā /
vaiśyaśūdre tathānyeṣu samaṃ jñānaṃ pravartate // KDA_202 //
śīlaṃ pradhānaṃ na kulaṃ pradhānaṃ kulena kiṃ śīlavivarjitena /
bahavo narā nīcakulaprasūtāḥ svargaṃ gatāḥ śīlam upetya dhīrāḥ // KDA_203 //
na jātir dṛśyate devaiḥ śīlaḥ kalyāṇakārakaḥ /
caṇḍālo 'pi hi śīlasthas taṃ devā brāhmaṇaṃ viduḥ // KDA_204 //
satyaṃ brahma tapo brahma śīlaś cendriyasaṃyamaḥ /
sarvabhūtadayā brahma etad brāhmaṇalakṣaṇam* // KDA_205 //
satyaṃ nāsti tapo nāsti nāsti cendriyasaṃyamaḥ /
sarvabhūtadayā nāsti etac caṇḍālalakṣaṇam* // KDA_206 //
devamanuṣyanārīṇāṃ tiryagyonigateṣv api /
maithunaṃ nādhigacchanti te narā brāhmaṇāḥ khalu // KDA_207 //
śūdrīhastena yo bhuṅkte māsam ekaṃ nirantaram* /
jīvamāno bhavec chūdro mṛtaḥ sa śvā prajāyate // KDA_207 //
śūdrīparivṛto vipraḥ śūdrī ca gṛhamedhinī /
varjitaḥ pitṛdevaiś ca rauravaṃ so 'dhigacchati // KDA_208 //
tasmād dharmatapaḥśīla- saṃyamajñānato dvijaḥ /
na tv etair hi vinā vipraḥ kiṃ syāt saṃskāramātrataḥ // KDA_210 //
tan na śarīrasaṃskāra- mātreṇa brāhmaṇo bhavet* /
saṃskṛtena dvijo vā cec chūdro 'pi saṃskṛto dvijaḥ // KDA_211 //
yadi vipraḥ śarīraḥ syāt pāvako brahmahā bhavet* /
brahmahatyā ca bandhūnāṃ śarīradahanād bhavet* // KDA_212 //
brāhmaṇabījasaṃbhūtaḥ śūdro 'pi na kathaṃ dvijaḥ /
tasmād dhi brāhmaṇo naiva dehasaṃskāramātrataḥ // KDA_123 //
sadyaḥ patati māṃsena dhātvannakṣiravikrayī /
brāhmaṇo 'pi bhavec chūdraḥ surayā lavaṇena ca // KDA_214 //
ākāśagāmino priyāḥ patitā māṃsabhakṣaṇāt* /
viprāṇāṃ patanaṃ dṛṣṭvā tato māṃsāni varjayet // KDA_215 //
-------------------- Vaidya, p. 279 --------------------
bhakṣyante yena māṃsāni bhakṣyate tena kiṃ na hi /
abhakṣyabhakṣaṇāc caiva brāhmaṇaḥ patito bhavet* // KDA_216 //
patito brāhmaṇaś caivaṃ saṃskāraṃ nārhati punaḥ /
tasmāj jñānaṃ vinā naiva śarīro brāhmaṇo bhavet* // KDA_217 //
jñānavān hi bhavet pūjyo brāhmaṇā api mānavāḥ /
samāneṣu ca deheṣu kutrāpy asti viśeṣatā // KDA_218 //
tasmāj jñānapramāṇena na śarīrapramāṇatā /
yathā karoti bhāṇdāni mṛttikayaiva bhārgavaḥ // KDA_219 //
mṛttikāyā na bhedo 'sti tatkṛtabhājaneṣv api /
kiṃ tu prakṣiptavastūnāṃ saṃjñayākhyāyate khalu // KDA_220 //
prakṣiptaṃ yatra yad dravyaṃ tad bhāṇḍaṃ tena lakṣyate /
jñānadharmaguṇācārair lakṣyate mānavas tathā // KDA_221 //
jñānadharmaguṇācārair vihīno mānavaḥ paśuḥ /
jñānavijñānabhedena vartate guṇabhedatā // KDA_222 //
guṇabhedād bhaved dharma- bhedā ca saṃprajāyate /
dharmabhedāt tataḥ karma- bhedatā saṃpravartate // KDA_223 //
karmabhedāt tathācāra- bhedatā ca pravartate /
tathācāraviśeṣeṇa jātibhedāḥ pravartitāḥ // KDA_224 //
mahābhūtasamudbhūta- skandheṣv āyataneṣu ca /
sarvajantuśarīreṣu sameṣu kā viśeṣatā // KDA_225 //
jñānavijñānamātreṇa bhidyante khalu mānavāḥ /
jñānavijñānapātratvāt pūjyante nīcajā api // KDA_226 //
jñānavijñānahīnatvān mānavo 'pi na pūjyate /
paśuvatsa narākāraḥ tataḥ pūjā na cākṛteḥ // KDA_227 //
jñānenāpi dvijo naiva karmācārapramāṇataḥ /
jñānena yadi vā vipraḥ śūdro 'pi brāhmaṇo bhavet* // KDA_228 //
anye 'pi bahavaḥ santi sakaivartādinīcajāḥ /
jñānavantaś ca ye dhīrās te 'pi syur brāhmaṇāḥ khalu // KDA_229 //
tamāc ca jñānamātreṇa brāhmaṇo na bhavet khalu /
karmācārapramāṇena na jñānasya pramāṇatā // KDA_230 //
karmaṇāpi dvijo naiva śuddhācārapramāṇataḥ /
karmaṇā vai dvijāś caivaṃ sarve syur brāhmaṇāḥ khalu // KDA_231 //
-------------------- Vaidya, p. 280 --------------------
santi hi bahavo loke mahāyajñādikarmiṇaḥ /
kṣatriyavaiśyaśūdrāś ca kathaṃ na brāhmaṇā nu te // KDA_232 //
tasmān na karmamātreṇa brāhmaṇāḥ syur narāḥ khalu /
nāpi svācāramātreṇa brāhmaṇāḥ syus tathā narāḥ // KDA_233 //
yadi svācārato vipraḥ sarve syur brāhmaṇāḥ khalu /
ye ye svācāravantaś ca te te syur brāhmaṇāḥ kila // KDA_234 //
santi ca bahavaḥ śūdrāḥ śuddhācārasamanvitāḥ /
vratopavāsadharmiṣṭā nīcajā api santi ca // KDA_235 //
te 'pi syur brāhmaṇāś caivaṃ yady ācārapramāṇatā /
tasmād ācāramātreṇa brāhmaṇā naiva mānuṣāḥ // KDA_236 //
vedenāpi tathā naiva brāhmaṇāḥ syur narottamāḥ /
yadi vedair bhaved vipro rākṣaso 'pi dvijaḥ khalu // KDA_237 //
tathābhūd rāvaṇo nāma rākṣaso vedapāragaḥ /
sarve 'pi rākṣasāś caivaṃ vedakarmānucārakāḥ // KDA_238 //
kathaṃ te brāhmaṇā naiva yadi vedād dvijo bhavet* /
tasmāc ca vedamātreṇa naiva syur brāhmaṇāḥ khalu // KDA_230 //
satyadharmapramāṇena sarvam ekaṃ jagad dhruvam* /
cāturvarṇyam idaṃ lokaṃ tīrthikair iti kalpitam* // KDA_240 //
tathā ca kalpyate loka- bodhārtham iti tīrthikaiḥ /
svayaṃbhūdehasaṃbhūtaṃ cāturvarṇyam idaṃ khalu // KDA_241 //
mukhato brāhmaṇo jāto bāhubhyāṃ kṣatriyaḥ smṛtaḥ /
ūrubhyāṃ saṃbhavo vaiśyaḥ padbhyāṃ śūdraḥ samudbhavaḥ // KDA_242 //
tathā ced dhi bhaved doṣo dharmeṣu varṇavādinām* /
agamyagamanāc caivaṃ kathaṃ dharmaviśuddhitā // KDA_243 //
yadi vipro mukhāj jāto brāhmaṇī kutra saṃbhavā /
brāhmaṇy api mukhāj jātā svasā bhāryā kathaṃ nanu // KDA_244 //
tathā ca kṣatriyā jātā bāhubhyām eva cet tathā /
kṣatriyasya bhaved bhāryā kṣatriyā bhaginī khalu // KDA_245 //
vaiśyāpi hi tathā caivam ūrubhyām eva saṃbhavā /
vaiśyasyāpi bhaved bhāryā vaiśyā tu bhaginī viśaḥ // KDA_246 //
padbhyāṃ jāto yathā śūdraḥ śūdrī cāpi tathodbhavā /
śūdrasyāpi bhaved bhāryā śūdrī hi bhaginī khalu // KDA_247 //
-------------------- Vaidya, p. 281 --------------------
na yuktā bhaginī bhāryā tathā dharmaḥ kathaṃ bhavet* /
agamyagamanāc caivam adharma eva saṃbhavet* // KDA_248 //
tato 'tyantaviruddhaṃ syād brahmajā brāhmaṇā yadi /
dharmakriyāviśeṣāt tu varṇāvasthāḥ pratiṣṭhitāḥ // KDA_249 //
bhārate 'pi tathā caivaṃ dharmarājo yudhiṣṭhiraḥ /
vaiśampāyanam āgamya prāñjaliḥ paryapṛcchata // KDA_250 //
ke te ye brāhmaṇāḥ proktāḥ kiṃ vā brāhmaṇalakṣaṇam* /
etad icchāmi bho jñātuṃ tadbhavān vyākarotu me // KDA_251 //
iti śrutvā mahāvijño vaiśampāyana ādarāt* /
pratyuvāceti kaunteya śṛṇu tat kathyate mayā // KDA_252 //
kṣāntyādibhir guṇair yuktas tyaktadaṇḍo nirāmiṣaḥ /
na hanti sarvabhūtāni prathamaṃ brāhmalakṣaṇam* // KDA_253 //
yadā sarvaparadravyaṃ pathi vā yadi vā gṛhe /
adattaṃ naiva gṛhṇāti dvitīyaṃ brāhmalakṣaṇam* // KDA_254 //
tyaktakrūrasvabhāvas tu nirmamo niḥparigrahaḥ /
muktaś carati yo nityaṃ tṛtīyaṃ brāhmalakṣaṇam* // KDA_255 //
devamanuṣyanārīṇāṃ tiryagyonigateṣv api /
maithunaṃ hi sadā tyaktaṃ caturthaṃ brāhmalakṣaṇam* // KDA_256 //
satyaṃ śaucaṃ dayā śaucaṃ śaucam indriyanigrahaḥ /
sarvabhūtadayā śaucaṃ tapaḥ śaucaṃ ca pañcamam* // KDA_257 //
pañcalakṣaṇasaṃpanna īdṛśo yo bhaved dvijaḥ /
tam ahaṃ brāhmaṇaṃ brūyāṃ śeṣāḥ śudrā yudhiṣṭhira // KDA_258 //
na kulena na jātyā ca kriyābhir brāhmaṇo na ca /
cāṇḍālo 'pi hi vṛttastho brāhmaṇaḥ sa yudhiṣṭhira // KDA_259 //
ahiṃsā brahmacaryaṃ ca viśuddhātmāparigrahaḥ /
phaleṣv anabhilipsātha brāhmaṇaḥ syād yudhiṣṭhira // KDA_260 //
ekavarṇam idaṃ viśvaṃ pūrvam āsīd yudhiṣṭhira /
karmakriyāviśeṣeṇa cāturvarṇyaṃ pratiṣṭhitam* // KDA_261 //
sarve vai yonijā martyāḥ sarve mūtrapurīṣiṇaḥ /
ekendriyakriyārthāś ca tasmāc chīlaguṇair dvijāḥ // KDA_262 //
śūdro 'pi śīlasaṃpanno guṇavān brāhmaṇo bhavet* /
brāhmaṇo 'pi kriyāhīnaḥ śūdrāt pratyavaro bhavet* // KDA_263 //
-------------------- Vaidya, p. 282 --------------------
pañcendriyārṇavaṃ ghoraṃ yadi śūdro 'pi tīrṇavān* /
tasmai dānaṃ pradātavyam aprameyaṃ yudhiṣṭhira // KDA_264 //
na jātir dṛśyate rājan guṇāḥ kalyāṇakārakāḥ /
guṇavidyānidhir vidvān brāhmaṇo brahmacārāṇāt* // KDA_265 //
jīvitaṃ yasya lokārthe dharmārthe yasya jīvitam* /
ahorātraṃ caren muktas taṃ devā brāhmaṇaṃ viduḥ // KDA_266 //
parityajya gṛhāvāsaṃ ye sthitā mokṣakāṅkṣiṇaḥ /
kāmeṣv asaktāḥ kaunteya brāhmaṇās te yudhiṣṭhira // KDA_267 //
ahiṃsā nirmamatvaṃ vā satkṛtyasya vivarjanam* /
rāgadveṣanivṛttiś ca etad brāhmaṇalakṣaṇam* // KDA_268 //
kṣamā dayā damo dānaṃ satyaṃ śaucaṃ smṛtir ghṛṇā /
vidyā vidyānamādhītyam etad brāhmaṇalakṣaṇam* // KDA_269 //
gāyatrīmātrasāro 'pi varaṃ vipraḥ suyantritaḥ /
nādhitya caturo vedān sarvāśī sarvavikrayī // KDA_270 //
ekarātroṣitasyāpi yā gatir brahmacāriṇaḥ /
na tāṃ kratusahasreṇa prāpnuvanti yudhiṣṭhira // KDA_271 //
pāragaḥ sarvavedānāṃ sarvatīrthābhiṣiñcanaiḥ /
yuktaś carati dharmaṃ yo taṃ devā brāhmaṇaṃ viduḥ // KDA_272 //
yadā na kurute pāpaṃ sarvabhūteṣu dāruṇam* /
kāyena manasā vācā brahma saṃpadyate tadā // KDA_273 //
yasya lokahite cittaṃ maitrīyuktam ivātmaje /
tena saṃpadyate brahma tasmān maitrīṃ vibhāvaya // KDA_274 //
yasya lokeṣu kāruṇyaṃ svātmaje iva duḥkhite /
tena saṃpadyate brahma tasmāt kāruṇiko bhava // KDA_275 //
yac cittaṃ muditaṃ loke sukhībhūte ivātmaje /
tasya saṃjāyate brahma tal loke modavāṃś cara // KDA_276 //
yasyopekṣāyutaṃ cittaṃ sarvalokeṣv ivātmaje /
tasya saṃjāyate brahma tad upekṣāyutaś cara // KDA_277 //
etad dhi paramaṃ brahma- vihāraṃ brahmasādhanam* /
jñātvā lokahitārthena cara brahmavihāriṇam* (Speyer:
brahmavihāraṇam*) // KDA_278 //
tataḥ kleśān vinirjitvā svātmacittasamāhitaḥ /
brahmapraṇidhim ālambya sthirībhava samādhiṣu // KDA_279 //
-------------------- Vaidya, p. 283 --------------------
tathā brahmaguṇādhānād brahmarṣis tvaṃ bhaveḥ kila /
pañcābhijñapadaprāpto brahmalokam avāpnuyāḥ // KDA_280 //
iti śrutvā guror vākya sa subhūtir guṇotsukaḥ /
tatheti pratisaṃśrutya dhyānacaryām upāśrayat* // KDA_281 //
tato 'nyad vanam āśritya guror ājñāsamādhṛtaḥ /
sarvendriyavinirgatyā vyaharaddhyānatatparaḥ // KDA_282 //
tatrādhivasato 'syāpi krodhāgniḥ samudīritaḥ /
karmādhānabalābhyāsān naiva śāntim upāyayau // KDA_283 //
tatra ca vanaṣaṇḍe yā vasantī vanadevatā /
sā subhūtiṃ mahākrodhaṃ dṛṣṭvaivaṃ samacintayat* // KDA_284 //
subhūtir brāhmaṇo hy eṣa sarvavedārthapāragaḥ /
sarvamantravidhānajñaḥ sutīkṣṇakrodhabāhulaḥ // KDA_285 //
kadācit kupitaś cāyaṃ krodhataḥ śāpavahninā /
dhakṣyati parvatāṃś cāpi sapakṣijantumānavān* // KDA_286 //
samādhidhyānayukto 'pi naiva cittasamāhitaḥ /
jñānavijñānadharmeṣu viśeṣaṃ nādhigacchati // KDA_287 //
yadi bauddheṣu dharmeṣu niyukto 'yaṃ dvijottamaḥ /
kṣipraṃ kleśān vinirjitya bodhicittaṃ ca lapsyati // KDA_288 //
bodhicitte pralabdhe tu tadā lokahite caret* /
bodhisatvo mahāvijño bhaviṣyati na saṃśayaḥ // KDA_289 //
iti niścitya sā devī kāruṇyahitamānasā /
taṃ subhūtiṃ samāgamya jagādaivaṃ puraḥ sthitā // KDA_290 //
śṛṇu vatsa mahābhāga yan mayā hitam ucyate /
dhanyo 'si tvaṃ mahādhīra maharṣir dvijasattama // KDA_291 //
kimarthaṃ vasase caivam ekākī nirjane vane /
niścittaḥ pratisaṃlīnaḥ kāṣṭhapāṣāṇavadvṛthā // KDA_292 //
dharmārthakāmamokṣeṣu yadi vāñchāsti te yate /
buddhasya vacanaṃ śrutvā cara saṃbodhisatpathe // KDA_293 //
buddho hi bhagavān nāthaḥ sarvajño lokanāyakaḥ /
munīndraḥ śrīdhanaḥ śāstā sarvadharmānupālakaḥ // KDA_294 //
tasyaiva dharmatā śuddhā daśakuśalasaṃmatā /
ṣaṭ ca pāramitāḥ khyātāḥ paratreha śivaṃkarāḥ // KDA_295 //
-------------------- Vaidya, p. 284 --------------------
dhanyās te bhikṣavaś caiva buddhasyopāsakāś ca ye /
sarvasatvahitārthena saṃbodhiguṇasādhakāḥ // KDA_296 //
tvaṃ cāpi hi tathā matvā svaparātmahitārthataḥ /
triratnaśaraṇaṃ gatvā cara brahman vratottamam* // KDA_297 //
tataḥ kleśagaṇān hitvā brahmacāriñ jinendravat* /
sākṣād arhatpadaṃ prāpya nirvṛtisukham āpnuyāḥ // KDA_298 //
iti śrutvā subhūtiḥ sa triratnaguṇavarṇanām* /
tathānumoditaḥ prāha tāṃ devatāṃ puraḥ sthitām* // KDA_299 //
tathāhaṃ devate yāmi saṃbuddhadarśanaṃ prati /
triratnasamayaṃ prāptum iccāmi tvatprasādataḥ // KDA_300 //
yadi te 'sti kṛpā devi mayi mokṣārthasādhini /
saṃbuddhaṃ darśaya kṣipraṃ taddharmeṣu niveśaya // KDA_301 //
triratnaśaraṇaṃ gatvā cariṣye tad vratottamam* /
tathāśu kṛpayā nītvā māṃ vihāre praveśaya // KDA_302 //
iti śrutvā vacas tasya subhūter vanadevatā /
vijñāya bodhimārgeṣu cittaṃ tathānumoditam* // KDA_303 //
tata eva samāgṛhya subhūtiṃ brahmacāriṇam* /
ṛddhyā sākāśamārgeṇa nināya jinamandiram* // KDA_304 //
subhūtis tatra saṃprāpto dadarśa jinabhāskaram* /
bhagavantaṃ mahāsaumyaṃ lakṣaṇaiḥ samalaṃkṛtam* // KDA_305 //
vyañjanaiś ca virājantaṃ vyāmaprabhāmahojjvalam* /
sahasrakiraṇādhikyaṃ ratnāṅgam iva jaṅgamam* // KDA_306 //
samantato mahābhadraṃ jagannāthaṃ munīśvaram* /
sarvadevādhipaṃ samyak- saṃbodhiguṇasāgaram* // KDA_307 //
dṛṣṭvaiva sahasā cātha subhūtes tasya sarvathā /
ādhāto yaś ca satveṣu sa prativigato 'py abhūt* // KDA_308 //
tataḥ prasādajāto 'sau subhūtir dvijasattamaḥ /
natvā pādau muner dharmaṃ śrotuṃ tasthau mudāḥ puraḥ // KDA_309 //
tato 'sau bhagavāṃs tasya subhūteś cittaśuddhatām* /
jñātvāryasatyadharmāṇi dideśaivaṃ savistaram // KDA_310 //
śṛṇu vipra mahābhāga sarvasatvahitārthataḥ /
yadi te dharmavāñchāsti saṃbodhipadasādhane // KDA_311 //
-------------------- Vaidya, p. 285 --------------------
bhāvanīyā sadā maitrī satveṣ evaṃ yathātmaje /
dharmamātā yato maitrī tan na tyājyā kadācana // KDA_312 //
karuṇā ca tathā kāryā satveṣ api yathātmaje /
kāruṇyād vardhate dharmas ta kāruṇyaṃ sadā kuru // KDA_313 //
muditāpi sadā sādhyā satveṣu ca yathātmaje /
muditāṃ hi samālambya bodhipadam avāpnuyāḥ // KDA_314 //
upekṣāpi sadā dhāryā satveṣv api yathātmaje /
upekṣāto labhet saukhyaṃ tadupekṣāṃ sadā bhaja // KDA_315 //
ime dharmā hi catvāraś caturvargaphalāptaye /
tatprāptyai sādhyatāṃ yatnāc caturbrahmavihāratā // KDA_316 //
iti śrutvāryadharmāṇi sa subhūtiḥ pramoditaḥ /
kleśasaṃghān vinirjitya buddhadharmaṃ samaikṣata // KDA_317 //
satkāyadṛṣṭiśailaṃ ca viṃśatiśikharodgatam* /
vidārya jñānavajreṇa saṃsāraratiniḥspṛhaḥ // KDA_318 //
srotāpattiphalaṃ sākṣāt kṛtvā śiṣyo 'bhavan muneḥ (Speyer: śikṣo) /
dṛṣṭasatyo 'tha saṃbuddhaṃ natvā caiva kṛtāñjaliḥ // KDA_319 //
pravrajyāprārthanāṃ cakre svākhyātadharmasādhane /
namas te bhagavan nātha sarvasatvānupālaka // KDA_320 //
adyāgreṇa jagadbandho yāmi te śaraṇaṃ sadā /
tathā dharme ca saṃgheṣu saṃbodhiguṇaprāptaye // KDA_321 //
pravrajyāṃ dehi me nātha saddharmeṣu niveśaya /
brahmacaryaṃ cariṣye 'haṃ tvadājñāṃ śirasā vahan* // KDA_322 //
ity ukte bhagavān dṛṣṭvā hastena tacchiraḥ spṛśan* /
ehi bhikṣo carasveti pravadaṃs taṃ samagrahīt* // KDA_323 //
ehīti proktaḥ sa jinena muṇḍo pātrī susaṃghāṭiparītadehaḥ /
sadyaḥ praśāntendriya eva tasthau bhikṣuḥ subhūtiḥ sugataprabhāvāt* // KDA_324 //
saccittalabdhaḥ sa muneḥ prasādāt prayujyamāno vyaharat samādhau /
vyāyacchamānaḥ khalu bodhimārge saṃbuddhadharme ghaṭamāna eva // KDA_325 //
sarvaṃ ca saṃsāram anityatāhataṃ matvā ca saṃsāragatiṃ vibhaṅginīm* /
kleśāṃś ca sarvān pravihāya saṃyataḥ sākṣāc ca so 'rhann abhavan maharddhikaḥ // KDA_326 //
suvītarāgaḥ samaloṣṭahemā ākāśacitto dhanasāravāsī /
bhindann avidyādrim ivāṇḍakośaṃ prāpadabhijñāḥ pratisaṃvidaś ca // KDA_327 //
-------------------- Vaidya, p. 286 --------------------
satkāralābheṣu parāṅmukatvāt saśakradevāsuramānuṣāṇām* /
pūjyaś ca mānyo abhivādanīyo babhūva sa brahmavihāracārī // KDA_328 //
atha subhūtir āyuṣmān samanvāharad ātmavān* /
kutaś cyuto 'ham āyātaḥ kutra kena ca karmaṇā // KDA_329 //
apaśyat sa tataś ceti pañcajanmaśatāni ca /
nāgayonisamutpannas tataś cyutvāham āgataḥ // KDA_330 //
yad dveṣābhyāsataś cāsaṃ krūro lokopaghātakaḥ /
tenaiva hetunā cāhaṃ mahadvyasanam āptavān+ // KDA_331 //
idānīṃ tu tathā caitaṃ krodhaṃ prahātum ācare /
yasyaiva hetunā lokā bhramanti narakeṣu te // KDA_332 //
tasmād ahaṃ cariṣyāmi niḥsaṅgo nirahaṃkṛtiḥ /
saṅgād dhi jāyate māyā māyāyāṃ jāyate ratiḥ // KDA_333 //
ratau rāgo 'bhijāyeta rāge mohaḥ pravardhate /
mūḍhasya drūyate cittaṃ sveṣṭakāryopaghātataḥ // KDA_334 //
upaghātāhate citte krodhāgniḥ paridīpyate /
krodhānalasamuddīpto dahate sa parān api (Speyer:
svaparān api) // KDA_335 //
yāvat krodhānaloddīptaṃ svacittaṃ kleśavāyubhiḥ /
tāvat kiṃ tapasāpy etan nirarthaṃ duḥkhahetave // KDA_336 //
dharmaṃ sucaritaṃ puṇyaṃ dānaśīlādisādhanam* (Speyer:
dharmasucaritaṃ) /
kṛtaṃ kalpasahasrair yad dahet krodhānalaḥ kṣaṇāt* // KDA_337 //
tasmāt krodhāgniśāntyarthaṃ kṛtvendriyavinigraham* /
ekānte hi vaseyaṃ ca viviktāraṇyagocare // KDA_338 //
yadā ca garuḍenāhaṃ balād ākṛṣya bhakṣitaḥ /
yatīn dṛṣṭvānumodaṃ ca kurvan mṛtyum avāptavān* // KDA_339 //
tenaiva hetunā cādya dvijātikulasaṃbhavaḥ /
sarvakleśān vinirjitya brahmacārī bhavāmy aham* // KDA_340 //
adyāpi cet tathā cātra vaseyaṃ janapadāśrame(?) /
kenacit kleśitaś cāhaṃ bhraṣṭim evam avāpnuyām* // KDA_341 //
iti niścitya cittena subhūtir nirahaṃkṛtiḥ /
vivikte 'raṇyavāse sa niḥsaṅgo nyavasat sudhīḥ // KDA_342 //
tathaikākī vasaṃs tatra caturthadhyānasaṃyutaḥ /
phalamūlāmbusaṃtuṣṭo brahmacārī mumoda saḥ // KDA_343 //
-------------------- Vaidya, p. 287 --------------------
atha saṅge 'pi grāmeṣu deśe janapadeṣu ca /
bhikṣāhetor vihartuṃ vā sa sakāmo 'bhavad yadā // KDA_344 //
tadā pūrvam asau dṛṣṭvā gocaram abhyalakṣayat* /
aho deśeṣu sarvatra bhavanti nirguṇā janāḥ // KDA_345 //
mānino madamohāndhā duṣṭā matsariṇaḥ śaṭhāḥ /
tat kathaṃ saṃcariṣye 'tra bhikṣāhetoḥ kule kule // KDA_346 //
dūṣayiṣyanti cittāni kecid dṛṣṭvaiva māṃ yatim* /
yad dhetor janāś caivaṃ(?)
bhramanti durgatiṣv api // KDA_347 //
kalpakoṭisahasrāṇi naiva muktāś ca durgateḥ /
tad ahaṃ sarvasatveṣu kuntapipīlikādiṣu // KDA_348 //
dayācittaṃ samālambya vaseyaṃ dhyānasaṃrataḥ /
yenaivaṃ sarvasatānāṃ bhavec cittaṃ prasāditam* /
tam eva dharmam ādhyāya yatir mokṣam avāpnuyāt* // KDA_349 //
iti saṃnahya cittena sa subhūtiḥ subuddhimān* /
vivikte 'raṇyadeśe 'pi nyavasad dhyānasaṃrataḥ // KDA_350 //
atha so 'rhaṃs trimāsānām atyayād bodhimānasaḥ /
ity evaṃ cintayāmāsa lokānugrahakāraṇāt* // KDA_351 //
kim atra dhyānasaṃlīnaḥ karomi lokabodhanam* /
kiyat kālaṃ ca jīveyaṃ kāṣṭhapāṣāṇavat sthitaḥ // KDA_352 //
kevalaṃ svamanas tuṣṭyai dhyānaṃ saukhyārthasādhanam* /
sukhaṃ labdhvāpi kiṃ sāraṃ satvānugrahaṇaṃ vinā // KDA_353 //
tasmād dhyānāt samutthāya satvānugrahakāraṇāt* /
ṛddhiṃ pradarśya saṃbodhau sthāpayiṣye mahajjanān* // KDA_354 //
iti niścitya cittena sa subhūtiḥ samṛddhimān* /
satvānāṃ vinayārthena prātihāryam adarśayat* // KDA_355 //
tadṛddhinirmitāny eva garuḍānāṃ mahaujasām* /
pañca kulaśatāny atra prasasrire samantataḥ // KDA_356 //
etāṃś ca garudān dṛṣṭvā nāgāḥ saṃtrasitās tataḥ /
itas tataḥ samudbhrāntāḥ subhūteḥ śaraṇaṃ yayuḥ // KDA_357 //
atha svarddhibalenaiva samāśvāsya subhūtinā /
sarve nāgāḥ suparṇebhyaḥ paritrātāś ca sarvataḥ // KDA_358 //
-------------------- Vaidya, p. 288 --------------------
punas tena suparṇānāṃ vinayārthaṃ subhūtinā /
svarddhivalaprabhāveṇa mahān nāgo vinirmitaḥ // KDA_359 //
tenāpy evaṃ suparṇānāṃ pañca kulaśatāni ca /
abhidrutāni nāgena samantata itas tataḥ // KDA_360 //
tenaivābhidrutāḥ sarve garuḍās trāsam āgatāḥ /
itas tataḥ samudbhrāntāḥ subhūteḥ śaraṇaṃ yayuḥ // KDA_361 //
subhūtinā tathā caivaṃ sarve te garuḍā api /
svarddhibalaprabhāveṇa samāśvāsya surakṣitāḥ // KDA_362 //
evam ṛddhiprabhāvāṇi subhūtes tasya sadyateḥ /
dṛṣṭvā sarve janaughās te saharṣādbhutam āyayuḥ // KDA_363 //
dhanyo 'yam ṛddhimān bhikṣur arhan saṃbuddhasevakaḥ /
yenaite rakṣitāḥ sarve nāgāś ca garuḍā api // KDA_364 //
iti so 'rhan subhūtis tān sarvān dṛṣṭvā prasannitān* /
saddharme vinayārthena maitrīdharmam upādiśat* // KDA_365 //
śṛṇudhvaṃ madvacaḥ sarve nāgāś ca garuḍās tathā /
yadi me śaraṇaṃ yātha ramadhvaṃ maitramānasāḥ // KDA_366 //
ye ete sukhino loke sarve te maitracāriṇaḥ /
ye ete duḥkhino loke sarve te krodhino narāḥ // KDA_367 //
tasmāt krodhaprahāṇāya kriyatāṃ yatnam ādarāt* /
yāvac citte sthitaṃ krodhaṃ tāvan maitrī na bhāvyate // KDA_368 //
na ca dveṣasamaṃ pāpaṃ na ca maitrīsamaṃ tapaḥ /
tasmān maitrī prayatnena bhāvanīyā sadādarāt* // KDA_369 //
manaḥ śamaṃ na gṛhṇāti na prītisukham aśnute /
na nidrāṃ na dhṛtiṃ yāti dveṣaśalye hṛdi sthite // KDA_370 //
na dviṣantaḥ kṣayaṃ yānti yāvajjīvam api ghnataḥ /
krodham ekaṃ tu yo hanyāt tena sarve dviṣo hatāḥ // KDA_371 //
vikalpen dhanadīptena jantuḥ krodhahavir bhujā /
dahaty ātmānam evādau parān dhakṣyati vā na vā // KDA_372 //
jarā rūpavatāṃ krodhas tamaś cakṣuṣmatām api /
bandho dharmārthakāmānāṃ tasmāt krodho nivāryatām* // KDA_373 //
divyabhogānubhoktā ca prāsāde maṇimaṇḍite /
supto 'pi na labhen nidrāṃ krodhaparyākulo naraḥ // KDA_374 //
-------------------- Vaidya, p. 289 --------------------
ṛṣibhir yogibhiś cāmbu- phalamūlāditoṣitaiḥ /
dagdhā janapadāś cāpi krodhāc chāpahutāśanaiḥ // KDA_375 //
yac chāṃkaro mahāraudro nirghṛṇo dṛkprabhānalaiḥ /
dadāha brahmajaṃ kāmaṃ tac ca krodhaprabhāvataḥ // KDA_376 //
yad rājāno viruddhāś ca yuddhaṃ kṛtvā parasparam* /
mṛtyuṃ yānti janaiḥ sārdhaṃ tac cāpi krodhabhāvataḥ // KDA_377 //
suhṛdo yat sahāyāṃś ca snehaviśrambhacāriṇaḥ /
satyadharmāv anādṛtya ghnanti krodhād anāryakāḥ // KDA_378 //
sādhavo ye mahātmānaḥ saṃvṛttidharmacāriṇaḥ /
tān api saṃmukhaṃ ghnanti durvāgbāṇai ruṣā khalāḥ // KDA_379 //
mātaraṃ janmadātrīṃ ca dhātrīr vā snehapālinīḥ /
svātmajān nirdayā ghnanti tac ca krodhaprabhāvataḥ // KDA_380 //
svātmajāḥ pitaraṃ yac ca snehasatkārapālakam* /
avigaṇayya pāpāni ghnanti krodhaprabhāvataḥ // KDA_381 //
gurūn saddharmaśāstṝṃś ca kalyāṇādhvāvatārakān* /
anādṛtya bhayaṃ pāpā ghnanti krodhoddhatā narāḥ // KDA_382 //
yat pitā svātmajaṃ putraṃ putrīṃ vā bālakām api /
nirdayas tāḍayan hanti tasmāt krodho mahāripuḥ // KDA_383 //
bhrātaraḥ sahajāś cāpi roṣitā bheditāśayāḥ /
vigṛhṇanti mahākruddhās tasmāt krodho mahāripuḥ // KDA_384 //
yat svayaṃ pariṇītāpi bhāryā dharmānucāriṇī /
tāḍitā tyajyate bhartrā krodhāt tato mahad bhayaṃ* // KDA_385 //
pramadāpi ca bhartāraṃ svāminaṃ snehakāriṇam* /
kuladharmam anādṛtya jahāti krodhatas tathā // KDA_386 //
ye śāntā yatayo dhīrāś caturbrahmavihāriṇaḥ /
tān api saṃmukhaṃ duṣṭās tāḍayanti ruṣānvitāḥ // KDA_387 //
śāntātmā hitakṛdyogī kṣāntivādī vane vasan* /
so 'pi śakalito rājñā svayam evāsinā ruṣā // KDA_388 //
dānavā ghnanti devāṃś ca devāś ca ghnanti dānavān* /
anyonyaṃ vigrahaṃ kṛtvā pramathnanti ruṣākulāḥ // KDA_389 //
-------------------- Vaidya, p. 290 --------------------
ātmānam ātmanā hatvā viṣaśastrānalādibhiḥ /
vasanti narake ghore te 'pi sarve ruṣānvitāḥ // KDA_390 //
ye ye duṣṭāśayāḥ krūrāḥ svaparārthābhighātakāḥ /
patanti narake ghore te 'pi sarve ruṣāśrayāt* // KDA_391 //
krodhena bhidyate lokaḥ krodhena paribhāṣyate /
krodhena hiṃsyate jantus tasmāt krodho mahāripuḥ // KDA_392 //
krodhenaiva mahārudraś cic cheda brahmaṇaḥ śiraḥ /
tenaiva pātakenaiva bhrāntacitto 'bhavac chivaḥ // KDA_393 //
krodhenaiva tathā rudraḥ surajyeṣṭhātmajasya ca /
śvaśurasyāpi dakṣasya cchedayāmāsa mastakam* /
tatpāpakarmaṇā hy eva śivo 'py abhūd digambaraḥ // KDA_394 //
krodhena dhvaṃsyate dharmaḥ krodhena vilayaṃ gataḥ /
krodhena tyajyate satyaṃ tasmāt krodho mahāripuḥ // KDA_395 //
yāni mahānti pāpāni mahāduḥkhabhayāni ca /
tāni sarvāṇi duṣṭāni krodhacittodbhavāni ca // KDA_396 //
tatkrodhād aparo vairaḥ pātako 'nyo na vidyate /
tasmāt krodhavināśāya prayatadhvaṃ samāhitāḥ // KDA_397 //
yena krodho jito vairo jñānavajreṇa sādhunā /
tena sarve jitā duṣṭā śatravo duḥkhadāyakāḥ // KDA_398 //
yasya citte dayā nāsti krodhānalavidāhini /
sa sādhupuruṣaś cāpi naiva viśvasyate janaiḥ // KDA_399 //
krodhakalaṅkito yo hi sadguṇālaṃkṛto yadi /
sa vidvān api nāsevyo yathā vṛkṣo 'hiveṣṭitaḥ // KDA_400 //
dānaśīlādisaddharma- vṛttaiś ca yadi bhūṣitaḥ /
krodhavān na vibhāty eva ahipūrṇo yathā hradaḥ // KDA_401 //
sarvavidyākalājño 'pi samṛddhaḥ śilpavān api /
astramantrādyabhijño 'pi krodhavān naiva sevyatām* // KDA_402 //
krodhavān hasyate lokaiḥ krodhavān vadhyate janaiḥ /
krodhavān hīyate mitraiḥ krodhavān paribhūyate // KDA_403 //
krodho dharmaviruddhatvāc caturvargavināśakṛt* /
tasmāt krodhavināśāya prayatadhvaṃ samāhitāḥ // KDA_404 //
-------------------- Vaidya, p. 291 --------------------
krodhena bhidyate cittaṃ bhinnacitto vikīryate /
vikīrṇaḥ kliśyate māraiḥ kleśito 'dhairyatāṃ vrajet // KDA_405 //
adhairyatvād bhaven mūḍho mūḍho duṣṭavaśaṃ vrajet* /
duṣṭamitropadeśena kupathe carate kudhīḥ // KDA_406 //
asan mārgo samārūḍho viparītaṃ samācaret* /
viparītānubodhena bhaved āryāpavādakaḥ // KDA_407 //
saddharmādīn pratikṣipya pratimādīn vighātayet* /
ityādipātakaṃ kṛtvā pañcānantaryam āpnuyāt* // KDA_408 //
tataś ca narakān yāyād rauravādīn samantataḥ /
narakān narakaṃ gatvā mahāduḥkham avāpnuyāt* // KDA_409 //
itthaṃ duḥkhānuvedī sa narakeṣu sadā vaset* /
narakebhyas tam uddhartuṃ jino 'pi naiva śaknuyāt* // KDA_410 //
yāvanti pāpaduḥkhāni durvṛttiprabhavāni hi /
tāni sarvāṇi jānīdhvaṃ krodhacittodbhavāni hi // KDA_411 //
sarveṣāṃ pātakānāṃ tat krodhaṃ mūlaṃ jagur jināḥ /
dharmāṇāṃ tu kṣamā mūlaṃ yataḥ saukhyaṃ pravartate // KDA_412 //
iti krodhaṃ vinirjitya kṣamaiva sādhyatāṃ sadā /
maitrīcittaṃ samālambya viharadhvaṃ yathāsukhaṃ // KDA_413 //
ātmanīva dayā syāc cet svajane vā yathā jane /
kasya nāma bhavec cittam adharmapraṇayāśivam* // KDA_414 //
dayāviyogato lokaḥ paramāmeti vikriyām* /
manovākkāyavispandaiḥ svajane 'pi yathā jane // KDA_415 //
dharmārthī na tyajed asmād dayām iṣṭaphalodayām* /
suvṛṣṭir iva śasyāni guṇān sā hi prasūyate // KDA_416 //
dayākrāntaṃ cittaṃ na bhavati paradroharabhasaṃ śucau tasmin vāṇī vrajati vikṛtaṃ naiva ca tanuḥ /
vivṛddhā tasyaivaṃ parahitarucir maitryanugatā pradānakṣāntyādīñ janayati guṇān kīrtyanusṛtān* // KDA_417 //
dayālur nodvegaṃ janayati pareṣām upaśamād dayālur viśvāsyo bhavati jagatāṃ bāndhava iva /
na saṃrambhakṣobhaḥ prabhavati dayādhīr ahṛdaye na kopāgniś citte jvalayati hi dayātoyaśiśire // KDA_418 //
-------------------- Vaidya, p. 292 --------------------
saṃkṣepeṇa dayāmataḥ sthiratayā paśyanti dharmaṃ budhāḥ ko nāmāsti guṇaḥ sa sādhudayito yo nānuyāto dayām* /
tasmāt putra ivātmanīva ca dayāṃ nītvā prakarṣaṃ jane sanmaitryā viharanta eva muditāṃ prodbhāvayadhvaṃ sadā // KDA_419 //
dayālor hṛdaye jātā maitrī saddharmasādhanī /
tasmād dayāṃ hṛdi sthāpya maitrī loke prasāryatām* // KDA_420 //
maitrīmān puruṣaḥ sādhur devair api praśasyate /
viśvasyate sadā sadbhir bāndhavaiḥ svajanair janaiḥ // KDA_421 //
maitrīmān sajjano loke nirguṇo 'pi praśobhate /
maitrīmān sanmatir bandhur lokānāṃ jagatām api // KDA_422 //
maitrīmāñ jagatām iṣṭo maitrīmāñ jagatāṃ suhṛt* /
maitrīmāñ jagatāṃ mitro maitrīmāñ jagatāṃ sakhā // KDA_423 //
maitrīmān puruṣaḥ śrīmān yatra yatra pragacchati /
tatra tatraiva sarvatra pūjyate svajanair yathā // KDA_424 //
buddho hi jagatāṃ bandhus trailokyādhipanāyakaḥ /
so 'pi śāstā vibhāty evaṃ maitryā saṃskārayañ jagat* // KDA_425 //
ye ye satvā mahābhijñāḥ sarvalokānukampakāḥ /
pūjyante satvalokaiś ca te 'pi maitryāḥ prabhāvataḥ // KDA_426 //
bodhisatvā mahāsatvā bodhisaṃbhārasādhakāḥ /
sarvasatvahitārthasthās te 'pi maitrīpracāriṇaḥ // KDA_427 //
yan mātā duḥkhitāpy evam ā garbhād bālakaṃ sutam* /
pāti snehopacāreṇa tac ca maitrīprabhāvataḥ // KDA_428 //
yat pitā bālakaṃ putram abhuñjānaḥ svayaṃ sukham* /
pāti snehopacāreṇa tac ca maitrīprabhāvataḥ // KDA_429 //
yac ca rājā prajāḥ pāti svayaṃ vīravrataṃ dadhat* /
durjanān mardayan sarvān tac ca maitrīprabhāvataḥ // KDA_430 //
yac ca vidvān guruḥ śiṣyān saddharmārthopadarśayan* /
prabodhya bālakāñ chāsti tac ca maitrīprabhāvataḥ // KDA_431 //
yac ca vīrā raṇe sthitvā sahantyarīn prahāriṇaḥ /
prarakṣanti svapakṣāṃś ca tac ca maitrīprabhāvataḥ // KDA_432 //
-------------------- Vaidya, p. 293 --------------------
sārthavāho 'mbudhiṃ gatvā yatnai ratnāni sādhayan* /
satvān pāti dadad dānaṃ tac ca maitrīprabhāvataḥ // KDA_433 //
yac ca bhāryānuyāty eva mṛtena svāminā saha /
anapekṣya svajīve 'pi tac ca maitrīprabhāvataḥ // KDA_434 //
pitṛbhyo mṛtakebhyo 'pi dadāti piṇḍam ādarāt* /
anuśocan muhuś cāpi tac ca maitrīprabhāvataḥ // KDA_435 //
tiryagyonyudbhavāś cāpi paśavaḥ krūramānasāḥ /
svasutān snehataḥ pānti tac ca maitrīprabhāvataḥ // KDA_436 //
kṛmyādhikīṭayaś cāpi krūrā gṛdhrādipakṣiṇaḥ /
svabandhūn snehataḥ pānti tad dhi maitrīprabhāvataḥ // KDA_437 //
caṇḍālā nirghṛṇā raudrāḥ satvahiṃsāratāḥ khalāḥ /
bāndhavāṃs te 'pi rakṣanti tad dhi maitrīprabhāvataḥ // KDA_438 //
yad dadanti mahāsatvāḥ svadehe 'py anapekṣitāḥ /
arthibhyaḥ prārthitaṃ vastu tad dhi maitrīprabhāvataḥ // KDA_439 //
evam anye 'pi ye lokā bhojayantaḥ parasparam* /
pālayanti mahāsnehāt tac ca maitrīprabhāvataḥ // KDA_440 //
maitrī hi jagatāṃ mātā pitā śāstā guruḥ prabhuḥ /
patir mitraḥ suhṛd bandhus tasmān maitrī prasādhyatām+ // KDA_441 //
maitrīṃ vinā na jāyeta karuṇā svātmaje 'pi ca /
na muditā na copekṣā tasmān maitrī pradhīyatām* // KDA_442 //
etā brahmavihārākhyāḥ saṃbodhipadasādhakāḥ /
trailokyabhartṛkā nāthāḥ sarvasatvānupālakāḥ // KDA_443 //
etā vinā na śobhanti mahābhijñās tapasvinaḥ /
kalpakoṭisahasrāṇi taptvāpi duṣkaraṃ tapaḥ // KDA_444 //
etā hi paramācāryāḥ saddharmaguṇadāyakāḥ /
etā vinā na sidhyanti sarvapāramitāratāḥ // KDA_445 //
yāvanti sukhabhogyāni puṇyasiddhāni sarvathā /
tāni sarvāṇi jānīta maitrīmūlodbhavāni hi // KDA_446 //
tasmāt sarvaprayatnena krodhaṃ jitvāṃvarair api /
maitrīṃ citte samādhāya kurudhvaṃ prāṇiṣu kṣamām* // KDA_447 //
-------------------- Vaidya, p. 294 --------------------
tato dharmaprabhāveṇa yūyaṃ sarve 'numoditāḥ /
yāvajjīvaṃ sukhaṃ bhuktvā saukhāvatīṃ gamiṣyatha // KDA_448 //
iti śrutvā vacas tasya nāgāś ca garuḍā yateḥ /
vairānuśayatāṃ tyaktvā babhūvur maitricāriṇaḥ // KDA_449 //
iti dṛṣṭvā ca te satvā vismayaharṣasaṃyutāḥ /
dharmānumodanaṃ kṛtvā babhūvur maitricāriṇaḥ // KDA_450 //
evaṃ subhūtinā tena nāgāś ca garuḍāś ca te /
maitrīdharmopadeśena vinītā dharmasatpathe // KDA_451 //
atha śrībhagavān buddhaḥ sarvadarśī vināyakaḥ /
bhikṣūn āmantrayāmāsa saṃvṛticārakān api // KDA_452 //
paśyadhvaṃ bhikṣavo yūyaṃ subhūtiṃ brahmacāriṇam* /
yenaite garuḍā nāgā vinītā dharmasatpathe // KDA_453 //
eṣa me śrāvakāṇāṃ ca bhikṣūṇāṃ brahmacāriṇām* /
subhūtiḥ kulaputro 'yam agro 'raṇāvihāriṇām* // KDA_454 //
iti tena munīndreṇa subhūtir eva sadyatiḥ /
nirdiṣṭaḥ sarvabhikṣūṇām agro 'raṇāvihāriṇām* // KDA_455 //
atha te bhikṣavaḥ sarve saṃśayoddhatamānasāḥ /
cchetāraṃ saṃśayānāṃ taṃ papracchur evam īśvaram* // KDA_456 //
kāni bhadanta karmāṇi kṛtāny api subhūtinā /
nirdiṣṭo bhavatā yena jyeṣṭho 'raṇāvihāriṇām* // KDA_457 //
iti tair bhikṣubhiḥ pṛṣṭo bhagavān ity udāharat* /
śṛṇudhvaṃ bhikṣavaḥ sarve tat kṛtaṃ yat subhūtinā // KDA_458 //
subhūtinā kṛtaṃ karma tat ko 'nyaḥ paribhokṣyate /
yenaiva yat kṛtaṃ karma tenaiva tat prabhujyate // KDA_459 //
bhūtapūrvam atīte 'dhvany asmin* kalpe ca bhadrake /
varṣasahasram āyuṣ ca viṃśatiguṇitaṃ yadā // KDA_460 //
tasmiṃś ca samaye buddhaḥ kāśyapo nāma nāyakaḥ /
vidyācaraṇasaṃpannaḥ sugato lokavij jinaḥ // KDA_461 //
śāstā devamanuṣyāṇāṃ puruṣadamyasārathiḥ /
sarvajño bhagavān nāthaḥ ṣaḍabhijño munīśvaraḥ // KDA_462 //
-------------------- Vaidya, p. 295 --------------------
vārāṇasīm upāśritya mṛgadāve jināśrame /
vyaharat sarvasatvānām saddharmaṃ samupādiśan* // KDA_463 //
tasyaiva śāsane śuddhe svākhyāte dharmavainaye /
ayaṃ pravrajito bhūtvā mahādātāpy abhūt tadā // KDA_464 //
daśa varṣasahasrāṇi brahmacaryam apālayat* /
praṇidhānaṃ tathā cāyam akarod brahmavittamaḥ // KDA_465 //
anena kuśalenāhaṃ bhaveyaṃ bauddhasadyatiḥ /
yo 'sau bhagavatānena kāśyapena sutāyinā // KDA_466 //
māṇava uttaro nāma vyākṛta iti bodhaye /
māṇava tvaṃ prajānāṃ tu yadā varṣaśatāyuṣi // KDA_467 //
śākyamunir mahābuddhaḥ sarvajño lokanāyakaḥ /
saṃbuddho bhagāvan nāthas tathāgato bhaviṣyasi // KDA_468 //
asyaiva śasane cāhaṃ bhaveyaṃ śrāvakottamaḥ /
arhatām agrasaṃprāpto bhūtvāraṇāvihāriṇām* // KDA_469 //
tenaiva karmaṇā cādya praviṣṭo mama śāsane /
arhatāṃ jyeṣṭhatāṃ prāptas tathāraṇāvihāriṇām* // KDA_470 //
kāni punar anenaiva karmāṇi prakṛtāny api /
yenaiva nāgayonau ca samutpanno babhūva saḥ // KDA_471 //
yat taḥ kleśāprahīṇatvād udbhrāntendriyacetasā (Speyer:
yataḥ kleśāŚ) /
śaikṣāśaikṣagāṇānāṃ ca bhikṣūṇāṃ brahmacāriṇām* // KDA_472 //
anena ruṣṭacittena paruṣābaddhacetasā /
cittāni saṃpradūṣyaiva vikalāni kṛtāny api // KDA_473 //
sadāśīviṣavādena vikruśyābhāṇi sāṃghike /
tenaiva pātakenaivaṃ pañca janmaśatāny api // KDA_474 //
nāgayonisamutpanno babhūvāyaṃ mahāviṣaḥ /
yac cānena punas tatra pravrajya buddhaśāsane // KDA_475 //
sadā dānāni saṃdatvā brahmacaryaṃ ca pālitam* /
tenedānīṃ tathārhatvaṃ prāpya sākṣātkṛtaṃ mudā // KDA_476 //
araṇāvihāriṇāṃ cāgro nirdiṣṭo 'yaṃ mayā khalu /
iti hi bhikṣavo yūyaṃ jānīdhvaṃ karmatāphalam* // KDA_477 //
-------------------- Vaidya, p. 296 --------------------
yenaiva yat kṛtaṃ karma tasyaiva tat phalaṃ dhruvam* /
na naśyanti hi karmāṇi kalpakoṭiśatair api /
sāmagrīṃ prāpya kālaṃ ca phalanti khalu dehināṃ // KDA_478 //
abhuktaṃ kṣīyate naiva karma kvāpi kathaṃcana /
nāgnibhir dahyate karma vāyubhir nāpi śuṣyati /
udakaiḥ klidyate naiva bhūmiṣv api na naśyati // KDA_479 //
anyathāpi ca no bhūtā sarvathā karmaṇāṃ gatiḥ /
śuklānāṃ śuklatā nityaṃ kṛṣṇānāṃ kṛṣṇatā khalu /
miśrataiva tu miśrāṇāṃ ṣaḍgatau bhujyate dhruvam* // KDA_480 //
tasmād apāsya kṛṣṇāni karmāṇi miśritāni ca /
yatitavyaṃ śubheṣv eva karmasu sukhavāñchibhiḥ // KDA_481 //
tatheti bhikṣavaḥ śrutvā te ca lokāḥ prabhāṣitāḥ /
buddhavacomṛtaṃ pītvā nanandur anumoditāḥ // KDA_482 //
evam etan mahārāja śrutaṃ me gurubhāṣitam* /
iti matvā tvayā rājan parātmaśubhavāñchinā // KDA_483 //
krodhāriṃ yatnato jitvā kṣamādharmapuraskṛtaḥ /
maitrīṃ bhāvaya satveṣu svātmajeṣu yathā sadā // KDA_484 //
iti subhāṣitaṃ śrutvā upaguptasya sadguroḥ /
tatheti nṛparājaḥ sa nananda sasabhājanaḥ // KDA_485 //
ye maitrībhāvadharmaṃ kalimatiharaṇaṃ tat subhūteś caritraṃ śṛṇvanti śrāvayanti tribhuvanasukhadaṃ saṃnipātya janaughān* /
te lokā maitracittās tribhuvanasukhadāḥ kṣāntisaurabhyayuktāḥ yātāḥ saukhāvatīṃ te 'py amitarucimuner dharmam ārādhayanti // KDA_486 //
