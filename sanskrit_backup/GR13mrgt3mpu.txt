Attention has been paid to the śuddhipattra (pp.327--8)
as well as to Mme Brunner's corrrections (1985:424--9), a number
of which derive from MSS that were not available to Bhatt.
yenāṇūnāmuṣitamamalaṃ dṛkkriyākhyasvarūpaṃ yatsadbhāvādbhavajalanidhau jantujātasya pātaḥ /
durvāraṃ tatkṣapayati tamo yatprasādastamīśaṃ caryāpāde vivṛtiracanāṃ kurmahe sampraṇamya // MrgT_3.0 //
athāto deśikādīnāṃ sāmānyācārasaṃgrahaḥ /
paraścāvasaraprāptaḥ samāsenopadiśyate // MrgT_3.1 //
deśiko mantravṛttiśca putrakaḥ samayī ca yaḥ /
catvāra ete śaivāḥ syur vratino 'vratino 'pi vā // MrgT_3.2 //
vratino jaṭilā muṇḍās teṣvagryā bhasmapāṇḍarāḥ /
tilakaiḥ puṇḍrakaiḥ paṭṭair bhūṣitā bhūmipādayaḥ // MrgT_3.3 //
jaṭā na śūdro vibhṛyān nājño nāpi pramādavān /
na yoṣinna vayontasthā na rogī vikalo 'pi vā // MrgT_3.4 //
kalātattvapavitrāṇu- śaktimantreśasaṃkhyayā /
vibhajya keśānsampātya pratyaṃśaṃ saṃhitāṇubhiḥ // MrgT_3.5 //
vrateśvarasya purato badhnīyācchivatejasā /
mantriṇaḥ sādhyamantreṇa hṛdā putrakayogyayoḥ // MrgT_3.6 //
kṛmighnadravyamiśreṇa bhasmanā traiphalena ca /
sāyacūrṇena vā puṣṭiṃ nayettā bhautikavratī // MrgT_3.7 //
bhautikavratinaste syur yeṣāṃ sāvadhikaṃ vratam /
dehapātāntakaṃ yeṣāṃ te niṣṭhāvratinaḥ smṛtāḥ // MrgT_3.8 //
guravaḥ putrakā ye ca na prāthamikasādhakāḥ /
pūrṇavratāvadhiḥ samyag vrateśāyārpitavrataḥ // MrgT_3.9 //
nyastavratāṅgaḥ satpatnī- parigrahavibhūtimān /
bhautikaḥ kāmya ityuktaḥ satsāntānika eva vā // MrgT_3.10 //
sādhako lokadharmī yaḥ putrakaḥ snātako gṛhī /
samayī prāggṛhasthaśca śaivāḥ syurvratavarjitāḥ // MrgT_3.11 //
teṣāṃ sādhāraṇaṃ karma sandhyopāsanamarcanam /
snānādīni tadaṅgāni parvasu dviguṇakriyā // MrgT_3.12 //
nyagrodhāśvatthapatreṣu vātaghnākṣadaleṣu ca /
kāṃsye vābhojanaṃ bhaikṣaṃ cāturvarṇyamakutsitam // MrgT_3.13 //
sarvāmarapratiṣṭhāsu setvādīnāṃ niveśane /
sīmantonnayanādyeṣu saṃskāreṣvannavarjanam // MrgT_3.14 //
caruṇā phalamūlairvā haviṣyeṇāpareṇa vā /
caturdaśyāmathāṣṭamyāṃ pañcadaśyāṃ ca vartanam // MrgT_3.15 //
vyatīpātadinadhvaṃsa- māsavṛddhyayanādiṣu /
viśeṣasaṃyamaḥ kāryaḥ śaivānāṃ ca pratarpaṇam // MrgT_3.16 //
mārgakṣīṇe ripugraste rogārte kṣutprapīḍite /
sarvātmanā samuddhāraḥ kartavyaḥ śivayoginaḥ // MrgT_3.17 //
māṃsayoṣinmadhutyāgo vratinaḥ kṣitiśāyitā /
mātrārakṣaṇamekasya kamaṇḍalusahāyatā // MrgT_3.18 //
strīgītanartitālāpa- vilāsānāmupekṣaṇam /
striyā raho 'vyavasthānaṃ sragabhyaṅgādivarjanam // MrgT_3.19 //
kṛṣṇapakṣe caturdaśyām aṣṭamyāṃ siddhadarśane /
śrāddhaṃ parvasu sarveṣu viṣuve cāṣṭakādiṣu // MrgT_3.20 //
gurutattulyabandhūnāṃ bhrātṝṇāṃ jyāyasāmapi /
pūjanaṃ madhuparkādyaiḥ svakāle strīniṣevaṇam // MrgT_3.21 //
maṅgalācārayogitvaṃ gandhamālyādidhāraṇam /
pṛthakpṛthaktathaiteṣām ācāro 'pi vidhīyate // MrgT_3.22 //
maheśaśaktinunnānāṃ guruḥ kuryādanugraham /
parīkṣābhiḥ parijñāya vṛddhoktābhiḥ prayatnavān // MrgT_3.23 //
akṛtvā śivabhaktānāṃ kṛtvā ca vyabhicāriṇām /
prāyaścittī bhavedyasmāt kuryādyatnamataḥ param // MrgT_3.24 //
karma saṃjīvanaṃ kuryād vyabhicāriṇi dīkṣite /
sṛṣṭitaḥ saṃhitāhomād adhaḥ pūrṇāsamanvitam // MrgT_3.25 //
saṃjīvanaṃ na dagdhasya karmaṇo 'sti mṛṣā citaḥ /
khedanāpāyaśamanaṃ prāyaścittaṃ hi tadguroḥ // MrgT_3.26 //
darśanāntarasaṃsthābhyaś cyutānāmanuvartinām /
vidhāyaivaṃ svajātyantaṃ dīkṣāṃ kuryādvilomataḥ // MrgT_3.27 //
na te mantraprayoktāraḥ punarbhavatayā matāḥ /
mantrasādhanasaṃsiddheḥ kuryāttānītarāṇyataḥ // MrgT_3.28 //
vyākuryācchivabhaktebhyas tantrārthaṃ gatamatsaraḥ /
nyāyato nyāyavartibhyaḥ pālayan gurusantatim // MrgT_3.29 //
nājīrṇāmlarasodgāre na ca viṇmūtrabādhane /
na chardyāṃ nātisāre vā nāsnātaḥ kṛtamaithunaḥ // MrgT_3.30 //
pūte mahītale sthitvā paśuśravaṇavarjite /
paridhyantaḥsthitaṃ ceṣṭvā śivaṃ praṇavavigraham // MrgT_3.31 //
gaṇādhyakṣaṃ guruṃ caiva kārakaṃ ca kriyāśrayam /
pustakaṃ guptasatsūtraṃ vidhāyopari kasyacit // MrgT_3.32 //
brūyādaṅga paṭhasveti kṛtārthaṃ prāgudaṅmukhaḥ /
prārabheta gururvyākhyāṃ sambandhārthoktipūrvikām // MrgT_3.33 //
sroto brūyādanusroto bhedān saṃkhyānameva ca /
pravṛttaye guruṃ svaṃ ca steyī syāttadakīrtanāt // MrgT_3.34 //
srotāṃsi kāmikādyūrdhvam asitāṅgādi dakṣiṇam /
sammohādyuttaraṃ prācyaṃ trotalādi suvistaram // MrgT_3.35 //
āpyaṃ caṇḍāsidhārādi caṇḍanāthaparigraham /
śaivaṃ māntreśvaraṃ gāṇaṃ divyamārṣaṃ ca gauhyakam // MrgT_3.36 //
yoginīsiddhakaulaṃ ca srotāṃsyaṣṭau vidurbudhaḥ /
pratisroto 'nuyāyīni tāni brūyādvibhāgaśaḥ // MrgT_3.37 //
śaivaṃ prāktantranirmāṇam ājñāsiddhamasaṃśayam /
tadīśānairgaṇairdevair munibhiśca tadicchayā // MrgT_3.38 //
vijñāya sambhṛtaṃ svoktyā tādākhyaṃ samupāgatam /
guhyakā bhujagā yakṣā dānavāśca śiveritāḥ // MrgT_3.39 //
yadūcurupasaṃhṛtya tatsroto gauhyakaṃ smṛtam /
yoginyo lebhire jñānaṃ sadyo yogāvabhāsakam // MrgT_3.40 //
yenatadyoginīkaulaṃ nottīrṇaṃ tābhya eva tat /
tathānyadapi saṃhāro yo miśro miśra eva saḥ // MrgT_3.41 //
vādibhedaprabhinnatvāt teṣāṃ saṃkhyā na vidyate /
śaivā raudrā mahābhedā daśāṣṭādaśa cordhvake // MrgT_3.42 //
raudrā rudraiḥ śivāviṣṭair udgīrṇā na svabuddhitaḥ /
śaivānāṃ kāmikaṃ pūrvaṃ yogodbhavamacintyakam // MrgT_3.43 //
kāraṇaṃ jñānamajitaṃ dīptākhyaṃ sūkṣmakaṃ param /
sāhasramaṃśumatsaṃjñaṃ suprabhiddaśamaṃ viduḥ // MrgT_3.44 //
raudrāṇāṃ vijayaṃ pūrvaṃ niḥśvāsaṃ pārameśvaram /
svāyambhuvaṃ tathāgneyaṃ vīrabhadraṃ ca rauravam // MrgT_3.45 //
makuṭaṃ vimalākhyaṃ ca candrajñānākhyameva ca /
mukhabimbakamudgītaṃ lalitaṃ siddhasaṃjñakam // MrgT_3.46 //
santānaṃ caiva śarvoktaṃ kiraṇaṃ vātulaṃ param /
tadārabhya ciraṃ nāti vyākuryātprathame 'hani // MrgT_3.47 //
prārambhe 'pi na sampraśna- pratipraśnātimātrakam /
trīṇi mūlāni sūtrāṇi dve tathaikamathāpi vā // MrgT_3.48 //
vidhāyoparamedūrdhvaṃ vadanvighnairviruddhyate /
yatra bīja ivārūḍho mahātantrārthapādapaḥ // MrgT_3.49 //
ābhāti mūlasūtraṃ tad athaśabdādyalaṃkṛtam /
tasyoddeśakamanyatsyāt saṃkhyāsaṃjñādivācakam // MrgT_3.50 //
tallakṣaṇaṃ svarūpoktis tadanyo bhāṣyasaṃgrahaḥ /
brūte ya evaṃ yo 'dhīte tāvubhau hatakalmaṣau // MrgT_3.51 //
loke prāpya yaśo dīptaṃ viśetāṃ dhāma śāṃkaram /
anadhyāye svatantrokta- vidhinā śṛṇvate mṛṣā // MrgT_3.52 //
śaivaṃ vadannihālpāyur mṛtaḥ pretatvamaśnute /
nādhyāpayeccaturdaśyām aṣṭamyāṃ pakṣayordvayoḥ // MrgT_3.53 //
pratipatpañcadaśyośca caturthyāmarkasaṃkrame /
nirghātolkāmahīkampa- paścāccāpeṣu vāsaraḥ // MrgT_3.54 //
saṃdhyāstanitadigdāha- pariveṣopaleṣu ca /
nīhāraprāgdhanurvyoma- pureṣveteṣu darśanāt // MrgT_3.55 //
kīlake ca ravīndusthe tryahaṃ svarbhānudarśane /
pañcarātraṃ harimakhe pavitre ca makhadviṣaḥ // MrgT_3.56 //
biḍālavyālabhekeṣu gateṣvantarato dinam /
tryahaṃ triphaṇini vyāle dṛṣṭe dviphaṇini dvyaham // MrgT_3.57 //
antaḥ śavaśrutau dāhe śavagandhe kharānile /
tadvirāmaṃ vinā khyāta- jantumṛtyau ca vāsaram // MrgT_3.58 //
gurau māsaṃ śivībhūte bhrātṛśiṣyādike tryaham /
śaive rājani saptāhaṃ trirātraṃ paśudharmiṇi // MrgT_3.59 //
svakalpānvayasiddheṣu tathānyeṣvapi deśikaḥ /
prāgvyākhyānaparāmarśa- samādhāneṣṭikṛdbhavet // MrgT_3.60 //
samayī putrako vāpi jñātvā kiṃcidapūrvakam /
nivedayedanujñāto gurave pīṭhavartine // MrgT_3.61 //
śṛṇuyātsvābhiṣiktādvā yogapīṭheṣṭaśaṃkaraḥ /
bahiḥ sthito bahiḥsaṃsthāt parasiktādapīṭhagāt // MrgT_3.62 //
na yāyādanupānatkaḥ kvacinnāpyasahāyavān /
nātiprāṅnātivelāyāṃ na rātrau na khārātape // MrgT_3.63 //
na nīcaiḥ saṃvasennnāpi vṛthā yāyādgṛhādgṛham /
tathā nopahasetkaṃcin nānukuryānna pīḍayet // MrgT_3.64 //
nāsadācaritaṃ kiṃcid ācaretsa gururyataḥ /
tadāpannamamānyatvaṃ mantryādiṣu na vāryate // MrgT_3.65 //
putrakaḥ prātarutthāya samayī ca kṛtāhnikaḥ /
kṛtapraṇāmo 'nujñāto guruṇā kṛtyamācaret // MrgT_3.66 //
adhītya śṛṇuyācchāstraṃ gurutantro gurau vasan /
tyaktvābhimānamātsarya- ḍambhavyasanasantatim // MrgT_3.67 //
kaṇṭhaprāvṛtiniṣṭhīva- kāsahāsādi sannidhau /
gurorna kuryānno vādaṃ kaiścinnotkṛṣṭaveṣavān // MrgT_3.68 //
udvartanāṅgasaṃskāra- jṛmbhaṇāsanasaṃsthitīḥ /
samānālāpaparyaṅga- bandhadhyānārcanādikam // MrgT_3.69 //
na bhuñjānaṃ samādhisthaṃ caṅkramantaṃ kriyodyatam /
sthitaṃ gurusamīpe vā matimānnābhivādayet // MrgT_3.70 //
gacchantaṃ pṛṣṭhato yāyād viśantamanusaṃviśet /
tadvaco nānuyuñjīta śayānaṃ na prabodhayet // MrgT_3.71 //
anujñātaścaredbhaikṣaṃ prāptamadyānniveditam /
śayīta supta ityādi kuryādvidhyuditaṃ ca yat // MrgT_3.72 //
kāmaṃ caredanujñātaḥ putrako dhāmni vā vaset /
samayī prāggṛhasthaśca yatnenopacaredgurum // MrgT_3.73 //
sādhyakoṭeralabdhatvāt tallābho 'pi tadāśrayaḥ /
na cānyavṛttiniṣṭhasya tasmāttatsādhako bhavet // MrgT_3.74 //
sādhako gurvanujñātaḥ puṇyakṣetraṃ samāśritaḥ /
sādhyaveṣadharo maunī haviṣyacaruśākabhuk // MrgT_3.75 //
sahāyavānapramattaḥ phalamūlabhugeva vā /
iṣṭvā śivaṃ yajet sādhyaṃ japaṃ kuryāttridhoditam // MrgT_3.76 //
hutvā daśāṃśaṃ tadyāga- kumbhasnātaḥ śubhe dine /
kṣetrasthaḥ prārabhetkarma caranvā siddhisaṃśrayam // MrgT_3.77 //
na kaṃcidanugṛhṇīyān na niṣeveta bhartsayet /
nāsīta ciramanyatra vinā kṣetraparigrahāt // MrgT_3.78 //
mādhūkarīṃ caredbhikṣāṃ dinārthe savane gate /
sarvamantramukhe puṇye parameśādhidaivate // MrgT_3.79 //
tadanirvartya yo 'śnāti savanaṃ sūrapūjitam /
mantrāstaṃ nādhitiṣṭhanti yogapīṭhavyavasthitāḥ // MrgT_3.80 //
bhīkṣāṃ tu carato bhikṣāṃ nādadyānna vigarhitāt /
śaivātsvāyambhuvādeśca kutaścilliṅgino 'pi vā // MrgT_3.81 //
miṣṭānnapracurāṃ bhīkṣāṃ nādadyānnātisaṃskṛtām /
parihāsādicaturā yatra nāryastato 'pi vā // MrgT_3.82 //
kṛtarakṣaḥ smarannastraṃ paryaṭenmaunamāsthitaḥ /
bhikṣāmalabdhvā no kopaṃ kuryānno vidhṛtaściram // MrgT_3.83 //
na cādhvasu pradhāvatsu noktaḥ kenacidapriyam /
gurvagniśivavidyābhyaḥ kṣetrapālāya cāṃśakam // MrgT_3.84 //
samuddhṛtya sahāyena vibhajyādyātkṣitau śuciḥ /
samācānto japenmantraṃ vaiṣṇave samaye tataḥ // MrgT_3.85 //
vyatīte kṣetrapālāya svāhetyoṃkārapūrvakam /
baliṃ ca nairṛte dadyād gandhadhūpapuraḥsaram // MrgT_3.86 //
tataḥ prasārya saccarma baddhvāsanamatandritaḥ /
dhyāyanmantraṃ japedvidvān khinnastasmiṃllaghu svapet // MrgT_3.87 //
samutthāyārdharātre tu kuryātpūjājapādikam /
tataśca savane brāhme samidādyāharettataḥ // MrgT_3.88 //
śaivānāvasathaprāptān parayā śraddhayārcayet /
sampannaiḥ kārakaistāṃśca jñātvā liṅgairyathārhataḥ // MrgT_3.89 //
na kaṃcitpraṇamed brūyāt sādhyamantraṃ na kasyacit /
nākṣipedoṣadhīrmantra- gobrāhmaṇatapasvinaḥ // MrgT_3.90 //
vyaktisthānaṃ śivasyaite śivanindaiva sā yataḥ /
viśiṣṭenopahāreṇa yajetparvasu śaṃkaram // MrgT_3.91 //
kṣetrapālaṃ ca sādhyāṇuṃ caruṃ dadyānna kasyacit /
labdhānujño mṛṣā jātu tiṣṭhennaikamapi kṣaṇam // MrgT_3.92 //
guptākṣasūtrapūjāṅgaḥ kriyākālavibhāgavit /
kramaśaḥ siddhimāpnoti siddhikṣetrāṇi saṃcaran // MrgT_3.93 //
parigṛhyāthavā kṣetraṃ salliṅgādhikṛtaṃ vaset /
gaṇeśavṛṣabhaskanda- mātṛlokeśakīlitam // MrgT_3.94 //
dakṣiṇottaradigdvāraṃ śivadhāmānyarakṣitam /
mahājanākulaṃ dūra- samitpuṣpakuśodakam // MrgT_3.95 //
sopadravaṃ ca saṃtyajya parigrahaṇamācaret /
bāṇe liṅge svayaṃvyakte munisiddhaniṣevite // MrgT_3.96 //
svakalpoktena vidhinā svayaṃ vā parikalpite /
śuklapakṣe caturdaśyāṃ viśeṣeṇottarāyaṇe // MrgT_3.97 //
kuryātparigrahaṃ vidvān aṣṭamyāṃ vā samāhitaḥ /
yāgadhāma vidhāyādā- vastraṃ māheśvaraṃ yajet // MrgT_3.98 //
japtvā daśasahasrāṇi daśāṃśamanuhomayet /
bhūrisragbalidhūpādyair iṣṭaliṅgasthaśaṃkaraḥ // MrgT_3.99 //
nyaseddigīśvarāndikṣu śakrādīn śaṅkuvigrahān /
nāḍībhūtena sūtreṇa sandhāya bahirālikhet // MrgT_3.100 //
prākāraṃ bhasmanā dīptam astraṃ māheśvaraṃ japan /
tadantarakhilairbījair varmālabdhaistaduccaran // MrgT_3.101 //
prākāraṃ kavacaṃ kuryāt svadhāmno 'pyevameva hi /
dhāmaśaṅkuṣu lokeśān pradoṣe prativāsaram // MrgT_3.102 //
bāhyāvṛtau tadastrāṇi yajedantarghanacchadam /
kṣetrapālaṃ svadigbhāge parvasu kṣetranemigān // MrgT_3.103 //
kṣetre yannasti taddūrāt sahāyopahṛtaṃ bhajet /
na siddhikṣetramutsṛjya padamapyanyato vrajet // MrgT_3.104 //
varṇalakṣajapānmantro homāca daśamāṃśataḥ /
svaśāstravihitāṃ vṛttim āsthitasya prasiddhyati // MrgT_3.105 //
saṃjātavyutkramaḥ kuryāt prāyaścittaṃ vidhisthitam /
akāmātkāmataḥ kuryāt tadeva triguṇaṃ sudhīḥ // MrgT_3.106 //
sādhakāhnikavicchede sadyojātāyutaṃ japet /
śataṃ vā saṃyataprāṇo vāsaraṃ mārutāśanaḥ // MrgT_3.107 //
vāmasyānnavyatikare hiṃsāyāṃ bahurūpiṇaḥ /
vaktrasya syandane rātrau divā taddviguṇaṃ japet // MrgT_3.108 //
dvijādyucchiṣṭasaṃsarge vaktrādyanyatamaṃ guṇam /
caturdalābjamadhyeṣṭyā tatsthāne pañcamaṃ yajet // MrgT_3.109 //
ṣaḍahopoṣito lakṣaṃ japedvanyāśano 'pi vā /
juhuyādayutaṃ jñāte dviguṇaṃ śuddhikāraṇāt // MrgT_3.110 //
japennirmālyasamparke sarvabrahmāṇi lakṣaśaḥ /
samagrasaṃhitālakṣaṃ japennirmālyabhojane // MrgT_3.111 //
vāmādyāḥ patayaḥ śākya- pādārthikakapālinām /
ajāto 'dhipatiḥ proktas trayīnaiṣṭhikaliṅginām // MrgT_3.112 //
tadannabhojane śuddhir jātisamparkaśuddhivat /
kiṃtvaindavavrataprānte kāpālyannāśane matam // MrgT_3.113 //
īśānasya japellakṣaṃ tatsaṅkaraviśuddhaye /
kāpālisaṅkare trīṇi lakṣāṇi kṛtasaṃyamaḥ // MrgT_3.114 //
pramādāddhārite liṅge bhraṣṭe vā sākṣasūtrake /
lakṣaṃ japenmaheśasya punaḥ kuryātparigraham // MrgT_3.115 //
bhraṃśe vā janite bhaṅge daśāṃśo vihito mune /
tadanyatrārdhamūlaṃ vā sahasraṃ sulaghīyasi // MrgT_3.116 //
tadvacca paśunā dṛṣṭe spṛṣṭe daśaguṇaṃ japet /
hāritārdhaṃ guṇacchede saṃkhyāsūtrasya doṣanut // MrgT_3.117 //
tyāgaśca kaphaviṇmūtra- spṛṣṭasyānyatra taijasāt /
pramādādyoṣitaṃ gatvā prāṇāyāmāyutaṃ bhajet // MrgT_3.118 //
dvipañcaguṇitaṃ śuddhyai praṇavoccārasaṃśritam /
mahāpātakasaṃyoge śivaikādaśikāyutam // MrgT_3.119 //
japeddaśaguṇaṃ prāṇa- saṃyamī phalamūlabhuk /
tatsameṣvevameva syāt kiṃ tu prāṇāyatiṃ vinā // MrgT_3.120 //
pātakeṣu tadanyeṣu kriyāvyatikareṣu ca /
japedekādaśājātam ekaṃ vā brahmamadhyagam // MrgT_3.121 //
na grāhyaṃ kārakaṃ kiṃcit sakhyā jātāṃhasāhṛtam /
ādadāno 'parijñānāt pūrvoktādardhamācaret // MrgT_3.122 //
bahudaivasike yoge tulyaṃ sādharmyayogataḥ /
jñātvaivaṃ sādhako vidvān sahāyaṃ sadguṇaṃ bhajet // MrgT_3.123 //
sajātyabhijanopetaṃ yavīyāṃsaṃ guṇādhikam /
putrakaṃ samayasthaṃ vā susnigdhamaparaṃ tataḥ // MrgT_3.124 //
sādhakoktaṃ vrataṃ kuryād gururasvavaśo vratī /
dviguṇaṃ svavaśastāva ccaredasvavaśo vratī // MrgT_3.125 //
svavaśastriguṇaṃ tryaṃśaṃ vinā tatputrakaścaret /
putrakārdhaṃ tu samayī pūrvoktānuktapāpmanām // MrgT_3.126 //
kṛcchraṃ vā pratiṣaṇmāsaṃ pratyabdamathavaindavam /
parākaṃ taptakṛcchraṃ vā mantrī sānucaraścaret // MrgT_3.127 //
nirvighnasiddhimanvicchan muktyarthamitare trayaḥ /
sarvacchidraharaścānyo vidhireṣāṃ nigadyate // MrgT_3.128 //
yaḥ prāptastapasā devair harātsvavidhipuṣṭaye /
śrāvaṇe tadupānte vā nabhasye vocyamānavat // MrgT_3.129 //
śambhoḥ pavitramāpādya pūrayedvārṣikaṃ vidhim // MrgT_3.130 //
taccilālohamṛdratna- dārujaṃ bhaumasādhitam /
sarvajñavihitaṃ yāvad bubhuk.oritarasya vā // MrgT_3.App.1 //
ekāṅgulaṃ dvihastāntaṃ ratnajaṃ na paraṃ tataḥ /
lohādi pāṇiṣaḍḍhāstaṃ dārubhistrividhaṃ param // MrgT_3.App.2 //
