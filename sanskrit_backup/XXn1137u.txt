 nāgānandam
 prathamo'ṅkaḥ
 nāndī
 dhyānavyājamupetya cintayasi kāmunmīlya cakṣuḥ kṣaṇaṃ
 padhyānaṅgaśarāturaṃ janamimaṃ trātā'pi no rakṣasi |
 mithyākāruṇiko'si nirghṛṇātarastvattaḥ kuto'nyaḥ pumān
 serṣyaṃ māravadhūbhirityabhihito bodhau jinaḥ pātu vaḥ ||1 ||
 api ca-
 kāmenākṛṣya cāpaṃ hatapaṭuhā''valgibhirmāravīrai-
 rbhrabhaṅgotkalpajṛmbhāsmitacalitaddṛśā divyanārījanena |
 siddhaiḥ prahvottamāṅgaiḥ pulakitavapuṣā vismayād vāsavena
 dhyāyan bodheravāptāvacalita iti vaḥ pātu dṛṣṭo munīndraḥ ||2 ||
 śrīharṣo nipuṇaḥ kaviḥ pariṣadapyeṣā guṇāgrāhiṇī
 loke hāri ca bodhisattvacaritaṃ nāṭye ca dakṣā vayam |
 vastvekaikamapīha vāñchitaphalaprāpteḥ padaṃ kiṃ puna-
 rmadūbhāgyopacayādayaṃ samuditaḥ sarvo guṇānāṃ gaṇaḥ ||3 ||
 dvijaparijanabandhuhite madbhavanataṭākahaṃsi mṛduśīle |
 parapuruṣacandrakamalinyārye kāryāditastāvat ||4 ||
 pitrorvidhātuṃ śuśrūṣāṃ tyaktvaiśvarya kramāgatam |
 vanaṃ yāmyahamadyaiva yathā jīmūtavāhanaḥ ||5 ||
 rāgasyāspadamityavaimi na hi me dhvaṃsīti na pratyayaḥ
 kṛtyākṛtyavicāraṇāsu vimukhaṃ ko vā na vetti kṣitau |
 evaṃ nindyamapīdamindriyavaśaṃ prītyai bhaved yauvanaṃ
 bhaktyā yāti yadītthameva pitarau śuśrūṣamāṇasya me ||6 ||
 tiṣṭhan bhāti pituḥ puro bhuvi yathā siṃhāsane kiṃ tathā ?
 yat saṃvāhayataḥ sukhaṃ tu caraṇau tātasya kiṃ rājake ?
 kiṃ bhukte bhuvanatraye dhṛtirasau bhuktojjhite yā guroḥ ?
 āyāsaḥ khalu rājyamujjhitagurustatrāsti kaścid guṇaḥ ? ||7 ||
 nyāyye vartmani yojitāḥ prakṛtayaḥ santaḥ sukhaṃ sthāpitā
 nīto bandhujanastathātmasamatāṃ rājye ca rakṣā kṛtā |
 datto dattamanorathādhikaphalaḥ kalpadrumo'pyarthine
 kiṃ karttavyamataḥ paraṃ kathaya vā yatte sthitaṃ cetasi ||8 ||
 mādyaddiggajagaṇḍabhittikaṣaṇairbhanasravaccandanaḥ
 krandatkandaragahvaro jalanidherāsphālito vīcibhiḥ |
 pādālaktakaraktamauktikaśilaḥ siddhāṅganānāṃ gataiḥ
 sevyo'yaṃ malayācalaḥ kimapi me cetaḥ karotyutsukam ||9 ||
 dakṣiṇaṃ spandate cakṣuḥ phalākāṅkṣā na me kvacit |
 na ca mithyā munivacaḥ kathayiṣyati kiṃ nvidam ||10 ||
 vāso'rthaṃ dayayaiva nātipṛthavaḥ kṛttāstarūṇāṃ tvaco
 bhagnā''lakṣyajaratkamaṇḍalu nabhaḥsvacchaṃ payo nairjharam |
 dṛśyante truṭitojjhitāśca baṭubhiormauñjyaḥ kvacinmekhalā
 nityākarṇanayā śukena ca padaṃ sāmnāmidaṃ paṭhayate ||11 ||
 madhuramiva vadanti svāgataṃ bhṛṅgaśabdai-
 rnatimiva phalanamraiḥ kurvate'mī śirobhiḥ |
 mama dadata ivārghyaṃ puṣpavṛṣṭīḥ kirantaḥ
 kathamatithisaparyyāṃ śikṣitāḥ śākhino'pi ||12 ||
 sthānaprāptyā dadhānaṃ prakaṭitagamakāṃ mandratāravyavasthāṃ
 nirhrādinyā vipañcyā militamaliruteneva tantrīsvareṇa |
 ete dantāntarālasthitatṛṇakavalacchedaśabdaṃ niyamya
 vyājihyāṅgāḥ kuraṅgāḥ sphuṭalalitapadaṃ gītamākarṇayanti ||13 ||
 ulphullakalamalakesaraparāgagauradyute ! mama hi gauri !
 abhivāñchitaṃ prasidhyatu bhagavati ! yuṣmatprasādena ||14 ||
 vyaktirvyañcanadhātunā daśavidhenāpyatra labdhā'munā
 vispaṣṭo drutamadhyalambitaparicchinnastridhā'yaṃ layaḥ |
 gopucchapramukhāḥ krameṇa yatayastistro'pi sampāditā-
 stattvaughānugatāśca vādyavidhayaḥ samyak trayo darśitāḥ ||15 ||
 svargastrī yadi tatkṛtārthamabhavaccakṣuḥsahastra hare-
 rnāgī cenna rasātalaṃ śaśabhṛtā śūnyaṃ mukhe'syāḥ sthite |
 jātirnaḥ sakalānyajātijayinī vidyādharī cediyaṃ
 syātsiddhānvayajā yadi tribhuvane siddhā prasiddhāstataḥ ||16 ||
 tanuriyaṃ taralāyatalocane !
 śvasitakampitapīnaghanastani !
 śramamalaṃ tapasaiva gatā punaḥ
 kimiti sambhramakāriṇi ! khidyate ||17 ||
 uṣṇīṣaḥ sphuṭa eṣa mūrddhani vibhātyūrṇeyamantarbhruvo-
 ścakṣustāmarasānukāri hariṇā vakṣaḥsthalaṃ sparddhate |
 cakrāṅkañca yathā padadvayamidaṃ manye tathā ko'pyayaṃ
 no vidyādharacakravarttipadavīmaprāpya viśrāmyati ||18 ||
 ekkato guruvaaṇaṃ aṇṇato daiadaṃsaṇasuhāiṃ |
 gamaṇāgamaṇādhirūḍhaṃ ajja bi dolaedi me hiaaṃ ||19 ||
 ekato guruvacanamanyato dayitadarśanasukhāni |
 gamanā'gamanādhirūḍhamadyāpi dolāyate me hṛdayam ||19 ||
 anayā jaghanā''bhogamantharayānayā |
 anyato'pi vrajantyā me hṛdaye nihitaṃ padam ||20 ||
 tāpāt tatkṣaṇaghṛṣṭacandanarasāpāṇḍū kapālau vahan
 saṃsavaktairnijakarṇatālapavanaiḥ saṃvijyamānānanaḥ |
 sampratyeṣa viśeṣasiktahṛdayā hastojjhitaiḥ śīkarai-
 rgāḍhā''yallakaduḥsahāmiva daśāṃ dhatte gajānāṃ patiḥ ||21 ||
 iti prathamo'ṅkaḥ |
 dvitīyo'ṅkaḥ
 kuṇasi ghaṇacandaṇaladāpallavasaṃsaggasīalaṃ pi imaṃ |
 ṇīsāsehiṃ tumaṃ evva kaalīdalamāruaṃ uṇhaṃ ||1 ||
 vyāvṛtyaiva sitā'sitekṣaṇarucā tānāaśrame śākhinaḥ
 kurvatyā viṭapāvasaktavilasatkṛṣṇājinaudhāniva |
 yad dṛṣṭosmi tayā munerapi purastenaiva mayyāhate
 puṣpeṣo ! bhavatā mudhaiva kimiti kṣipyanta ete śarāḥ ? ||2 ||
 nītāḥ kiṃ na niśāḥ śaśāṅkadhavalā nāghrātamindīvaraṃ ?
 kiṃ nonmīlitamālatīsurabhayaḥ soḍhāḥ pradoṣānilāḥ ?
 jhaṅkāraḥ kamalākare madhulihāṃ kiṃ vā mayā na śruto ?
 nirvyājaṃ vidhureṣvadhīra iti māṃ yenābhidhatte bhavān ? ||3 ||
 strīhṛdayena na soḍhāḥ kṣiptāḥ kusumeṣavo'pyanaṅgena |
 yenādyaiva purastava vadāmi dhīra iti sa kathamaham ? ||4 ||
 candanalatāgṛhamidaṃ sacandramaṇiśilamapi priyaṃ na mama |
 candrānanayā rahitaṃ candrikayā mukhamiva niśāyāḥ ||5 ||
 śaśimaṇiśilā seyaṃ yasyāṃ vipāṇḍuramānanaṃ
 karakisalaye kṛtvā vāme ghanaśvasitodgamā |
 cirayati mayi vyaktākūtā manāk sphuritairbhruvo-
 rviramitamanomanyurdṛṣṭā mayā rudatī priyā ||6 ||
 niṣyandata ivānena mukhacandrodayena te |
 etad vāṣpāmbunā siktaṃ candrakāntaśilātalam ||7 ||
 akliṣṭabimbaśobhādharasya nayanotsavasya śaśina iva |
 dayitāmukhasya sukhayati rekhā'pi prathamadṛṣṭayem ||8 ||
 priyā sannihitaiveyaṃ saṅkalpasthāpitā puraḥ |
 dṛṣṭvā dṛṣṭvā likhāmyenāṃ yadi tat ko'tra vismayaḥ ! ||9 ||
 yaddhidyādhararājavaṃśatilakaḥ prājñaḥ satāṃ sambhato
 rūpeṇāpratimaḥ parākramadhano viddhān vinīto yuva |
 yaccasūnapi santyajet karuṇayā sattvārthamabhyudyata-
 stenāsmai dadataḥ svasāramatulāṃ tuṣṭirviṣādaśca me ||10 ||
 na khalu na khalu mugdhe ! sāhasaṃ kāryamīdṛk
 vyapanaya karametaṃ pallavā''bhaṃ latāyāḥ |
 kusumamapi vicetuṃ yo na manye samarthaḥ
 kalayati sa kathaṃ te pāśamudbandhanāya ? ||11 ||
 kaṇṭhe hāralatāyogye yena pāśastvayā'rpitaḥ |
 gṛhītaḥ sāparādho'yaṃ kathaṃ te mucyate karaḥ ? ||12 ||
 vṛṣṭayā piṣṭātakasya dyutimiha malaye meyutulyāṃ dadhānaḥ
 sadyaḥ sindūradūrīkṛtadivasasamārambhasandhyā''tapaśrīḥ |
 udūgitairaṅganānāṃ calacaraṇaraṇannūpurahrādahṛdyai-
 rūdvāhasnānavelāṃ kathayati bhavataḥ siddhaye siddhalokaḥ ||13 ||
 anyonyadarśanakṛtaḥ samānarūpānurāgakulavayasām |
 keṣāñcideva manye samāgamo bhavati puṇyavatām ||14 ||
 iti dvitiyo'ṅkaḥ |
 tṛtīyo'ṅkaḥ
 ṇiccaṃ jo pibai suraṃ jaṇassa piasagamaṃ ca jo kuṇai |
 maha de do abi devā baladeo kāmadeo a ||1 ||
 vacchatthalamhi daiā diṇṇuppalavāsiā muhe mairā |
 sīsammi a seharao ṇiccaṃ via saṃṭhiā jassa ||2 ||
 hariharapidāmahāṇaṃ pi gavvido jo ṇa jāṇai ṇamiduṃ |
 so seharao calaṇesu tujja ṇomālie padai ||3 ||
 dṛṣṭā dṛṣṭimadho dadāti kurute nā''lāpamābhāṣitā
 śayyāyāṃ parivṛtya tiṣṭhati balādāliṅgitā vepate |
 niryantīṣu sakhīṣu vāsabhavanānnirgantumevehate
 jātā vāmatayaiva me'dya sutarāṃ prityai navoḍhā priyā ||4 ||
 huṅkāraṃ dadatā mayā prativaco yanmaunamāsevitaṃ
 yad dāvānaladīptibhistanuriyaṃ candrātapaistāpitā |
 dhyātaṃ yat subahūnyanamanasā naktandināni priye !
 tasyaitat tapasaḥ phalaṃ mukhamidaṃ paśyāmi yatte'dhunā ||5 ||
 khedāya stanabhāra eva kimu te madhyasya hāro'paraḥ ?
 śrāmyatyūruyugaṃ nitambabharataḥ kāñcyā'nayā kiṃ punaḥ ?
 śaktiḥ pādayugatya norupugalaṃ voḍhu kuto nūpurau ?
 svāṅgaireva vimūṣitā'si vahasi kleśāya kiṃ maṇḍanam ? ||6 ||
 niṣyandaścandanānāṃ śiśirayati latāmaṇḍape kuṭṭimāntā-
 nārād dhārāgṛhāṇāṃ dhvanimanu tatute tāṇḍavaṃ nolakaṇṭhaḥ |
 yantronmuktaśca vegād calati viṭapināṃ pūrayannālavālā-
 nāpātotpīḍahelāhṛta kusumarajaḥpiñjaro'yaṃ jalaughaḥ ||7 ||
 api ca-
 amī gītārambhaimukharitalatāmaṇḍapabhuvaḥ
 parāgaiḥ puṣpāṇāṃ prakaṭapaṭavāsavyatikarāḥ |
 pibantaḥ paryyāptaṃ saha sahacarībhirmaghurasaṃ
 samantādāpānotsavamanabhavantīva madhupāḥ ||8 ||
 digdhāṅgā haricandanena dadhataḥ santānakānāṃ srajo
 māṇikyā''bharaṇaprabhāvyatikaraiścitrīkṛtā'cchāṃśukāḥ |
 sārddha siddhajanairmadhūni dayitāpītā'vaśiṣṭānyamī
 miśrībhūya pibanti candanatarucchāyāsu vidyādharāḥ ||9 ||
 etanmukhaṃ priyāyāḥ śaśinaṃ jitvā kapolayāḥ kāntyā |
 tāpānurktamadhunā kamalaṃ dhruvamīhate jetum ||10 ||
 etatte bhrulatollāsi pāṭalā'dharapallavam |
 mukhaṃ nandanamudyānamato'nyatkevalaṃ vanam ||11 ||
 smitapuṣpodgamo'yaṃ te dṛśyate'dharapallave |
 phalaṃ tvanyatra mugdhākṣi ! cakṣuṣormama paśyataḥ ||12 ||
 dinakarakarāmṛṣṭaṃ bibhrat dyutiṃ paripāṭalāṃ
 daśanakiraṇauḥ saṃsarpadbhiḥ sphuṭīkṛtakesaram |
 ayi makhamidaṃ mugdhe ! satyaṃ samaṃ kamalena te
 madhu madhukaraḥ kintvetasmin pibbanna vibhāvyate ? ||13 ||
 anihatya taṃ sapatnaṃ kathamiva jīmūtavāhanasyāham |
 kathayiṣyāmi hṛtaṃ tava rājyaṃ rīpuṇeti nirlajjaḥ ? ||14 ||
 saṃsarpadbhiḥ samantāt kṛtasakalaviyanmārgayānairvimānaiḥ
 kurvāṇāḥ prāvṛṣīva sthagitaravirucaḥ śyāmatāṃ vāsarasya |
 ete yātāśca sadyastava vacanamitaḥ prāpya yuddhāya siddhāḥ
 siddhañcodvṛttaśatrukṣayabhayavinamudrājakaṃ te svarājyam ||15 ||
 ekākināpi hi mayā rabhasāvakṛṣṭa-
 nistriṃśadīdhitisaṭābharabhāsureṇa |
 ārānnipatya hariṇeva mataṅgajendra-
 mājau mataṅgahatakaṃ viddhi ||16 ||
 svaśarīramapi parārthe yaḥ khalu dadyādayācitaḥ kṛpayā |
 rājyasya kṛte sa kathaṃ prāṇivadhakrauryamanumanute ||17 ||
 nidrāmudrāvabandhānmadhukaramaniśaṃ padmakāśādapāsya-
 nnāśāpūraikakarmapravaṇanijakaraprīṇitāśeṣaviśvaḥ |
 dṛṣṭaḥ siddhaiḥ prasaktastutimukharamukhairastamapyeṣa gacchan
 ekaḥ ślāghyo vivasvān parahitakaraṇāyaiva yasya prayāsaḥḥ ||18 ||
 iti tṛtīyoṅka |
 caturtho'ṅkaḥ
 kañcukī-
 antaḥpurāṇāṃ vihitavyavasthaḥ pade pade'haṃ skhalanāni rakṣan |
 jarāturaḥ samprati daṇḍanītyā sarvāṃ nṛpasyānukaromi vṛttim ||1 ||
 śayyā śādvalamāsanaṃ śuciśilā sadma drumāṇāmadhaḥ
 śītaṃ nirjharavāri pānamaśanaṃ kandāḥ sahāyā mṛgāḥ |
 ityaprārthitalabhyasarvavibhave doṣo'yameko vane
 duṣprāpārthini yat parārthaghaṭanāvandhyairvṛthā sthīyate ||2 ||
 unmajjajjalakuñjarendrarabhasāsphālānubandhoddhataḥ
 sarvāḥ parvatakandarodarabhuvaḥ kurvan pratidhvānitāḥ |
 uccairuccarati dhvaniḥ śrutipathonmāthī yathāyaṃ tathā
 prāyaḥ preṅkhadasaṃkhyaśaṅkhadhavalā veleyamāgachati ||3 ||
 kavalitalavaṅgapallakarimakarodūgārisurabhiṇā payasā |
 eṣā samudravelā ratnadyutirañjitā bhāti ||4 ||
 jihvāsahasradvitayasya madhye naikāpi sā tasya kimasti jihvā |
 ekāhirakṣārthamahidviṣe'dya datto mayātmeti yayā bravīti ||5 ||
 ityeṣa bhogipatinā vihitavyavastho
 yān bhakṣayatyahipatīn patagādhirājaḥ |
 yāsyanti yānti ca gatāśca dinairbivṛddhiṃ
 teṣāmamī tuhinaśailaruco'sthikūṭāḥ ||6 ||
 sarvā'śucinidhānasya kṛtaghnasya vināśinaḥ |
 śarīrakasyāpi kṛte mūḍhāḥ pāpāni kurvate ! ||7 ||
 kroḍīkaroti prathamaṃ yadā jātamanityatā |
 dhātrīva jananī paścāttadā śokasya kaḥ kramaḥ ? ||8 ||
 mūḍhāyā muhuraśrusantatimucaḥ kṛtvā pralāpān bahūn
 kastrātā tava putraketi kṛpaṇaṃ dikṣu kṣipantyā dṛśam |
 aṅke māturavasthitaṃ śiśumimaṃ tyaktvā ghṛṇāmaśnataḥ
 cañcurnaiva khagādhipasya hṛdayaṃ vajreṇa manye kṛtam |9 ||
 yairatyantadayāparairna vihitā vandhyā'rthināṃ prārthanā
 yaiḥ kāruṇyaparigrahānna gaṇitaḥ svārthaḥ parārtha prati |
 ye nityaṃ paraduḥkhaduḥkhitadhiyaste sādhavo'staṃ gatā
 mātaḥ ! saṃhara bāṣpavegamadhunā kasyāgrato rudyate ? ||10 ||
 ārtta kaṇṭhagataprāṇaṃ parityaktaṃ svabandhubhiḥ |
 trāye nainaṃ yadi tataḥ kaḥ śarīreṇa me guṇaḥ ||11 ||
 asyā vilokya manye putrasnehena viklavatvamidam |
 akaruṇahṛdayaḥ karuṇāṃ kurvīta bhujaṅgaśatrurapi ||12 ||
 mahāhimastiṣkavibhedamukta-
 raktacchaṭācarccitacaṇḍacañcuḥ |
 kvāsau garutmān kva ca nāma saumyasvabhāvarūpākṛtireṣa sādhuḥ ? ||13 ||
 mamaitadambārpaya vadhyacihnaṃ prāvṛtya yāvadvinatā''tmajāya |
 putrasya te jīvitarakṣaṇāya svadehamāhārayituṃ dadāmi ||14 ||
 viśvāmitraḥ śvamāṃsaṃ śvapaca iva purā'bhakṣayadyannimittaṃ
 nādijaṅgho nijadhne kṛtatadupakṛtiryatkṛte gautamena |
 putro'yaṃ kaśyapasya pratidinamuragānatti tārkṣyo yadarthaṃ
 prāṇāṃstāneṣa sādhustṛṇamiva kṛpayā yaḥ parārtha dadāti ||15 ||
 jāyante ca mriyante ca mādṛśāḥ kṣudrajantavaḥ |
 parārthebaddhakakṣāṇāṃ tvādṛśāmudbhavaḥ kutaḥ ? ||16 ||
 mriyate mriyamāṇe yā tvayi jīvati jīvati |
 tāṃ yadīcchasi jīvantīṃ rakṣātmānaṃ mamāsubhiḥ ||17 ||
 cañcaccañcūddhṛtārddha cyutapiśitalavagrāsasaṃvṛddhagarddhai-
 rgṛddhairārabdhapakṣadvitayavidhutibhirbaddhasāndrāndhakāre |
 vaktroddhāntāḥ patantyaśchamiti śikhiśikhāśreṇayosmin śivānā-
 masrasrotasmajasrasru tabahalavasāvāsavisre svananti ||18 ||
 pratidinamaśūnyamahikā''hāreṇa vināyakā''hitaprīti |
 śaśidhavalā'sthikapālaṃ vapuriva raudraṃ śmaśānamidam ||19 ||
 samutpasyāmahe mātaryasyāṃ yasyāṃ gatau vayam |
 tasyāṃ tasyāṃ priyasute ! mātā bhūyāstvameva naḥ ||20 ||
 vāsoyugamidaṃ raktaṃ prāpte āle samāgatam |
 mahatīṃ prītimādhatte parārthe dehamujjhataḥ ||21 ||
 tulyāḥ saṃvarttakābhraīḥ pidadhati gaganaṃ paṅktayaḥ pakṣatīnāṃ
 tīre vegānilo'mbhaḥ kṣipati bhuva iva lāvanāyāmburāśeḥ |
 kurvan kalpāntaśaṅkāṃ sapadi ca sabhayaṃ vīkṣito digdvipendrai
 rdehodyoto daśā''śāḥ kapiśayati muhurdvādaśādityadīptiḥ ||22 ||
 na tathā sukhayati manye malayavatī malayacandanarasā''rdrā |
 abhivāñchitārthasiddhatyai vadhyaśileyaṃ yathā''śliṣṭā ||23 ||
 śayitena māturaṅke visrabdhaṃ śaiśave na tat prāptam |
 labdhaṃ sukhaṃ mayā'syā vadhyaśilāyā yadutsaṅge ||24 ||
 kṣiptvā bimbaṃ himaṃśorbhayakṛtavalayāṃ saṃmarañcheṣamūrtti
 sānandaṃ syandanāśvatrasanavicalite pūṣṇi dṛṣṭo'grajena |
 eṣa prāntāvasajjajjaladharapaṭalaiarāyatībhūtapakṣaḥ
 prāpto velāmahīdhraṃ malayamahigrāsagṛdhnuḥ kṣaṇena ||25 ||
 saṃrakṣatā pannagamadya puṇyaṃ mayā'rjitaṃ yatsvaśarīradānāt |
 bhave bhave tena mamaivamevaṃ bhūyāt parārthaḥ khalu dehalābhaḥ ||26 ||
 asminvadhyaśilātale nipatitaṃ śeṣānahīn rakṣituṃ
 nirbhidyā'śanidaṇḍacaṇḍatarayā cañcvā'dhunā vakṣasi |
 bhoktuṃ bhoginamuddharāmi tarasā raktāmbaraprāvṛtaṃ
 digdhaṃ madbhayadīryyamāṇahṛdayaprasyandinevāsṛjā ||27 ||
 āmodānanditālirnipatati kimiyaṃ puspavṛṣṭirnabhastaḥ ?
 svarge kiṃ vaiṣa cakraṃ mukharayati diśāṃ dundubhīnāṃ ninādaḥ ?
 āṃ jñātaṃ ! so'pi manye mama javamarutā kampitaḥ pārijātaḥ
 sarvaiḥ saṃvarttakābhrairidamapi rasitaṃ jātasaṃhāraśaṅkaiḥ ||28 ||
 nāgānāṃ rakṣitā bhāti gurureṣa yathā mama |
 tathā sarpāśinākāṅkṣāṃ vyaktamadyāpaneṣyati ||29 ||
 iti caturtho'ṅkaḥ |
 pañcamo'ṅkaḥ
 pratīhāraḥ-
 svagṛhodyānagate'pi snigdhe pāpaṃ viśaṅkyate snehāt |
 kimu dṛṣtavahvapāyapratibhayakāntāramadhyasthe ? ||1 ||
 kṣaume bhaṅgavatīi taraṅgitadaśe phenāmbutulye vahan
 jāhnavyeva virājitaḥ savayasā devyā mahāpuṇyayā |
 dhatte toyanidherayaṃ susadṛśīṃ jīmūtaketuḥ śriyaṃ
 yasyaiṣāntikavarttinī malayavatyābhāti velā yathā ||2 ||
 bhuktāni yauvanasukhāni yaśo'vakīrṇaṃ
 rājye sthitaṃ sthiradhiyā caritaṃ tapo'pi |
 ślādhyaḥ sutaḥ susadṛśānvayajā snuṣeyaṃ
 cintyo māya nanu kṛtārthatayā'dya mṛtyuḥ ||3 ||
 sphurasi kimu dakṣiṇetara ! muhurmuhuḥ sūcayanmamāniṣṭam |
 hatacakṣurapahataṃ te sphuritaṃ mama putrakaḥ kuśalī ||4 ||
 ālokyakyamānamatilocanaduḥkhadāyi
 raktacchaṭānijamarīciruco vimuñcat |
 utpātavātatalīkṛtatārakābha-
 metatpuraḥ patati kiṃ sahasā nabhastaḥ ? ||5 ||
 tārkṣyeṇa bhakṣyamāṇānāṃ pannagānāmanekaśaḥ |
 ulkārūpāḥ patantyete śiromaṇaya īdṛśāḥ ||6 ||
 gokarṇamarṇavataṭe tvaritaṃ praṇamya
 prāpto'smi tāṃ khalu bhujaṅgamavadhyabhūmim |
 āḍhāya taṃ nakhamukhakṣatasañca
 vidyādharaṃ gaganamutpatito garutmān ! ||7 ||
 nā'hitrāṇatkīrtirekā mayā'ptā
 nāpi ślāghyā svāmino'nuṣṭhitā''jñā |
 dattvātmānaṃ rakṣito'nyena śocyo
 hā dhik ! kaṣṭaṃ ! vañcito vañcito'smi ||8 ||
 ādāvutpīḍapṛthvīṃ praviralapatitāṃ sthūlabinduṃ tato'gre
 grāvasvāpātaśīrṇaprasṛtatanukaṇāṃ kīṭakīrṇā sthalīṣu |
 durlakṣyāṃ dhātubhittau ghatanaruśikhare styānanīlasvarūpā-
 menāṃ tākṣya didṛkṣurnipuṇamanusaran raktadhārāṃ vrajāmi ||9 ||
 āvedaya mamā''tmīyaṃ putra ! dukhaṃ suduḥsaham
 mayi saṅkrāntametatte yena sahyaṃ bhaviṣyati ||10 ||
 vidyādhareṇa kenāpi karuṇā''viṣṭacetasā |
 mama saṃrakṣitāḥ prāṇā dattvātmānaṃ garutmatte ||11 ||
 cūḍāmaṇiṃ caraṇayormama pātayatā tvayā |
 lokāntaragatenāpi nojjhito vinayakramaḥ ! ||12 ||
 bhaktyā sudūramavanāmitanamramauleḥ
 śaśvattava praṇamataścaraṇau madīyau |
 cūḍāmaṇirnikaṣaṇaurmasṛṇo'pyahiṃstraḥ
 gāḍhaṃ vidārayati me hṛdayaṃ kathaṃ nu ? ||13 ||
 kurvāṇo rudhirārdracañcukaṣaṇairdroṇīrivādrestaṭīḥ
 pluṣṭopāntavatāntaraḥ svanayanajyotiḥśikhāśreṇibhiḥ |
 sajjadvajrakaṭhoghoranakharaprāntāvagāḍhāvaniḥ
 śrṛṅgāgre malayasya pannagaripurdūrādayaṃ dṛśyate ||14 ||
 glānirnādhikapīyamānarudhirasyāpyasti dhairyyodadhe-
 rmāsotkarttanajā rūjo'pi vahataḥ prasannaṃ mukham |
 gātraṃ yanna viluptameṣa pulakastatra sphuṭo lakṣyate
 dṛṣṭirmayyupakāriṇīva nipatatyasyāpakāriṇyapi ||15 ||
 śirāmukhaiḥ syandata eva rakta-
 madyāpi dehe mama māṃsabhasti |
 tṛptiṃ na paśyāmi tavāpi tāvat
 kiṃ bhakṣaṇāttvaṃ virato garutman! ||16 ||
 āvarjitaṃ mayā cañcvā hṛdayāt tava śoṇitam |
 anena dhairyyeṇa punastvayā hṛdayameva naḥ ||17 ||
 āstāṃ svastikalakṣma vakṣasi tanau nālokyate kañcukaḥ
 jihve jalpata eva me na gaṇite nāma tvayā dve api !
 tistrastīvraviṣāgnidhūmapaṭalavyājihyaratnatviṣo
 naitā duḥsahaśokaśūtkṛtamarutsphītāḥ phaṇāḥ paśyasi ! ||18 ||
 merau mandarakandarāsu himavatsānau mahendrācale |
 kailāsasya śilātaleṣu malayaprāgbhāradeśeṣvapi |
 uddeśeṣvapi teṣu teṣu bahuśo yasya śrutaṃ tanmayā |
 lokālokavicāraṇagaṇairudugīyamānaṃ yaśaḥ ||19 ||
 svaśarīreṇa śarīraṃ tārkṣyāt parirakṣatā madīyamidam |
 yuktaṃ netuṃ bhavatā pātālatalādapi talaṃ mām ? ||20 ||
 ātmīyaḥ para ityayaṃ khalu kutaḥ satyaṃ kṛpāyāḥ kramaḥ ?
 ‘kiṃ rakṣāmi bahūn kimeka’ miti te jātā na cintā katham ?
 tārkṣyāttrātumahiṃ svajīvitaparityāgaṃ tvayā kurvatā
 yenā''tmā pitarau vadhūriti hataṃ niḥśeṣametatkulam ||21 ||
 jvālābhaṅgaistrikagrasanarasacalatkālajihvāgrakalpaiḥ
 sarpadbhiḥ sapta sarpiṣkaṇamiva kavalīkarttumīśe samudrān |
 svairevotpātavātaprasarapaṭutarairdhukṣite pakṣavātai-
 rasmin kalpāvasānajvalanabhayakare vāḍavāgnau patāmi ||22 ||
 viluptaśeṣāṅgatayā prayātān
 nirāśrayatvādiva kaṇṭhadeśam |
 prāṇāṃstyajantaṃ tanayaṃ nirīkṣya
 kathaṃ na pāpaḥ śatadhā vrajāmi ||23 ||
 medosthimāṃsamajjā'sṛksaṅghāte'smiṃstvacā''vṛte |
 śarīranāmni kā śobhā sadā bībhatsadarśane ? ||24 ||
 nityaṃ prāṇābhighātāt prativirama kuru prākkṛtasyānutāpaṃ
 yatnāt puṇyapravāhaṃ samupacinu diśann sarvasattveṣvabhītim |
 magnaṃ yenātra nainaḥ phalati pariṇataṃ prāṇihiṃsāsamutthaṃ
 durgādhe vāripūre lavaṇapalamiva kṣiptamantarhradasya ||25 ||
 ajñānanidrāśayito bhavatā pratibodhitaḥ |
 sarvaprāṇivadhādeṣa virato'dya prabhṛtyaham ||26 ||
 kvacidūdvīpākāraḥ pulinavipulairbhoganivahaiḥ
 kṛtāvarttabhrāntirvalayitaśarīraḥ kvacidapi |
 vrajan kūlāt kūlaṃ kvacidapi ca setupratisamaḥ
 samājo nāgānāṃ viharatu mahodanvati sukham ||27 ||
 srastānāpādalambān ghanatimiranibhān keśapāśān vahantyaḥ
 sindūreṇeva digdhaiḥ prathamaravikarasparśatāmraiḥ kapolaiḥ |
 āyāsenā'lasāṅgayo'pyavagaṇitarujaḥ kānane candanānā-
 masmin gāyantu rāgāduragayuvatayaḥ kīrtimetāṃ tavaiva ||28 ||
 utprekṣamāṇā tvāṃ tārkṣyacañcukoṭivipāṭitam |
 tvadūduḥkhaduḥkhitā nūnamāste sā jananī tava ||29 ||
 gātrāṇyamūni na vahanti sacetanatvaṃ
 śrātraṃ sphuṭākṣarapadāṃ na diraṃ śrṛṇoti |
 kaṣṭaṃ nimītilamidaṃ sahasaiva cakṣu-
 rhā tāta ! yānti vivaśasya mamāsavo'mī ||30 ||
 nirādhāraṃ dhairyya kamiva śaraṇaṃ yātu vinayaḥ ?
 kṣamaḥ kṣāntiṃ voḍhuṃ ka iha viratā dānaparatā |
 hataṃ satyaṃ satyaṃ vrajatu kṛpaṇā kvādya karuṇā ?
 jagajjātaṃ śūnyaṃ tvayi tanaya lokāntaragate ||31 ||
 pakṣotkṣiptāmbunāthaḥ paṭutarajavanaiḥ preryyamāṇaiḥ samīraiḥ
 netrāgniploṣamūrcchāvidhuravinipatatsānaladvādaśārkaḥ |
 cañcvā sañcūrṇya śakrāśanidhanadagadāpretalokeśadaṇḍān
 ājau nirjatya devān kṣaṇamamṛtamayīṃ vṛsṭimabhyutsṛjāmi ||32 ||
 uṣṇīṣaḥ sphuṭa eṣa mūrdhani vibhātyūrṇoyamantarbhruvo-
 ścakṣustāmarasānukāri hariṇā vakṣaḥsthalaṃ spardhate |
 cakrāṅkau caraṇau tathāpi hi kathaṃ hā vatsa madūduṣkṛtai-
 stvaṃ vidyādharacakravartipadavīmaprāpya viśrāmyasi ||33 ||
 nijena jīvitenāpi jagatāmupakāriṇaḥ |
 parituṣṭā'smi te vatsa ! jīva jīmūtavāhana ||34 ||
 abhilaṣitādhikavarade ! praṇipatitajanārttihāriṇi ! śaraṇye !
 caraṇau namāmyahaṃ te vidyāvarapūjite ! gauri ! ||35 ||
 samprāptākhaṇḍadehāḥ sphuṭaphaṇamaṇibhirbhāsurairuttanāṅgai-
 rjihvākoṭidvayena kṣitimamṛtarasāsvādalobhāllihantaḥ |
 sampratyābaddhavegā malayagirisaridvāripūrā ivāmī
 vakraiḥ prasthānamārgerviṣadharapatayastoyarāśiṃ viśanti ||36 ||
 haṃsāsevitemapaṅkajarajaḥsamparkapaṅkojjhitai-
 rutpannairmama mānasādupanataistoyairmahāpāvanaiḥ |
 svecchānirmitaratnakumbhanihitaireṣā'bhiṣicya svayaṃ
 tvāṃ vidyādharacakravarttinamahaṃ prītyā karomi kṣaṇāt ||37 ||
 agresarībhavatu kāñcanakrameta-
 deṣa dvipaśca dhavalo daśanaiścaturbhiḥ |
 śyāmo harirmalayavatyapi cetyamūni
 ratnāni te samavalokya cakravarttin ! ||38 ||
 trāto'yaṃ śaṅkhacūḍaḥ patagapatimukhādvainateyo vinīta-
 stena prāgbhakṣitā ye viṣadharapatayo jīvitāste'pi sarve |
 matprāṇāptyā vimuktā na gurubhirasavaścakravarttitvamāptaṃ
 sākṣāttvaṃ devi ! dṛṣṭā priyamaparamataḥ kiṃ punaḥ prārthyate yat ||39 ||
 vṛṣṭiṃ hṛṣṭaśikhaṇḍatāṇḍavabhṛto muñcantu kāle dhanāḥ
 kurvantu pratirūḍhasantataharicchasyottarīyāṃ kṣitim |
 cinvānāḥ sukṛtāni vītavipado nirmansarairmānisai-
 rmodantāṃ satataṃ ca bāndhavasuhṛdgoṣṭhipramodāḥ prajāḥ ||40 ||
 śivamastu sarvajagatāṃ parahitaniratā bhavantu bhūtagaṇāḥ |
 doṣāḥ prayāntu nāśaṃ sarvatra sukhī bhavatu lokaḥ ||41 ||
 iti pañcamo'ṅkaḥ
