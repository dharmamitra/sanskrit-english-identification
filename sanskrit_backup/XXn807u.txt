 (ārya)tārāsragdharāstotram
 ācārya sarvajñamitraviracitam
 namastārāyai
 bālārkālokatāmrapravarasuraśiraścārucūḍāmaṇiśrī-
 sampatsaṃparkarāgānaticiraracitālaktakavyakta bhaktī |
 bhaktyā pādau tavārye karapuṭamukuṭāṭopabhugnottamāṅga-
 stāriṇyāpaccharaṇye navanutikusumasragbhirabhyarcayāmi || 1 ||
 durlaṅdhye duḥkhavahnau vinipatitatanurdurbhagaḥ kāṃdiśīkaḥ
 kiṃ kiṃ mūḍhaḥ karomītyasakṛdapi kṛtārambhavaiyarthyakhinnaḥ |
 śrutvā bhūyaḥ parebhyaḥ kṣatanayana iva vyomni candrārkalakṣmī-
 mālokāśānibaddhaḥ paragatigamanastvāṃ śraye pāpahantrīm || 2 ||
 sarvasmin sattvamārge nanu tava karuṇā nirviśeṣaṃ pravṛttā
 tanmadhye tadgraheṇa grahaṇamupagataṃ mādṛśasyāpyavaśyam |
 sāmarthyaṃ ca dvitīyaṃ sakalajagadaghadhvāntatigmāṃśubimbaṃ
 duḥkhyevāhaṃ tathāpi pratapati dhigaho duṣkṛtaṃ durvidagdham || 3 ||
 dhigdhiṅ māṃ mandabhāgyaṃ divasakararucāpyapraṇūtāndhakāraṃ
 tṛṣyantaṃ kūlakacche himaśakalaśilāśītale haimavatyāḥ |
 ratnadvīpapratolyā vipulamaṇiguhāgehagarbhe daridraṃ
 nāthīkṛtyāpyanāthaṃ bhagavati bhavatīṃ sarvalokaikadhātrīm || 4 ||
 mātāpi stanyahetorviruvati tanaye khedamāyāti putre
 krodhaṃ dhatte pitāpi pratidivasamasatprārthanāsu prayuktaḥ |
 tvaṃ tu trailokyavāñchāvipulaphalamahākalpavṛkṣāgravallī
 sarvebhyo'bhyarthitārthān visṛjasi na ca te vikriyā jātu kācit || 5 ||
 yo yaḥ klaiśaughavahnijvalitatanurahaṃ tāriṇī tasya tasye-
 tyātmopajñaṃ pratijñāṃ kuru mayi saphalāṃ duḥkhapātālamagne |
 vardhante yāvadete paruṣaparibhavāḥ prāṇināṃ dukhavegāḥ
 samyaksaṃbuddhayāne praṇidhidhṛtadhiyāṃ tāvadevānukampā || 6 ||
 ityuccairurdhvavāhau nadati nutipadavyājamākrandanādaṃ
 nārhatyanyo'pyupekṣāṃ janani janayituṃ kiṃ punaryādṛśī tvam |
 tvattaḥ paśyan pareṣāmabhimatavibhavaprārthanāḥ prāptakāmā
 dahye sahyena bhūyastaramaratibhuvā santatāntarjvareṇa || 7 ||
 pāpī yadyasmi kasmāttvayi mama mahatī barddhate bhaktireṣā
 śrutyā smṛtyā ca nāmnāpyapaharasi haṭhātpāpamekā tvameva |
 tyaktavyāpārabhārā tadasi mayi kathaṃ kathyatāṃ tathyakathye
 pathyaṃ glāne mariṣyatyapi vipulakṛpaḥ kiṃ bhiṣag rorudhīti || 8 ||
 māyāmātsaryamānaprabhṛtibhiradhamaistulyakālakramācca
 svairdoṣairvāhyamāno maṭhakarabha ivānekasādhāraṇāṃśaḥ |
 yuṣmatpādābjapūjāṃ na kṣaṇamapi labhe yattadarthe viśeṣā-
 deṣā kārpaṇyadīnākṣarapadaracanā syānmamāvandhyakāmā || 9 ||
 kalpāntodbhrāntavātabhramitajalacalallolakallolahelā-
 saṃkṣobhotkṣiptavelātaṭavikaṭacaṭatsphoṭamoṭṭāṭṭahāsāt |
 majjadbhirbhinnanaukaiḥ sakaruṇaruditākrandaniṣpandamandaiḥ
 svacchandaṃ devi sadyastvadabhinutiparaistīramuttīryate'bdheḥ || 10 ||
 dhūmabhrāntābhragarbhodbhavagaganagṛhotsaṅgariṅgatsphuliṅga-
 sphūrjajjvālākarālajvalanajavaviśadveśmaviśrāntaśayyāḥ |
 tvayyābaddhapraṇāmāñjalipuṭamukuṭā gadgadodgītayācñāḥ
 prodyadvidyudvilāsojjvalajaladajavairādhriyante kṣaṇena || 11 ||
 dānāmbhaḥpūryamāṇobhayakaṭakaṭakālambirolambamālā-
 hūṅkārāhūyamānapratigajajanitadveṣavahnerdvipasya |
 dantāntottuṅgadolātalatulitatanustvāmanusmṛtya mṛtyuṃ
 pratyācaṣṭe prahṛṣṭaḥ pṛthuśikharaśiraḥkoṭikoṭṭopaviṣṭaḥ || 12 ||
 prauḍhaprāsaprahāraprahatanaraśiraḥśūlavallyutsavāyāṃ
 śūnyāṭavyāṃ karāgragrahavilasadasispheṭakasphītadarpān |
 dasyūn dāsye niyuṅkte sabhṛkuṭikuṭilabhrūkaṭākṣekṣitākṣāṃ-
 ścintālekhanyakhinnasphuṭalikhitapadaṃ nāmadhāma śriyāṃ te || 13 ||
 vajrakūraprahāraprakharanakhamukhotkhātamattebhakumbha-
 ścyotatsāndrāsradhautasphūṭavikaṭasaṭāsaṅkaṭaskandhasandhiḥ |
 krudhyannāpitsurārādupari mṛgaripustīkṣṇadaṃṣṭrotkaṭāsya-
 strasyannāvṛtya yāti tvaducitaracitastotradigdhārthavācaḥ || 14 ||
 dhūmāvartāndhakārākṛtivikṛtaphaṇisphāraphūtkārapūra-
 vyāpāravyāptavaktrasphuradururasanārajjukonāśapāśaiḥ |
 pāpātsambhūya bhūyastavaguṇagaṇanātatparastvatparātmā
 dhatte mattālimālāvalayakuvalasragavibhūṣāṃ vibhūtim || 15 ||
 bhartṛbhrūbhedabhītodbhaṭakaṭakabhaṭākṛṣṭaduḥśliṣṭakeśa-
 ścañcadvācāṭaceṭotkaṭaraṭitakaṭugranthipāśopagūḍhaḥ |
 kṣuttṛṭkṣāmopakaṇṭhastyajati sa sapadi vyāpadaṃ tāṃ durantāṃ
 yo yāyādāryatārācaraṇaśaraṇatāṃ snigdhabandhūjjhito'pi || 16 ||
 māyānirmāṇakarmakramakṛtavikṛtānekanepathyamithyā-
 rūpārambhānurūpapraharaṇakiraṇāḍambaroḍḍāmarāṇi |
 tvattantroddhāryamantrasmṛtihṛtaduritasyāvahantyapradhṛṣyāṃ
 pretaprotāntratantrīnicayaviracitasrañji rakṣāṃsi rakṣām || 17 ||
 garjajjīmūtamūrtitrimadamadanadībaddhadhārāndhakāre
 vidhuddyotāyamānapraharaṇakiraṇe niṣpatadbāṇavarṣe |
 ruddhaḥ saṅgrāmakāle prabalabhujabalairvidviṣadbhirdviṣadbhi-
 stvaddattotsāhapuṣṭiḥ prasabhamarimahīmekavīraḥ pinaṣṭi || 18 ||
 pāpācārānubandhoddhṛtagadavigalatpūtipūyāsravisra-
 tvaṅmāṃsāsaktanāḍīmukhakuharagalajjantujagdhakṣatāṅgāḥ |
 yuṣmatpādopasevāgadavaraguṭikābhyāsabhaktiprasaktā
 jāyante jātarūpapratinidhivapuṣaḥ puṇḍarīkāyatākṣāḥ || 19 ||
 viśrāntaṃ śrautapātre gurubhirupahṛtaṃ yasya nāmnāyabhaikṣyaṃ
 vidvadgoṣṭhīṣu yaśca śrutadhanavirahānmūkatāmabhyupetaḥ |
 sarvālaṅkārabhūṣāvibhavasamuditaṃ prāpya vāgīśvaratvaṃ
 so'pi tvadbhaktiśaktyā harati nṛpasabhe vādisiṃhāsanāni || 20 ||
 bhūśayyādhūlidhūmraḥ sphuṭitakaṭitaṭīkarpaṭoddyotitāṅgo
 yūkāyūṃṣi prapiṃṣan parapuṭapurataḥ karpare tarpaṇārthī |
 tvāmārādhyādhyavasyan varayuvativahaccāmarasmeracārvī-
 mūrvī dhatte madāndhadvipadaśanaghanāmuddhṛttaikātapatrām || 21 ||
 sevākarmāntaśilpapraṇayavinimayopāyaparyāyakhinnāḥ
 prāgjanmopāttapuṇyopacitaśubhaphalaṃ vittamaprāpnuvantaḥ |
 daivātikrāmaṇīṃ tvāṃ kṛpaṇajanajananyarthamabhyarthya bhūme-
 rbhūyo nirvāntacāmīkaranikaranidhīn nirdhanāḥ prāpnuvanti || 22 ||
 vṛtticchede vilakṣaḥ kṣatanivasanayā bhāryayā bhartsyamāno
 dūrādātmambharitvāt svajanasutasuhṛdbandhubhirvarjyamānaḥ |
 tvayyāvedya svaduḥkhaṃ turagakhuramukhotkhātasīmnāṃ gṛhāṇā-
 mīṣṭe svāntaḥpurastrīvalayajhaṇajhaṇājātanidrāprabodhaḥ || 23 ||
 caṅkraddikcakracumbisphuradurukiraṇā lakṣaṇālaṅkṛtā strī-
 ṣaṭdanto dantimukhyaḥ śikhigalakaruciśyāmaromā varāśvaḥ |
 bhāsvadbhāsvanmayūkho maṇiramalaguṇaḥ koṣabhṛt svarṇakoṣaḥ
 senānīrvīrasainyo bhavati bhagavati tvatprasādāṃśaleśāt || 24 ||
 svacchandaṃ candanāmbhaḥsurabhimaṇiśilādattasaṅketakāntaḥ
 kāntākrīḍānurāgādabhinavaracitā''tithyatathyopacāraḥ |
 tvadvidyālabdhasiddhirmalayamadhuvanaṃ yāti vidyādharendraḥ
 khaṅgāṃśuśyāmapīnonnatabhujaparighaprollasatpārihāryaḥ || 25 ||
 hārākrāntastanāntāḥ śravaṇakuvalayasparddhamānā''yatākṣyo
 mandārodāraveṇītaruṇaparimalāmodamādyaddvirephāḥ |
 kāñcīnādānubandhoddhatataracaraṇodāramañjīratūryā-
 stvannāthān prārthayante smaramadamuditāḥ sādarā devakanyāḥ || 26 ||
 ratnacchannāntavāpīkanakakamalinīvajrakiñjalkamālā-
 munmajjatpārijātadrumamadhupavadhūddhūtadhūlīvitānām |
 vīṇāveṇupravīṇāmarapuraramaṇīdattamādhuryatūryāṃ
 kṛtvā yuṣmatsaparyāmanubhavati ciraṃ nandanodyānayātrām || 27 ||
 karpūrailālavaṅgatvagagurunaladakṣodagandhodakāyāṃ |
 kāntākandarpadarpotkaṭakucakuharāvartaviśrāntavīcyām |
 mandākinyāmamandacchaṭasalilasaritkrīḍayā sundarībhiḥ
 krīḍanti tvadgatāntaḥkaraṇapariṇatottaptapuṇyaprabhāvāḥ || 28 ||
 gīrvāṇagrāmaṇībhirvinayabharanamanmaulibhirvanditājñaḥ
 svargotsaṅge'dhirūḍhaḥ surakariṇi jhaṇadbhūṣaṇodbhāsitāṅge |
 śacyā dordāmadolāviralavalayitoddāmaromāñcamūrtiḥ
 pūtastvaddṛṣṭipātairavati suramahīṃ hīrabhinnaprakoṣṭhaḥ || 29 ||
 cūḍāratnāvataṃsāsanagatasugatavyomalakṣmīvitānaṃ
 prodyadbālārkakoṭīpaṭutarakiraṇāpūryamāṇatrilokam |
 prauḍhālīḍhaikapādakramabharavinamadbrahmarudrendraviṣṇuṃ
 tvadrūpaṃ bhāvyamānaṃ bhavati bhavabhayacchittye janmabhājām || 30 ||
 paśyantyeke sakopaṃ praharaṇakiraṇodgīrṇadordaṇḍakhaṇḍa-
 vyāptavyomāntarālaṃ valayaphaṇiphaṇādāruṇāhāryacaryam |
 dviṣṭavyatrāsihāsoḍḍamaraḍamarukoḍḍāmarāsphālavelā-
 vetālottālatālapramadamadamahākelikolāhalogram || 31 ||
 kecittvekaikaromodgamagatagaganābhogabhūbhūtalastha-
 svasthabrahmendrarudraprabhṛtinaramarutsiddhagandharvanāgam |
 dikcakrākrāmidhāmasthitasugataśatānāntanirmāṇacittaṃ
 citraṃ trailokyavandayaṃ sthiracararacitāśeṣabhāvasvabhāvam || 32 ||
 lākṣāsindūrarāgāruṇatarakiraṇādityalauhityameke
 śrīmatsāndrendranīlopaladalitadalakṣodanīlaṃ tathānye |
 kṣīrābdhikṣubdhadugdhādhikataradhavalaṃ kāñcanābhaṃ ca kecit
 tvadrūpaṃ viśvarūpaṃ sphaṭikavadupadhāyuktibhedād vibhinnam || 33 ||
 sārvajñajñānadīpaprakaṭitasakalajñeyatattvaikasākṣī
 sākṣādvetti tvadīyāṃ guṇagaṇagaṇanāṃ sarvavit tatsuto vā |
 yastu vyādāya vaktraṃ valibhujaraṭitaṃ mādṛśo rāraṭīti
 vyāpat sā tīvraduḥkhajvarajanitarujaścetaso hāsyahetuḥ || 34 ||
 yanme vijñāpyamānaṃ prathamataramadastvaṃ viśeṣeṇa vettrī
 tadvayāhārātirekaśramavidhirabudhasvāntasantoṣahetuḥ |
 kintu snigdhasya bandhorviṣamiva purato duḥkhamudgīrya vācāṃ
 jñātārthasyāpi duḥkhī hṛdayalaghutayā svasthatāṃ vindatīva || 35 ||
 kalyāṇānandasindhuprakaṭaśaśikale śītalāṃ dehi dṛṣṭiṃ
 puṣṭiṃ jñānopadeśaiḥ kuru dhanakaruṇe dhvaṃsaya dhvāntamantaḥ |
 tvatstotrāmbhaḥpavitrīkṛtamanasi mayi śreyasaḥ sthānamekaṃ
 dṛṣṭaṃ yasmādamoghaṃ jagati tavaguṇastotramātraṃ prajānām || 36 ||
 saṃstutya tvadguṇaughāvayavamaniyateyattamāptaṃ mayā yat
 puṇyaṃ puṇyārdravāñchāphalamadhurarasāsvādamāmuktibhogyam |
 lokastenāryalokeśvaracaraṇatalasvastikasvasticihnā-
 mahnāyāyaṃ prayāyāt sugatasutamahīṃ tāṃ sukhāvatyupākhyām || 37 ||
 śrī sarvajñamitraviracitamāryatārāsragdharāstotraṃ samāptam |
