vīṇāśikhatantra
oṃ namo mahābhairavāya
kailāsaśikhare ramye nānāratnopaśobhite /
nānādrumalatākīrṇe siddhacāraṇasevite // VT_1 //
tatra devaḥ suraśreṣṭhaḥ krīḍate umayā saha /
stūyamāno mahāsiddhair mahākālādibhir gaṇaiḥ // VT_ 2 //
ṛṣibhiś ca mahābhāgair bhṛgvādyaiḥ surasattamaiḥ /
teṣāṃ madhye samutthāya devī vacanam abravīt // VT_3 //
śrutaṃ sammohanaṃ tantraṃ tathā nayottaraṃ mahat /
śiraśchedaṃ ca deveśa tvatprasādāt sudurlabham // VT_4 //
vratasādhyāni caitāni yāgasādhyāni vai punaḥ /
anyasārā yato loke prāyo draviṇavarjitāḥ // VT_5 //
ebhyo 'pi cottaraṃ yasmāt kevalaṃ jñānasiddhidam /
sarvakāmapradaṃ deva yathāvad bījapañcakaṃ // VT_6 //
uttaraṃ hṛdayaṃ hy eṣāṃ bhaktāya dātum arhasi // VT_7 //
śrī īśvara uvāca
yan na kasyacid ākhyātaṃ śukrādīnāṃ ca yoginām /
subhaktasya vinītasya gopitaṃ vai guhasya ca // VT_8 //
catuḥṣaṣṭiḥ samākhyātāḥ śiṣyās tantreṣu ye mayā /
teṣām api na cākhyātaṃ brahmaviṣṇupuraḥsaraiḥ // VT_9 //
tad ahaṃ sampravakṣyāmi cintāratnam ivāparam /
tantraṃ vīṇāśikhaṃ nāma nirvyājenāśusiddhidam // VT_10 //
devītumburusaṃyuktaṃ vīṇādhārasusaṃsthitam /
śikhāyogena iṣyante tena vīṇāśikhā smṛtā // VT_11 //
yāgam ādau pravakṣyāmi tantrasāraṃ sudurlabham /
tenaiva varadā devyo nityaṃ devi bhavanti hi // VT_12 //
gṛhayāgam idaṃ devi yo jānātīha sādhakaḥ /
vratahomād ṛte cāsmin susiddhiṃ labhate param // VT_13 //
śiṣyāṇām āditaḥ kuryād yāgaṃ kṛtvā parigraham /
nānyathā darśayet tantraṃ na cāsau siddhim āpnuyāt // VT_14 //
caturthyām atha pañcamyāṃ navamyām ekādaśīṣu ca /
grahaṇe vāpi kartavyā sarvadā cārkasomayoḥ // VT_15 //
caturthyāṃ yajanaṃ śreṣṭhaṃ saubhāgyakaraṇaṃ mahat /
śrīkāmo yajanaṃ kuryāt pañcamyāṃ susamāhitaḥ // VT_16 //
saṃgrāme vijayārthī vā pararāṣṭravimardanam /
navamyāṃ pārthivaṃ yāgaṃ kurvīta bhaginīpriyam // VT_17 //
ekādaśyāṃ yajed yas tu śivaloke mahīyate /
sugupte nirjane deśe saridvāpītaṭe 'pi vā // VT_18 //
kṛtvādau bhūmisaṃśuddhiṃ sāvitryā deśikottamaḥ /
kṛtvā pūjāṃ prakurvīta śiṣyāṇām adhivāsanam // VT_19 //
carukaṃ sādhane paścāt sāvitryā dāpayed budhaḥ /
śiṣyāṇāṃ dantakāṣṭhaṃ ca sakṣīraṃdvādaśāṅgulam // VT_20 //
ācamya śiṣyam āhūya pañcatattvapariṣkṛtam /
sāvitryā prokṣayed bhūyas tattvajaptaṃ yathoditam // VT_21 //
pramārjayetkuśāgreṇa tasyāṅgāni samālabhet /
ālabhyaiva tu sāvitryā kṣālayet sakalaṃ kramāt // VT_22 //
yāgabhūmau svaśiṣyāṃs tu svapec ca kuśasaṃstare /
rakṣāṃ sadā śatair bījaiḥ kṛtvā dhyātvā ca tāḥ kramāt // VT_23 //
tataḥ prabhāte vimale mukhaṃ prakṣālya sādhakaḥ /
iṣṭāniṣṭāṃ gurau ceṣṭāṃ praṇipatya nivedayet // VT_24 //
iṣṭāniṣṭān viditvā tu deśikaḥ sādhakasya tu /
ādau deśe same bhūmau vivikte śalyavarjite // VT_25 //
maṇḍalaṃ saṃlikhet prājño yathāvad vidhipūrvakam /
caturhastaṃ caturdvāram athavā caikahastakam // VT_26 //
maṇḍalam saṃlikhed divyam śālicūrṇena sūjjvalam /
tatra madhye likhet padmaṃ catuḥpattraṃ sakarṇikam // VT_27 //
śvetāsṛ kpītakṛ ṣṇāni kamalasya dalāni tu /
prāg ārabhya yathānyāyaṃ saumyeśāntāni lekhayet // VT_28 //
karṇikāṃ ca tathā madhye śabalāṃ deśikottamaḥ /
caturmūrtiṃ caturvarṇaṃ svena bijena tumburum // VT_29 //
caturvarṇam īśvaraṃ dhyāyen niviṣṭam karṇikodare /
tataḥ sitāṃ svabījena jayāṃ prāgdale vinyaset // VT_30 //
bandhūkakusumaprakhyāṃ vijayāṃ dakṣiṇe dale /
svacchacāmīkaraprakhyām ajitāṃ paścime dale // VT_31 //
bhinnāñjanacayaprakhyām uttare cāparājitām /
vinyasya pūjāṃ kurvīta svaiḥ svair bījair yathākramam // VT_32 //
puṣpadhūpaiś ca balibhir yathākālāntaraiḥ śubhaiḥ /
sadvitānapatākāḍhyaṃ sragmālālaṃkṛtaṃ puram // VT_33 //
pradīptadīpakair dikṣu samantād avabhāsitam /
nānābhakṣyānnapānaiś ca svādubhir vyañjanais tathā // VT_34 //
phalair nānāvidhaiś caiva paritaḥ paryavasthitaiḥ /
kalaśair vāripūrṇaiś ca daśadikṣu vyavasthitaiḥ // VT_35 //
cūtapallavasaṃvītaiḥ sragmālālaṃkṛtaiḥ śubhaiḥ /
evaṃ yaṣṭvā yathānyāyaṃ śiṣyān āprokṣya vāriṇā // VT_36 //
sāvitryā mukham āsādya vāsasā sakalīkṛtān /
svaiḥ svair bījair nyaset puṣpān śiṣyāṇāṃ karayor dvayoḥ // VT_37 //
jayāt praveśayen māyāṃ maṇḍalaṃ deśikottamaḥ /
praveśya tatra śiṣyaṃ tu dvitricatuḥpañca eva vā // VT_38 //
tato 'gnikāryaṃ kurvīta maṇḍalāt paścime bahiḥ /
ullikhyoddhṛtya sāvitryā kuśān saṃstīrya sarvataḥ // VT_39 //
astrabījena cābhyukṣya gandhatoyena deśikaḥ /
vahnim ādāya tenaiva sāvitryā pūjayet tataḥ // VT_40 //
tatas tattvatrayaṃ nyasya vahner eva yathākramam /
niruddhamāyātasmāttam aṅkuśena nirodhayet // VT_41 //
māyayācchādayet paścād astreṇaiva prabodhayet /
homadravyasya sarvasya kuryāt tenaiva śodhanam // VT_42 //
tataś ca sarpiṣo homaṃ vidhivat kārayed budhaḥ /
svabījair eva tad dhutvā dīkṣāṃ śiṣyasya kārayet // VT_43 //
saṃyojya vidhivad bījair mahābhūteṣu pañcasu /
sakale tattvaṃ saṃyojya pariṣṭhāpya pare 'dhvani // VT_44 //
niyoktavyaṃ tatas tatra yatrāsavāṃsvaraparam? /
eṣā dīkṣā ya thānyāyaṃ bhuktimuktiphalapradā // VT_45 //
tair eva pañcabhis tattvaṃ sakale sakalātmikā /
niṣkale niṣkalā proktā sādhikārādhvanaḥ purā // VT_46 //
dīkṣayitvā tataḥ śiṣyān sādhikārapare sthitān /
abhiṣicya svabījais tu bījān tebhyaḥ pradāpayet // VT_47 //
nivedya samayān tasya hṛnmudrāṅgulidarśanāt /
anujñāṃ sādhakendrasya tasya dadyān mahātmanā // VT_48 //
tataḥ svavidyānaivedyaṃ bhakṣayet sādhakottamaḥ /
devyaḥ prītā bhavanty eva avaśiṣṭaṃ jale kṣipet // VT_49 //
ācāryaṃ pūjayed bhaktyā sarvasvenāpare vidhā? /
praṇāmaiḥ śaktidānaiś ca yena vā tuṣyate guruḥ // VT_50 //
sragvī sitoṣṇīṣī caiva sarvālaṃkārabhūṣitaḥ /
uccāsanasthaḥ prāgvaktraḥ kalpayet koṣamaṇḍale // VT_51 //
gośakṛdbhasmaliptas tu śucau janavivarjite /
susame bhūmideśe tu prastāraṃ prastarec chuciḥ // VT_52 //
caturasram ataḥ kṛtvā prastārarekham ujjvalam /
kuryād ekonapañcāśat koṣṭhakān tu samān śubhān // VT_53 //
śatārdhārdhāsanāsīnaṃ pañcavargāntabindukam /
śikhāsambhinnamūrdhāntaṃ kaṣākhyaṃ madhyakoṣṭhake // VT_54 //
vidigdikṣaṃsthakoṣṭheṣu tatpārśve bahir aṣṭasu /
yaśavargān nyased devi aiśānyādiṣu tatkramāt // VT_55 //
āgneyādiṣu koṣṭheṣu napuṃsakacatuṣṭayam /
aiśānyādikramād devi bījadvādaśakaṃ nyaset // VT_56 //
tṛtīyapaṭktikoṣṭheṣu caturthe pañcaviṃśakam /
aiśānyādiṣu koṣṭheṣu bījāni kramaśo nyaset // VT_57 //
prastāram evaṃ prastārya svaravarṇaṃ ca śobhane /
bījaṣoḍaśakaṃ caiva proddharet tu yathākramam // VT_58 //
kādipaṭktiṃ purākṛtya kramād vyastasamastakam /
koṣṭhaikādaśabījena saṃyuktaṃ pañcaviṃśakam // VT_59 //
ātmatattvam iti khyātaṃ vidyākhyaṃ catustriṃśakam /
śivatattvaṃ tu deveśi triṃśakoṣṭheṣu saṃyutam // VT_60 //
tattvatritayam etad dhi nyāsaṃ ca samudāhṛtam /
binduyuktāny aśesāṇi nyastavyāni yathākramam // VT_61 //
atrasiddhiḥ sthitā devi vijñeyā sādhakottamaiḥ /
pañcaviṃśatikoṣṭhasthaṃ prathamaṃ bījam ucyate // VT_62 //
dvisaptakoṣṭhakaṃ bījaṃ dvitīyaṃ samudāhṛtam /
tṛtīyam aṣṭakoṣṭhasthaṃ binduyoniḥ caturthakam // VT_63 //
caturviṃśatikoṣṭhasthaṃ pañcamaṃ bījam ucyate /
bījāni devadevīnāṃ nirṇītāni yathākramam // VT_64 //
kālabaddhānilair bījaiḥ kalāyatheṣṭhayā yutam /
[em. Sanderson:
kālavahnyanilair bījaiḥ kalayā ṣaṣṭhayā yutam]
ardhendu binduśikhayā saṃnibhāni krameṇa tu // VT_65 //
[em. Sanderson:
ardhendubinduśikhayā saṃbhinnāni yathākramam]
bījapañcakam uddhṛtya kathitaṃ devi te kramāt /
kūṭasthās tu smṛtā bījāḥ pañca caiva varānane // VT_66 //
bījapañcakam abhyasya sarvakāmaphalapradam /
yajanaṃ sampravakṣyāmi sarvasiddhipradāyakam // VT_67 //
karasaṃskāram ādau tu kṛtvānena krameṇa tu /
vakṣyamāṇena cānena digbandhaśodhyam eva hi // VT_68 //
saṃhārāstreṇa digbandhaḥ prāṇāyāmapuraḥsaraḥ /
prāṇāyāmais tribhir devi ātmānaṃ tu viśodhayet // VT_69 //
niṣkramya recayed vāyuṃ navaṃ cākṛṣya pūrayet /
nirodhe kumbhakaḥ proktaḥ prāṇāyāmaṃ prakīrtitam // VT_70 //
dhyātvā kālāgnibījaṃ tu yugāntānalasaprabham /
nyaset pādatale mantrī jvālāmālākulaṃ mahat // VT_71 //
nirdahec cātmadehaṃ tu vāriṇāplāvayet tataḥ /
dagdhvā tu prākṛtaṃdehaṃ bhasmakūṭam iva sthitam // VT_72 //
tataś cāmṛtadhārābhir vidyādehaṃ vicintayet /
sravantaṃ mūrdhni paramaṃ praṇavaṃ ca adhomukham // VT_73 //
vāruṇāmṛtasaṃyuktaṃ śuddhasphaṭikanirmalam /
kaṣākhyaṃ yat smṛtaṃ bījaṃ rephadvayasamāyutam // VT_74 //
adha oṃkārasaṃyuktaṃ ūrdhvaṃ bindukabhūṣitam /
anenaiva tu bījena śikhayā bhinnamastakam // VT_75 //
dhāraṇāyogamārgeṇa nirdahet sādhakottamaḥ /
dehaṃ saṃśodhayen mantrī ghorapāpaṃ tu kalmaṣam // VT_76 //
nyāsam ālabhanaṃ kuryād bhaven mantrātmavigrahaḥ /
digbandhabhūmiṃ saṃśodhya cakraśuddhyartham eva ca // VT_77 //
saṃhārāstreṇa kurvīta vighnoccāṭanam eva ca /
hastau saṃśodhayet paścād vidhir eṣa prakīrtitaḥ // VT_78 //
kṛtvā tu vidhivan mantrī tataḥ karma samārabhet /
āmaṇibandhanāt pūrvaṃ bharamākhāś ?
ca vinyaset // VT_79 //
aṭguṣṭhādikaniṣṭhāntaṃ nyased vai bījapañcakam /
aṭguṣṭhād ye tu ye parvā karayor ubhayor api // VT_80 //
ātmatattvaṃ nyasenmūrdhni vidyātattvaṃ dvitīyake /
śivaṃ dadyāt tṛtīyeṣu sarvasiddhiṣu bhāmini // VT_81 //
adhastād ātmatattvaṃ tu vidyātattvaṃ tu madhyataḥ /
śivatattvaṃ nyasen mūrdhni haste dehe punaḥ kramāt // VT_82 //
evaṃ tattvatrayaṃ nyasya tathā kūṭākṣarāṇi tu /
bhūyaś cottarabījāni vinyaset tu varānane // VT_83 //
astraṃ caiva tu vinyasya visphuliṭgasamaprabham /
māyayācchādayitvā tu aṭkuśena nirodhayet // VT_84 //
yonimudrāṃ tato baddhvā kuryāt [tu] sakalāṃ tanum /
etad ālabhanaṃ caiva tava devi prakīrtitam // VT_85 //
aṭguṣṭhau grathitau kṛtvā karayor ubhayor api /
tarjanīṃ vāmahaste tu prasāryākuñcayed budhaḥ // VT_86 //
eṣā nirodhanī proktā mudreyam aṭkuśasya tu /
vaśyākarṣaṇakāryeṣu prayojyā sādhakottamaiḥ // VT_87 //
tarjanī madhyamā caiva anāmā dakṣiṇasya tu /
vāme trīṇi samākramya aṭguṣṭhau ca susaṃsthitau // VT_88 //
adhastāt sarvataḥ proktā dakṣiṇā tu kaniṣṭhikā /
tarjanyaṭguṣṭhayor madhye yonimudrā prakīrtitā // VT_89 //
ādyaṃ mūrdhni tato bījaṃ dvitīyaṃ mukhamaṇḍale /
kaṭyūrdhve ca tataś cānyaṃ caturthaṃ jānutaḥ kaṭim // VT_90 //
āpādajānunī cānyaṃ prasṛtaiś ca karaiḥ kramāt /
evaṃ bījena dehas tu mucyate nātra saṃśayaḥ // VT_91 //
vajropalamahāvarṣaṃ coradaṃṣṭrībhayāvaham /
mucyate ca sadā rogair mṛtyurūpair durāsadaiḥ // VT_92 //
ahigaraviṣaśastra- jvarakuṣṭhakṣayādibhiḥ /
mucyate nātra saṃdeho yo 'pi syāt pātakī naraḥ // VT_93 //
upalipya śubhe deśe pracchanne janavarjite /
pūrvavad dhastamātraṃ tu likhitvā maṇḍalaṃ śubham // VT_94 //
catuḥpattraṃ tu tatrābjaṃ sarvavarṇitakarṇikām /
sitaraktapītakṛṣṇāṃ pūrvādidalasaṃsthitām // VT_95 //
jayādyaṃ vinyasen mantrī tumburuṃ karṇikopari /
padmāsanopaviṣṭaṃ tu varadānodyatakaram // VT_96 //
caturvaktramaṣṭabhujaṃ catuṣkāyaṃ trilocanam /
nāgayajñopavītaṃtu śūlapāṇiṃ gadādharam // VT_97 //
mukuṭena vicitreṇa śaśāṅkadhṛtaśekharam /
śaktīnāṃ tu priyaṃ devaṃ pāśāṅkuśakaraprabham // VT_98 //
divyāmbarātapatreṇa divyasragbandhalepanam /
devadevaṃ sadā dhyāyet sūryakoṭisamaprabham // VT_99 //
kṣīrodaphalasaṃkāśāṃ vyāghrayajñopavītinīm /
pretārūḍhāṃ caturvaktrāṃ gadākheṭakadhāriṇīm // VT_100 //
divyāmbarātapatreṇa hārakeyūrabhūṣitām /
devadevīṃ jayāṃ dhyāyed dīpyamānāṃ svatejasā // VT_101 //
devasyābhimukho mantrī sasmitotphullalocanām /
dāḍimīkusumaprakhyāṃ suragopakasaprabhām // VT_102 //
cāpodyatakarāṃ ghorāṃ matsyamāṃsasurāpriyām /
ulūke saṃsthitāṃ devīṃ hārakeyūrabhūṣitām // VT_103 //
raktāmbarātapatreṇa vijayāṃ siddhidāṃ smaret /
dhātucāmīkaraprakhyāṃ pītamālyāmbarapriyām // VT_104 //
ghaṇṭākhaṭvāṅgadharīṃ devīm aśvārūḍhāṃ mahābalām /
sūryāyutapratīkāśīṃ sarvābharaṇabhūṣitām // VT_105 //
jayantīṃ dhyāyati kṣipraṃ siddhim āpnoti puṣkalām /
bhinnāñjanasamaprakhyāṃ śarvarītimiraprabhām // VT_106 //
kṛṣṇakauśeyasaṃvītāṃ muktikāmaṇibhūṣitām /
divyaṃ vimānam ārūḍhāṃ gadākheṭakadhāriṇīm // VT_107 //
mahārāvādinirghoṣaiś cintayed aparājitām /
gāyatrīṃ vā japantīṃ ca sphāṭikamaṇibhūṣitām // VT_108 //
ṛgyajussāmātharvākhyaṃ gāyantīṃ vā tathaiva ca /
sāvitrīṃ divyarūpāṃ tūpaniṣadgāyane ratām // VT_109 //
devīnām agrasaṃsthaṃ kṛtabhṛkuṭimukhaṃ cintayed aṅkuśākhyaṃ
sampṛṣṭhe cāstrarājaṃ prakaṭitasumahāsṛkvaṇīlelihānam /
saṃkruddhaṃ bhīṣayantaṃ nararudhiravasādigdhadāntākalālaṃ
evaṃ dhyātvā viśālākṣi tataḥ pūjā pravartate /
bhakṣyabhojyavidhānaiś ca gandhapuṣpādibhiḥ kramāt // VT_111 //
pūjayet kūṭamadhyasthaṃ tatra madhye vidhānataḥ /
bhūr evāyaṃ pādapadmair hṛdi vāmakare 'thavā // VT_112 //
manasā pūjayen nityaṃ siddhikāmaḥ samāhitaḥ /
mahāśaṅkhamayaṃ kuryād athavā kacchapasya tu // VT_113 //
sauvarṇaṃ rajataṃ tāmraṃ kulaṃ bhavati siddhidam /
gandhamaṇḍalake vāpi athavā bhasmamaṇḍale // VT_114 //
siddhārthamaṇḍale vāpi athavā hṛdi maṇḍale /
kusumbhamaṇḍale vāpi puṣpamaṇḍalake 'pi vā // VT_115 //
nāgakeśarajobhir vā likhitvā maṇḍalaṃ śubham /
muktidā siddhidā hy evaṃ bhavantīty avicāraṇāt // VT_116 //
sampūjya ca yathānyāyaṃ gandhapuṣpādi yojayet /
darśayed yonimudrāṃ tu kāle karmāṇi kārayet // VT_117 //
samutpanneṣu kāryeṣu prāṇadraviṇahāriṣu /
pūjitāḥ sādhakaṃ devyaḥ parirakṣanti putravat // VT_118 //
śrīdevy uvāca
atrāpi yāgam evoktaṃ viśeṣaḥ ko 'paraḥ prabho /
yathā tu abhyāsamātreṇa siddhir bhavati kāmadā // VT_119 //
kevalaṃ smaraṇād eva tathā tvaṃ vaktum arhasi /
praṇayasva prasādaś ca yadi cāsti maheśvara // VT_120 //
śrī īśvara uvāca
śṛṇuṣvaikamanā bhadre prākṛtaṃ tapasaḥ phalam /
praṇayād atulaṃ vāpi rahasyaṃ paramaṃ padam // VT_121 //
uttarottarayogena tantraṃ te kathitaṃ mayā /
atrāntaram idaṃ jñānaṃ śrutvā bhavati nirvṛtiḥ // VT_122 //
prastārya pūrvavad varṇaṃ proddhared bījapañcakam /
pūrvavat kramayogena sarvakāmaprasiddhaye // VT_123 //
ādau dvātriṃśakaṃ bījaṃ yuktam ekonaviṃśati /
catustriṃśaṃ tato 'dhastād devadevaṃ prakalpayet // VT_124 //
jayā saptadaśaṃ bījaṃ yuktam ekādaśena tu /
tad eva vijayākhyātā kiṃ tu yuktaṃ na kena cit // VT_125 //
pañcaviṃśac chikhābhāji yuktam ekādaśena tu /
ajitāyāḥ samuddiṣṭaṃ caturthyāḥ śṛṇu sāmpratam // VT_126 //
varṇaikādaśasaṃyuktaṃ śambhusthaṃ pañcaviṃśakam /
guhyam etat samuddiṣṭaṃ praṣṭavyaṃ nānyataḥ param // VT_127 //
sarvakāmapradaṃ devi etad vai bījapañcakam /
uttaraṃ hṛdayaṃ hyetat sarvatantreṣu cottaram // VT_128 //
yāni kāni ca karmāṇi sarvāṇy etais tu kārayet /
pañcaviṃśatikoṣasthaṃ yuktaṃ vai ṣoḍaśena tu // VT_129 //
astram etat samuddiṣṭam asmiṃs tantre ca suvrate /
punar etadbījayuktaṃ viṃśakena samanvitam // VT_130 //
māyā hy eṣā samuddiṣṭā śivasyānantarūpiṇī /
ādikoṣṭhakabījaṃ tu adhastāṣṭādaśasaṃyutam // VT_131 //
aṣṭatriṃśatikoṣasthaṃ tasyopari niyojayet /
aṅkuśoddharaṇaṃ hy etad devīnāṃ saṃnirodhane // VT_132 //
bindupuñjasametā hi nyastavyā tu yathākramam /
pañcaviṃśatikoṣasthaṃ tad eva paramākṣaram // VT_133 //
navatriṃśasamāyuktaṃ bījaṃ gāyatrisaṃjñakam /
etad bījavaraṃ divyaṃ yojyam ālabhanādike // VT_134 //
catustriṃśatikoṣasthaṃ pañcaviṃśatiyojitam /
sarvakarmasamuddiṣṭaṃ bījaṃ sāvitrisaṃjñitam // VT_135 //
ardhenduśikhayā devi lāñchitāni tu pūrvavat /
prayogaṃ cāsya vakṣyāmi siddhir yenāśu jāyate // VT_136 //
prayogaṃ kāraṇaṃ devi granthaśāstram akāraṇam /
sarvatra sulabhaṃ śāstraṃ prayogaṃ tu sudurlabham // VT_137 //
prayogarahitā mantrā naiva siddhipradāḥ smṛtāḥ /
hṛtpadme yogavinyāsaṃ dhyātvā vai bījapañcakam /
gatiṃ devaṃ tu vijñāya tataḥ karma samārabhet // VT_138 //
śrīdevy uvāca
kīdṛśaḥ sa bhaved devo gatis tasya tu kīdṛśī /
dehasthaṃ tu kathaṃ vidyād vaktum arhasi śaṅkara // VT_139 //
śrī īśvara uvāca
meḍhranābhyantare devi kandamūlākṛtir bhavet /
dvāsaptatisahasrāṇi nāḍīr ādhārasaṃsthitāḥ // VT_140 //
nābhideśe sthito granthis tatra padmaṃ vyavasthitam /
karṇikā padmamadhyasya tatra sādhyaṃ vyavasthitam // VT_141 //
karṇikāsuṣirānte tu yā kalā cordhvagāminī /
tasyā madhye sthito devaḥ sa tu dīpaśikhopamaḥ // VT_142 //
śuddhasphaṭikasaṃkāśaṃ visphuliṅgārkasaṃnibham /
vārimārutasaṃkīrṇaṃ vālāgraśatabhāgakam // VT_143 //
vāyuvāhanam ārūḍhaṃ śabdātītam anāmayam /
sampratyayaṃ tu gamyo 'sau vahate dehamadhyataḥ // VT_144 //
iḍāmadhyagato vāpi piṅgalāntargato 'pi vā /
suṣumnāntargataś caiva viṣuvaṃ samudāhṛtam // VT_145 //
iḍā tu vāmajā proktā dakṣiṇe piṅgalā smṛtā /
anayor madhye suṣumnā tu sṛṣṭisaṃhārakārikā // VT_146 //
iḍā śāntikapuṣṭyarthe mṛtyūccāṭana piṅgalā /
suṣumnā mokṣadā caiva jīvamārgānusāriṇī // VT_147 //
piṅgalāntargataṃ dhyātvā raktavarṇaṃ vicintayet /
māraṇoccāṭanādīni tataḥ karmāṇi kārayet // VT_148 //
amṛtāntargataṃ jñātvā dhyāyet tuhinasaṃnibham /
śāntipuṣṭivaśākarṣaṃ tadā karmāṇi kārayet // VT_149 //
vratayogādisaṃsiddhiṃ mūlamantreṣu kārayet /
tad atra japamātreṇa mantrī sādhayate kṣaṇāt // VT_150 //
aprasūtā mṛtā yoṣit prāptayauvanam eva ca /
tasyāḥ pāṃśulikāṃ gṛhya vāmabhāge vicakṣaṇaḥ // VT_151 //
likhen nāmākṣaraṃ tatra devīnām kūṭasaṃsthitam /
vāmāṅgojjvalaraktena sādhakaḥ saṃyatavrataḥ // VT_152 //
striyaṃ caiva likhet tatra gavāṃ rocanayā punaḥ /
anulomair vihanyas tu vāmapādena cākramet // VT_153 //
tatkṣaṇād ānayec chīghraṃ yā strī dvādaśayojanāt /
puruṣasya tathā proktaṃ dakṣiṇāṅge tu kārayet // VT_154 //
athābhicārakaṃ kuryāt samidhānāṃ tathāsthibhiḥ /
rājikāviṣaraktāktaṃ śmaśāne homam ārabhet // VT_155 //
nagno muktaśikho bhūtvā kapālatrayasaṃsthitaḥ /
samidhāṣṭaśataṃ homaṃ rātrau kuryād vicakṣaṇaḥ // VT_156 //
homānte tu tataḥ śakraṃ kṛṣṇavarṇam vicintayet /
triśūlena vinirbhinnaṃ daṇḍena tāḍitaṃ śiraḥ // VT_157 //
sādhako ghorarūpeṇa kruddhaḥ saṃraktalocanaḥ /
saptāhān nāśayed indraṃ kiṃ punar mānuṣādikam // VT_158 //
tyaktena tu kusumbhena śatenāṣṭottareṇa tu /
trisandhyaṃ dhārayed rātrau agnikāryaṃ tu kārayet // VT_159 //
sādhyaṃ tu sādhakaś caiva raktavarṇaṃ vicintayet /
homānte tu dhyāyet sādhyaṃ vihvalaṃ ca sammūrchitam // VT_160 //
aṅkuśena hato mūrdhni māyāpāśena veṣṭitam /
rājānaṃ rājapatnīṃ vā saptāhād vaśam ānayet // VT_161 //
gṛhītvā tu mahāmāṃsaṃ dadhimadhvājyasaṃyutam /
āhutyaṣṭasahasreṇa sadyotkarṣaṇam uttamam // VT_162 //
ātmanaḥ sādhyabījaṃ ca pañcadevyā catuṣṭayam /
nāḍīmadhyagataṃ dhyātvā ekīkṛtya vicakṣaṇaḥ // VT_163 //
nāḍīmārgānusāreṇa praveśya sādhyavigraham /
anenaiva prayogeṇa trailokyaṃ vaśam ānayet // VT_164 //
ata uccāṭanaṃ kuryāc chatrūṇāṃ baladarpitām /
śuṣkāṇi nimbapattrāṇi dhvajāgrāṇi tathaiva ca // VT_165 //
nṛvālaṃ citibhasmaṃ ca kākapakṣāgrapicchakam /
kaṭutailaviṣaṃ raktaṃ tenāloḍya tu homayet // VT_166 //
caṇḍālāgniṃ samāhṛtya citikāṣṭhaṃ samindhayet /
uccāṭayet trirātreṇa tyaktabandhusuhṛjjanān // VT_167 //
vāmahastatale candraṃ dhyātvā sampūrṇamaṇḍalam /
bījapañcakasaṃyuktaṃ yasya taṃ darśayet karam // VT_168 //
darśanād vaśam āyānti ye 'pi hantuṃ samudyatāḥ /
yaṃ yaṃ spṛśati hastena dāsatvam upagacchati // VT_169 //
dakṣiṇe 'py eva vai haste vinyased ravimaṇḍalam /
yaṃ spṛśed darśayed yaṃ tu vidviṣṭāḥ suhṛdāny api // VT_170 //
nimbasthavāyasaṃ gṛhya śvapākenāvatāritam /
bījair etair viparyastais tailābhyaktaṃ citāhutam // VT_171 //
tad bhasma viṣaraktāktaṃ kṛṣṇānte raktavāsasaḥ /
parijapya sahasraṃ tu vilomair bījapañcakaiḥ // VT_172 //
yaṃ spṛśed bhasmanā tena kākavad bhramate mahīm /
vidviṣṭaḥ sarvalokānāṃ yadi śakrasamo bhavet // VT_173 //
yathātmani tathā sādhye bījaṣoḍaśakaṃ nyaset /
javāpuṣpasamaprakhyau dvāv etau paricintayet // VT_174 //
jātīhiṅgulakapakṣau lākṣārasasamaprabhau /
padmasampuṭamadhyasthau ubhau tau sādhyasādhakau // VT_175 //
aṅkuśaṃ sādhyaguhye tu daṇḍaṃ cātmani guhyataḥ /
kusumbharaktasaṃkāśau māyātantvabhiveṣṭitau // VT_176 //
pañcarātraṃ trirātraṃ vā niḥśabdo dhyānapāragaḥ /
vaśam ānayate kṣipraṃ nṛpatiṃ mānagarvitam // VT_177 //
dvijayoṣin mṛtā yā tu tasyā gṛhyaṃ tu karpaṭam /
kṛṣṇacaturdaśyāṃ gṛhītvā cityaṅgārais tadudbhavaiḥ // VT_178 //
bījair vidarbhitaṃ nāma yasya yasya ca veśmani /
nikhanyate sa vai kṣipraṃ prayāti yamasādanam // VT_179 //
tato vidyāvrataślāghī kīrtyādibhir alaṃkṛtaḥ /
sādhyate 'nena prayogeṇa mriyate cāvikalpataḥ // VT_180 //
gavāṃ rocanayā caiva yasya nāma vidarbhitam /
bījair etaiḥ samāyuktair ālikhya prakṣiped budhaḥ // VT_181 //
pātraṃ madhvājyasampūrṇaṃ śatam āvartayed drutam /
mumukṣor api tasyāstraṃ śāntipuṣṭiś ca jāyate // VT_182 //
śatajapto jalenāpi tato vā mucyate sadā /
vyādhighātasamidbhis tu vyādhinātyantapīḍitaḥ // VT_183 //
aṣṭottaraśatenaiva āhutīnāṃ na saṃśayaḥ /
kṣīrāktena tu deveśi rogī rogād vimucyate // VT_184 //
juhoti yas tu satataṃ dravyaṃ tasya gṛhe tu yat /
kurvanto 'pi vyayaṃ nityam akṣayatvaṃ ca gacchati // VT_185 //
nityaṃ kālajapenāpi sarveṣāṃ jāyate priyaḥ /
tejasvī balasampanno nāpy asau pīḍyate bhayaiḥ // VT_186 //
śrīkāmaḥ śrīphalaṃ juhyāt padmaṃ cājyamadhuplutam /
lakṣaikena mahāvitto mantrī lakṣadvayena tu // VT_187 //
lakṣatrayeṇa pṛthvīśo nirjitārir bhaved dhruvam /
sarvakāmas tilaṃ juhyāt prāpnuyāt tu na saṃśayaḥ // VT_188 //
lakṣeṇaikena deveśi sādhakaḥ sa jitendriyaḥ /
tyaktena naramāṃsena chāgasya piśitena vā // VT_189 //
lakṣamātrahutenāśu yad iṣṭaṃ tad avāpnuyāt /
kṛṣṇāgopayasā sārdhaṃ nṛmāṃsaṃ taṇḍulānvitam // VT_190 //
pāyasaṃ śavavaktre tu juhuyāt tāvatandritaḥ /
yāvad uttiṣthate pretaḥ kiṃ karomīti so 'bravīt // VT_191 //
mārgitavyaṃ yad iṣtaṃ tu labhanīyaṃ yaśasvini /
guḍikāñjanapādukaṃ khanyaṃ vā rājyam eva ca // VT_192 //
(em: guḍikāñcanapādūṃ ? ca Ed)
vidhānaṃ śakranāśaṃ ca pādaleparasāyanam /
eteṣāṃ prārthitaṃ caikaṃ dattvāgacchati nānyathā // VT_193 //
uddhatā yā mṛtā yoṣit tasyā gṛhyāṅgulīyakam /
abhimantrya imair bījair anulomaiḥ śatena tu // VT_194 //
aṣtādhikena mantrajñaḥ sādhyanāma vidarbhayet /
yasyā dadāti tadvad āste striyāyāḥ sādhakottamaḥ // VT_195 //
ākarṣyati tāṃ kṣipraṃ yadi syād urvaśīsamā /
yojanānāṃ śatasyāpi dūreṇāpi samarpitam // VT_196 //
puruṣasya bhaved devi uddhatasya yaśasvini /
kākamāṃsaṃ gṛhītvā tu nimbatailasamāyutam // VT_197 //
śmaśānāgniṃ samādhāya śigrukāṣṭhena sādhayet /
juhuyāt saptarātraṃ tu yasya nāmnā tu sādhakaḥ // VT_198 //
vidviṣto dṛśyate loke eṣa vidveṣaṇaṃ param /
ato 'nyat sampravakṣyāmi rahasyam idam adbhutam // VT_199 //
yad viditvā maheśāni siddhim āpnoti puṣkalām /
svakāle samprayogeṇa siddhis tantreṣu kīrtitā // VT_200 //
tataḥ svakālaṃ kurvīta svāni karmāṇi sādhakaḥ /
sādhyahṛtpadmasaṃsthaṃ tu dhyātvādau bījapañcakam // VT_201 //
kurvīta manasā pūjām itāyāpravato ? padā /
māyayācchādayet paścāt sādhyam antobahiryutam // VT_202 //
māyākamalanālena sādhyam āveṣtam ānayet /
tataḥ svātmīkam ānīya māyātattvaślathīkṛtam // VT_203 //
pun as tat sthāpayitvā tu sammukhaḥ sādhakottamaḥ /
nyastavyaṃ tu yad ādau tu ?
sādhye vai bījapañcakam // VT_204 //
māyāveṣtitaṃ tan mantrī japed aṣṭaśataṃ tataḥ /
sādhyanāmākṣaropetaṃ tatprabuddhāsane sthitam // VT_205 //
evaṃ devi tataḥ śīghraṃ dhvastajānuśiroruhaḥ /
ākṛṣto vidhinānena sādhyaḥ kiṃkarito mahān // VT_206 //
ataḥ paraṃ pravakṣyāmi baddhe ruddhe 'pi mokṣaṇam /
yathā saṃharate śakraṃ tatprayogam idaṃ śṛṇu // VT_207 //
sādhyahṛtkamalāntaḥsthaṃ dhyātvaivaṃ bījapañcakam /
kurvīta pūrvavat pūjāṃ suṣumnāyāganirgadā ? // VT_208 //
saṃhārāstraṃ tato mantrī tumburuṃ mūrdhni vinyaset /
devīnāṃ ca tatas tena sādhyam āvṛtya yogavit // VT_209 //
tatra yo mūrdhni tenaiva jvalitānalavarcasā /
dṛṣtvā taṃ manasā bhūyo mūrcchitaṃ bhuvi vihvalam // VT_210 //
hṛdi baddhvāṅkuśenaiva ānayed ātmano 'ntikam /
tatas tvadhomukhaṃ sthāpya pīḍitaṃ chardayed asṛk // VT_211 //
paścāt tu hṛdaye tasya nyastavyaṃ bījapañcakam /
proddhṛtya sādhyanāmaivaṃ saṃhārāstravidarbhitam // VT_212 //
evaṃ vigatarakṣaṃ tu syāpyudgataṃ tu ? tataḥ /
japed aṣṭasahasraṃ tu jvālāmālābhir āvṛtam // VT_213 //
tatas tu karmaṇānena tenaiva tu vidhānataḥ /
sādhyaḥ prayāti nidhanaṃ mṛtyur āntima ? kampayet // VT_214 //
ity etat kathitaṃ devi samāsādyaṃ tu pūrvaśaḥ /
yathā saṃharate śakraṃ baddhe ruddhe 'tha mokṣaṇāt // VT_215 //
krodhena mahatā dīptaḥ prayogam idam ārabhet /
suṣumnāyāṃ yadā devaḥ svayaṃcāreṇa vartate // VT_216 //
suṣumnāntargataṃ dhyātvā raktavarṇaṃ vicintayet /
vidveṣoccāṭanādīni tataḥ karmāṇi kārayet // VT_217 //
bījapañcakadevasya vargāntarayutasya ca /
varṇāntayāgam ekānte sadā gopitaṃ tan mayā // VT_218 //
tadā tu sarvakāryāṇāṃ siddhaye śṛṇu suvrate /
kusumbharajasāloḍyaṃ śālīnāṃ piṣṭakena ca // VT_219 //
bhasmanā candanenāpi nāgakeśarajena vā /
sugandhaiś ca vicitraiś ca likhec ca susamāhitaḥ // VT_220 //
vargātītasya garbhe tu nyaset padmaṃ caturdalam /
tatra sabhrātṛkā devyaḥ pūjayed bījapañcake // VT_221 //
evaṃ pūjitamātrās tu sarvadāsarvakāmadāḥ /
bhavanti niyataṃ[nityaṃ] dharmakāmārthamokṣadāḥ // VT_222 //
yāgam evaṃ ca kṛtvānte tato lakṣatrayaṃ japet /
tataḥ siddhim avāpnoti brahmaghno 'pi hi nānyathā // VT_223 //
manasā cintitaṃ kāmaṃ tadā prabhṛtim āpnuyāt /
ataḥ paraṃ pravakṣyāmi japasya vidhim uttamam // VT_224 //
ekāsanasthito mantrī yāgaṃ kṛtvā vidhānavit /
ekacittaḥ prasannātmā vāmahastākṣasūtradhṛk // VT_225 //
japakarma sadākuryād viśeṣam aparaṃ śṛṇu /
vaśyakāmo japaṃ kuryād anulomair vidarbhitam // VT_226 //
bījair etair yathānyāyaṃ sādhyanāmākṣarānvitaiḥ /
kālaṃ tatra vijānīyāt kālasiddhiḥ pravartate // VT_227 //
māraṇe pratilomais tu sādhyanāma tu pūrvataḥ /
vidveṣe 'pi vilomais tu phaṭkārāntaṃ prayojayet // VT_228 //
māraṇe pratilomais tu hūṃphatkārānta dyan ? takaiḥ /
oṃ svāhā namo 'ntais tu vaśyākarṣaṇakarmasu // VT_229 //
homayed evam evaṃ tu sarvaṃ kuryād vicakṣaṇaḥ /
namaskāro japasyānte svāhā home prakīrtitam // VT_230 //
svaśoṇitāktaṃ laśunaṃ māraṇe pratihomayet /
uccātane kākapakṣaṃ vaśye jātiṃ tu homayet // VT_231 //
vidveṣe śleṣa śigruṃ ca homayed avicāraṇāt /
ākarṣaṇe bakulapuṣpaṃ homayec ca vicakṣaṇaḥ // VT_232 //
sarve yāgasamuddiṣtāḥ kālajñasya yaśasvini /
yena kālaṃ ca vai jñātaṃ tena jñātaḥ sadāśivaḥ // VT_233 //
sadāśive parijñāte siddhiṃ śāmyanti sādhakāḥ /
kālatattvaṃ ca vijñeyaṃ tattvātsiddhiḥ pravartate // VT_234 //
tattvahīnā na sidhyanti prayatnenāpi sādhakāḥ /
tasmāt sarvaprayatnena kālatattvaṃ vidur budhāḥ // VT_235 //
kriyākālaṃ ca vai śūnyaṃ na sidhyantīha sādhakāḥ /
tasmāt kriyāṃ ca kālaṃ ca asaṃjñeyaṃ prayatnataḥ // VT_236 //
śrīdevy uvāca
sa kālaś ca kathaṃ jñeyo yo 'sāv uktas tvayā prabho /
kālahīnānṛtaṃ manye sarvam eva ca śaṅkara // VT_237 //
śrī īśvara uvāca
śṛṇu devi paraṃ guhyaṃ kālatattvātmavigraham /
yaj jñātvā tu sukhenaiva siddhir bhavati mantriṇām // VT_238 //
ayutaṃ dve ca vijñeyāḥ ṣoḍaśaiva śatāni ca /
caturviṃśatisaṃkrāntyā dvādaśāṅgulagatāgate // VT_239 //
śarīre tu yathā devi sthitaṃ sakalaniṣkalam /
tathā haṃsaṃ pravakṣyāmi sādhakānāṃ hitāya vai // VT_240 //
pādau pāyur upastham ca hastau vāgindriyas tathā /
śrotratvakcakṣuṣā jihvā nāsikā ca tathāparā // VT_241 //
pṛthvy āpas tathā tejo vāyur ākāśam eva ca /
śabdaḥ sparśaś ca rūpaṃ ca raso gandhas tathaiva ca // VT_242 //
mano buddhir ahaṃkāro avyaktam puruṣas tathā /
pañcaviṃśatitattvāni śarīre tu vidur budhāḥ // VT_243 //
ebhir ādhārabhūtais tu ādheyo dhyāyate sadā /
ādhāraṃ puram ity uktaṃ puruṣaś cādheya ucyate // VT_244 //
hṛtpadme karṇikāvastha ūrdhvagāmī sadātmakaḥ /
niṣkalasya tu devasya punar ādhārasaṃsthitiḥ // VT_245 //
tatpuruṣam ādhārādheyaṃ niṣkalaṃ paramaṃ śivam /
ṣatkauśikaśarīraṃ tu tattvānāṃ pañcaviṃśatiḥ // VT_246 //
daśavāyusamāyuktaṃ nāḍībhir vyāpitaṃ puram /
śarīraṃ triguṇaṃ caiva sarvadaivatasaṃyutam // VT_247 //
anenādhiṣthitaṃ devi cakravat parivartate /
yathā tāragaṇaṃ sarvaṃ grahanakṣatramaṇḍalam // VT_248 //
dhruvādhiṣthitaṃ tat sarvam acalaṃ parivartate /
tadvac charīraṃ devasya sarvabījagaṇaṃ hi yat // VT_249 //
śivenādhiṣthitaṃ jñātvā tantre siddhim avāpnuyāt /
trikubjikutilākārā ṣaṣṭhasvarasamanvitā // VT_250 //
śaktir binduvinirbhinnā dehasthā sakalātmakā /
asyās tejaḥśikhā sūkṣmā mṛṇālatantusaṃnibhā // VT_251 //
jyotirūpā ca sā jñeyā tasyānte tu punaḥ śivaḥ /
akārādikṣakārāntam ābrahmabhuvanaṃ jagat // VT_252 //
asmiṃś codpadyate sarvaṃ tatraiva pralayaṃ bhavet /
eṣa devaḥ paraḥ sūkṣma ādhārādheyasaṃsthitaḥ // VT_253 //
ayane viṣuve caiva āgneyāmṛtakāraṇam /
yadā vāruṇamārgastha iḍāmadhyagato bhavet // VT_254 //
himakundendusaṃkāśo vijñeyaḥ śucikarmaṇi /
dvādaśādityasaṃkāśaḥ piṅgalāntargato yadā // VT_255 //
aruṇānalasaṃkāśaṃ raudrakarmaṇi yojayet /
suṣumnāyāṃ yadā deva upaśānto vahaty asau // VT_256 //
mokṣamārgam idaṃ devi jyotīrūpaṃ parāparam /
eṣa devo gatiś caiva kālatattvātmavigrahaḥ // VT_257 //
sādhakasya hitārthāya paramārtham udāhṛtam /
etatsarvaṃ samākhyātaṃ kālatattvātmavigraham // VT_258 //
trisaṃsthe tu samāsena sarvatantreṣu siddhidam /
nāḍīsaṃsthaṃ yathā karma kurute mantriṇaḥ sadā // VT_259 //
tad ahaṃ sampravakṣyāmi śṛṇu tvaṃ ca varānane /
iḍā ca piṅgalā caiva nāḍyau dve samudāhṛte // VT_260 //
yato nityaṃ cared devaḥ kramaśaś ca nivartate /
tāny ātmavatakarmāṇi prayuktaṃ kurute prabhuḥ // VT_261 //
sa eva kurute karma bījanāḍīprayogataḥ /
ayaṃ kālaḥ samākhyātas tṛtvedaya ?
samanvitaḥ // VT_262 //
dehastham kathitaṃ devi ṛtuyuktas tu sādhakaḥ /
jñātvā kālaṃ ca tattvaṃ tu tataḥ karma samārabhet // VT_263 //
śāntikaṃ pauṣtikaṃ cāpi vidveṣoccāṭanaṃ tathā /
vaśyākarṣaṇakaṃ kuryād yadi kālaṃ vijānate // VT_264 //
saumyāni saumyakāle tu raudre raudrāṇi kārayet /
anyakālakṛtaṃ karma vṛthā bhavati sādhake // VT_265 //
tasmāt sarvaprayatnena kāle karmāṇi kārayet /
svaraktaṃ gocanaṃ caiva tathā sindūram eva ca // VT_266 //
kusumbharajaḥsammiśraṃ dadhimadhvājyasaṃyutam /
khadirai raktasamidhair athavā raktacandanaiḥ // VT_267 //
atra digdhvā hunen mantrī saptāhād vaśam ānayet /
pratimāṃ lavaṇamayīṃ kṛtvā śatābhimantritāṃ budhaḥ // VT_268 //
pādau prabhṛti hotavyaṃ yāvad aṣṭaśataṃ bhavet /
trisandhyām ekacittas tu amoghavaśyatāṃ nayet // VT_269 //
saikthīṃ tu pratimāṃ kṛtvā tryūṣaṇena tu lepayet /
pratimāsu susampūrṇaṃ kaṇṭakair madanodbhavaiḥ // VT_270 //
vidarbhya pādau guhyaṃ ca lalātaṃ ca vicakṣaṇaḥ /
kucayugme ca devīnām agrato nikhaneta tu // VT_271 //
adhomukhāṃ viliptāṅgāṃ rājikālavaṇena tu /
vāmanāsikaraktena nāmamantrair vidarbhitām // VT_272 //
likhitvā hṛdaye kuryād vahniṃ prajvālya copari /
rājikālavaṇaṃ caiva hotavyāṣtaśataṃ budhaḥ // VT_273 //
trisandhyām eva saptāhāt trailokyaṃ vaśam ānayet /
kulālakaranirmukta- mṛdā pratimayīkṛtā // VT_274 //
tenaiva kaṇtakair viddhvā svasthānasthais tu mantriṇaḥ /
bhage vā athavā liṅge sanmantrāṇy aṣṭaśatāni tu // VT_275 //
sūtrayed guhyadeśe tu gṛṇan mantraṃ tu sarvadā /
saptāhād ānayed vaśyaṃ striyaṃ vā puruṣam api vā // VT_276 //
mānuṣāsthimayaṃ kīlaṃ kṛtvā tu caturaṅgulam /
kṣīravṛkṣaṃ bhage likhya liṅgaṃ vā kīlayet tataḥ // VT_277 //
ṣaṇḍilas tu bhavet sādhya ārdrayogo na saṃśayaḥ /
uddhṛtena bhaven mokṣaṃ nātra kāryā vicāraṇā // VT_278 //
madhūkā śvetapadmaṃ ca rocanā nāgakeśaram /
tagaraṃ caiva sūkṣmelam añjanaṃ samabhāgikam // VT_279 //
kanyayā piṣitaṃ kṛtvā yāgaṃ kṛtvā yathoditam /
sahasrāṣtādhikaṃ japtvā japena yajane tataḥ // VT_280 //
sarvalokeṣu dṛśyante kāmadevasamo 'pi tat /
vicareta mahīṃ kṛtsnāṃ nātra kāryā vicāraṇā // VT_281 //
mañjiṣthā kunduruś caiva haridre dve tu pīṣayet /
piṣtvā pūrvavidhānena tato guhyaṃ pralepayet // VT_282 //
pravṛtte maithune kāle patir dāsaṃ kariṣyati /
meṣalocanamūlaṃ tu kambalyā kṣīrasādhitam // VT_283 //
śmaśāne sādhayen mantrī rātrau kāṣṭhais tadudbhavaiḥ /
kapālair guṇḍayed aṅgaṃ raktavāsoparicchadam // VT_284 //
udvartano 'bhayo hy eṣa vajravat syāṅkuśopamaḥ /
bhakṣayed deśayet kaṃcit kāmāṅkuśavinirgataḥ // VT_285 //
puruṣo vaśam āyāti strī vā madanagarvitā /
vālmīkamṛttikāṃ gṛhya balīvardaṃ tu kārayet // VT_286 //
kanyākartitasūtreṇa tasya nāsāṃ pravedhayet /
athavā padmasūtreṇa raktacandanalepitam // VT_287 //
raktapuṣpaiḥ samabhyarcya sarvārṇavaṃ samānayet /
sādhyasya vilikhen nāma svaraktena vṛṣodare // VT_288 //
śrīvṛkṣakotare sthāpya sādhyam evaṃ vaśīkuru /
anenaiva mṛdā meṣaṃ kārayen mantravit sadā // VT_289 //
meṣasūtreṇa vai nāsāṃ vedhayet pūrvavac chuciḥ /
devīnām agrataḥ sthāpya tasya nāsāṃ pracālayet // VT_290 //
yaṃ yaṃ vijñāpayet kāmaṃ taṃ taṃ prāpnoti sādhakaḥ /
ete yogavarā devi mayā tava udāhṛtāḥ // VT_291 //
varṇānām udare yāgaṃ sarvakāmaprasiddhidam /
evam eva magarbhasthaṃ māraṇe samprayojayet // VT_292 //
gavāṃ rocanayā likhya evam eva prayojayet /
sodaremūkatāṃ kuryād vāgīśam api mūkayet // VT_293 //
nit yam ākarṣayet proktam ākārodare pūjitā /
mahāpuruṣavarastrīṇāṃ japamānā tu kīrtanāt // VT_294 //
jñānāṅkuśagatā pūjā kṣipraṃ prāyeṣu vastuṣu /
unmaneṣv atha ghoreṣu sākāreṇa tu sādhayet // VT_295 //
ekārodarayāgena bhavaty arthapradāyikā /
vakāramadhyagā caiva vaśīkaraṇakarmaṇi // VT_296 //
dharmārthamokṣadā caiva puṣṭitejovivardhanī /
bhavati niyatā devi haṃsamadhyeṣu pūjitam // VT_297 //
bhañjane yadi sainyānāṃ bhakārajathare sthitam /
bhavati niyatā kṣipraṃ kṣemanābhigarīyasī // VT_298 //
māraṇe tu prayoktavyaṃ phatkārānte vyavasthitā /
vidveṣaṃ tu prayacchanti jakārajatharesthitā // VT_299 //
śatrukulocchādaṃ kuryāt hūṃ phatkārānte vyavasthitā /
svalpaprāyeṣu kāryeṣu yakārajatharodare // VT_300 //
dehanyāsaṃ punar vakṣye abhedyaṃ parameśvari /
vinyasya karaṇān sākṣān mahābhūteṣu pañcasu // VT_301 //
dehe tattvatrayaṃ nyasya prāṇāyāmapuraḥsaraḥ /
śarīre vinyased devi pūrvam uktakrameṇa tu // VT_302 //
māyayācchādayitvā tu aṅkuśena nirodhayet /
yoniṃ baddhvā tataḥ paścāt sādhakaḥ susamāhitaḥ // VT_303 //
svadehe namasā mantrī kalpoktena tu karmaṇā /
kuryāt sarvāṇi kāryāṇi tataḥ siddhir na saṃśayaḥ // VT_304 //
nayottarāditantreṣu kalpoktaṃ karma kārayet /
athavādaśalakṣāṇi japed yas tu vidhānataḥ // VT_305 //
tataḥ sabhrātṛkā devyaḥ sādhakasyāgrataḥ sthitāḥ /
varam iṣtaṃ prayacchanti trayātītaṃ padaṃ hi yat // VT_306 //
bījapañcakam etad dhi na deyaṃ yasya kasyacit /
vargāntanirguṇākrāntaṃ samyag vai bījapañcakam // VT_307 //
evam eva purā kṛtvā jñātvaivaṃ hi vidhānataḥ /
bījāni bījayet prājñaḥ tataḥ karma samārabhet // VT_308 //
evaṃ vidhānavid yas tu hīno vā sarvalakṣaṇaiḥ /
api pātakasaṃyuktaḥ sa siddhiphalabhāg bhavet // VT_309 //
vargāntanirguṇākhyasya asyāpi paramaṃ smṛtam /
hṛdayaṃ devadevīnām ekākṣaram ataḥ param // VT_310 //
yatra sabhrātṛkā devyaḥ kūṭadehā vyavasthitāḥ /
nātaḥ parataro mantras triṣu lokeṣu vidyate // VT_311 //
gopitavyaṃ prayatnena tantrasāraṃ sudurlabham /
mamāpi gopitaṃ devi sarvajñenāpi sarvadā // VT_312 //
niścayaṃ mama baddhvānta ?
yac ca devena bhāṣitam /
tvayāpi caivam evaṃ hi rakṣaṇīyaṃ prayatnataḥ // VT_313 //
cintāratnam idaṃ guhyaṃ vratasādhanavarjitam /
anusmaraṇāmātreṇa samyagjñāya krameṇa tu // VT_314 //
varṇayāgakrameṇaiva pūrvoktena yathākramam /
sidhyate nātra saṃdehaḥ sarvakāmas tu mantriṇām // VT_315 //
śāntikaṃ pauṣtikaṃ caiva vidveṣoccāṭanaṃ tathā /
vaśyākarṣas tathā nāśaṃ sarvaṃ sidhyati sādhake // VT_316 //
śukreṇa sarvatobhadre mahāsammohane tathā /
nirmathya kathito devi dadhno ghṛtam ivoddhṛtam // VT_317 //
parīkṣya guruṇā śiṣyaṃ gurudevāgnipūjakam /
tasya deyam idaṃ tantraṃ na ca nāstikanindake // VT_318 //
na dīkṣitā na sidhyanti sthitāḥ kalpaśatair api /
svayaṃgṛhītamantrāś ca nāstikā vedanindakāḥ // VT_319 //
samayebhyaḥ paribhraṣtās tathā tantravidūṣakāḥ /
gurūṇāṃ viheṭhanaparās tantrasāravilopakāḥ // VT_320 //
yoginībhiḥ sadā bhraṣṭāḥ kathyante dharmalopakāḥ /
iti tathyaṃ mahādevi surāsuranamaskṛtam // VT_321 //
sāram etad dhi tantrasya tasya tatsthaṃ mahānaye /
ājñā bhagavataś caiva śivasya paramātmanaḥ // VT_322 //
śrīdevy uvāca
śrutaṃ mayā mahādeva vīṇāsadbhāvam uttamam /
tantraṃ vīṇāśikhaṃ nāma durlabhaṃ tridaśeṣv api // VT_323 //
vargāntanirguṇākhyasya asyāpi paramaṃ ca yat /
ekākṣaraṃ paraṃ guhyaṃ bhuktimuktipradāyakam // VT_324 //
gopitaṃ tu tvayā deva sārabhūtaṃ maheśvara /
tapasā durdharāllabdhaṃ yac ca jñānaṃ śivodbhavam // VT_325 //
prasādaṃ kuru deveśa yatra siddhir dhruvaṃ sthitā /
prāpte kaliyuge ghore saṃkate bahupātake // VT_326 //
sarvasrotaḥprapannānām āśu siddhir yathā nṛṇām /
prasādaṃ kuru deveśa kaḥ parampārate mama // VT_327 //
alpaprajñāḥ kumatayo bahuvyākulacetasā /
tantraṃ naivādhigacchanti na caiva bahudhā śrutam // VT_328 //
iti deva tvayā pūrvaṃ kathitaṃ guruṇātmanā /
asmākam api saṃkṣepāt kathayasva maheśvara // VT_329 //
śrī īśvara uvāca
aho svabhāvaprakṛte kimpraśnāsi punaḥ 'punaḥ /
yan mayā kathitaṃ pūrvaṃ tad gṛhāṇa subhāṣitam // VT_330 //
śrīdevy uvāca
na bhūyaḥ paripṛcchāmi praśnam ekā garīyasī /
vāram ekaṃ kuru vyaktaṃ prasādaṃ sūkṣmagocaram // VT_331 //
śrī īśvara uvāca
śṛṇu devi prayatnena sūkṣmāt sūkṣmataraṃ mahat /
prayogaṃ sarvatantrāṇām uttaraṃ sarvasiddhaye // VT_332 //
yena saṃsmṛtamātreṇa siddhir hastatale sthitā /
nāyāso na vrataś caiva na tapaś ca maheśvari // VT_333 //
nāgnikarma na caivārcā smaraṇāt siddhidaḥ smṛtaḥ /
śṛṇuṣvaikākṣaraṃ devi sadbhāvaparasaṃhitam // VT_334 //
śarīraṃ tattvarājānaṃ jātavedasi saṃsthitam /
śikhāyāṃ saṃsthito devo bindudevī jayā smṛtā // VT_335 //
yaścātrordhvaṃ bhaved devi saukaraḥ parikīrtitaḥ /
tantudevaṃ vijānīyān makāraṃ bindudevatām // VT_336 //
evaṃ tu pañcadhā devi tattvarājaṃ tu kīrtitam /
caturviṃśatikoṣthe tu yo mantranāyakaḥ smṛtaḥ // VT_337 //
tattvarāja iti khyāta ūnaviṃśaty adhaḥ smṛtaḥ /
viṃśakena svareṇaiva bindumūrdhnā tu pīḍitam // VT_338 //
eṣa ekākṣaraḥ proktas tvatpriyārthaṃ varānane /
suṣiraṃ tattvarājānaṃ jātavedasi saṃsthitam // VT_339 //
viṣṇor upari dīptena japel lakṣatrayaṃ budhaḥ /
ākarṣayed drumāṇy eṣa mṛgapakṣisarīsṛpān // VT_340 //
mānuṣāṇāṃ tu kā cintā ākarṣaṇavidhiṃ prati /
ekādaśamaḥ saṃyuktas tattvarājena śobhane // VT_341 //
śirasā bindubhinnena hṛdi caiṣa nigadyate /
saptaviṃśa śiraḥ proktaṃ triṃśamas tu śikhā bhavet // VT_342 //
ūnacatvāriṃśatir devi tattvo 'yaṃ kavacaḥ smṛtaḥ /
ṣoḍaśasvarasaṃyuktam etad astraṃ prakīrtitam // VT_343 //
netraṃ tu kathitaṃ devi viṃśatyakṣarayojitam /
eṣa ekākṣaro devi ṣaḍaṅgaḥ samudāhṛtaḥ // VT_344 //
haṃso māyāyukto devi nārācāstravidarbhitaḥ /
savisarganayapadaṃ bījāntasthaṃ(?)
ū ī siddhikarī nṛṇām(?) // VT_345 //
ha ra tra vṛddhiṃ karoti .... .... /
māyāṅkuśanirodhās te sarvamantragaṇādayaḥ // VT_346 //
kramaśo yojayen mantri yadīcched dīrgham ātmani /
sarvam etat parityajya kuryān mantraparigraham // VT_347 //
ātmātīndriyādhārāṇāṃ kṛtvā kartavyaṃ muhur muhuḥ /
padārthavidhisaṃyuktaṃ yan mayā gaditaṃ purā // VT_348 //
tad anena prayogeṇa kartavyaṃ siddhim icchatā /
dhyāyet sindūrasadṛśaṃ vaśyākarṣaṇakarmaṇi // VT_349 //
māraṇe kṛṣṇavarṇaṃ tu vidveṣe vāmarūpakam /
uccāte dhūmravarṇaṃ tu śvetaṃ caiva puṣṭyarthinā // VT_350 //
mayūragrīvasadṛśaṃ stambhane cintayet sadā /
sarvavarṇadharaṃ caiva sarvakāmikam eva ca // VT_351 //
sarvendriyāṇāṃ kurvīta upahāre mahādhipe /
hṛtpadmakarṇikordhvaṃ tu suṣiraṃ tatra cintayet // VT_352 //
sphuliṅgaṃ karṇikārūpaṃ nirdhūmatejarūpiṇam /
dhūmajvālāvinirmuktaṃ sūryakoṭisamaprabham // VT_353 //
tasyordhve tu śikhā sūkṣmā nirmalā sphātikopamā /
nityaṃ sā sevyate yuktair yogibhir niṣkalā parā // VT_354 //
ūrṇātantusamākārā ūrdhvasrotā nirupamā /
tatra madhye gataṃ paśyed devyā guhyottarambhavā // VT_355 //
vālāgraśatabhāgākhyā- vīṇādhārāsusaṃsthitā /
dhyāyeta nityaṃ yogīndraḥ sūkṣmaguhyasamudbhavām // VT_356 //
kṛtvā pūrvaṃ tu vinyāsaṃ sakalābāhyasaṃsthitam /
evaṃ varṇavibhāgaṃ tu jñātvā siddhim avāpnuyāt // VT_357 //
vaśyākarṣaṇakarmāṇi vācayā sa kariṣyati /
vīṇāśikhāyāḥ sarvasvaṃ cintāratnam ivāparam // VT_358 //
etad bījavaraṃ prāpya yathepsasi tathā kuru /
ājñā bhagavataś caiṣā sarvadāvyabhicāriṇī // VT_359 //
dhyātavyā sā prayatnena yadīcchet siddhim ātmanaḥ /
yajanaṃ yājanaṃ caiva saṃyogaṃ ca layaṃ tathā // VT_360 //
samayākṣarabījaṃ ca akṣarākṣarayojitam /
rakṣaṇīyaṃ tvayā bhadre prayatnena suniścalam // VT_361 //
etad guhyaṃ samākhyātaṃ tava snehād vicakṣaṇi /
etaj jñātvā tu mantrajñaḥ śivasāyujyatāṃ vrajet // VT_362 //
(em: sāyojyatāṃ Ed)
evaṃ vilayatāṃ yāti vidhinānena yoṣitām /
amalīkṛtadehas tu vidhinānena sādhakaḥ // VT_363 //
amalīkṛtaṃ tanmantraṃ hṛccakre viniyojayet /
somamaṇḍalamadhyasthaṃ dhyāyet kundendusaprabham // VT_364 //
amṛtena tu siñcanti lāntīsagatilitena ? tu /
evam āpyāyito mantraḥ sarvasiddhiprado bhavet // VT_365 //
evam āpyāyanaṃ kṛtvā bindumadhyevicakṣaṇaḥ /
aṣṭottarasahasraṃ tu mantrāṇāṃ mantravij japet // VT_366 //
paramīkaraṇaṃ hy etan mantrasyāpyāyanaṃ smṛtam /
śivībhūtas tu mantro vai sādhayed akhilaṃ jagat // VT_367 //
sūryacakraniruddhaṃ tu śirasi samavasthitam /
japet hūṃkārasahitaṃ bodhanaṃ parikīrtitam // VT_368 //
ādityacakramadhyasthaṃ vahninā saṃnirodhitam /
nirdahate mantraṃ devi yadā karma na kurvati // VT_369 //
śikhāmadhyagataṃ dhyātvā sahasraṃ parivartayet /
mantram evaṃ samuddiṣtaṃ guhyaśaktipradīpanam // VT_370 //
dahanaṃ cāgninā kāryaṃ hūṃkāreṇa prabodhayet /
dīpanaṃ tu śikhāmadhye mantrāṇāṃ mantravādinām // VT_371 //
amalīkurutesūryaś candreṇāpyāyanaṃ smṛtam /
śivīkurvīta bindusthaṃ mantrī mantraṃ tu yogavit // VT_372 //
evaṃ mantraviśuddhas tu candrasūryasamanvitam /
dīpanaṃ śaktinā nityaṃ japen mantrī samāhitaḥ // VT_373 //
amṛtodbhavakāle tu mantrī yatnena niścayāt /
vaśam ānayate kṣipraṃ viśvaṃ manata ? saṃśayaḥ // VT_374 //
yāvatī māyā mantrāṇāṃ sarveṣāṃ kathitā mayā /
vidhir atra krame cāyaṃ paścād vakṣye jape vidhim // VT_375 //
yajanakāle samprāpte ekacittaḥ samāhitaḥ /
hṛtpadme karṇikāsīna- devatārpitamānasaḥ // VT_376 //
śikhābinduṃ vinirdhārya tanmantraṃ hṛdi saṃsthitam /
putavarṇavidhānaṃ syād akṛtoccāranisvanam // VT_377 //
svasthacitto hy asammūḍha alākūrdhvasthitātmanaḥ /
avicchinnaṃ drutaṃ caiva avilambitam eva ca // VT_378 //
tāvan mantrī japen mantraṃ yāvac cittaṃ na khidyate /
alabhya mama mantraṃ syād drutaṃ kālasya sidhyati // VT_379 //
japaṃ kṛtvā tu medhāvī nānyam etat samarpayet /
mantrī kurvīta yatnena yathārthatvaṃ nibodhata // VT_380 //
prathame vāyavī proktā dvitīyā tv analā smṛtā /
tṛtīyā caiva māhendrī vāruṇī tu tathāpare // VT_381 //
oṃkārapūrvato mantraṃ namaskārāntayojitam /
bījapiṇḍaṃ tu madhyasthaṃ mudrāyuktaṃ sadā yajet // VT_382 //
kṣipram arthas tathā karma bhuktibhogaṃ sudurlabham /
sādhayen manasā sarvaṃ bījamudrāprayogataḥ // VT_383 //
hūṃkāram adito nyastam namaskārāntavyavasthitam /
uccātayet sarvaduṣtān daityabhūtagrahāṃs tathā // VT_384 //
oṃkārayojitasyādau svāhākārāvasānataḥ /
agnikāryaprayogo 'yaṃ kṣipram arthaṃ prasādhayet // VT_385 //
oṃkārasamputaṃ piṇḍaṃ rakāreṇa tu dīpakam /
sādhayen manasā dhyātvā kāmārthaś ca yathepsitam // VT_386 //
suptaṃ bodhayate mantrī śīghraṃ siddhim avāpnuyāt /
oṃkāraś ca rakāraś ca phaṭkāraś caiva madhyataḥ // VT_387 //
madhye vargāntapiṇḍas tu karma kuryād yathepsitam /
hūṃkāram ādau ante ca hakāraś cādimadhyataḥ // VT_388 //
japan tu bodhayen mantrī api suptam acetanam /
hūṃkāraś ca rakāraś ca phaṭkāram ādimadhyataḥ // VT_389 //
kruddhas tu jāpayen mantrī yadākarma na kurvati /
oṃkārasamputaṃ kṛtvā namaskārāntayojitam // VT_390 //
japet piṇḍākṣaraṃ mantrī sarvasiddhikaraṃ param /
śāntikapauṣtikaṃ karma śubheṣu aśubheṣu ca // VT_391 //
kṣipram āvāhane siddhir homabījaprayogataḥ /
homayet phalabījāni dhānyabījatṛṇāni ca // VT_392 //
payasā vāpi śuddhena homakarma hy udāhṛtam /
madhunā ghṛtasaṃyuktaṃ tilaṃ juhyād vicakṣaṇi // VT_393 //
sādhayet sarvakarmāṇi vaṣatkṛtaṃ japiṣyati /
sarveṣāṃ guhyamantrāṇāṃ bījamudrāṃ prayojayet // VT_394 //
aprakāśyam idaṃ guhyaṃ śivavaktrād viniḥsṛtam /
yas tv idaṃ dhyāyate nityaṃ pūjayen manasā japet // VT_395 //
sa bhuṅkte vipulān bhogān īśānāntapadaṃ labhet // VT_396 //
vīṇāśikhā sārdhaśatatrayaṃ yāmalatantraṃ samāptam iti
(Verse 375 in Ed. has only 2 pādas)
Appendices : A:
hūṃkārādau svāhānte ākarṣaṇe
oṃkārādau vauṣat ante śāntike
oṃkārādau su vaṣaḍ ante pauṣtike
oṃkārādau vaṣaḍante 'mṛtīkaraṇe
phat phat māraṇe
oṃ kṣraṃ saṃhārāstra B:
kṣa puruṣa/prakṛti buddhi/
ahaṅkāra manaḥ
ja śabdasparśarasarūpagandha tanmātraṃ
bha pṛthivī āpa teja vāyu ākāśa pañcamahābhūta
/ma/śrotratvaccakṣurjihvāghrāṇa buddhīndriya
ha/vākpāṇipādapāyūpastha karmendriya C:
jaya brāhmani bhūmi
vijaya kṣatrāṇi / āpa
ajita / vaisani / teja
aparājita sūdrani / vāyu
tumburu akāśa śūnya nirguṇa D:
kṣakāraḥ puruṣaḥ sākṣāt makāraḥ prakṛtiḥ smṛtā
mahān hakāram ity āhur ahaṃkāras tu ya smṛtaḥ
oṃkāras tu manaḥ proktaṃ kathitaṃ devi te kramāt
Colophon :
vīṇāśikhaṃ vāmatantraṃ sampūrṇam śubham astu
