rasārṇava-sudhākaraḥ
The Rasārṇava-sudhākara of Siṃhabhūpāla. Critically edited with introduction and notes by T. Venkatacharya. Madras:
Adyar Library and Research Centre, 1979.
śrī-siṃha-bhūpāla-viracito
rasārṇava-sudhākaraḥ (1)
prathamo vilāsaḥ
rañjakollāsaḥ
śṛṅgāra-vīra-sauhārdaṃ maugdhya-vaiyātya-saurabham /
lāsya-tāṇḍava-saujanyaṃ dāmpatyaṃ tad bhajāmahe //SRs_1.1//
vīṇāṅkita-karāṃ vande vānīm eṇīdṛśaṃ sadā /
sadānanda-mayīṃ devīṃ sarojāsana-vallabhām //SRs_1.2//
asti kiñcit paraṃ vastu paramānanda-kandalam /
kamalākuca-kāṭhinya-kutūhali-bhujāntaram //SRs_1.3//
tasya pādāmbujāj jāto varṇo vigata-kalmaṣaḥ /
yasya sodaratāṃ prāptaṃ bhagīratha-tapaḥ-phalam //SRs_1.4//
tatra recarlavaṃśābdhi-śarad-rākā-sudhākaraḥ /
kalā-nidhir udāra-śrīr āsīd dācaya-nāyakaḥ //SRs_1.5//
yasyāsi-dhārā-mārgeṇa durgeṇāpi raṇāṅgaṇe /
pāṇḍya-rāja-gajānīkāj jaya-lakṣmīr upāgatā //SRs_1.6//
aṅga-nārāyaṇe yasmin bhavati śrīr atisthirā /
bhūr abhūt kariṇī vaśyā duṣṭa-rāja-gajāṅkuśe //SRs_1.7//
tasya bhāryā mahābhāgyā viṣṇoḥ śrīr iva viśrutā /
pocamāmbā guṇodārā jātā tāmarasānvayāt //SRs_1.8//
tayor abhūvan kṣiti-kalpa-vṛkṣāḥ
putrās trayas trāsita-vairi-vīrāḥ /
siṃha-prabhur vennamanāyakaś ca
vīrāgraṇī reca-mahī-patiś ca //SRs_1.9//
kalāv eka-pado dharmo yair ebhiś caraṇair iva /
sampūrṇa-padatāṃ prāpya nākāṅkṣati kṛtaṃ yugam //SRs_1.10//
tatra siṃha-mahīpāle pālayaty akhilāṃ mahīm /
namatām unnatiś citraṃ rājñām anamatāṃ natiḥ //SRs_1.11//
kṛṣṇaileśvara-saṃnidhau kṛta-mahā-sambhāra-meleśvare
vītāpāyam anekaśo vidadhatā brahma-pratiṣṭhāpanam /
ānṛṇya samapādi yena vibhunā tat-tad-guṇair ātmano
nirmāṇātiśaya-prayāsa-garima-vyāsaṅgini brahmaṇi //SRs_1.12//
kṛtānta-jihvākuṭilāṃ kṛpāṇīṃ
dṛṣṭvā yadīyāṃ trasatām arīṇām /
svedodayaś cetasi saṃcitānāṃ
mānoṣmaṇām ātanute praśāntim //SRs_1.13//
śrīmān reca-mahīpatiḥ sucarito yasyānujanmā sphuṭaṃ
prāpto vīra-guru-prathāṃ pṛthutarāṃ vīrasya mudrākarīm /
labdhvā labdha-kaṭhāri-rāya-virudaṃ rāhuttarāyāṅkitaṃ
putraṃ nāgayanāyakaṃ vasumatī-vīraika-cūḍāmaṇim //SRs_1.14//
so' yaṃ siṃha-mahīpālo vasudeva iti sphuṭam /
ananta-mādhavau yasya tanūjau loka-rakṣakau //SRs_1.15//
tatrānujo mādhava-nāyakendro
dig-antarāla-prathita-pratāpaḥ /
yasyābhavan vaṃśa-karā narendrās
tanūbhavā veda-girīndra-mukhyāḥ //SRs_1.16//
tasyāgrajanmā bhuvi rāja-doṣair
aprota-bhāvād anapota-saṃjñām /
khyātāṃ dadhāti sma yathārtha-bhūtām
ananta-sajñāṃ ca mahīdharatvam //SRs_1.17//
sodaryo balabhadra-mūrtir aniśaṃ devī priyā rukmiṇī
pradyumnas tanayo' p pautra-nivaho yasyāniruddhādayaḥ /
so' yaṃ śrīpatir annapota-nṛpatiḥ kiṃ cānanāmbhoruhe
dhatte cāru-sudarśana-śriyam asau satvātma-hastāmbuje //SRs_1.18//
bahu-soma-sutaṃ kṛtvā bhūlokaṃ yatra rakṣati /
eka-soma-sutaṃ rakṣan svarlokaṃ lajjate hariḥ //SRs_1.19//
somakula-paraśurāṃe
bhuja-bala-bhīme' rigāya-gobāle /
yatra ca jāgrati śāsati
jagatāṃ jāgarti nitya-kalyāṇam //SRs_1.20//
hemādri-dānair dharaṇī-surāṇāṃ
hemācalaṃ hasta-gataṃ vidhāya /
yaś cāru-sopāna-pathena cakre
śrī-parvataṃ sarva-janāṅghri-gamyam //SRs_1.21//
yo naikavīroddalano' py asaṅkhya-
saṅkhyo' py abhagnātma-gati-kramo' pi /
ajāti-sāṅkarya-bhavo' pi citraṃ
dadhāti somānvaya-bhārgavāṅkam //SRs_1.22//
dhāvaṃ dhāvaṃ ripu-nṛpatayo yuddha-raṅgāpaviddhāḥ
khaḍge khaḍge phalita-vapuṣaṃ yaṃ purastād vilokya /
pratyāvṛttā api tata ito vīkṣamāṇā yadīyaṃ
saṃmanyante sphuṭam avitathaṃ khaḍga-nārāyaṇāṅkam //SRs_1.23//
annamāmbeti vikhyātā tasyāsīd dharaṇī-pateḥ /
devī śivā śivasyeva rājamauler mahojjvalā //SRs_1.24//
śatrughnaṃ śrutakīrtir yā subhadrā yaśasārjunam /
ānandayati bhartāraṃ śyāmā rājānam ujjvalam //SRs_1.25//
tayor abhūtāṃ putrau dvāv ādyo veda-girīśvaraḥ /
dvitīyas tv advitīyo' sau yaśasā siṃha-bhūpatiḥ //SRs_1.26//
atha śrī-siṃha-bhūpālo dīrghāyur vasudhām imām /
nijāṃsa-pīṭhe nirvyājaṃ kurute supratiṣṭhitām //SRs_1.27//
ahīnajyābandhaḥ kanaka-ruciraṃ kārmuka-varaṃ
bali-dhvaṃsī bāṇaḥ para-puram anekaṃ ca viṣayaḥ /
iti prāyo lokottara-samara-saṃnāha-vidhinā
maheśo' yaṃ siṃha-kṣitipa iti yaṃ jalpati janaḥ //SRs_1.28//
yatra ca raṇa-saṃnahini
tṛṇa-caraṇaṃ nija-purāc ca niḥsaraṇam /
vana-caraṇaṃ tac-caraṇaka-
paricaraṇaṃ vā virodhināṃ śaraṇam //SRs_1.29//
satāṃ prītiṃ kurvan kuvalaya-vikāsaṃ viracayan
kalāḥ kāntāḥ puṣṇan dadhad api ca jaivātṛka-kathām /
nitāntaṃ yo rājā prakaṭayati mitrodayam aho
tathā cakrānandān api ca kamalollāsa-suṣamām //SRs_1.30//
tal-labdhāni ghanāghanair atitarāṃ vārāṃ pṛṣanty ambudhau
svātyām eva hi śuktikāsu dadhate muktāni muktātmatām /
yad dānodaka-vipruṣas tu sudhiyāṃ haste patantyo' bhavan
māṇikyāni mahāmbarāṇi bahuśo dhāmāni hemāni ca //SRs_1.31//
nayanam ayaṃ guṇam aguṇaṃ
padam apadaṃ nijam avetya ripu-bhūpāḥ /
yasya ca naya-guṇa-viduṣo
vinamanti padāravinda-pīṭhāntam //SRs_1.32//
prāṇānāṃ parirakṣaṇāya bahuśo vṛttiṃ madīyāṃ gatās
tvat-sāmanta-mahī-bhujaḥ karuṇayā te rakṣaṇīyā iti /
karṇe varṇayituṃ nitānta-suhṛdo karṇānta-viśrāntayor
manye yasya dṛg-antayoḥ parisaraṃ sā kāma-dhenuḥ śritā //SRs_1.33//
yuṣmābhiḥ pratigaṇḍa-bhairava-raṇe prāṇāḥ kathaṃ rakṣitā
ity antaḥ-pura-pṛcchayā yad ariṣu prāpteṣu lajjā-vaśam /
śaṃsanty uttara-mānana-vyatikara-vyāpāra-pāraṅgatā
gaṇḍāndolita-karṇa-kuṇḍala-harin-māṇikya-varṇāṅkurāḥ //SRs_1.34//
mandāra-pārijātaka-
candana-santāna-kalpa-maṇi-sadṛśaiḥ /
anapota-dāca-vallabha-
veda-giri-svāmi-māda-dāmaya-saṃjñaiḥ //SRs_1.35//
ātma-bhavair ativibhavair
anitara-jana-sulabha-dāna-muditair bhuvi yaḥ /
ratnākara iva rājati
rājakarāra-cita-sukamalollāsaḥ //SRs_1.36//
yasyāḍhyaḥ prathamaḥ kumāra-tilakaḥ śrī-annapoto guṇair
ekasyāgrajam ātma-rūpa-vibhave cāpe dvayor agrajam /
ārūḍhe tritayāgrajaṃ vijayate durvāra-dor-vikrame
satyoktau caturagrajaṃ vitaraṇe kiṃ cāpi pañcāgrajam //SRs_1.37//
yuddhe yasya kumāra-dācaya-vibhoḥ khaḍgāgra-dhārā-jale
majjanti pratipakṣa-bhūmi-patayaḥ śauryoṣma-santāpitāḥ /
citraṃ tat-pramadāḥ pranaṣṭa-tilakā vyākīrṇa-nīlālakāḥ
prabhraśyat-kuca-kuṅkumāḥ parigalan-netrānta-kālāñjanāḥ //SRs_1.38//
paripoṣiṇi yasya putra-ratne
dayite vallabha-rāya-pūrṇa-candre /
samudeti satāṃ prabhāva-śeṣaḥ
kamalānām abhivardhanaṃ tu citram //SRs_1.39//
etair anyaiś ca tanayaiḥ so' yaṃ siṃha-mahīpatiḥ /
ṣaḍbhiḥ pratiṣṭhām ayate svāmīvāṅgaiḥ susaṅgataiḥ //SRs_1.40//
rājā sa rājācala-nāmadheyām
adhyāsta vaṃśa-krama-rājadhānīm /
satāṃ ca rakṣām asatāṃ ca śikṣāṃ
nyāyānurodhād anusandadhānajñāḥ //SRs_1.41//
vindhya-śrī-śaila-madhya-kṣmā-maṇḍalaṃ pālayan sutaiḥ /
vaṃśa-pravartakair arthān bhuṅkte bhoga-purandaraḥ //SRs_1.42//
tasmin śāsati siṃha-bhūmi-ramaṇe kṣmām annapotātmaje
kāṭhinyaṃ kuca-maṇḍale taralatā netrāñcale subhruvām /
vaiṣamyaṃ trivalīṣu manda-padatā līlālasāyāṃ gatau
kauṭilyaṃ cikureṣu kiṃ ca kṛśatā madhye paraṃ badhyate //SRs_1.43//
so' haṃ kalyāṇa-rūpasya varṇotkarṣaika-kāraṇam /
vidvat-prasādanā-hetor vakṣye nāṭyasya lakṣaṇam //SRs_1.44//
purā purandarādyās te praṇamya caturānanam /
kṛtāñjali-puṭā bhūtvā papracchuḥ sarva-vedinam //SRs_1.45//
bhagavan śrotum icchāmaḥ śrāvyaṃ dṛśyaṃ manoharam /
dharmyaṃ yaśasyam arthyaṃ ca sarva-śilpa-pradarśanam //SRs_1.46//
paraṃ pañcamam āmnāyaṃ sarva-varṇādhikārikam /
iti pṛṣṭaḥ sa tair brahmā sarva-vedān anusmaran //SRs_1.47//
tebhyaś ca sāram ādāya nāṭya-vedam athāsṛjat /
adhyāpya bharatācāryaṃ prajāpatir abhāṣata //SRs_1.48//
saha putrair imaṃ vedaṃ prayogeṇa prakāśaya /
iti tena niyuktas tu bharataḥ saha sūnubhiḥ //SRs_1.49//
prāyojayat sudharmāyām indrasyāgre' psaro-gaṇaiḥ /
sarva-lokopakārāya nāṭya-śāstraṃ ca nirmame //SRs_1.50//
tathā tad-anusāreṇa śāṇḍilyaḥ kohalo' pi ca /
dattilaś ca mataṅgaś ca ye cānye tat-tanūdbhavāḥ //SRs_1.51//
granthān nānā-vidhāṃś cakruḥ prakhyātās te mahītale /
teṣām atigabhīratvād viprakīrṇa-kramatvataḥ //SRs_1.52//
sampradāyasya vicchedāt tad-vidāṃ viralatvataḥ /
prāyo virala-sañcārā nāṭya-paddhatir asphuṭā //SRs_1.53//
tasmād asmat-prayatno' yaṃ tat-prakāśana-lakṣaṇaḥ /
sāraika-grāhiṇāṃ cittam ānandayati dhīmatām //SRs_1.54//
nedānīntana-dīpikā kim u tamaḥ-saṅhātam unmūlayej
jyotsnā kiṃ na cakora-pāraṇa-kṛte tat-kāla-saṃśobhinī /
bālaḥ kiṃ kamalākarān dina-maṇir nollāsayed añjasā
tat sampraty api mādṛśām api vacaḥ syād eva samprītaye //SRs_1.55//
svaccha-svādu-rasādhāro vastu-cchāyā-manoharaḥ /
sevyaḥ suvarṇa-nidhivan nāṭya-mārgaḥ sa-nāyakaḥ //SRs_1.56//
sāttvikādyair abhinayaiḥ prekṣakāṇāṃ yato bhavet /
naṭe nāyaka-tādātmya-buddhis tan nāṭyam ucyate //SRs_1.57//
rasotkarṣo hi nāṭyasya prāṇās tat sa nirūpyate /
vibhāvair anubhāvaiś ca sāttvikair vyabhicāribhiḥ //SRs_1.58//
ānīyamānaḥ svādutvaṃ sthāyī bhāvo rasaḥ smṛtaḥ /
tatra jñeyo vibhāvas tu rasa-jñāpana-kāraṇam //SRs_1.59//
budhair jñeyo' yam ālamba uddīpana iti dvidhā /
ādhāra-viṣayatvābhyāṃ nāyako nāyikāpi ca //SRs_1.60//
ālambanaṃ mataṃ tatra nāyako guṇavān pumān /
tad-guṇās tu mahā-bhāgyam audāryaṃ sthairya-dakṣate //SRs_1.61//
aujjvalyaṃ dhārmikatvaṃ ca kulīnatvaṃ ca vāgmitā /
kṛtajñatvaṃ nayajñatvaṃ śucitā māna-śālitā //SRs_1.62//
tejasvitā kalāvattvaṃ prajā-rañjakatādayaḥ /
ete sādhāraṇāḥ proktāḥ nāyakasya guṇā budhaiḥ //SRs_1.63//
sarvātiśāyi-rājyatvaṃ mahābhāgyam udāhṛtam /
yad-viśrāṇana-śīlatvaṃ tad audāryaṃ budhā viduḥ //SRs_1.64//
vyāpāraṃ phala-paryantaṃ sthairym āhur manīṣiṇaḥ /
duṣkare kṣipra-kāritvaṃ dakṣatāṃ paricakṣate //SRs_1.65//
aujjvalyaṃ nayanānanda-kāritvaṃ kathyate budhaiḥ /
dharma-pravaṇa-cittatvaṃ dhārmikatvam itīryate //SRs_1.66//
kule mahati sambhūtiḥ kulīnatvam udāhṛtam /
vāgmitā tu budhair uktā samayocita-bhāṣitā //SRs_1.67//
kṛtānām upakārāṇām abhjñatvaṃ kṛtajñatā /
sāmādy-upāya-cāturyaṃ nayajñatvam udāhṛtam //SRs_1.68//
antaḥ-karaṇa-śuddhir yā śucitā sā prakīrtitā /
akārpaṇya-sahiṣṇutvaṃ kathitā māna-śālitā //SRs_1.69//
tejasvitvam avajñāder asahiṣṇutvam ucyate /
kalāvattvaṃ nigaditaṃ sarva-vidyāsu kauśalam //SRs_1.70//
rañjakatvaṃ tu sakala-cittāhlādana-kāritā /
uktair guṇaiś ca sakalair yuktaḥ syād uttamo netā //SRs_1.71//
madhyaḥ katipaya-hīno bahu-guṇa-hīno' dhamo nāma /
netā caturvidho' sau dhīrodāttaś ca dhīra-lalitaś ca //SRs_1.72//
dhīra-praśānta-nāmā tataś ca dhīroddhataḥ khyātaḥ /
dayāvān atigambhīro vinītaḥ sattva-sāravān //SRs_1.73//
dṛḍha-vratas titikṣāvān ātmaślāghāparāṅmukhaḥ /
nigūḍhāhaṅkṛtir dhīrair dhīrodātta udāhṛtaḥ //SRs_1.74//
dayātiśaya-śālitvaṃ dayāvattvam udāhṛtam /
gāmbhīryam avikāraḥ syāt saty api kṣobha-kāraṇe //SRs_1.75//
niścinto dhīra-lalitas taruṇo vanitā-vaśaḥ /
śama-prakṛtikaḥ kleśa-sahiṣṇuś ca vivecakaḥ //SRs_1.76//
lalitādi-guṇopeto vipro vā sacivo vaṇik /
dhīra-śāntaś cārudatta-mādhavādir udāhṛtaḥ //SRs_1.77//
mātsaryavān ahaṅkārī māyāvī roṣaṇaś calaḥ /
vikatthano bhārgavādir dhīroddhata udāhṛtaḥ //SRs_1.78//
ete ca nāyakāḥ sarva-rasa-sādhāraṇāḥ smṛtāḥ /
śṛṅgārāpekṣayā teṣāṃ traividhyaṃ kathyate budhaiḥ //SRs_1.79//
patiś copapatiś caiva vaiśikaś ceti bhedataḥ /
patis tu vidhinā pāṇigrāhakaḥ kathyate budhaiḥ //SRs_1.80//
caturdhā so' pi kathito vṛttyā kāvya-vicakṣaṇaiḥ /
anukūlaḥ śaṭho dhṛṣṭo dakṣiṇaś ceti bhedataḥ //SRs_1.81//
anukūlas tv eka-jāniḥ śaṭho gūḍhāparādhakṛt /
dhṛṣṭo vyaktānya-yuvatī-bhoga-lakṣmāpi nirbhayaḥ //SRs_1.82//
nāyikāsv apy anekāsu tulyo dakṣiṇa ucyate /
laṅghitācārayā yas tu vināpi vidhinā striyā //SRs_1.83//
saṅketaṃ nīyate prokto budhair upapatis tu saḥ /
dākṣiṇyam ānukūlyaṃ ca dhārṣṭyaṃ cāniyatatvataḥ //SRs_1.84//
nocitānyasya śāṭhyaṃ syād anya-cittatva-sambhavāt /
rūpavān śīla-sampannaḥ śāstrajñaḥ priya-darśanaḥ //SRs_1.85//
kulīno matimān śūro ramya-veṣa-yuto yuvā /
adīnaḥ surabhis tyāgī sahanaḥ priya-bhāṣaṇaḥ //SRs_1.86//
śaṅka-vihīno mānī ca deśa-kāla-vibhāga-vit /
dākṣya-cāturya-mādhurya-saubhāgyādibhir anvitaḥ //SRs_1.87//
veśyopabhoga-rasiko yo bhavet sa tu vaiśikaḥ /
kalakaṇṭhādiko lakṣyo bhāṇādāv eva vaiśikaḥ //SRs_1.88//
sa tridhā kathyate jyeṣṭha-madhya-nīca-vibhedataḥ /
atha śṛṅgāra-netṝṇāṃ sāhāyya-karaṇocitāḥ //SRs_1.89//
nirūpyante pīṭhamarda-viṭa-ceṭa-vidūṣakāḥ /
nāyakānucaro bhaktaḥ kiñcid ūnaś ca tad-guṇaiḥ //SRs_1.90//
pīṭhamarda iti khyātaḥ kupita-strī-prasādakaḥ /
kāma-tantra-kalā-vedī viṭa ity abhidhīyate //SRs_1.91//
sandhāna-kuśalaś ceṭaḥ kalahaṃsādiko mataḥ /
vikṛtāṅga-vaco-veṣair hāsya-kārī vidūṣakaḥ //SRs_1.92//
deśa-kālajñatā bhāṣā-mādhuryaṃ ca vidagdhatā /
protsāhane kuśalatā yathokta-kathanaṃ tathā //SRs_1.93//
nigūḍha-mantratety ādyāḥ sahāyānāṃ guṇā matāḥ /
netṛ-sādhāraṇa-guṇair upetā nāyikā matā //SRs_1.94//
svakīyā parakīyā ca sāmānyā ceti sā tridhā /
sampat-kāle vipat-kāle yā na muñcati vallabham //SRs_1.95//
śīlārjava-guṇopetā sā svakīyā kathitā budhaiḥ /
sā ca svīyā tridhā mugdhā madhyā prauḍheti kathyate //SRs_1.96//
mugdhā nava-vayaḥ-kāmā ratau vāmā mṛduḥ krudhi /
yatate rata-ceṣṭāyāṃ gūḍhaṃ lajjā-manoharam //SRs_1.97//
kṛtāparādhe dayite vīkṣate rudatī satī /
apriyaṃ vā priyaṃ vāpi na kiñcid api bhāṣate //SRs_1.98//
samāna-lajjā-madanā prodyat-tāruṇya-śālinī /
madhyā kāmayate kāntaṃ mohānta-surata-kṣamā //SRs_1.99//
madhyā tridhā māna-vṛtter dhīrādhīrobhayātmikā /
dhīrā tu vakti vakroktyā sotprāsaṃ sāgasaṃ priyam //SRs_1.100//
adhīrā paruṣair vākyaiḥ khedayed vallabhaṃ ruṣā /
dhīrādhīra tu vakroktyā sa-bāṣpaṃ vadati priyam //SRs_1.101//
sampūrṇa-yauvanonmattā pragalbhā rūḍha-manmathā /
dayitāṅge vilīneva yatate rati-keliṣu //SRs_1.102//
rata-prārambha-mātre' pi gacchaty ānanda-mūrcchatām /
māna-vṛtteḥ pragalbhāpi tridhā dhīrādi-bhedataḥ //SRs_1.103//
udāste surate dhīrā sāvahitthā ca sādarā /
santarjya niṣṭhuraṃ roṣād adhīrā tāḍayet priyam //SRs_1.104//
dhīrādhīra-guṇopetā dhīrādhīreti kathyate /
dvedhā jyeṣṭhā kaniṣṭheti madhyā prauḍhāpi tādṛśī //SRs_1.105//
dhīrādhīrādi-bhedena madhyā-prauḍhe tridhā tridhā /
jyeṣṭhā-kaniṣṭḥā-bhedena tāḥ pratyekaṃ dvidhā dvidhā //SRs_1.106//
mugdhā tv eka-vidhā caivaṃ sā trayodaśadhoditā /
anyāpi dvividhā kanyā paroḍhā ceti bhedataḥ //SRs_1.107//
tatra kanyā tv anūḍhā syāt sa-lajjā pitṛ-pālitā /
sakhī-keliṣu visrabdhā prāyo mugdhā-guṇānvitā //SRs_1.108//
pradhānam apradhānaṃ vā nāṭakādāv iyaṃ bhavet /
mālatī-mādhave lakṣye mālatī-madayantike //SRs_1.109//
paroḍhā tu pareṇoḍhāpy anya-sambhoga-lālasā /
lakṣyā kṣudra-prabandhe sā sapta-śatyādike budhaiḥ //SRs_1.110//
sādhāraṇa-strī gaṇikā kalā-prāgalbhya-dhārṣṭya-yuk /
eṣā syād dvividhā raktā viraktā ceti bhedataḥ //SRs_1.111//
tatra raktā tu varṇyā syād aprādhānyena nāṭake /
agnimitrasya vijñeyā yathā rājña irāvatī //SRs_1.112//
pradhānam apradhānaṃ vā nāṭaketara-rūpake /
sā ced divyā nāṭake tu prādhānyenaiva varṇyate //SRs_1.113//
viraktā tu prahasana-prabhṛtiṣv eva varṇyate /
tasyā dhaurya-prabhṛtayo guāṣ tad-upayoginaḥ //SRs_1.114//
channa-kāmān ratārthājñān bāla-pāṣaṇḍa-ṣaṇḍakān /
rakteva rañjayed ibhyān niḥsvān mātrā vivāsayet //SRs_1.115//
atra kecid āhuḥ-
gaṇikāyā nānurāgo guṇavaty api nāyake /
rasābhāsa-prasaṅgaḥ syād araktāyāś ca varṇane //
ataś ca nāṭakādau tu varṇyā sā na bhaved iti /
tathā cāhuḥ [śṛ.ti. 1.62,64}-
sāmānyā vanitā veśyā sā dravyaṃ param icchatā /
guṇa-hīne ca na dveṣo nānurāgo guṇiny api /
śṛṅgārābhāsa etāsu na śṛṅgāraḥ kadācana //iti//
tan-mataṃ nānumanute dhīmān śrī-siṃha-bhūpatiḥ //SRs_1.116//
bhāvānubandhābhāve ca nāyikātva-parāhateḥ /
tasyāḥ prakaraṇādau ca nāyikātva-vidhānataḥ //SRs_1.117//
anāyikā-varṇane tu rasābhāsa-prasaṅgataḥ /
tathā prakaraṇādīnām arasāśrayatāgateḥ //SRs_1.118//
rasāśrayaṃ tu daśadhety ādi-śāstra-virodhataḥ /
tasmāt sādhāraṇa-strīṇāṃ guṇa-śālini nāyake //SRs_1.119//
bhāvānubandhaḥ syād eva rudraṭasyāpi bhāṣaṇāt /
udāttādi-bhidāṃ kecit sarvāsām api manvate //SRs_1.120//
tās tu prāyeṇa dṛśyante sarvatra vyavahārataḥ /
prathamaṃ proṣita-patikā vāska-sajjā tataś ca virahotkā //SRs_1.121//
atha khaṇḍitā matā syāt kalahāntaritābhisārikā caiva /
kathitā ca vipralabdhā svādhīna-patis tathā cānyā //SRs_1.122//
śṛṅgāra-kṛtāvasthābhedāt tāś cāṣṭadhā bhinnāḥ /
dūra-deśaṃ gate kānte bhavet proṣita-bhartṛkā //SRs_1.123//
asyās tu jāgaraḥ kārśyaṃ nimittādi-vilokanam /
mālinyam anavasthānaṃ prāyaḥ śayyā-niveṣaṇam //SRs_1.124//
jāḍya-cintā-prabhṛtayo vikriyāḥ kathitā budhaiḥ /
bharatādayair abhidadhe strīṇām vāras tu vāsakaḥ //SRs_1.125//
svavāsaka-vaśāt kānte sameṣyati gṛhāntaram /
sajjī-karoti cātmānaṃ yā sā vāsaka-sajjikā //SRs_1.126//
asyās tu ceṣṭāḥ samparka-manoratha-vicintanam /
sakhī-vinodo hṛl-lekho muhur dūti-nirīkṣaṇam //SRs_1.127//
priyābhigamana-mārgābhivīkṣaṇa-pramukhā matāḥ /
anāgasi priyatame cirayaty utsukā tu yā //SRs_1.128//
virahotkaṇṭhitā bhāva-vedibhiḥ sā samīritā /
asyās tu ceṣṭā hṛt-tāpo vepathuś cāṅga-sādanam //SRs_1.129//
aratir bāṣpa-mokṣaś ca svāvasthā-kathanādayaḥ /
ullaṅghya samayaṃ yasyāḥ preyān anyopabhogavān //SRs_1.130//
bhoga-lakṣmāñcitaḥ prātar āgacchet sā hi khaṇḍitā /
asyās tu cintā niḥśvāsas tūṣṇīṃ-bhāvo' śru-mocanam //SRs_1.131//
kheda-bhrānty-asphuṭālāpā ity ādyā vikriyā matāḥ /
yā sakhīnāṃ puraḥ pāda-patitaṃ vallabhaṃ ruṣā //SRs_1.132//
nirasya paścāt tapati kalahāntaritā hi sā /
asyās tu bhrānti-saṃlāpau moho niḥśvasitaṃ jvaraḥ //SRs_1.133//
muhuḥ pralāpa ity ādyā iṣṭāś ceṣṭā manīṣibhiḥ /
madanānala-santaptā yābhisārayati priyam //SRs_1.134//
jyotsnā-tāmasvinī yāna-yogyāmbara-vibhūṣaṇā /
svayaṃ vābhisared yā tu sā bhaved abhisārikā //SRs_1.135//
asyāḥ santāpa-cintādyā vikriyās tu yathocitam /
kāntābhisaraṇae svīyā lajjānāśādi-śaṅkayā //SRs_1.136//
vyāghra-huṅkāra-santrasta-mṛga-śāva-vilocanā /
nīlyādi-rakta-vasana-racitāṅgāvaguṇṭhanā //SRs_1.137//
svāṅge vilīnāvayavā niḥśabdaṃ pāda-cāriṇī /
susnigdhaika-sakhī-mātra-yuktā yāti samutsukā //SRs_1.138//
mṛṣā priye tu nidrāṇe pārśve tiṣṭhati niścalā /
garvātireka-nibhṛtā śītaiḥ srag-dāma-candanaiḥ //SRs_1.139//
bhāvajñā bodhayaty enaṃ tad-bhāvāvekṣaṇotsukā /
svīyāvat kanyakā jñeyā kāntābhisaraṇa-krame //SRs_1.140//
veśyābhisārikā tv eti hṛṣṭā vaiśika-nāyakam /
āvirbhūta-smita-mukhī mada-ghūrṇita-locanā //SRs_1.141//
anuliptākhilāṅgī ca vicitrābharaṇānvitā /
snehāṅkurita-romāñca-sphuṭībhūta-manobhavā //SRs_1.142//
saṃveṣṭitā parijanair bhogopakaraṇānvitaiḥ /
raśanārāva-mādhurya-dīpitānaṅga-vaibhavā //SRs_1.143//
caraṇāmbuja-saṃlagna-maṇi-mañjīra-mañjulā /
eṣā ca mṛdu-saṃsparśaiḥ keśa-kaṇḍūyanādibhiḥ //SRs_1.144//
prabodhayati tad-bodhe praṇayāt kupitekṣaṇā /
bāhu-vikṣepa-lulita-srasta-dhammilla-mallikā //SRs_1.145//
calita-bhrū-vikārādi-vilāsa-lalitekṣaṇā /
maireyāviratāsvāda-mada-skhalita-jalpitā //SRs_1.146//
preṣyābhiyāti dayitaṃ ceṭībhiḥ saha garvitā /
priyaṃ kaṅkaṇa-nikvāṇa-mañju-vyajana-vījanaiḥ //SRs_1.147//
vibodhya nirbhartsayati nāsābhaṅga-puraḥsaram /
kṛtvā saṅketam aprāpte daivād vyathitā tu yā //SRs_1.148//
vipralabdheti sā proktā budhair asyās tu vikriyā /
nirveda-cintā-khedāśru-mūrcchā-niḥśvasanādayaḥ //SRs_1.149//
svāyattāsanna-patikā hṛṣṭā svādhīna-vallabhā /
asyās tu ceṣṭāḥ kathitāḥ smara-pūjā-mahotsavaḥ //SRs_1.150//
vana-keli-jala-krīḍā-kusumāpacayādayaḥ /
uttamā madhyamā nīcety evaṃ sarvāḥ striyas tridhā //SRs_1.151//
abhijātair bhoga-tṛptair guṇibhir yā ca kāmyate /
gṛhṇāti kāraṇe kopam anunītā prasīdati //SRs_1.152//
vidadhaty apriyaṃ patyau svayam ācarati priyam /
vallabhe sāparādhe' pi tūṣṇīṃ tiṣṭhati sottamā //SRs_1.153//
puṃsaḥ svayaṃ kāmayate kāmyate yā ca tair vadhūḥ /
sakrodhe krudhyati muhuḥ sānṛte' nṛta-vādinī //SRs_1.154//
sāpakāre' pakartrī syāt snigdhe snihyati vallabhe /
evam ādi-guṇopetā madhyamā sā prakīrtitā //SRs_1.155//
akasmāt kupyati ruṣaṃ prārthitāpi na muñcati /
surūpaṃ vā kurūpaṃ vā guṇavantam athāguṇam //SRs_1.156//
sthaviraṃ taruṇaṃ vāpi yā vā kāmayate muhuḥ /
īrṣyā-kopa-vivādeṣu niyatā sādhamā smṛtā //SRs_1.157//
svīyā trayodaśa-vidhā vividhā ca varāṅganā /
vaiśikaivaṃ ṣoḍaśadhā tāś cāvasthābhir aṣṭabhiḥ //SRs_1.158//
ekaikam aṣṭadhā tāsām uttamādi-prabhedataḥ /
traividhyam evaṃ sa-caturaśītis triśatī bhavet //SRs_1.159//
avasthā-trayam eveti kecid āhuḥ para-striyāḥ /
āsāṃ dūtyaḥ sakhī ceṭī liṅginī prativeśinī //SRs_1.160//
dhātreyī śilpakārī ca kumārī kathinī tathā /
kārur vipraśnikā ceti netṛ-mitra-guṇānvitāḥ //SRs_1.161//
uddīpanaṃ caturdhā syād ālambana-samāśrayam /
guṇa-ceṣṭālaṅkṛtayas taṭasthāś ceti bhedataḥ //SRs_1.162//
yauvanaṃ rūpa-lāvaṇye saundaryam abhirūpatā /
mārdavaṃ saukumāryaṃ cety ālambana-gatā guṇāḥ //SRs_1.163//
sarvāsām api nārīṇāṃ yauvanaṃ tu caturvidham /
pratiyauvanam etāsāṃ ceṣṭitāni pṛthak pṛthak //SRs_1.164//
īṣac-capala-netrāntaṃ smara-smera-mukhāmbujam /
sa-garva-jarajogaṇḍam asamagrāruṇādharam //SRs_1.165//
lāvaṇyodbheda-ramyāṅgaṃ vilasad-bhāva-saurabham /
unmīlitāṅkura-kucam asphuṭāṅgaka-sandhikam //SRs_1.166//
prathamaṃ yauvanaṃ tatra vartamānā mṛgekṣaṇā /
apekṣate mṛdu-sparśaṃ sahate noddhatāṃ ratim //SRs_1.167//
sakhī-keli-ratā svāṅga-saṃskāra-kalitādarā /
na kopa-harṣau bhajate sapatnī-darśanādiṣu //SRs_1.168//
nātirajyati kāntasya saṅgame kiṃ tu lajjate /
stanau pīnau tanur madhyaḥ pāṇipādasya raktimā //SRs_1.169//
ūrū karikarākārāv aṅgaṃ vyaktāṅga-sandhikam /
nitambo vipulo nābhir gabhīrā jaghanaṃ ghanam //SRs_1.170//
vyaktā romāvalī snaigdhyam aṅga-keśaradākṣiṣu /
dvitīya-yauvane tena kalitā vāma-locanā //SRs_1.171//
sakhīṣu svāśayajñāsu snigdhā prāyeṇa māninī /
na prasīdaty anunaye sapatnīṣv abhyasūyinī //SRs_1.172//
nāparādhān viṣahate praṇayerṣyākaṣāyitā /
rati-keliṣv anibhṛtā ceṣṭate garvitā rahaḥ //SRs_1.173//
asnigdhatā nayanayor gaṇḍayor mlāna-kāntitā /
vicchāyatā khara-sparśo' py aṅgānāṃ ślathatā manāk //SRs_1.174//
adhare masṛṇo rāgas tṛtīye yauvane bhavet /
tatra strīṇām iyaṃ ceṣṭā rati-tantra-vidagdhatā //SRs_1.175//
vallabhasyāparityāgas tadākarṣaṇa-kauśalam /
anādaro' parādheṣu sapatnīṣv apy amatsaraḥ //SRs_1.176//
jarjaratvaṃ stana-śroṇi-gaṇḍoru-jaghanādiṣu /
nirmāṃsatā ca bhavati caturthe yauvane striyāḥ //SRs_1.177//
tatra ceṣṭā rati-vidhāv anutsāho' samarthatā /
sapatnīṣv ānukūlyaṃ ca kāntenāviraha-sthitiḥ //SRs_1.178//
tatra śṛṅgāra-yogyatvaṃ sarasāhlāda-kāraṇam /
ādya-dvitīyayor eva na tṛtīya-caturthayoḥ //SRs_1.179//
aṅgāny abhūṣitāny eva prakṣepādyair vibhūṣaṇaiḥ /
yena bhūṣitavad bhāti tad rūpam iti kathyate //SRs_1.180//
muktāphaleṣu chāyāyās taralatvam ivāntarā /
pratibhāti yad aṅgeṣu lāvaṇyaṃ tad ihocyate //SRs_1.181//
aṅga-pratyāngakānāṃ yaḥ sanniveśo yathocitam /
susliṣṭa-sandhi-bandhaḥ syāt tat saundaryam itīryate //SRs_1.182//
yadātmīya-guṇotkarṣair vastv anyan nikaṭa-sthitam /
sārūpyaṃ nayati prājñair ābhirūpyaṃ tad ucyate //SRs_1.183//
spṛṣṭaṃ yatrāṅgam aspṛṣṭam iva syān mārdavaṃ hi tat /
yā sparśāsahatāṅgeṣu komalasyāpi vastunaḥ //SRs_1.184//
tat saukumāryaṃ tredhā syān mukhya-madhyādhama-kramāt /
aṅgaṃ puṣpādi-saṃsparśāsahaṃ yena tad uttamam //SRs_1.185//
na saheta kara-sparśaṃ yenāṅgaṃ madhyamaṃ hi tat /
yenāṅgamātapādīnām asahaṃ tad ihādhamam //SRs_1.186//
caturdhālaṅkṛtir vāso-bhūṣā-mālyānulepanaiḥ /
taṭasthāś candrikā dhārā-gṛha-candrodayāv api //SRs_1.187//
kokilālāpam ākanda-manda-māruta-ṣaṭ-padāḥ /
latā-maṇḍapa-bhūgeha-dīrghikā-jala-dāravāḥ //SRs_1.188//
prāsāda-garbha-saṅgīta-krīḍādri-sarid-ādayaḥ /
evam ūhyā yathā kālam upabhogopayoginaḥ //SRs_1.189//
[ālambana-gatāś ceṣṭā anubhāvā vivakṣitāḥ /]
bhāvaṃ manogataṃ sākṣāt sva-hetuṃ vyañjayanti ye /
te' nubhāvā iti khyātā bhrū-kṣepa-smitādayaḥ //SRs_1.190//
te caturdhā citta-gātra-vāg-buddhyārambha-sambhavāḥ /
tatra ca bhāvo hāvo helā śobhā kānti-dīptī ca //SRs_1.191//
prāgalbhyaṃ mādhuryaṃ dhairyaudāryaṃ ca cittajā bhāvāḥ /
nirvikārasya cittasya bhāvaḥ syād ādi-vikriyā //SRs_1.192//
grīvā-recaka-saṃyukto bhrū-netrādi-vilāsa-kṛt /
bhāva īṣat-prakāśo yaḥ sa hāva iti kathyate //SRs_1.193//
nānā-vikāraiḥ suvyaktaḥ śṛṅgārākṛti-sūcakaiḥ /
hāva eva bhaved dhelā lalitābhinayātmikā //SRs_1.194//
sā śobhā rūpa-bhogādyair yat syād aṅga-vibhūṣaṇam /
śobhaiva kāntir ākhyātā manmathāpyāyanojjvalā //SRs_1.195//
kāntir eva vayo-bhoga-deśa-kāla-guṇādibhiḥ //
uddīpitātivistāraṃ yātā ced dīptir ucyate //SRs_1.196//
niḥśaṅkatvaṃ prayogeṣu prāgalbhyaṃ parikīrtyate /
mādhuryaṃ nāma ceṣṭānāṃ sarvāvasthāsu mārdavam //SRs_1.197//
sthirā cittonnatir yā tu tad dhairyam iti saṃjñitam /
audāryaṃ vinayaṃ prāhuḥ sarvāvasthānugaṃ budhāḥ //SRs_1.198//
līlā vilāso vicchittir vibhramaḥ kilakiñcitam /
moṭṭāyitaṃ kuṭṭamitaṃ bibboko lalitaṃ tathā //SRs_1.199//
vihṛtaṃ ceti vijñeyā yoṣitāṃ daśa gātrajāḥ /
priyānukaraṇaṃ yat tu madhurālāpa-pūrvakaiḥ //SRs_1.200//
ceṣṭitair gatibhir vā syāt sā līleti nigadyate /
priya-samprāpti-samaye bhrū-netrānana-karmaṇām //SRs_1.201//
tātkāliko viśeṣo yaḥ sa vilāsa itīritaḥ /
ākalpa-kalpanālpāpi vicchittir atikānti-kṛt //SRs_1.202//
priyā-gamana-velāyāṃ madanāveśa-sambhramāt /
vibhramo' ṅgada-hārādi-bhūṣā-sthāna-viparyayaḥ //SRs_1.203//
śoka-roṣāśru-harṣādeḥ saṅkaraḥ kila-kiñcitam /
svābhilāṣa-prakaṭam moṭṭāyitam itīritam //SRs_1.204//
keśādharādi-grahaṇe modamāne' pi mānase /
duḥkhiteva bahiḥ kupyed yatra kuṭṭamitaṃ hi tat //SRs_1.205//
iṣṭe' py anādaro garvān mānād bibboka īritaḥ /
vinyāsa-bhaṅgi-raṅgānāṃ bhrū-vilāsa-manoharāḥ //SRs_1.206//
sukumārā bhaved yatra lalitaṃ tad-udīritam /
īrṣyayā māna-lajjābhyāṃ na dattaṃ yogyam uttaram //SRs_1.207//
kriyayā vyajyate yatra vihṛtaṃ tad udīritam /
itthaṃ śrī-siṃha-bhūpena sattvālaṅkāra-śālinā //SRs_1.208//
kathitāḥ sattvajāḥ strīṇām alaṅkārās tu viṃśatiḥ /
sattvād daśaiva bhāvādyā jātā līlādayas tu na //SRs_1.209//
ato hi viṃśatir bhāvāḥ sāttvikā iti nocitam /
yujyate sāttvikatvaṃ ca bhāvādi-sahacāriṇaḥ //SRs_1.210//
līlādi-daśakasyāpi chatri-nyāya-balāt sphuṭam /
bhojena krīḍitaṃ kelir ity anyau gātrajau smṛtau //SRs_1.211//
ato viṃśatir ity atra saṅkhyeyaṃ nopapadyate /
atrocyate bhāva-tattva-vedinā siṃha-bhūbhujā //SRs_1.212//
ādyaḥ prāg eva bhāvādi-samutpatteś ca śaiśave /
kanyā-vinoda-mātratvād anubhāveṣu neṣyate //SRs_1.213//
prema-visrambha-mātratvān nānyasyāpy anubhāvatā /
ato viṃśatir ity eṣā saṅkhyā saṅkhyāvatāṃ matā //SRs_1.214//
śobhā vilāso mādhuryaṃ dhairyaṃ gāmbhīryam eva ca /
lalitaudārya-tejāṃsi sattva-bhedās tu pauruṣāḥ //SRs_1.215//
nīce dayādhike spardhā śauryotsāhau ca dakṣatā /
yatra prakaṭatāṃ yānti sā śobheti prakīrtitā //SRs_1.216//
vṛṣabhasyeva gambhīrā gatir dhīraṃ ca darśanam /
sasmitaṃ ca vaco yatra sa vilāsa itīritaḥ //SRs_1.217//
tan mādhuryaṃ yatra ceṣṭā-dṛṣṭy-ādeḥ spṛhaṇīyatā /
śṛṅgāra-pracurā ceṣṭā yatra tal lalitaṃ bhavet //SRs_1.218//
atra gāmbhīrya-dhairye dve cittaje gātrajāḥ pare /
eke sādhāraṇān etān menire citta-gātrayoḥ //SRs_1.219//
ālāpaś ca vilāpaś ca saṃlāpaś ca pralāpakaḥ /
anulāpāpalāpau ca sandeśaś cātideśakaḥ //SRs_1.220//
nirdeśaś copadeśaś cāpadeśo vyapadeśakaḥ /
evaṃ dvādaśadhā proktā kīrtitā vāg-ārambhā vicakṣaṇaiḥ //SRs_1.221//
tatrālāpaḥ priyoktiḥ syād vilāpo duḥkhajaṃ vacaḥ /
ukti-pratyuktimad-vākyaṃ saṃlāpa iti kīrtitam //SRs_1.222//
vyarthālāpaḥ pralāpaḥ syād anulāpo muhur vacaḥ /
apalāpas tu pūrvoktasyānyathā yojanaṃ bhavet //SRs_1.223//
sandeśas tu proṣitasya sva-vārtā-preṣaṇaṃ bhavet /
so' tideśo mad-uktāni tad-uktānīti yad vacaḥ //SRs_1.224//
nirdeśas tu bhavet so' yam aham ity ādi-bhāṣaṇam /
yatra śikṣārtha-vacanam upadeśaḥ sa ucyate //SRs_1.225//
anyārtha-kathanaṃ yatra so' padeśa itīritaḥ /
vyājenātmābhilāṣoktir yatrāyaṃ vyapadeśakaḥ //SRs_1.226//
buddhy-ārambhās tathā proktā rīti-vṛtti-pravṛttayaḥ /
rītiḥ syāt pada-vinyāsa-bhaṅgī sā tu tridhā matā //SRs_1.227//
komalā kaṭhinā miśrā ceti syāt tatra komalā /
dvitīya-turya-varṇair yā svalpair vargeṣu nirmitā //SRs_1.228//
alpa-prāṇākṣara-prāyā daśa-prāṇa-samanvitā /
samāsa-rahitā svalpaiḥ samāsair vā vibhūṣitā //SRs_1.229//
vidarbha-jana-hṛdyatvāt sā vaidarbhīti kathyate /
śleṣaḥ prasādaḥ samatā mādhuryaṃ sukumāratā //SRs_1.230//
artha-vyaktir udāratvam ojaḥ kānti-samādhayaḥ /
ete vaidarbha-mārgasya prāṇā daśa guṇāḥ smṛtāḥ //SRs_1.231//
kevalālpa-prāṇa-varṇa-pada-sandarbha-lakṣaṇam /
śaithilyaṃ yatra na spṛṣṭaṃ sa śleṣaḥ samudāhṛtaḥ //SRs_1.232//
prasiddhārtha-padatvaṃ yat sa prasādo nigadyate /
bandha-vaiṣamya-rāhityaṃ samatā pada-gumphane //SRs_1.233//
bandho mṛduḥ sphuṭo miśra iti tredhā sa nigadyate /
tan mādhuryaṃ bhaved yatra śabde' rthe ca sphuṭo rasaḥ //SRs_1.234//
yad aniṣṭhura-varṇatvaṃ saukumāryaṃ tad ucyate /
śrūyamāṇasya vākyasya vinā śabdāntara-spṛhām //SRs_1.235//
arthāvagamakatvaṃ yad artha-vyaktir iyaṃ matā /
ukte vākye guṇotkarṣa-pratibhānam udāratā //SRs_1.236//
samāsa-bahulatvaṃ yat tad ojaḥ iti gīyate /
loka-sthitim anullaṅghya hṛdyārtha-pratipādanam //SRs_1.237//
kāntiḥ syād dvividhā khyātā vārtāyāṃ varṇanāsu ca /
samādhiḥ so' nya-dharmāṇāṃ yad anyatrādhiropaṇam //SRs_1.238//
atidīrgha-samāsa-yutā bahulair varṇair yutā mahā-prāṇaiḥ /
kaṭhinā sā gauḍīyety uktā tad-deśa-budha-manojñatvāt //SRs_1.239//
yatrobhaya-guṇa-grāma-saṃniveśas tulādhṛtaḥ /
sā miśrā saiva pāñcālīty uktā tad-deśaja-priyā //SRs_1.240//
āndhrī lāṭī ca saurāṣṭrīty ādayo miśra-rītayaḥ /
santi tat-tad-deśa-vidvat-priya-miśraṇa-bhedataḥ //SRs_1.241//
ta eva pada-saṅghātās tā evārtha-vibhūtayaḥ /
tathāpi navyaṃ bhavati kāvyaṃ grathana-kauśalāt //SRs_1.242//
tāsāṃ grantha-gaḍutvena lakṣaṇaṃ nocyate mayā /
bhojādi-grantha-bandheṣu tad-ākāṅkṣibhir īkṣyatām //SRs_1.243//
bhāratī sātvatī caiva kaiśiky ārabhaṭīti ca /
catasro vṛttayas tāsām utpattir vakṣyate sphuṭam //SRs_1.244//
jagaty ekārṇave jāte bhagavān avyayaḥ pumān /
bhogi-bhogam adhiṣṭhāya yoga-nidrā-paro' bhavat //SRs_1.245//
tadā vīrya-madonmattau daityendrau madhu-kaiṭabhau /
tarasā devadeveśam āgatau raṇa-kāṅkṣiṇau //SRs_1.246//
vividhaiḥ paruṣair vākyair adhikṣepa-vidhāyinau /
muṣṭi-jānu-prahāraiś ca yodhayāmāsatur harim //SRs_1.247//
tan-nābhi-kamalotpannaḥ prajāpatir abhāṣata /
kim etad bhāratī-vṛttir adhunāpi pravartate //SRs_1.248//
tad imau naya durdharṣau nidhanaṃ tvarayā vibho /
iti tasya vacaḥ śrutvā nijagāda janārdanaḥ //SRs_1.249//
idaṃ kāvya-kriyā-hetor bhāratī nirmitā dhruvam /
bhāṣaṇād vākya-bāhulyād bhāratīyaṃ bhaviṣyati //SRs_1.250//
adhunaiva nihanmy etāv ity ābhāṣya vaco hariḥ /
nirmalair nirvikāraiś ca sāṅga-hārair manoharaiḥ //SRs_1.251//
aṅgais tau yodhayāmāsa daityendrau yuddha-śālinau /
bhūmi-sthānaka-saṃyogaiḥ pada-kṣepais tathā hareḥ //SRs_1.252//
bhūmes tadābhavad bhāras tad-vaśād api bhāratī /
valgitaiḥ śārṅgiṇas tatra dīptaiḥ sambhrama-varjitaiḥ //SRs_1.253//
sattvādhikair bāhu-daṇḍaiḥ sātvatvī vṛttir udgatā /
vicitrair aṅga-hāraiś ca helayā sa tadā hariḥ //SRs_1.254//
yat tau babandha keśeṣu jātā sā kaiśikī tataḥ /
sa-saṃrambhaiḥ savegaiś ca citra-cārī-samutthitaiḥ //SRs_1.255//
niyuddha-karaṇair jātā citrair ārabhaṭī tataḥ /
yasmāc citrair aṅgahāraiḥ kṛtaṃ dānava-mardanam //SRs_1.256//
tasmād abja-bhuvā loke niyuddha-samayaḥ kṛtaḥ /
yaḥ śastrāstrādi-mokṣeṣu nyāyaḥ sa pāribhāṣitaḥ //SRs_1.257//
nāṭya-kāvya-kriyā-yoge rasa-bhāva-samāśritaḥ /
sa eva samayo dhātrā vṛttir ity eva saṃjñitaḥ //SRs_1.258//
hariṇā tena yad vastu valigitair yādṛśaṃ kṛtam /
tadvad eva kṛtā vṛttir dhātrā tasyāṅga-sambhavā //SRs_1.259//
ṛgvedāc ca yajurvedāt sāmavedād atharvaṇaḥ /
bhāraty-ādyā kramāj jātā ity anye tu pracakṣate //SRs_1.260//
prayuktatvena bharatair bhāratīti nigadyate /
prastāvanopayogitvāt sāṅgaṃ tatraiva lakṣyate //SRs_1.261//
sāttvikena guṇenātityāga-śauryādinā yutā /
harṣa-pradhānā santyakta-śoka-bhāvā ca yā bhavet //SRs_1.262//
sātvatī nāma sā vṛttiḥ proktā lakṣaṇa-kovidaiḥ /
aṅgāny asyās tu catvāri saṃlāpottāpakāv api //SRs_1.263//
saṅghātyaḥ parivartaś cety eṣāṃ lakṣaṇam ucyate /
īrṣyā-krodhādibhir bhāvai rasair vīrādbhutādibhiḥ //SRs_1.264//
parasparaṃ gabhīroktiḥ saṃlāpa iti śabdyate /
preraṇaṃ yat parasyādau yuddhāyotthāpakas tu saḥ //SRs_1.265//
mantra-śaktyārtha-śaktyā vā daiva-śaktyātha pauruṣāt /
saṅghasya bhedanaṃ yat tu saṅghātyaḥ sa udāhṛtaḥ //SRs_1.266//
pūrvodyuktasya kāryasya parityāgena yad bhavet /
kāryāntara-svīkaraṇaṃ jñeyaḥ sa parivartakaḥ //SRs_1.267//
nṛtya-gīta-vilāsādi-mṛdu-śṛṅgāra-ceṣṭitaiḥ /
samanvitā bhaved vṛttiḥ kaiśikī ślakṣṇa-bhūṣaṇā //SRs_1.268//
aṅgāny asyās tu catvāri narma tat-pūrvakā ime /
sphañja-sphoṭau ca garbhaś ca teṣāṃ lakṣaṇam ucyate //SRs_1.269//
śṛṅgāra-rasa-bhūyiṣṭhaḥ priya-cittānurañjakaḥ /
agrāmyaḥ parihāsas tu narma syāt tat tridhā matam //SRs_1.270//
śṛṅgāra-hāsyajaṃ śuddha-hāsyajaṃ bhaya-hāsyajam /
śṛṅgāra-hāsyajaṃ narma trividhaṃ parikīrtitam //SRs_1.271//
sambhogecchā-prakaṭanād anurāga-niveśanāt /
tathā kṛtāparādhasya priyasya pratibhedanāt //SRs_1.272//
sambhogecchā-prakaṭanaṃ tridhā vāg-veṣa-ceṣṭitaiḥ /
anurāga-prakāśo' pi bhogecchā-narmavat tridhā //SRs_1.273//
priyāparādha-nirbhedo' py uktas tredhā tathā budhaiḥ /
śuddha-hāsyajam apy uktaṃ tadvad eva tridhā budhaiḥ //SRs_1.274//
hāsyād bhayena janitāj janitaṃ bhaya-hāsyajam /
tad dvidhā mukham aṅgaṃ tu tad dvayaṃ pūrvavat tridhā //SRs_1.275//
agrāmya-narma-nirmāṇa-vedinā siṃha-bhūbhujā /
narmāṣṭādaśadhā bhinnam eva sphuṭam udāhṛtam //SRs_1.276//
narma-sphañjaḥ sukhodyogo bhayānto nava-saṅgame /
narma-sphoṭas tu bhāvāṃśaiḥ sūcito' lpa-raso bhavet //SRs_1.277//
anyais tv akāṇḍe sambhoga-viccheda iti gīyate /
netur vā nāyikāyā vā vyāpāraḥ svārtha-siddhaye //SRs_1.278//
pracchādana-paro yas tu narma-garbhaḥ sa kīrtitaḥ /
pūrva-sthito vipadyeta nāyako yatra cāparas tiṣṭhet //SRs_1.279//
tam apīha narma-garbhaṃ pravadati bharato hi nāṭya-veda-guruḥ /
māyendra-jāla-pracurāṃ citra-yuddha-kriyā-mayīm //SRs_1.280//
chedyair bhedyaiḥ plutair yuktāṃ vṛttim ārabhaṭīṃ viduḥ /
aṅgāny asyās tu catvāri saṅkṣiptir avapātanam //SRs_1.281//
vastūtthāpana-sampheṭāv iti pūrve babhāṣire /
saṅkṣipta-vastu-viṣayā yā māyāśilpa-yojitā //SRs_1.282//
sā saṅkṣiptir iti proktā bharatena mahātmanā /
vadanty anye tu tāṃ netur avasthāntara-saṅgatim //SRs_1.283//
parivartaka-bhedatvāt tad upekṣāmahe vayam /
vibhrāntir avapātaḥ syāt praveśa-drava-vidravaiḥ //SRs_1.284//
tad-vastūtthāpanaṃ yat tu vastu māyopakalpitam /
sampheṭas tu samāghātaḥ kruddha-saṃrabdhayor dvayoḥ //SRs_1.285//
āsāṃ ca madhye vṛttīnāṃ śabda-vṛttis tu bhāratī /
tisro' rtha-vṛttayaḥ śeṣās tac-catasro hi vṛttayaḥ //SRs_1.286//
anye tu miśraṇād āsāṃ miśrāṃ vṛttiṃ ca pañcamīm /
aśeṣa-rasa-sāmānyāṃ manyante lakṣayanti ca //SRs_1.287//
kaiśikī syāt tu śṛṅgāre rase vīre tu sātvatī /
radura-bībhatsayor vṛttir niyatārabhaṭī punaḥ //SRs_1.288//
śṛṅgārādiṣu sarveṣu raseṣv iṣṭaiva bhāratī /
kecit tu tam imaṃ ślokaṃ bhāratīyaṃ niyāmakam //SRs_1.289//
prāyikābhiprāyatayā vyācakṣāṇā vicakṣaṇāḥ /
āsāṃ raseṣu vṛttīnāṃ niyamaṃ nānumanvate //SRs_1.290//
vicāra-sundaro naiṣa mārgaḥ syād ity udāsmahe /
kaiśikī-vṛtti-bhedānāṃ narmādīnāṃ prakalpanam //SRs_1.291//
yatra karuṇam āśritya rasābhāsatva-kāraṇam /
rasābhāsa-prakaraṇe vakṣyate tad idaṃ sphuṭam //SRs_1.292//
tat-tan-nyāya-pravīṇena nyāya-mārgānuvartinā /
darśitaṃ siṃha-bhūpena spaṣṭaṃ vṛtti-catuṣṭayam //SRs_1.293//
tat-tad-deśocitā bhāṣā kriyā veṣā pravṛttayaḥ /
tatra bhāṣā dvidhā bhāṣā vibhāṣā ceti bhedataḥ //SRs_1.294//
tatra bhāṣā sapta-vidhā prācyāvantyā ca māgadhī /
bāhlīkā dākṣiṇātyā ca śaurasenī ca mālavī //SRs_1.295//
saptadhā syād vibhāṣādi śabara-dramilāndhrajāḥ /
śakārābhīra-caṇḍāla-vanecara-bhavā iti //SRs_1.296//
bhāṣā-vibhāṣāḥ santy anyās tat-tad-deśa-janocitāḥ /
tāsām anupayogitvān nātra lakṣaṇam ucyate //SRs_1.297//
tat-tad-deśocitā veṣāḥ kriyāś cātisphuṭāntarāh /
anyeṣāṃ sukha-duḥkhādi-bhāveṣu kṛta-bhāvanam //SRs_1.298//
ānukūlyena yac cittaṃ bhāvakānāṃ pravartate /
sattvaṃ tad iti vijñeyaṃ prājñaiḥ sattvodbhavān imān //SRs_1.299//
sāttvikā iti jānanti bharatādi-maharṣayaḥ /
sarveṣām api bhāvānāṃ yaiḥ sva-sattvaṃ hi bhāvyate //SRs_1.300//
te bhāvā bhāva-tattva-jñaiḥ sāttvikā samudīritāḥ /
te stambha-sveda-romāñcāḥ svara-bhedaś ca vepathuḥ //SRs_1.301//
vaivarṇyam aśru-pralayāv ity aṣṭau parikīrtitāḥ /
stambho harṣa-bhayāmarṣa-viṣādādbhuta-sambhavaḥ //SRs_1.302//
anubhāvā bhavanty ete stambhasya muni-saṃmatāḥ /
saṃjñā-virahitatvaṃ ca śūnyatā niṣprakampatā //SRs_1.303//
nidāgha-harṣa-vyāyāma-śrama-krodha-bhayādibhiḥ /
svedaḥ sañjāyate tatra tv anubhāvā bhavanty amī //SRs_1.304//
svedāpanayavātecchā-vyajana-grahaṇādayaḥ /
romāñco vismayotsāha-harṣādyais tatra vikriyāḥ //SRs_1.305//
romodgamolluka-sanagātra-saṃsparśanādayaḥ /
vaisvaryaṃ sukha-duḥkhādyais tatra syur gadgadādayaḥ //SRs_1.306//
vepathur harṣa-santrāsa-jarā-krodhādibhir bhavet /
tatrānubhāvāḥ sphuraṇa-gātra-kampādayo matāḥ //SRs_1.307//
viṣādātaparoṣādyair vaivarṇyam upajāyate /
mukha-varṇa-parāvṛtti-kārśyādyās tatra vikriyāḥ //SRs_1.308//
viṣāda-roṣa-santoṣā-dhūmādyair aśru tat-kriyāḥ /
bāṣpa-bindu-parikṣepa-netra-saṃmārjanādayaḥ //SRs_1.309//
pralayo duḥkha-dhātādyaiś ceṣṭā tatra visaṃjñatā /
sarve' pi sattva-mūlatvād bhāvā yadyapi sāttvikāḥ //SRs_1.310//
tathāpy amīṣāṃ sattvaika-mūlatvāt sāttvika-prathā /
anubhāvāś ca kathyante bhāva-saṃsūcanād amī //SRs_1.311//
evaṃ dvairūpyam eteṣāṃ kathitaṃ bhāva-kovidaiḥ /
anubhāvaika-nidhinā sukhānubhava-śālinā /
śrī-siṃha-bhūbhujā sāṅgam anubhāvā nirūpitāḥ //SRs_1.312//
asmat-kalpa-latā-dalāni gilati tvat-kāma-gaurvāryatāṃ
mac-cintāmaṇi-vedibhiḥ pariṇamed dūrān nayoccair gajam /
ity ārūḍha-vitardikāḥ pratipathaṃ jalpanti bhūdevatāḥ
siṃha-kṣmābhuji kalpa-vṛkṣa-surabhī-hasty-ādi-dānodyate //SRs_1.313//
rakṣāyāṃ rākṣasāriṃ prabala-vimata-vidrāvaṇe vīrabhadraṃ
kāruṇye rāmabhadraṃ bhuja-bala-vibhavārohaṇe rauhiṇeyam /
pāñcālaṃ cañcalākṣī-paricaraṇa-vidhau pūrṇa-candraṃ prasāde
kandarpa-rūpa-darpe tulayati nitarāṃ siṃha-bhūpāla-candraḥ //SRs_1.314//
iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite
rasārṇava-sudhākara-nāmni nāṭyālaṅkāra-śāstre rañjakollāso nāma
prathamo vilāsaḥ
dvitīyo vilāsaḥ
rasikollāsaḥ
kalyāṇa-dāyi bhavatāṃ bhaved bhavya-guṇākaram /
kamalākucakāleya-vyañjitoraḥ-sthalaṃ mahaḥ //SRs_3.1//
cid-acit-kṣema-kāriṇyai namaḥ śrī-parṇajādibhiḥ /
vandyāyai vārdhi-nandinyai karāgrastha-payoruhe //SRs_2.2//
vy-abhī ity upasargau dvau viśeṣābhimukhatvayoḥ /
viśeṣeṇābhimukhyena caranti sthāyinaṃ prati //SRs_2.3//
vāg-aṅga-sattva-sūcyā jñeyās te vyabhicāriṇaḥ /
taṃ cārayanti bhāvasya gatiṃ sañcāriṇo' pi //SRs_2.4//
unmajjanto nimajjantaḥ sthāyiny amṛta-vāridhau /
ūrmivad vardhayanty enaṃ yānti tad-rūpatāṃ ca te //SRs_2.5//
nirvedo' tha viṣādo dainyaṃ glāni-śramau ca mada-garvau /
śaṅkā-trāsāvegā unmādāpasmṛtī tathā vyādhiḥ //SRs_2.6//
moho mṛtir ālasyaṃ jāḍyaṃ vrīḍāvahitthā ca /
smṛtir atha vitarka-cintā-mati-dhṛtayo harṣa utsukatvaṃ ca //SRs_2.7//
augryam arṣāsūyāś cāpalyaṃ caiva nidrā ca /
suptir bodha itīme bhāvā vyabhicāriṇaḥ samākhyātāḥ //SRs_2.8//
tattva-jñānāc ca daurgatyāv āpado viprayogataḥ /
īrṣyāder api saṃjātaṃ nirvedaḥ svāvamānanam [*1] //SRs_2.9//
prārabdha-kāryānirvāhād iṣṭānavāpter vipattitaḥ /
aparādha-parijñānād anutāpas tu yo bhavet //SRs_2.10//
viṣādaḥ sa tridhā jyeṣṭha-madhyamādhama-saṃśrayāt /
sahāyānveṣaṇopāya-cintādyā uttame matāḥ //SRs_2.11//
anutsāhaś ca vaicittyam ity ādyā madhyame matāḥ /
adhamasyānubhāvāḥ syur vaicitryam avalokanam //SRs_2.12//
rodana-śvāsita-dhyāna-mukha-śoṣādayo' pi ca /
hṛt-tāpa-durgatatvādyair anauddhatyaṃ hi dīnatā //SRs_2.13//
tatrānubhāvā mālinya-gātra-stambhādayo matāḥ /
ādhi-vyādhi-jarā-tṛṣṇā-vyāyāma-suratādibhiḥ //SRs_2.14//
niṣprāṇatā glānir atra kṣāmāṅga-vacana-kriyāḥ /
kampānutsāha-vaivarṇya-nayana-bhramaṇādayaḥ //SRs_2.15//
śramo mānasa-khedaḥ syād adhva-nṛtya-ratādobhiḥ /
aṅga-mardana-niḥśvāsau pāda-saṃvāhanaṃ tathā //SRs_2.16//
jṛmbhaṇaṃ mandayānaṃ ca mukhanetra-vighūrṇanam /
sītkṛtiś ceti vijñeyā anubhāvāḥ śramodbhavāḥ //SRs_2.17//
madas tv ānanda-saṃmoha-sambhedo madirākṛtaḥ /
sa tridhā taruṇo madhyo' pakṛṣṭaś ceti bhedataḥ //SRs_2.18//
dṛṣṭiḥ smerā mukhe rāgaḥ sasmitākulitaṃ vacaḥ /
lalitāviddha-gaty-ādyāś ceṣṭāḥ syus taruṇe made //SRs_2.19//
madhyame tu made vāci skhalanaṃ ghūrṇanaṃ dṛśoḥ /
gamane vaktratā bāhvor vikṣepa-srastatādayaḥ //SRs_2.20//
apakṛṣṭe tu ceṣṭāḥ syur gati-bhaṅgo visaṃjñatā /
niṣṭhīvanaṃ muhuḥ śvāso hikkā chardyādayo matāḥ //SRs_2.21//
taruṇas tūttamādīnāṃ madhyamo madhya-nīcayoḥ /
apakṛṣṭas tu nīcānāṃ tat-tan-mada-vivardhane //SRs_2.22//
uttama-prakṛtiḥ śete madhyo hasati gāyati /
adhama-prakṛtir grāmyaṃ paruṣaṃ vakti roditi //SRs_2.23//
aiśvaryādi-kṛtaḥ kaiścit māno mada itīritaḥ /
vakṣyamāṇasya garvasya bheda evety udāsmahe //SRs_2.24//
aiśvarya-rūpa-tāruṇya-kula-vidyā-balair api /
iṣṭa-lābhādinānyeṣām avajñā garva īritaḥ //SRs_2.25//
anubhāvā bhavanty atra gurv-ājñādy-ājñā-vyatikramaḥ /
anuttara-praadānaṃ ca vaimukhyaṃ bhāṣaṇe' pi ca //SRs_2.26//
vibhramāpahnutī vākya-pāruṣyam anavekṣaṇam /
avekṣaṇaṃ nijāṅgānām aṅga-bhaṅgādayo' pi ca //SRs_2.27//
śaṅkā cauryāparādhādyaiḥ svāniṣṭotprekṣaṇaṃ matam /
tatra ceṣṭāmuhuḥ pārśva-darśanaṃ mukha-śoṣaṇam //SRs_2.28//
avakuṇṭhana-vaivarṇya-kaṇṭha-sādādayo' pi ca /
śaṅkā dvidyeyam ātmotthā parotthā ceti bhedataḥ //SRs_2.29//
svākārya-janitā svotthā prāyo vyaṅgyeyam iṅgitaiḥ /
iṅgitāni tu pakṣma-bhrū-tārakā-dṛṣṭi-vikriyāḥ //SRs_2.30//
parotthā tu nijasyaiva parasyākāryato bhavet /
prāyeṇākāra-ceṣṭābhyāṃ tām imām anubhāvayet //SRs_2.31//
ākāraḥ sāttvikaś ceṣṭā tv aṅga-pratyaṅgajāḥ kriyāḥ /
trāsas tu citta-cāñcalyaṃ vidyut-kravyāda-garjitaiḥ //SRs_2.32//
tathā bhūta-bhujaṅgādyair vijñeyās tatra vikriyāḥ /
utkampa-gātra-saṅkoca-romāñca-stambha-gadgadāḥ //SRs_2.33//
muhur nimeṣa-vibhrānti-pārśvasthālambanādayaḥ /
cittasya sambhramo yaḥ syād āvego' yaṃ sa cāṣṭadhā //SRs_2.34//
utpāta-vāta-varṣāgni-matta-kuñjara-darśanāt /
priyāpriya-śruteś cāpi śatrava-vyasanād api //SRs_2.35//
tatrautpātas tu śailādi-kampa-ketūdayādayaḥ /
taj-jāḥ sarvāṅga-visraṃso vaimukhyam apasarpaṇam //SRs_2.36//
viṣāda-mukha-vaivarṇya-vismayādyās tu vikriyāḥ /
tvarayāgamanaṃ vastra-grahaṇaṃ cāvakuṇṭhanam //SRs_2.37//
netrāvamārjanādyāś ca vātāvega-bhavāḥ kriyāḥ /
chatra-graho' ṅga-saṅkoco bāhu-svastika-dhāvane //SRs_2.38//
uṣṇāśrayaṇam ity ādyā varṣāvega-bhavāḥ kriyāḥ /
agny-āvegaḥ-bhavāś ceṣṭā vījanaṃ cāṅga-dhūnanam //SRs_2.39//
vyatyasta-pada-vikṣepa-netra-saṅkocanādayaḥ /
āvege kuñjarodbhūte satvaraṃ cāpasarpaṇam //SRs_2.40//
vilokanaṃ muhuḥ paścāt trāsa-kampādayo matāḥ /
priya-śravaṇaje hy asmin abhutthānopagūhane //SRs_2.41//
prīti-dānaṃ priyaṃ vākyaṃ romaharṣādayo' pi ca /
apriya-śrutije' py asmin vilāpah parivartanam //SRs_2.42//
ākranditaṃ ca patanaṃ parito bhramaṇādayaḥ /
ceṣṭāḥ syuḥ śātravāvege varma-śastrādi-dhāraṇam //SRs_2.43//
ratha-vāji-gajāroha-sahasāpakramādayaḥ /
ete syur uttamādīnām anubhāvā yathocitam //SRs_2.44//
unmādaś citta-vibhrāntir viyogād iṣṭa-nāśataḥ /
viyogaje tu ceṣṭāḥ syur dhāvanaṃ paridevanam //SRs_2.45//
asambaddha-pralapanaṃ śayaṇaṃ sahasotthitiḥ /
acetanaiḥ sahālāpo nirnimitta-smitādayaḥ //SRs_2.46//
iṣṭa-nāśa-kṛte tv asmin bhasmādi-parilepanam /
nṛtya-gītādi-racanā tṛṇa-nirmālya-dhāraṇam //SRs_2.47//
cīvarāvaraṇādīni prāg-uktāś cāpi vikriyāḥ /
dhātu-vaiṣamya-doṣeṇa bhūtāveśādinā kṛtaḥ //SRs_2.48//
citta-kṣobhas tv apasmāras tatra ceṣṭāḥ prakampanam /
dhāvanaṃ patanaṃ stambho bhramaṇaṃ netra-vikriyāḥ //SRs_2.49//
svoṣṭha-daṃśa-bhujāsphoṭa-lālā-phenādayo' pi ca /
doṣa-vaiṣamyajas tv eṣa vyādhir evety udāsmahe //SRs_2.50//
doṣodreka-viyogādyair syād vyādhir atra tu /
gātra-stambhaḥ ślathāṅgatvaṃ kūjanaṃ mukha-kūṇanam //SRs_2.51//
srastāṅgatākṣi-vikṣepa-niḥśvāsādyās tu vikriyāḥ /
saśīto dāha-yuktaḥ sa dvividhaḥ parikīrtitaḥ [*2] //SRs_2.52//
hanu-sañcālanaṃ bāṣpaḥ sarvāṅgotkampa-kūjane /
jānu-kuñcana-romāñca-mukha-śoṣādayo' pi ca //SRs_2.53//
dāha-jvare tu ceṣṭāḥ syuḥ śīta-mālyādi-kāṅkṣaṇam /
pāṇi-pāda-parikṣepa-mukha-śoṣādayo' pi ca //SRs_2.54//
āpad-bhīti-viyogādyair mohaś cittasya mūḍhatā /
vikriyās tatra vijñeyā indriyāṇāṃ ca śūnyatā //SRs_2.55//
niśceṣṭatāṅga-bhramaṇa-patanāghūrṇanādayaḥ /
vāyor dhanañjayākhyasya viprayogo ya ātmanā //SRs_2.56//
śarīrāvacchedavatā maraṇaṃ nāma tad bhavet /
etac ca dvividhaṃ proktaṃ vyādhijaṃ cābhighātajam //SRs_2.57//
ādyaṃ tv asādhya-hṛc-chūla-viṣūcy-ādi-samudbhavam /
amī tatrānubhāvāḥ syur avyaktākṣara-bhāṣaṇam //SRs_2.58//
vivarṇa-gātratā manda-śvāsādi stambha-mīlane /
hikkā parijanāpekṣā-niśceṣṭendriyatādayaḥ //SRs_2.59//
dvitīyaṃ ghāta-patana-dohodbandha-viṣādijam /
tatra ghātādije bhūmi-patana-krandanādayaḥ //SRs_2.60//
viṣaṃ tu vatsanābhādyam aṣṭau vegās tad-udbhavāḥ /
kārṣṇyaṃ kampo dāho hikkā phenaś ca kandhara-bhaṅgaḥ //SRs_2.61//
jaḍatā mṛtir iti kathitā kramaśaḥ prathamādyā vegajāś ceṣṭāḥ /
svabhāva-śrama-sauhitya-garbha-nirbharatādibhiḥ //SRs_2.62//
kṛcchrāt kriyonmukhatvaṃ yat tad ālasyam iha kriyāḥ /
aṅga-bhaṅgaḥ kriyā-dveṣo jṛmbhaṇākṣi-vimardane //SRs_2.63//
śayyāsanaika-priyatā tandrī-nidrādayo' pi ca /
jāḍyam apratipattiḥ syād iṣṭāniṣṭhārthayoḥ śruteḥ //SRs_2.64//
dṛṣṭer vā virahādeś ca kriyās tatrānimeṣatā /
aśrutiḥ pāravaśyaṃ ca tūṣṇīm-bhāvādayo' pi ca //SRs_2.65//
akārya-karaṇāvajñā-stuti-nūtana-saṅgamaiḥ /
pratīkārākriyādyaiś ca vrīḍatvanatidhṛṣṭatā //SRs_2.66//
tatra ceṣṭā nigūḍhoktir ādhomukhya-vicintane /
anirgamo bahiḥ kvāpi dūrād evāvaguṇṭhanam //SRs_2.67//
nakhānāṃ kṛntanaṃ bhūmi-lekhanaṃ caivam ādayaḥ /
avahitthākāra-guptir jaihmya-prābhava-nītibhiḥ //SRs_2.68//
lajjā-sādhvasa-dākṣiṇya-prāgalbhyāpajayādibhiḥ /
anyathā-kathanaṃ mithyā-dhairyam anyatra vīkṣaṇam //SRs_2.69//
kathā-bhaṅgādayo' py asyām anubhāvā bhavanty amī /
svāsthya-cintā-dṛḍhābhyāsa-sadṛśālokanādibhiḥ //SRs_2.70//
smṛtiḥ pūrvānubhūtārtha-pratītis tatra vikriyāḥ /
kampanodvahane mūrdhno bhrū-vikṣepādayo' pi ca //SRs_2.71//
ūho vitarkaḥ sandeha-vimarṣa-pratyayādibhiḥ /
janito nirṇayāntaḥ syād asatyaḥ satya eva vā //SRs_2.72//
tatrānubhāvāḥ syur amī bhrū-śiraḥ- ksepaṇādayaḥ /
iṣṭa-vastv-apariprāpter aiśvarya-bhraṃśanādibhiḥ //SRs_2.73//
cintā dhyānātmikā tasyām anubhāvā bhavanty amī /
kārśyādhomukhya-santāpa-niḥśvāsocchrvasanādayaḥ //SRs_2.74//
nānā-śāstrāratha-mathanād artha-nirdhāraṇaṃ matiḥ /
tatra ceṣṭās tu kartavya-karaṇaṃ saṃśaya-chidā //SRs_2.75//
śiṣyopadeśa-bhrū-kṣepāv ūhāpohādayo' pi ca /
jñāna-vijñāna-gurvādi-bhakti-nānārtha-siddhibhiḥ //SRs_2.76//
lajjādibhiś ca cittasya naispṛhyaṃ dhṛtir ucyate /
atrānubhāvā vijñeyāḥ prāptārthānubhavas tathā //SRs_2.77//
aprāptātīta-naṣṭārthān abhisaṅkṣobhaṇādayaḥ /
manorathasya lābhena siddhyā yogyasya vastunaḥ //SRs_2.78//
mitra-saṅgama-devādi-prasādādeś ca kalpitaḥ /
manaḥ-prasādo harṣaḥ syād atra netrāsya-phullatā //SRs_2.79//
priyābhāṣaṇam āśleṣaḥ pulakānāṃ prarohaṇam /
svedodgamaś ca hastena hasta-sampīḍanādayaḥ //SRs_2.80//
kālākṣamatvam autsukyam iṣṭa-vastu-viyogataḥ /
tad-darśanād ramya-vastu-didṛkṣādeś ca tat-kriyāḥ //SRs_2.81//
tvarānavasthitiḥ śayyā-sthitir uttāna-cintane /
śarīra-gauravaṃ nidrā-tandrā-niḥśvasitādayaḥ //SRs_2.82//
aparādhāvamānābhyāṃ cauryāābhigrahaṇādibhiḥ /
asat-pralāpanādyaiś ca kṛtaṃ caṇḍatvam ugratā //SRs_2.83//
kriyās tatrāsya-nayana-rāgo bandhana-tāḍane /
śirasaḥ kampanaṃ kheda-vadha-nirbhartsanādayaḥ //SRs_2.84//
adhikṣepāvamānādyaiḥ krodho' marṣa itīryate /
tatra sveda-śiraḥ-kampāv ādhomukhya-vicintane //SRs_2.85//
upāyānveṣaṇotsāha-vyavasādayaḥ kriyāḥ /
para-saubhāgya-sampatti-vidyā-śauryādi-hetubhiḥ //SRs_2.86//
guṇe' pi doṣāropaḥ syād asūyā tatra vikriyāḥ /
mukhāpavartanaṃ garhā bhrū-bhedānādarādayaḥ //SRs_2.87//
rāga-dveṣādibhiś citta-lāghavaṃ cāpalaṃ bhavet /
ceṣṭās tatrāvicāreṇa parirambhāvalambane //SRs_2.88//
niṣkāsanokti-pāruṣye tāḍanājñāpanādayaḥ /
mada-svabhāva-vyāyāma-niścintatva-śramādibhiḥ //SRs_2.89//
mano-nimīlanaṃ nidrā ceṣṭās tatrāsya-gauravam /
āghūrṇamāna-netratvam aṅgānāṃ parimardanam //SRs_2.90//
niḥśvāsocchvāsane sanna-gātratvaṃ netra-mīlanam /
śarīrasya ca saṅkoco jāḍyaṃ cety evam ādayaḥ //SRs_2.91//
udreka eva nidrāyāḥ suptiḥ syāt tatra vikriyāḥ /
indriyoparatir netra-mīlanaṃ srasta-gātratā //SRs_2.92//
utsvapnāyitanaiś calya-śvāsocchvāsādayo' pi ca /
svapna-sparśana-nidhvāna-nidrā-sampūrṇatādibhiḥ //SRs_2.93//
prabodhaś cetanāvāptiś ceṣṭās tatrākṣi-mardanam /
śayyāyā mokṣaṇaṃ bāhu-vikṣepo' ṅguli-moṭanam //SRs_2.94//
śiraḥ-kaṇḍūyanaṃ cāṅga-valanaṃ caivam ādayaḥ /
uttamādhama-madhyeṣu sāttvikā vyabhicāriṇaḥ //SRs_2.95//
vibhāvair anubhāvaiś ca varṇanīyā yathocitam /
udvega-sneha-dambherṣyā-pramukhāś citta-vṛttayaḥ //SRs_2.96//
ukteṣv antarbhavantīti na pṛthaktvena darśitāḥ /
vibhāvāś cānubhāvāś ca te bhavanti parasparam //SRs_2.97//
kārya-kāraṇa-bhāvas tu jñeyaḥ prāyeṇa lokataḥ /
svātantryāt pāratantryāc ca te dvidhā vyabhicāriṇaḥ //SRs_2.98//
para-poṣakatāṃ prāptāḥ paratantrā itīritāḥ /
tad-abhāve svatantrāḥ syur bhāvā iti ca te smṛtāḥ //SRs_2.99//
ābhāsatā bhaved eṣām anaucitya-pravartitām /
asatyatvād ayogyatvād anaucityaṃ dvidhā bhavet //SRs_2.100//
asatyatva-kṛtaṃ tat syād acetana-gataṃ tu yat /
ayogyatva-kṛtaṃ proktaṃ nīca-tiryaṅ-narāśrayam //SRs_2.101//
utpatti-sandhi-śāvalya-śāntayo vyabhicāriṇām /
daśāś catasras tatra utpattir bhāva-sambhavaḥ //SRs_2.102//
sarūpam asarūpaṃ vā bhinna-kāraṇa-kalpitam /
bhāva-dvayaṃ milati cet sa sandhir iti gīyate //SRs_2.103//
atyārūḍhasya bhāvasya vilayaḥ śāntir ucyate /
śavalatvaṃ tu bhāvānāṃ saṃmardaḥ syāt parasparam //SRs_2.104//
dig-antarāla-sañcāra-kīrtinā siṃha-bhūbhujā /
evaṃ sañcāriṇaḥ sarve sa-prapañcaṃ nirūpitāḥ //SRs_2.105//
sajātīyair vijātīyair bhāvair ye tv atiraskṛtāḥ /
kṣrābdhivan nayanty anyān svātmatvaṃ sthāyino hi te //SRs_2.106//
bharatena ca te kathitā rati-hāsotsāha-vismaya-krodhāḥ /
śoko' tha jugupsā bhayam ity aṣṭau lakṣma vakṣyate teṣām //SRs_2.107//
yūnor anyonya-viṣayā sthāyinīcchā ratir bhavet /
nisargeṇābhiyogena saṃsargeṇābhimānataḥ //SRs_2.108//
upamādhyātma-viṣayair eṣā syāt tatra vikriyāḥ /
kaṭākṣa-pāta-bhrū-kṣepa-priya-vāg-ādayo matāḥ //SRs_2.109//
bhojas tu samprayogeṇa ratim anyām udāharat /
samprayogasya śabdādiṣv antarbhāvān na tan-matam //SRs_2.110//
aṅkura-pallava-kalikā-praspunaphalabhoga-bhāg iyaṃ kramaśaḥ /
premā mānaḥ praṇayaḥ sneho rāgo' nurāgaś ca //SRs_2.111//
sa premā bheda-rahitaṃ yūnor yad bhāva-bandhanaṃ /
yat tu premānubandhena svātantryād dhṛdayaṅgamam //SRs_2.112//
bahnāti bhāva-kauṭilyaṃ so' yaṃ māna itīryate /
bāhyāntaropacārair yat prema-mānopakalpitaiḥ //SRs_2.113//
badhnāti bhāva-viśrambhaṃ so' yaṃ praṇaya ucyate /
viśrambhe paramāṃ kāṣṭhām ārūḍhe darśanādibhiḥ //SRs_2.114//
yatra dravaty antaraṅgaṃ sa sneha iti kathyate /
sa tredhā kathyate prauḍha-madhya-manda-vibhedataḥ //SRs_2.115//
pravāsādibhir ajñāta-citta-vṛttau priye jane /
itara-kleśa-kārī yaḥ sa prauḍhaḥ sneha ucyate //SRs_2.116//
itarānubhavāpekṣāṃ sahate yaḥ sa madhyamaḥ /
dvayor ekasya mānādau tad anyasya karoti yaḥ //SRs_2.117//
naivopekṣāṃ na cāpekṣāṃ sa sneho manda ucyate /
duḥkham apy adhikaṃ citte sukhatvenaiva rajyate //SRs_2.118//
yena sneha-prakarṣeṇa sa rāga iti gīyate /
kusumbha-nīlī-mañjiṣṭha-rāga-bhedena sa tridhā //SRs_2.119//
kusumbha-rāgaḥ sa jñeyo yaś citte rajyati kṣaṇāt /
atiprakāśamāno' pi kṣaṇād eva vinaśyati //SRs_2.120//
nīlī-rāgas tu yaḥ sakto nāpaiti na ca dīpyate /
acireṇaiva saṃsaktaś cirād api na naśyati //SRs_2.121//
atīva śobhate yo' sau māñjiṣṭho rāga ucyate /
rāga eva svayaṃ vedya-daśā-prāptyā prakāśitaḥ //SRs_2.122//
yāvad-āśraya-vṛttiś ced anurāga itīritaḥ /
anye prītiṃ rater bhedm āmananti na tan-matam //SRs_2.123//
asamprayoga-viṣayā seyaṃ harṣān na bhidyate /
bhāṣaṇākṛti-veṣāṇaṃ kriyāyāś ca vikārataḥ //SRs_2.124//
laulyādeś ca parasthānām eṣām anukṛter api /
vikāraś cetaso hāsas tatra ceṣṭāḥ samīritāḥ //SRs_2.125//
dṛṣṭer vikāro nāmauṣṭha-kapola-spandanādayaḥ /
śaktir dhariya-sahāyādyaiḥ phala-ślāghyeṣu karmasu //SRs_2.126//
satvarā mānasī vṛttir utsāhas tatra vikriyāḥ /
kālādyavekṣaṇaṃ dhairyaṃ vāg-ārambhādayo' pi ca //SRs_2.127//
sahajāhārya-bhedena sa dvidhā paribhāṣyate /
lokottara-padārthānāṃ tat-pūrva-lokanādibhiḥ //SRs_2.128//
vistāraś cetaso yas tu vismayaḥ sa nigadyate /
kriyās tatrākṣi-vistāra-sādhūkti-pulakādayaḥ //SRs_2.129//
vadhāvajñādibhiś citta-jvalanaṃ krodha īritaḥ /
eṣa tridhā bhavet kordha-kopa-roṣa-prabhedataḥ //SRs_2.130//
vadha-cchedādi-paryantaḥ krodhaḥ krūra-janāśrayaḥ /
abhyarthanāvadhiḥ prāyaḥ kopo vīra-janāśrayaḥ //SRs_2.131//
śatru-bhṛtya-suhṛt-pūjyāś catvāro viṣayās tayoḥ /
muhur daṣṭoṣṭhatā bhugna-bhrukuṭī-danta-ghaṭṭanam //SRs_2.132//
hasta-niṣpīḍanaṃ gātra-kampaḥ śastra-pratīkṣaṇam /
sva-bhujāvekṣaṇaṃ kaṇṭha-garjādyāḥ śātrava-krudhi //SRs_2.133//
bhṛtya-krodhe tu ceṣṭāḥ syus tarjanaṃ mūrdha-dhananam /
nirbhartsanaṃ ca bahudhā muhur nirvarṇanādayaḥ //SRs_2.134//
mitra-krodhe vikārāḥ syur netrāntaḥ-patad-aśrutā /
tūṣṇīṃ dhyānaṃ ca naiścalyaṃ śvasitāni muhur muhuḥ //SRs_2.135//
maunaṃ vinamra-mukhatā bhugna-dṛṣṭyādayo' pi ca /
pūjya-krodhe tu ceṣṭāḥ syuḥ sva-nindā namra-vaktratā //SRs_2.136//
anuttara-pradānāṅga-sveda-gadgadikādayaḥ /
śatru-krodhe tu ceṣṭāḥ syur bhāva-garbhita-bhāṣaṇam //SRs_2.137//
bhrūbheda-niṭila-sveda-kaṭākṣaāruṇimādayaḥ /
bhṛtyādi-kopa-tritaye tat-tat-krodhāditāḥ kriyāḥ //SRs_2.138//
mithaḥ strī-puṃsayor eva roṣah strī-gocaraḥ punaḥ /
pratyayāvadhir atra syur vikārāḥ kuṭilekṣaṇam //SRs_2.139//
adhara-sphuraṇāpāṅga-rāga-niḥśvasitādayaḥ /
dvedhā nigaditaḥ strīṇāṃ roṣaḥ puruṣa-gocaraḥ //SRs_2.140//
sapatnī-hetur ādyaḥ syād anyaḥ syād anya-hetukaḥ /
sapatnī-hetuko roṣo vipralambhe prapañcyate //SRs_2.141//
anya-hetu-kṛte tv atra kriyāḥ puruṣa-roṣavat /
bandhu-vyāpatti-daurgaty-adhana-nāśādibhiḥ kṛtaḥ //SRs_2.142//
citta-kleśa-bharaḥ śokas tatra ceṣṭā vivarṇatā /
bāṣpodgamo mukhe śoṣaḥ stambha-niḥśvasitādayaḥ //SRs_2.143//
uttamānam ayaṃ prauḍho vibhāvair anya-saṃśritaiḥ /
ātma-sthair atirūḍho' pi prāyaḥ śauryeṇa śāmyati //SRs_2.144//
tatra ceṣṭā guṇākhyāna-nigūḍha-ruditādayaḥ /
syād eṣa mṛti-paryantaḥ sva-parasthais tu madhyame //SRs_2.145//
anativyakta-rudita-pramukhās tatra vikriyāḥ /
hetubhiḥ svagatair eva prāyaḥ strī-nīcayor ayam //SRs_2.146//
maraṇa-vyavasāyāntas tatra bhū-pariveṣṭanam /
urastāḍana-nirbheda-pātoccai rodanādayaḥ //SRs_2.147//
ahṛdyānāṃ padārthānāṃ darśana-śravaṇādibhiḥ /
saṅkocanaṃ yan manasah sā jugupsātra vikriyāḥ //SRs_2.148//
nāsāpidhānaṃ tvaritā gatir āsya-vikūṇanam /
sarvāṅga-dhūnanaṃ kutsā muhur niṣṭhīvanādayaḥ //SRs_2.149//
ghṛṇā śuddhā jugupsānyā daśa-rūpe nirūpitā /
sā heya-śravaṇotpanna-jugupsāyā na bhidyate //SRs_2.150//
bhayaṃ tu mantunā ghora-darśana-śravaṇādibhiḥ /
cittasyātīva cāñcalyaṃ tat prāyo nīca-madhyayoḥ //SRs_2.151//
uttamasya tu jāyeta kāraṇair atilaukikaiḥ /
bhaye tu ceṣṭā vaivarṇyaṃ stabdhatvaṃ gātra-kampanam //SRs_2.152//
palāyanaṃ parāvṛtya vīkṣaṇaṃ svātma-gopanam /
āsya-śoṣaṇam utkrośa-śaraṇānveṣaṇādayaḥ //SRs_2.153//
hetujād itare prokte bhaye soḍhala-sūnunā /
kṛtrimaṃ tūttama-gataṃ gurv-ādīn pratyavāstavam //SRs_2.154//
vibhīṣikotthaṃ bālāder vitrāsitakam ity ubhe /
tatrāntyam antarbhūtaṃ syād ghora-śravaṇaje bhaye //SRs_2.155//
bhikṣu-bhallūka-corādi-sūcanā-kalpitatvataḥ /
ādyaṃ tu yukti-kākṣyāyāṃ bhaya-kakṣyāṃ na gāhate //SRs_2.156//
gurv-ādi-saṃnidhau yasmān nīcaiḥ sthity-ādi-sūcitam /
bhāvo vinaya eva syād atha syān nāṭake yadi //SRs_2.157//
avahitthatayā tasya bhayatvaṃ dūrato gatam /
ato hetujam evaikaṃ bhayaṃ syād iti niścayaḥ //SRs_2.158//
bhojenoktāḥ sthāyino' nye garvaḥ sneho dhṛtir matiḥ /
sthāsnur evoddhata-preyaḥ śāntodātta-raseṣv api //SRs_2.159//
tatra sneho rater bhedas tridhā cecchātma-tat-kṛtaḥ /
anye poṣā-sahiṣṇutvān naiva sthāyi-padocitāḥ //SRs_2.160//
tad aṣṭāv eva vijñeyāḥ sthāyino muni-saṃmatāḥ /
sthāyino' ṣṭau trayastriṃśac cāriṇo' ṣṭau ca sāttvikāḥ //SRs_2.161//
evam ekonapañcāśad bhāvāḥ syur militā ime /
evaṃ hi sthāyino bhāvān siṃha-bhūpatir abhyadhāt //SRs_2.162//
athaiṣāṃ rasa-rūpatvam ucyate siṃha-bhūbhujā /
vidvan-mānasa-haṃsena rasa-bhāva-vivekinā //SRs_2.163//
ete ca sthāyinaḥ svaiḥ svair vibhāvair vyabhicāribhiḥ /
sāttvikaiś cānubhāvaiś ca naṭābhinaya-yogataḥ //SRs_2.164//
sākṣātkāram ivānītāḥ prāpitāḥ svādu-rūpatām /
sāmājikānāṃ manasi prayānti rasa-rūpatām //SRs_2.165//
dadhyādi-vyañjana-dravyaiś ciñcādibhir athauṣadhaiḥ /
guḍādi-madhura-dravyair yathā-yogaṃ samanvitaiḥ //SRs_2.166//
yadvat pāka-viśeṣeṇa ṣāḍavākhyo rasaḥ paraḥ /
niṣpadyate vibhāvādyaiḥ prayogeṇa tathā rasaḥ //SRs_2.167//
so' yam ānanda-sambhedo bhāvakair anubhūyate /
aṣṭadhā sa ca śṛṅgāra-hāsya-vīrādbhutā api //SRs_2.168//
raudraḥ karuṇa-bībhatsau bhayānaka itīritaḥ /
eṣūttaras tu pūrvasmāt sambhūto viṣamāt samaḥ //SRs_2.169//
bahu-vaktavyatā-hetoḥ sakalāhlādanād api /
raseṣu tatra śṛṅgāraḥ prathamaṃ lakṣyate sphuṭam //SRs_2.170//
vibhāvair anubhāvaiś ca sāttvikair vyabhicāribhiḥ /
nītā sadasya-rasyatvaṃ ratiḥ śṛṅgāra ucyate //SRs_2.171//
sa vipralambhaḥ sambhoga iti dvedhā nigadyate /
ayuktayos taruṇayor yo' nurāgaḥ parasparam //SRs_2.172//
abhīṣṭāliṅganādīnām anavāptau prakṛṣyate /
sa vipralambho vijñeyaḥ sa caturdhā nigadyate //SRs_2.173//
pūrvānurāga-mānau ca pravāsa-karuṇāv iti /
yat prema saṅgamāt pūrvaṃ darśana-śravaṇādibhiḥ //SRs_2.174//
pūrvānurāgaḥ sa jñeyaḥ śravaṇaṃ tad-guṇa-śrutiḥ /
pratyakṣa-citra-svapnādau darśanaṃ darśanaṃ matam //SRs_2.175//
yataḥ pūrvānurāgo' yaṃ saṅkalpātmā pravartate /
so' yaṃ pūrvānurāgākhyo vipralambha itīritaḥ //SRs_2.176//
pāratantryād ayaṃ dvedhā daiva-mānuṣa-kalpanāt /
tatra sañcāriṇo glāniḥ śaṅkāsūye śramo bhayam //SRs_2.177//
nirvedautsukya-dainyāni cintā-nidre prabodhatā /
viṣādo jaḍatonmādo moho maraṇam eva ca //SRs_2.178//
etasminn abhilāṣādi maraṇāntam anekadhā /
tat-tat-sañcāri-bhāvānām utkaṭatvād daśā bhavet //SRs_2.179//
tathāpi prāktanair asyā daśāvasthāḥ samāsataḥ /
proktās tad-anurodhena tāsāṃ lakṣaṇam ucyate //SRs_2.180//
abhilāṣaś cintānusmṛti-guṇa-saṅkīrtanodvegāḥ /
savilāpā unmāda-vyādhī jaḍatā mṛtiś ca tāḥ kramaśaḥ //SRs_2.181//
saṅgamopāya-racita-prārabdha-vyavasāyataḥ /
saṅkalpecchā-samudbhūtir abhilāṣo' tra vikriyāḥ //SRs_2.182//
praveśa-nirgamau tūṣṇīṃ tad-dṛṣṭi-patha-gāminau /
rāga-prakāśana-parāś ceṣṭāḥ svātma-prasādhanam //SRs_2.183//
vyājoktayaś ca vijane sthitir ity evam ādayaḥ /
kenopāyena saṃsiddhiḥ kadā tasya samāgamaḥ //SRs_2.184//
dūtī-mukhena kiṃ vācyam ity ādy ūhas tu cintanam /
atra nīvyādi-saṃsparśaḥ śayyāyāṃ parivartanam //SRs_2.185//
sa-bāṣpākekarā dṛṣṭir mudrikādi-vivartanam /
nirlakṣya-vīkṣaṇaṃ caivam ādyā vikṛtayo matāḥ //SRs_2.186//
arthānām anubhūtānāṃ deśa-kālānuvartinām /
sāntatyena parāmarśo mānasaḥ syād anusmṛtiḥ //SRs_2.187//
tatrānubhāvā niḥśvāso dhyāṇaṃ kṛtya-vihastatā /
śayyāsanādi-vidveṣa ity ādyāḥ smara-kalpitāḥ //SRs_2.188//
saundaryādi-guṇa-ślāghā guṇa-kīrtanam atra tu /
romāñco gadgadā vāṇī bhāva-manthara-vīkṣaṇam //SRs_2.189//
tat-saṅga-cintanaṃ sakhyā gaṇḍa-svedādayo' pi ca /
manasaḥ kampa udvegaḥ kathitas tatra vikriyāḥ //SRs_2.190//
cintā santāpa-niḥśvāsau dveṣaḥ śayyāsanādiṣu /
stambha-cintāśru-vaivarṇya-dīnatvādaya īritāḥ //SRs_2.191//
iha me dṛk-pathaṃ prāpad ihātiṣṭhad ihāsta ca /
ihālapad ihāvātsīd ihaiva nyavṛtat tathā //SRs_2.192//
ity ādi-vākya-vinyāso vilāpa iti kīrtitaḥ /
tatra ceṣṭās tu kutrāpi gamanaṃ kvacid īkṣaṇam //SRs_2.193//
kvacit kvacid avasthānaṃ kvacic ca bhramaṇādayaḥ /
sarvāvasthāsu sarvatra tan-manaskatayā sadā //SRs_2.194//
atasmiṃs tad iti bhrāntir unmādo virahodbhavaḥ /
tatra ceṣṭās tu vijñeyā dveṣaḥ sveṣṭe' pi vastuni //SRs_2.195//
dīrghaṃ muhuś ca niḥśvāso nirnimeṣatayā sthitiḥ /
nirnimitta-smita-dhyāna-gāna-maunādayo' pi ca //SRs_2.196//
abhīṣṭa-saṅgamābhāvād vyādhiḥ santāpa-lakṣaṇaḥ /
atra santāpa-niḥśvāsau śīta-vastu-niṣevaṇam //SRs_2.197//
jīvitopekṣaṇaṃ moho mumūrṣā dhṛti-varjanam /
yatra kvacic ca patanaṃ srastākṣatvādayo' pi ca //SRs_2.198//
idam iṣṭam aniṣṭaṃ tad iti vetti na kiñcana /
nottaraṃ bhāṣate praśne nekṣate na śṛṇoti ca //SRs_2.199//
yatra dhyāyati niḥsaṃjñaṃ jaḍatā sā prakīrtitā /
atra sparśānabhijñatvaṃ vaivarṇyaṃ śithilāṅgatā //SRs_2.200//
akāṇḍa-huṅkṛtiḥ stambho niḥśvāsa-kṛśatādayaḥ /
tais taiḥ kṛtaiḥ pratīkārair yadi na syāt samāgamaḥ //SRs_2.201//
tataḥ syān maraṇodyogah kāmāgnes tatra vikriyāḥ /
līlā-śuka-cakorādi-nyāsaḥ snigdha-sakhī-kare //SRs_2.202//
kala-kaṇṭha-kalālāpa-śrutir mandānilādaraḥ /
jyotsnā-praveśa-mākanda-mañjarī-vīkṣaṇādayaḥ //SRs_2.203//
muhuḥ-kṛto meti neti pratiṣedhārtha-vīpsayā /
īpsitāliṅganādīnāṃ nirodho māna ucyate //SRs_2.204//
so' yaṃ sahetu-nirhetu-bhedād dvedhātra hetujaḥ /
īrṣyayā sambhaved īrṣyā tv anyāsaṅgini vallabhe //SRs_2.205//
asahiṣṇutvam eva syād dṛṣṭer anumiteḥ śruteḥ /
īrṣyā-māne tu nirvedāvahittha-glāni-dīnatāḥ //SRs_2.206//
cintā-cāpalya-jaḍatā-mohādyā vyabhicāriṇaḥ /
bhogāṅka-gotra-skhalanotsvapnair anumitis tridhā //SRs_2.207//
śrutiḥ priyāparādhasya śrutir āpta-sakhī-mukhāt /
kāraṇābhāsa-sambhūto nirhetuḥ syād dvayor api //SRs_2.208//
avahitthādayas tatra vijñeyā vyabhicāriṇaḥ /
nirhetukaḥ svayaṃ śāmyet svayaṃ grāhasmitādibhiḥ //SRs_2.209//
hetujas tu śamaṃ yāti yathāyogyaṃ prakalpitaiḥ /
sāmnā bhedena dānena naty-upekṣā-rasāntaraiḥ //SRs_2.210//
tatra priyokti-kathanaṃ yat tu tat sāma gīyate /
sakhyādibhir upālambha-prayogo bheda ucyate //SRs_2.211//
vyājena bhūṣaṇādīnāṃ pradānaṃ dānam ucyate /
natiḥ pāda-praṇāmaḥ syāt tūṣṇīṃ sthitir upekṣaṇam //SRs_2.212//
ākasmika-bhayādīnāṃ kalpanā syad rasāntaram /
yādṛcchikaṃ buddhi-pūrvam iti dvedhā nigadyate //SRs_2.213//
anukūlena daivena kṛtaṃ yādṛcchikaṃ bhavet /
pratyutpanna-dhiyā puṃsā kalpitaṃ buddhi-pūrvakam //SRs_2.214//
pūrva-saṅgatayor yūnor bhaved deśāntarādibhiḥ /
caraṇa-vyavadhānaṃ yat sa pravāsa itīryate //SRs_2.215//
taj-janyo vipralambho' pi pravāsatvena saṃmataḥ /
harṣa-garva-mada-vrīḍā varjayitvā samīritāḥ //SRs_2.216//
śṛṅgāra-yogyāḥ sarve' pi pravāsa-vyabhicāriṇaḥ /
kāryataḥ sambhramāc chāpāt sa tridhā tatra kāryajaḥ //SRs_2.217//
buddhi-pūrvatayā yūnoḥ saṃvidhāna-vyapekṣayā /
vṛtto vartiṣyamāṇaś ca vartamāna iti tridhā //SRs_2.218//
āvegaḥ sambhramaḥ so' pi naiko divyādibhedataḥ /
śāpo vairūpyatādrūpya-pravṛtter dvividho bhavet //SRs_2.219//
pravāsaḥ śāpa-vairūpyād ahalyā-gautamādiṣu /
dvayor ekasya maraṇe punar ujjīvanāvadhau //SRs_2.220//
virahaḥ karuṇo' nyasya saṅgamāśānuvartanāt /
karuṇa-bhrama-kāritvāt so' yaṃ karuṇa ucyate //SRs_2.221//
sañcāriṇo' nubhāvāś ca karuṇe' pi pravāsavat /
sparśanāliṅganādīnām ānukūlyān niṣevaṇam //SRs_2.222//
ghaṭate yatra yūnor yat sa sambhogaś caturvidhaḥ /
saṅkṣiptaḥ saṅkīrṇaḥ sampannataraḥ samṛddhimān iti te //SRs_2.223//
pūrvānurāga-māna-pravāsa-karuṇānusambhavāḥ kramataḥ /
yuvānau yatra saṃkṣiptān sādhvasa-vrīḍitādibhiḥ //SRs_2.224//
upacārān niṣevete sa saṃkṣipta itīritaḥ /
saṅkīrṇas tu parādhīna vyalīka-maraṇādibhiḥ //SRs_2.225//
saṅkīryamāṇaḥ sambhogaḥ kiñcit puṣpeṣu-peśalaḥ /
bhaya-vyalīka-smaraṇādy-abhāvāt prāpta-vaibhavaḥ //SRs_2.226//
proṣitāgatayor yūnor bhogaḥ sampanna īritaḥ /
punar ujjīvane bhoga-samṛddhiḥ kiyatī bhavet //SRs_2.227//
śivābhyām eva vijñeyam ity ayaṃ hi samṛddhimān /
vibhāvair anubhāvaiś ca svocitair vyabhicāribhiḥ //SRs_2.228//
hāsaḥ sadasya-rasyatvaṃ nīto hāsya itīryate /
tatrālasya-glāni-nidrā-vyādhy-ādyā vyabhicāriṇaḥ //SRs_2.229//
eṣa dvedhā bhaved ātma-para-sthiti-vibhāgataḥ /
ātmasthas tu yadā svasya vikārair hasati svayam //SRs_2.230//
parasthas tu para-prāptair etair hasati cet param /
prakṛti-vaśāt sa ca ṣoḍhā smita-hasite vihasitāvahasite ca //SRs_2.231//
apahasitātihasitake jyeṣṭhādīnāṃ kramād dve dve /
smitaṃ cālakṣya-daśanaṃ dṛk-kapola-vikāśa-kṛt //SRs_2.232//
tad eva lakṣya-daśana-śikharaṃ hasitaṃ bhavet /
tad eva kuñcitāpāṅga-gaṇḍaṃ madhura-niḥsvanam //SRs_2.233//
kālocitaṃ sānurāgam uktaṃ vihasitaṃ bhavet /
phulla-nāsā-puṭaṃ yat syān nikuñcita-śiro' ṃsakam //SRs_2.234//
jihmāvaloka-nayanaṃ tac cāvahasitaṃ matam /
kampitāṅgaṃ sāśru-netraṃ tac cāpahasitaṃ bhavet //SRs_2.235//
karopagūḍha-pārśvaṃ yad uddhatāyata-niḥsvanam /
bāṣpākulākṣa-yugalaṃ tac cātihasitaṃ bhavet //SRs_2.236//
vibhāvair anubhāvaiś ca svocitair vyabhicāribhiḥ /
nītaḥ sadasya-rasyatvam utsāho vīra ucyate //SRs_2.237//
eṣa tridhā samāsena dāna-yuddha-dayodbhavāḥ /
dāna-vīro dhṛtir harṣo matyādyā vyabhicāriṇaḥ //SRs_2.238//
smita-pūrvābhibhāṣitvaṃ smita-pūrvaṃ ca vīkṣitam /
prasāde bahu-dātṛtvaṃ tadvad vācānumoditam //SRs_2.239//
guṇāguṇa-vicārādyās tv anubhāvāḥ samīritāḥ /
yuddha-vīre harṣa-garvāmarṣādayā vyabhicāriṇā //SRs_2.240//
asāhāyye' pi yuddhecchā samarād apalāyanam /
bhītābhaya-pradānādyā vikārās tatra kīrtitāḥ //SRs_2.241//
dayā-vīre dhṛti-mati-pramukhā vyabhicāriṇaḥ /
svārtha-prāṇa-vyayenāpi vipanna-trāṇa-śīlatā //SRs_2.242//
āśvāsanoktayaḥ sthairyam ity ādyās tatra vikriyāḥ /
vibhāvair anubhāvaiś ca svocitair vyabhicāribhiḥ //SRs_2.243//
nītaḥ sadasya-rasyatvaṃ vismayo' dbhutatāṃ vrajet /
atra dhṛtyāvega-jāḍya-harṣādyā vyabhicāriṇaḥ //SRs_2.244//
ceṣṭās tu netra-vistāra-svedāśru-pulakādayaḥ /
vibhāvair anubhāvaiś ca svocitair vyabhicāribhiḥ //SRs_2.245//
krodhaḥ sadasya-rasyatvaṃ nīto raudra itīryate /
āvega-garvaugryāmarṣa-mohādyā vyabhicāriṇaḥ //SRs_2.246//
prasveda-bhrukuṭī-netra-rāgādyās tatra vikriyāḥ /
vibhāvair anubhāvaiś ca svocitair vyabhicāribhiḥ //SRs_2.247//
nītaḥ sadasya-rasyatvaṃ śokaḥ karuṇa ucyate /
atrāṣṭau sāttvikā jāḍya-nirveda-glāni-dīnatāḥ //SRs_2.248//
ālasyāpasmṛti-vyādhi-mohādyā vyabhicāriṇaḥ /
vibhāvair anubhāvaiś ca svocitair vyabhicāribhiḥ //SRs_2.249//
jugupsā poṣam āpannā bībhatsatvena rasyate /
atra glāni-śramonmāda-mohāpasmāra-dīnatāḥ //SRs_2.250//
viṣāda-cāpalāvega-jāḍyādyā vyabhicāriṇaḥ /
sveda-romāñca-nāmāgra-cchādanādyāś ca vikriyāḥ //SRs_2.251//
vibhāvair anubhāvaiś ca svocitair vyabhicāribhiḥ /
bhayaṃ sadasya-rasyatvaṃ nītaṃ proktaṃ bhayānakaḥ //SRs_2.252//
tatra santrāsa-maraṇa-cāpalāvega-dīnatāḥ /
viṣāda-mohāpasmāra-śaṅkādyā vyabhicāriṇaḥ //SRs_2.253//
vikriyās tv āsya-śoṣādyāḥ sāttvikāś cāśru-varjitāḥ /
kecit samāna-balayo rasayoḥ saṅkaraṃ viduḥ //SRs_2.254//
na parīkṣākṣamam idaṃ mataṃ prekṣāvatāṃ bhavet /
tuṣyatve pūrva āsvādaḥ katarasyety aniścayāt //SRs_2.255//
spardhāparatvād ubhayor anāsvāda-prasaṅgataḥ /
tayor anyatarasyaiva prāyeṇāsvādanād api //SRs_2.256//
yugapad rasanīyatvaṃ nobhayor upapadyate /
eṣām aṅgāṅgi-bhāvena saṅkaro mama saṃmataḥ //SRs_2.257//
[*1] Another reading in some manuscripts:
anubhāvas tu naiṣphalya-matir nirveda ucyate /
atra cintāśru-niḥśvasa-vaivarṇyocchvāsa-dīnatā //
[*2] The following half karika is found in only one edition:
(śīta-jvare tu ceṣṭāḥ syuḥ santāpaś cāṅga-sādanam /)
tathā ca bhāratīye-
bhāvo vāpi raso vāpi pravṛttir vṛttir eva vā /
sarveṣāṃ samavetānāṃ rūpaṃ yasya bhaved bahu //
sa mantavyo rasaḥ sthāyī śeṣāḥ sañcāriṇo matāḥ //iti//
tulādhṛtatvam anayor na syāt prakaraṇādinā /
kavi-tātparya-viśrānter ekatraivāvalokanāt //SRs_2.258//
ubhau śṛṅgāra-bībhatsāv ubhau vīra-bhayānakau /
raudrādbhutāv ubhau hāsya-karuṇau prakṛti-dviṣau //SRs_2.259//
svabhāva-vairiṇor aṅgāṅgi-bhāvenāpi miśraṇam /
vivekibhyo na svadate gandha-gandhakayor iva //SRs_2.260//
virodhino' pi sāṃnidhyād atiraskāra-lakṣaṇam /
poṣaṇaṃ prakṛtasyeti ced aṅgatvaṃ na tāvatā //SRs_2.261//
yat kiñcid upakāritvād aṅgasyāṅgitvam aṅgini /
na tat-saṃnidhi-mātreṇa carvaṇānupakārataḥ //SRs_2.262//
anyathā pānakādyeṣu śarkarāder ivāpatet /
antarā patitasyāpi tṛṇāder upakāritā //SRs_2.263//
tac carvaṇābhimāne syāt satṛṇābhyavahāritā /
bhṛtyor nāyakasyeva nisarga-dveṣiṇor api //SRs_2.264//
aṅgayor aṅgino vṛddhau bhaved ekatra saṅgatiḥ /
aṅgenāṅgī rasaḥ svecchā-vṛtti-vardhita-sampadā //SRs_2.265//
amātyenāvinītena svāmīvābhāsatāṃ vrajet //SRs_2.266//
hariścandro rakṣākaraṇa-ruci-satyeṣu vacasāṃ
vilāse vāgīśo mahati niyame nīti-nigame /
vijetā gāṅgeyaṃ jana-bharaṇa-saṃmohana-kalā-
vrateṣu śrī-siṃha-kṣitipatir udāro viharate //SRs_2.267//
nitya śrīyannapota-kṣitipati-januṣaḥ siṃha-bhūpāla-mauleḥ
saundaryaṃ sundarīṇāṃ hariṇa-vijayināṃ vāgurā locanānām /
dānaṃ mandāra-cintāmaṇi-sura-surabhī-garva-nirvāpaṇāṅkaṃ
vijñānaṃ sarva-vidyā-nidhi-budha-pariṣac-chemuṣī-bhāgya-rekhā //SRs_2.268//
iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite
rasārṇava-sudhākara-nāmni nāṭyālaṅkāra-śāstre rasikollāso nāma
dvitīyo vilāsaḥ
tṛtīyo vilāsaḥ
bhāvakollāsaḥ
sa kṣemadāyī kamalānukūlaḥ
kaṭhora-pārāvata-kaṇṭha-nīlaḥ /
kṛpā-nidhir bhavya-guṇābhirāmaḥ
paraḥ pumān raja-mahīdhra-vāsī //1//
tad īdṛśa-rasādhāraṃ nāṭyaṃ rūpakam ity api /
naṭasyātipravīṇasya karmatvān nāṭyam ucyate //2//
yathā mukhādau padmāder ārope rūpaka-prathā /
tathaiva nāyakāropo naṭe rūpakam ucyate //SRs_3.3//
tac ca nāṭyaṃ daśa-vidhaṃ vākyārthābhinayātmakam /
tathā ca bhāratīye-
nāṭakaṃ saprakaraṇam aṅko vyāyokga eva ca /
bhāṇaḥ samavakāraś ca vīthī prahasanaṃ ḍimaḥ //
īhāmṛgaś ca vijñeyo daśadhā nāṭya-lakṣaṇam / (18.2-3)
rasetivṛtta-netāras tat-tad-rūpaka-bhedakāḥ //SRs_3.4//
lakṣitau rasanetārāv itivṛttaṃ tu kathyate /
itivṛtta-kathā-vastu-śabdāḥ paryāya-vācinaḥ //SRs_3.5//
itivṛttaṃ prabandhasya śarīraṃ trividhaṃ hi tat /
khyātaṃ kalpyaṃ ca saṅkīrṇaṃ khyātaṃ rāma-kathādikam //SRs_3.6//
kavi-buddhi-kṛtaṃ kalpyaṃ mālatī-mādhavādikam /
saṅkīrṇam ubhayāyattaṃ lava-rāghava-ceṣṭitam //SRs_3.7//
lakṣyeṣv etat tu bahudhā divya-martyādi-bhedataḥ /
tac cetivṛttaṃ vidvadbhiḥ pañcadhā parikīrtitam //SRs_3.8//
bījaṃ binduḥ patākā ca prakarī kāryam ity api /
yat tu svalpam upakṣiptaṃ bahudhā vistṛtiṃ gatam //SRs_3.9//
kāryasya kāraṇaṃ prājñais tad bījam iti kathyate /
uptaṃ bījaṃ taror yadvad aṅkurādi-prabhedataḥ //SRs_3.10//
phalāya kalpate tadvan nāyakādi-vibhedataḥ /
phalāyaitad bhaved yasmād bījam ity abhidhīyate //SRs_3.11//
phale pradhāne bījasya prasaṅgoktaiḥ phalāntaraiḥ /
vicchinne yad aviccheda-kāraṇaṃ bindur ucyate //SRs_3.12//
jala-bindur yathā siñcaṃs taru-mūlaṃ phalāya hi /
tathaivāyam upakṣipto bindur ity abhidhīyate //SRs_3.13//
yat pradhānopakaraṇa-prasaṅgāt svārtham ṛcchati /
sā syāt patākā sugrīva-makarandādi-vṛttavat //SRs_3.14//
yat kevalaṃ parārthasya sādhakaṃ ca pradeśa-bhāk /
prakarī sā samuddiṣṭā nava-vṛndādi-vṛttavat //SRs_3.15//
aṅgasya ca pradhānasya bhāvyavasthasya sūcakam /
yad āgantuka-bhāvena patākā-sthānakaṃ hi tat //SRs_3.16//
etad dvidhā tulya-saṃvidhānaṃ tulya-viśeṣaṇam /
tatrādyaṃ tri-prakāraṃ syād dvitīyaṃ tv ekam eva hi //SRs_3.17//
evaṃ caturvidhaṃ jñeyaṃ patākā-sthānakaṃ budhaiḥ /
tathā ca bharataḥ-
sahasaivārtha-sampattir guṇavaty upacārataḥ /
patākā-sthānakam idaṃ prathamaṃ parikīrtitam //iti//(19.31)
tathā ca-
vacaḥ sātiśayaṃ śliṣṭaṃ kāvya-bandha-samāśrayam /
patākā-sthānakam idaṃ dvitīyaṃ parikīrtitam //iti//(19.32)
tathā ca-
arthopakṣepaṇaṃ yatra līnaṃ sa-vinayaṃ bhavet /
śliṣṭa-pratyuttaropetaṃ tṛtīyam idam iṣyate //(19.33)
tathā ca-
dvy-artho vacana-vinyāsaḥ suśliṣṭaḥ kāvya-yojitaḥ /
upanyāsa-suyuktaś ca tac caturtham udāhṛtam //(19.34) iti //
vastunas tu samastasya dharma-kāmārtha-lakṣaṇam //SRs_3.18//
phalaṃ kāryam iti śuddhaṃ miśraṃ vā kalpayet sudhīḥ /
pradhānam aṅgam iti ca tad vastu dvividhaṃ punaḥ //SRs_3.19//
pradhānaṃ netṛ-caritaṃ pradhāna-phala-bandhi ca /
kāvye vyāpi pradhānaṃ tad yathā rāmādi-ceṣṭitam //SRs_3.20//
nāyakārtha-kṛd-aṅgaṃ syān nāyaketara-ceṣṭitam /
nityaṃ patākā prakarī cāṅgaṃ bījādayaḥ kvacit //SRs_3.21//
bījatvād bījam ādau syāt phalatvāt kāryam antataḥ /
tayoḥ sandhāna-hetutvān madhye binduṃ prakalpayet //SRs_3.22//
yathāyogaṃ patākāyāḥ prakaryāś ca niyojanam /
kāryasya pañcadhāvasthā nāyakādi-kriyā-vaśāt //SRs_3.23//
ārambha-yatna-prāpty-āśā-niyatāpti-phalāgamāḥ /
tatra mukhya-phalodyoga-mātram ārambha iṣyate //SRs_3.24//
yatnas tu tat-phala-prāptyām autsukyena tu vartanam /
prāpty-āśā tu mahārthasya siddhi-sadbhāva-bhāvanā[*3] //SRs_3.25//
niyatāptir avighnena kārya-saṃsiddhi-niścayaḥ /
samagreṣṭa-phalāvāptir nāyakasya phalāgamaḥ //SRs_3.26//
ekaikasyās tv avasthāyāḥ prakṛtyā caikayaikayā /
yogaḥ sandhir iti jñeyo nāṭya-vidyā-viśāradaiḥ //SRs_3.27//
ekaikasyās tv avasthāyāḥ prakṛtyā caikayaikayā /
yogaḥ sandhir iti jñeyo nāṭya-vidyā-viśāradaiḥ //27//
patākāyās tv avasthānaṃ kvacid asti na vā kvacit /
patākā-virahe bījaṃ binduṃ vā kalpayet sudhīḥ //SRs_3.28//
mukhya-prayojana-vaśāt kathāṅgānāṃ samanvaye /
avāntarārtha-sambandhaḥ sandhiḥ sandhāna-rūpataḥ //SRs_3.29//
mukha-pratimukhe garbha-vimarśāv upasaṃhṛtiḥ /
pañcaite sandhayaḥ teṣu yatra bīja-samudbhavaḥ //SRs_3.30//
nānā-vidhānām arthānāṃ rasānām api kāraṇam /
tan mukhaṃ tatra cāṅgāni bījārambhānurodhataḥ //SRs_3.31//
upakṣepaḥ parikaraḥ parinyāso vilobhanam /
yuktiḥ prāptiḥ samādhānaṃ vidhānaṃ paribhāvanā //SRs_3.32//
udbheda-bhedau karaṇam iti dvādaśa yojayet /
upakṣepas tu bījasya sūcanā kathyate budhaiḥ //SRs_3.33//
parikriyā tu bījasya bahulīkaraṇaṃ matam /
bīja-niṣpatti-kathanaṃ parinyāsa itīryate //SRs_3.34//
nāyakādi-guṇānāṃ yad varṇanaṃ tad vilobhanam /
samyak prayojanānāṃ hi nirṇayo yuktir iṣyate //SRs_3.35//
prājñaiḥ sukhasya samprāptiḥ prāptir ity abhidhīyate /
bījasya punar ādhānaṃ samādhānam ihocyate //SRs_3.36//
sukha-duḥkha-karaṃ yat tu tad vidhānaṃ budhā viduḥ /
ślāghyaiś citta-camatkāro guṇādyaiḥ paribhāvanā //SRs_3.37//
udghātanaṃ yad bījasya sa udbhedaḥ prakīrtitaḥ /
bījasyottejanaṃ bhedo yad vā saṅghāta-bhedanam //SRs_3.38//
prastutārtha-samārambhaṃ karaṇaṃ paricakṣate /
bīja-prakāśanaṃ yatra dṛśyādṛśyatayā bhavet //SRs_3.39//
tat syāt pratimukhaṃ bindoḥ prayatnasyānurodhataḥ /
iha trayodaśāṅgāni prayojyāni manīṣibhiḥ //SRs_3.40//
vilāsa-parisarpau ca vidhutaṃ śama-narmaṇī /
narma-dyutiḥ pragamanaṃ nirodhaḥ paryupāsanam //SRs_3.41//
puṣpaṃ vajram upanyāso varṇa-saṅgrahanaṃ tathā /
vilāsaḥ saṅgamārthas tu vyāpāraḥ parikīrtitaḥ //SRs_3.42//
pūrva-dṛṣṭasya bījasya tv aṅka-cchedādinā tathā /
naṣṭasyānusmṛtiḥ śaśvat parisarpa iti smṛtaḥ //SRs_3.43//
nāyakāder īpsitānām arthānām anavāptitaḥ /
aratir yad bhaved tad dhi vidvadbhir vidhutaṃ matam //SRs_3.44//
athavānunayotkarṣaṃ vidhutaṃ syān nirākṛtiḥ /
arateḥ śamanaṃ taj-jñāḥ śamam āhur manīṣiṇaḥ //SRs_3.45//
parihāsa-pradhānaṃ yad vacanaṃ narma tad viduḥ /
kopasyāpahnavārthaṃ yad dhāsyaṃ narma-dyutir matā //SRs_3.46//
tat tu pragamanaṃ yat syād uttarottara-bhāṣaṇam /
yatra vyasanam āyāti nirodhaḥ sa nigadyate //SRs_3.47//
ruṣṭasyānunayo yaḥ syāt paryupāsanam īritam /
sa-viśeṣābhidhānaṃ yat puṣpaṃ tad iti saṃjñitam //SRs_3.48//
vajraṃ tad iti vijñeyaṃ sākṣān niṣṭhura-bhāṣaṇam /
yuktibhiḥ sahito yo' rthaḥ upanyāsaḥ sa iṣyate //SRs_3.49//
sarva-varṇopagamanaṃ varṇa-saṃhāra ucyate /
dṛṣṭādṛṣṭasya bījasya garbhas tv anveṣaṇaṃ muhuḥ //SRs_3.50//
atrāpy ācāpatākānurodhād aṅgāni kalpayet /
abhūtāharaṇaṃ mārgo rūpodāharaṇe kramaḥ //SRs_3.51//
saṅgrahaś cānumānaṃ ca toṭakādhibale tathā /
udvegaḥ sambhramāksepau dvādaśaiṣāṃ tu lakṣaṇam //SRs_3.52//
abhūtāharaṇam tat syād vākyaṃ yat kapaṭāśrayam /
mārgas tattvārtha-kathanam rūpaṃ sandeha-kṛd vacaḥ //SRs_3.53//
sotkarṣa-vacanaṃ yat tu tad udāharaṇaṃ matam /
bhāva-jñānaṃ kramo yad vā cintyamānārtha-saṅgatiḥ //SRs_3.54//
saṅgrahaḥ sāmadānārtha-saṃyogaḥ parikīrtitaḥ /
arthasyābhyūhanaṃ liṅgād anumānaṃ pracakṣate //SRs_3.55//
saṃrambhaṃ tu vacanaṃ saṅgirante hi toṭakam /
budhair adhibalaṃ proktaṃ kapaṭenātivañcanam //SRs_3.56//
śatru-vairādi-sambhūtaṃ bhayam udvega ucyate /
śatru-vyāghrādi-sambhūtau śaṅkātrāsau ca sambhramaḥ //SRs_3.57//
garbha-bīja-samākṣepam ākṣepaṃ paricakṣate /
yatra pralobhana-krodha-vyasanādyair vimṛśyate //SRs_3.58//
bījārtho garbha-nirbhinnaḥ sa vimarśa itīryate /
prakarī-niyatāptyānuguṇyād atrāṅga-kalpanam //SRs_3.59//
apavādo' tha sampheṭo vidrava-drava-śaktayaḥ /
dyuti-prasaṅgau chalana-vyavasāyau nirodhanam //SRs_3.60//
prarocanā vicalanam ādānaṃ syus trayodaśa /
tatrāpavādo doṣāṇāṃ prakhyāpanam itīryate //SRs_3.61//
doṣa-saṅgrathitaṃ vākyaṃ sampheṭaṃ sampracakṣate /
virodha-vadha-dāhādir vidravaḥ parikīrtitaḥ //SRs_3.62//
guru-vyatikramaṃ prāha dravaṃ tu bharato muniḥ /
utpannasya virodhasya śamanaṃ śaktir iṣyate //SRs_3.63//
dyutir nāma samuddiṣṭā tarjanodvejane budhaiḥ /
prastutārthasya kathanaṃ prasaṅgaḥ parikīrtitaḥ //SRs_3.64//
prasaṅgaṃ kathayanty anye gurūṇāṃ parikīrtanam /
avamānādi-karaṇaṃ kāryārthe chalanaṃ viduḥ //SRs_3.65//
vyavasāyaḥ sva-sāmarthya-prakhyāpanam itīryate /
virodhanaṃ nirodhoktiḥ saṃrabdhānāṃ parasparam //SRs_3.66//
siddhavad bhāvino' rthasya sūcanā syāt prarocanā /
ātma-ślāghā vicalanam ādānaṃ kārya-saṅgrahaḥ //SRs_3.67//
mukha-sandhyādayo yatra vikīrṇā bīja-saṃyutāḥ /
mahat-prayojanaṃ yānti tan-nirvahaṇam ucyate //SRs_3.68//
sandhi-virodhau grathanaṃ nirṇayaḥ paribhāṣaṇe prasādaś ca /
ānanda-samaya-kṛtayo bhāṣopagūhane tadvat //SRs_3.69//
atha pūrva-bhāva-sayujāv upasaṃhāra-praśastī ca /
iti nirvahaṇasyāṅgāny āhur amīṣāṃ tu lakṣaṇaṃ vakṣye //SRs_3.70//
bījopagamanaṃ sandhiḥ kāryānveṣaṇaṃ virodhaḥ syāt /
grathanaṃ tad-upekṣepaḥ syād anubhūtasya nirṇayaḥ kathanam //SRs_3.71//
paribhāṣā tv anyonyaṃ jalpanam athavā parivādaḥ /
śuśrūṣādi-prāptaṃ prasādam āhuḥ prasannatvam //SRs_3.72//
abhilaṣitārtha-samāgamam ānandaṃ prāhur ācāryāḥ /
samayo duḥkha-saṅkṣayaḥ kṛtir api labdhārtha-susthirīkaraṇam //SRs_3.73//
mānādyāptiś ca bhāṣaṇam upagūhanam adbhuta-prāptiḥ /
dṛṣṭa-krama-kāryasya syād dṛṣṭiḥ pūrva-bhāvas tu //SRs_3.74//
dharmārthādy-upagamanād upasaṃhāraḥ kṛtārthatā-kathanam /
bharataiś carācarāṇām āśīr āśaṃsanaṃ praśastiḥ syāt //SRs_3.75//
rasa-bhāvānurodhena prayojanam apekṣya ca /
sāphalyaṃ kāryam aṅgānām ity ācāryāḥ pracakṣate //SRs_3.76//
keṣāṃcid eṣām aṅgānāṃ vikalpaṃ kecid ūcire /
mukhādi-sandhiṣv aṅgānāṃ kramo' yaṃ na vivakṣitaḥ //SRs_3.77//
kramasyānādṛtatvena bharatādibhir ādimaiḥ /
lakṣyeṣu vyutkrameṇāpi kathanena vicakṣaṇaiḥ //SRs_3.78//
catuḥ-ṣaṣṭhi-kalā-marma-vedinā siṃha-bhūbhujā /
lakṣitā ca catuḥṣaṣṭhir bāla-rāmāyaṇe sphuṭam //SRs_3.79//
mukhādi-sandhiṣv aṅgānām aśaithilya-pratītaye /
sandhy-antarāṇi yojyāni tatra tatraikaviṃśatiḥ //SRs_3.80//
ācāryāntara-saṃmatyā camatkārodayād api /
vakṣye lakṣaṇam eteṣām udāhṛtim api sphuṭam //SRs_3.81//
sāma-dāne bheda-daṇḍau pratyutpanna-matir vadhaḥ /
gotra-skhalitam ojaś ca dhīḥ krodhaḥ sāhasaṃ bhayam //SRs_3.82//
māyā ca saṃvṛtir bhrāntir dūtyaṃ hetv-avadhāraṇam /
svapna-lekhau madaś citram ity etāny ekaviṃśatiḥ //SRs_3.83//
tatra sāma priyaṃ vākyaṃ svānuvṛtti-prakāśanam /
dānam ātma-pratinidhir bhūṣaṇādi-samarpaṇam //SRs_3.84//
bhedas tu kapaṭālāpaiḥ suhṛdāṃ bheda-kalpanam /
daṇḍas tv avinayādīnāṃ dṛṣṭyā śrutyātha tarjanam //SRs_3.85//
tāt-kālikī ca pratibhā pratyutpanna-matir smṛtā /
vadhas tu jīvita-droha-kriyā syād ātatāyinaḥ //SRs_3.86//
tad gotra-skhalitaṃ yat tu nāma-vyatyaya-bhāṣaṇam /
ojas tu vāg-upanyāso nija-śakti-prakāśakaḥ //SRs_3.87//
iṣṭārtha-siddhi-paryantā cintā dhīr iti kathyate /
krodhas tu cetaso dīptir aparādhādi-darśanāt //SRs_3.88//
sva-jīvita-nirākāṅkṣo vyāpāraḥ sāhasaṃ bhavet /
bhayaṃ tv ākasmika-trāsaḥ māyā kaitava-kalpanā //SRs_3.89//
saṃvṛttiḥ svayam uktasya svayam pracchādanaṃ bhavet /
bhrāntir viparyaya-jñānaṃ prasaṅgasya hy aniścayāt //SRs_3.90//
dūtyaṃ tu sahakāritvaṃ durghaṭe kārya-vastuni /
niścayo hetunārthasya mataṃ hetv-avadhāraṇam //SRs_3.91//
svapno nidrāntare mantra-bheda-kṛd vacanaṃ matam /
vivakṣitārtha-kalitā patrikā lekha īritaḥ //SRs_3.92//
madas tu madyajaḥ citraṃ cākārsya vilekhanam /
bhāga-kalpanayāṅgānāṃ mukha-pramukha-sandhiṣu //SRs_3.93//
pratyekaṃ niyatatvena yojyā tatraiva kalpanā /
sandhy-antarāṇāṃ vijñeyaḥ prayogas tv avibhāgataḥ //SRs_3.94//
tathaiva darśanād eṣām anaiyatyena sandhiṣu /
tad eṣām avicāreṇa kathito daśarūpake //SRs_3.95//
sandhy-antarāṇām aṅgeṣu nāntarbhāvo mato mama /
sāmādy-upāya-dakṣeṇa sandhyādi-guṇa-śobhitā //SRs_3.96//
nirvyūḍhaṃ siṃha-bhūpena sandhy-antara-nirūpaṇam /
evam aṅgair upāṅgaiś ca suśliṣṭaṃ rūpaka-śriyaḥ //SRs_3.97//
śarīraṃ vas tv alaṅkuryāt ṣaṭ-triṃśad bhūṣaṇaiḥ sphuṭam /
bhūṣaṇākṣara-saṅghātau hetuḥ prāptir udāhṛtiḥ //SRs_3.98//
śobhā saṃśaya-dṛṣṭāntāv abhiprāyo nidarśanam /
siddhi-prasiddhī dākṣiṇyam arthāpattir viśeṣaṇam //SRs_3.99//
padoccayas tulya-tarko vicāras tad-viparyayaḥ /
guṇātipāto' tiśayo niruktaṃ guṇa-kīrtanam //SRs_3.100//
garhaṇānunayo bhraṃśo leśa-kṣobhau manorathaḥ /
anukti-siddhiḥ sārūpyaṃ mālā madhura-bhāṣaṇam //SRs_3.101//
pṛcchopadiṣṭa-dṛṣṭāni ṣaṭ-triṃśad-bhūṣaṇāni hi /
guṇālaṅkāra-bahulaṃ bhāṣaṇaṃ bhūṣaṇaṃ matam //SRs_3.102//
vākyam akṣara-saṅghāto bhinnārthaṃ śliṣṭa-varṇakam /
sa hetur iti nirdiṣṭo yat sādhyārtha-prasādhakaḥ //SRs_3.103//
eka-deśa-parijñānāt prāptiḥ śeṣābhiyojanam /
vākyaṃ yad gūḍha-tulyārthaṃ tad udāharaṇaṃ matam //SRs_3.104//
śobhā svabhāva-prākaṭyaṃ yūnor anyonyam ucyate /
aniścayāntaṃ yad vākyaṃ saṃśayaḥ sa nigadyate //SRs_3.105//
sva-pakṣe darśanaṃ hetor dṛṣṭāntaḥ sādhya-siddhaye /
abhiprāyas tv abhūtārtho hṛdyaḥ sāmyena kalpitaḥ //SRs_3.106//
abhiprāyaṃ pare prāhur mamatāṃ hṛdya-vastuni /
yathārthānāṃ prasiddhānāṃ kriyate parikīrtanam //SRs_3.107//
paropekṣā-vyudāsārthaṃ tan nidarśanam ucyate /
atarkitopapannaḥ syāt siddhir iṣṭārtha-saṅgamaḥ //SRs_3.108//
prasiddhir loka-vikhyātair vākyair artha-prasādhanam /
cittānuvartanaṃ yatra tad dākṣiṇyam itīritam //SRs_3.109//
uktārthānupapattyā'nyo yasminn arthaḥ prakalpyate /
vākya-mādhurya-saṃyuktā sārthāpattir udāhṛtā //SRs_3.110//
siddhān bahūn pradhānārthān uktvā yatra prayujyate /
viśeṣa-yuktaṃ vacanaṃ vijñeyaṃ tad viśeṣaṇam //SRs_3.111//
bahūnāṃ tu prayuktānāṃ padānāṃ bahubhiḥ padaiḥ /
uccayaḥ sadṛśārtho yaḥ sa vijñeyaḥ padoccayaḥ //SRs_3.112//
rūpakair upamābhir vā tulyārthābhiḥ prayojitaḥ /
apratyakṣārtha-saṃsparśas tulya-tarka itīritaḥ //SRs_3.113//
vicāras tv eka-sādhyasya bahu-sādhana-varṇanam /
vicārasyānyathābhāvo vijñeyas tad-viparyayaḥ //SRs_3.114//
[*3] siddha-sad-bhāvanā matā.
guṇātipāto vyatyasta-guṇākhyānam udāhṛtam /
bahūn guṇān kīrtayitvā sāmānyena ca saṃśrayān //SRs_3.115//
viśeṣaḥ kīrtyate yatra jñeyaḥ so' tiśayo budhaiḥ /
niruktir niravadyoktir nāmāny artha-prasiddhaye //SRs_3.116//
loke guṇātirikānāṃ bahūnāṃ yatra nāmabhiḥ /
eko' pi śabdyate tat tu vijñeyaṃ guṇa-kīrtanam //SRs_3.117//
yatra saṅkīrtayan doṣān guṇam arthena darśayet /
guṇān vā kīrtayan doṣān darśayed garhaṇaṃ tu tat //SRs_3.118//
abhyarthanā-paraṃ vākyaṃ vijñeyo' nunayo budhaiḥ /
patanaṃ prakṛtād arthād anyasmin bhraṃśa īritaḥ //SRs_3.119//
leśaḥ syād iṅgita-jñāna-kṛd viśeṣaṇavad vacaḥ /
kṣobhas tv anya-gate hetāv anyasmin kārya-kalpanaṃ //SRs_3.120//
manorathas tu vyājena vivakṣita-nivedanam /
prastāvanaiva śeṣo' rtho yatrānukto' pi gṛhyate //SRs_3.121//
anukta-siddhir eṣā syād ity āha bharato muniḥ[*4] /
dṛṣṭa-śrutānubhūtārtha-kathanādi-samudbhavam //SRs_3.122//
sādṛśyaṃ yatra saṅkṣobhāt tat sārūpyaṃ nirūpyate /
īpsitārtha-prasiddhy-arthaṃ kathyante yatra sūribhiḥ //SRs_3.123//
prayojanāny anekāni sā mālety abhidhīyate /
yat prasannena sārūpyaṃ yatra pūjayituṃ vacaḥ //SRs_3.124//
stuti-prakāśanaṃ tat tu smṛtaṃ madhura-bhāṣaṇam /
praśnenaivottaraṃ yatra sā pṛcchā parikīrtitā //SRs_3.125//
pratigṛhya tu śāstrārthaṃ yad vākyam abhidhīyate /
vidvan-manoharaṃ svantam upadiṣṭaṃ tad ucyate //SRs_3.126//
yathādeśaṃ yathā-kālaṃ yathā-rūpaṃ ca varṇyate /
yat pratyakṣaṃ parokṣaṃ vā tad dṛṣṭam dṛṣṭavan matam //SRs_3.127//
[*4] Nāṭ 16.169 = prastāvenaiva śeṣo' rthaḥ kṛtsno yan na pratīyate /
vacanena vinānukta-siddhiḥ sā parikīrtitā //
śrī-siṃha-bhūpena kavīśvarāṇāṃ
viśrāṇitāneka-vibhūṣaṇena /
ṣaṭtriṃśad uktāni hi bhūṣaṇāni
salakṣmalakṣyāṇi muner matena //SRs_3.128//
sākṣad evopadeśena prāyo dharma-samanvayāt /
aṅgāṅgi-bhāva-sampanna-samasta-rasa-saṃśrayāt //SRs_3.129//
prakṛty-avasthā-sandhyādi-sampatty-upanibandhanāt /
āhuḥ prakaraṇādīnāṃ nāṭakaṃ prakṛtiṃ budhāḥ //SRs_3.130//
atideśa-bala-prāpata-nāṭakāṅgopajīvanāt /
anyāni rūpakāṇi syur vikārā nāṭakaṃ prati //SRs_3.131//
ato hi lakṣaṇaṃ pūrvaṃ nāṭakasyābhidhīyate /
divyena vā mānuṣeṇa dhīrodāttena saṃyutam //SRs_3.132//
śṛṅgāra-vīrānyatara-pradhāna-rasa-saṃśrayam /
khyāteti vṛtta-sambaddhaṃ sandhi-pañcaka-saṃyutam //SRs_3.133//
prakṛty-avasthā-sandhy-aṅga-sandhy-antara-vibhūṣaṇaiḥ /
patākā-sthānakair vṛtti-tad-aṅgaiś ca pravṛttibhiḥ //SRs_3.134//
viṣkambhakādibhir yuktaṃ nāṭakaṃ tat trivargadam /
tad etan nāṭakārambha-prakāro vakṣyate mayā //SRs_3.135//
vidher yathaiva saṅkalpo mukhatāṃ pratipadyate /
pradhānasya prabandhasya tathā prastāvanā smṛtā //SRs_3.136//
arthasya pratipādyasya tīrthaṃ prastāvanocyate /
prastāvanāyās tu mukhe nāndī kāryā śubhāvahā //SRs_3.137//
āśīrnamaskriyā-vastunirdeśānyatamā smṛtā /
candranāmāṅkitā prāyo maṅgalārtha-padojjvalā //SRs_3.138//
aṣṭābhir daśabhiś ceṣṭā seyaṃ dvādaśabhiḥ padaiḥ /
samair vā viṣamair vāpi prayojyety apare jaguḥ //SRs_3.139//
nāndy-ante tu praviṣṭena sūtradhāreṇa dhīmatā /
prasādhanāya raṅgasya vṛttir yojyā hi bhāratī //SRs_3.140//
aṅgāny asyāś ca catvāri bharatenāvabhāṣire /
prarocanāmukhe caiva vīthī-prahasane iti //SRs_3.141//
vīthī prahasanaṃ sva-sva-prasaṅge vakṣyate sphuṭam /
prarocanā tu sā proktā prakṛtārtha-praśaṃsayā //SRs_3.142//
sadasya-citta-vṛttīnāṃ saṃmukhīkaraṇaṃ ca yat /
praśaṃsā tu dvidhā jñeyā cetanācetanāśrayā //SRs_3.143//
acetanau deśa-kālau kālo madhu-śaran-mukhaḥ /
deśas tu devatārāja-tīrtha-sthānādir ucyate //SRs_3.144//
tad adya kāla-nāthasya yātretyādiṣu lakṣyatām /
cetanās tu kathā-nātha-kavi-sabhya-naṭāḥ smṛtāḥ //SRs_3.145//
kathā-nāthās tu dharmārtha-rasa-mokṣopayoginaḥ /
dharmopayoginas tatra yudhiṣṭhira-nalādayaḥ //SRs_3.146//
arthopayogino rudra-narasiṃha-nṛpādayaḥ /
rasopayogino vidyādhara-vatseśvarādayaḥ //SRs_3.147//
mokṣopayogino rāma-vāsudevādayo matāḥ /
eke tv abhedam icchanti dharma-mokṣopayoginoḥ //SRs_3.148//
kavayas tu prabandhāras te bhaveyuś caturvidhāḥ /
udātta uddhataḥ prauḍho vinīta iti bhedataḥ //SRs_3.149//
antar-gūḍhābhimānoktir udātta iti gīyate /
parāpavādāt svotkarṣa-vādī tūddhata ucyate //SRs_3.150//
yathocita-nijotkarṣa-vādī prauḍha itīritaḥ /
yuktyā nijotkarṣa-vādī prauḍha ity aparaiḥ smṛtaḥ //SRs_3.151//
vinīto vinayotkarṣāt svāpakarṣa-prakāśakaḥ /
sabhyās tu vibudhair jñeyā ye didṛkṣānivtā janāḥ //SRs_3.152//
te' pi dvidhā prārthanīyāḥ prārthak iti ca sphuṭam /
idaṃ prayokṣye yuṣmābhir anujñā dīyatām iti //SRs_3.153//
samprārthyāḥ sūtradhāreṇa prārthanīyā iti smṛtāḥ /
tvayā prayogaḥ kriyatām ity utkaṇṭhita-cetasaḥ //SRs_3.154//
ye sūtriṇaṃ prārthayante te sabhyāḥ prārthakāḥ smṛtāh /
raṅgopajīvinaḥ proktā naṭās te' pi tridhā smṛtāḥ //SRs_3.155//
vādakā gāyakāś caiva nartakāś ceti kovidaiḥ /
vīṇā-veṇu-mṛdaṅgādi-vādakā vādakāḥ smṛtāḥ //SRs_3.156//
ālāpana-dhruvāgīta-gāyakā gāyakā matāḥ /
nānā-prakārābhinaya-kartāro nartakāḥ smṛtāḥ //SRs_3.157//
vistarād uta saṅkṣepāt prayuñjīta prarocanām /
evaṃ prarocayan sabhyān sūtrī kuryād athāmukham //SRs_3.158//
sūtra-dhāro naṭīṃ brūte sva-kāryaṃ prati yuktitaḥ /
prastutākṣepa-citroktyā yat tad āmukham īritam //SRs_3.159//
trīṇyāmukhāṅgāny ucyante kathodghātaḥ pravartakaḥ /
prayogātiśayaś ceti teṣāṃ lakṣaṇam ucyate //SRs_3.160//
sūtriṇo vākyam arthaṃ vā svetivṛtta-samaṃ yadā /
svīkṛtya praviśet pātraṃ kathodghāto dvidhā mataḥ //SRs_3.161//
ākṣiptaṃ kāla-sāmyena pravṛttiḥ syāt pravartakam /
eṣo' yam ity upakṣepāt sūtradhāra-prayogataḥ //SRs_3.162//
prayoga-sūcanaṃ yatra prayogātiśayo hi saḥ /
prastāvanā-sthāpaneti dvidhā syād idam āmukham //SRs_3.163//
vidūṣaka-naṭī-pāripārśvikaiḥ saha saṃlāpan /
stoka-vīthy-aṅga-sahitāny āmukhāṅgāni sūtra-bhṛt //SRs_3.164//
yojayed yatra nāṭya-jñair eṣā prastāvanā smṛtā /
sarvāmukhāṅga-vīthy-aṅga-sametair vākya-vistaraiḥ //SRs_3.165//
sūtradhāro yatra naṭī-vidūṣaka-naṭādibhiḥ /
saṃlapana prastutaṃ cārtham ākṣipet sthāpanā hi sā //SRs_3.166//
śṛṅgāra-pracure nāṭye yogyaḥ syād āmukha-kramaḥ /
ratnāvalydike prāyo lakṣyatāṃ kovidair ayam //SRs_3.167//
vīrādbhutādi prāye tu prāyaḥ prastāvanocitā /
anargha-rāghavādyeṣu prāyaśo vīkṣyatām iyam //SRs_3.168//
hāsya-bībhatsa-raudrādi-prāye tu sthāpanā matā /
vīra-bhadra-vijṛmbhādau sā prāyeṇa samīkṣyatām //SRs_3.169//
kathitāny āmukhāṅgāni vīthy-aṅgāni pracakṣmahe /
āmukhe' pi ca vīthyāṃ ca sādhāraṇye' pi saṃmataḥ //SRs_3.170//
vīthy-aṅga-saṃprathā teṣāṃ vīthyām āvaśyakatvataḥ /
udghātyakāvalagita-prapañca-trigate chalam //SRs_3.171//
vākkely-adhibale gaṇḍam avasyandita-nālike /
asat-pralāpa-vyāhārau mṛdavaṃ ca trayodaśa //SRs_3.172//
tatrodghātyakam anyonyālāpa-mālā dvidhā hi tat /
gūḍhāratha-pada-paryāya-kramāt praśnottara-kramāt //SRs_3.173//
dvidhāvalagitaṃ proktam arthāvalaganātmakam /
anya-prasaṅgād anyasya saṃsiddhiḥ prakṛtasya va //SRs_3.174//
prapañcas tu mithaḥ stotram asadbhūtaṃ ca hāsyakṛt /
śruti-sāmyād anekārtha-yojanaṃ trigataṃ bhavet //SRs_3.175//
proktaṃ chalaṃ sasotprāsaiḥ priyābhāsair vilobhanam /
sākāṅkṣasyaiva vākyasya vākkeliḥ syāt samāptitaḥ //SRs_3.176//
spardhayānyonya-sāmarthya-vyaktis tv adhibalaṃ bhavet /
gaṇḍaṃ prastuta-sambandhi bhinnārthaṃ sahasoditam //SRs_3.177//
pūrvoktasyānyathā vyākhyā yatrāvasyanditaṃ hi tat /
prahelikā nigūḍhārthā hāsyārthaṃ nālikā smṛtā //SRs_3.178//
antarlāpā bahirlāpety eṣā dvedhā samīritā /
asambaddha-kathālāpo' sat-pralāpa itīritaḥ //SRs_3.179//
anyārthaṃ vacanaṃ hāsya-karaṃ vyāhāra ucyate /
doṣā guṇā guṇā doṣā yatra syur mṛdavaṃ hi tat //SRs_3.180//
evam āmukham āyojya sūtradhāre sahānuge /
niṣkrānte' that tad-ākṣiptaiḥ pātrair vastu prapañcayet //SRs_3.181//
vastu sarvaṃ dvidhā sūcyam asūcyam iti bhedataḥ /
rasa-hīnaṃ bhaved atra vastu tat sūcyam ucyate //SRs_3.182//
yad vastu nīrasaṃ tat tu sūcayet sūcakās tv amī /
viṣkambha-cūlikāṅkāsyāṅkāvatāra-praveśakāḥ //SRs_3.183//
tatra viṣkambho bhūta-bhāvi-vastv-aṃśa-sūcakaḥ /
amukhya-pātra-racitaḥ saṅkṣepaika-prayojanaḥ //SRs_3.184//
sa śuddho miśra ity ukto miśraḥ syān nīca-madhyamaiḥ /
so' yaṃ ceṭī-naṭācārya-saṃlāpa-parikalpitaḥ //SRs_3.185//
mālavikāgnimitrasya prathamāṅke nirūpyatām /
śuddhaḥ kevala-madhyo' yam ekāneka-kṛto dvidhā //SRs_3.186//
ratnāvalyām eka-śuddhaḥ prāpta-yaugandharāyaṇaḥ /
aneka-śuddho viṣkambhaḥ ṣaṣṭhāṅke' nargha-rāghave //SRs_3.187//
nirūpyatāṃ samprayukto mālyavacchuka-sāraṇaiḥ /
vandi-māgadha-sūtādyaiḥ pratisīrāntara-sthitaiḥ //SRs_3.188//
arthopakṣepaṇaṃ yat tu kriyate sā hi cūlikā /
sā dvidhā cūlikā khaṇḍa-cūlikā ceti bhedataḥ //SRs_3.189//
pātrair yavanikāntaḥsthaiḥ kevalaṃ yā tu nirmitā /
ādāv aṅkasya madhye vā cūlikā nāma sā smṛtā //SRs_3.190//
praveśa-nirgamābhāvād iyam aṅkād bahir gatā /
raṅga-nepatha-saṃsthāyi-pātra-saṃlāpa-vistaraiḥ //SRs_3.191//
ādau kevalam aṅkasya kalpitā khaṇḍa-cūlikā /
praveśa-nirgamāprāpter iyam aṅkād bahir-gatā //SRs_3.192//
enāṃ viṣkambham evānye prāhur naitan mataṃ mama /
apraviṣṭasya saṃlāpo viṣkambhe na hi yujyate //SRs_3.193//
tad viṣkambha-śiraskatvān mateyaṃ khaṇḍa-cūlikā /
pūrvāṅkānte sampraviṣṭaiḥ pātrair bhāvy-aṅka-vastunaḥ //SRs_3.194//
sūcanaṃ tad-avicchityai yat tad aṅkāsyam īritam /
yathā hi vīra-carite dvitīyāṅkāvasānake //SRs_3.195//
praviṣṭena sumantreṇa sūcitaṃ rāma-vigrahe /
vasiṣṭha-viśvāmitrādi-samābhāṣaṇa-lakṣaṇam //SRs_3.196//
vastūttarāṅke pūrvārthāvicchedenaiva kalpitam /
aṅkāvatāraḥ pātrāṇāṃ pūrva-kāryānuvartinām //SRs_3.197//
avibhāgena sarveṣāṃ bhāviny aṅke praveśanam /
dvitīyāṅke mālavikāgnimitre sa nirūpyatām //SRs_3.198//
pātreṇāṅka-praviṣṭena kevalaṃ sūcitatvataḥ /
bhaved aṅkād abāhyatvam aṅkāsyāṅkāvatārayoḥ //SRs_3.199//
yan nīcaiḥ kevalaṃ pātrair bhāvi-bhūtārtha-sūcanam /
aṅkayor ubhayor madhye sa vijñeyaḥ praveśakaḥ //SRs_3.200//
so' yaṃ ceṭi-dvayālāpa-saṃvidhānopakalpitaḥ /
mālatī-mādhave prājñair dvitīyāṅke nirūpyatām //SRs_3.201//
asūcyaṃ tu śubhodātta-rasa-bhāva-nirantaram /
prārambhe yady asūcyaṃ syād aṅkam evātra kalpayet //SRs_3.202//
rasālaṅkāra-vastūnām upalālana-kāṅkṣiṇām /
janany-aṅkavadādhāra-bhūtatvād aṅka ucyate //SRs_3.203//
aṅkas tu pañcaṣair dvitrair aṅgino' ṅgasya vastunaḥ /
rasasya vā samālamba-bhūtaiḥ pātrair manoharaḥ //SRs_3.204//
saṃvidhāna-viśeṣaḥ syāt tatrāsūcyaṃ prapañcayet /
asūcyaṃ tad dvidhā dṛśyaṃ śrāvyaṃ cādyaṃ tu darśayet //SRs_3.205//
dvedhā dvitīyaṃ svagataṃ prakāśaṃ ceti bhedataḥ /
svagataṃ svaika-vijñeyaṃ prakāśaṃ tad dvidhā bhavet //SRs_3.206//
sarva-prakāśaṃ niyata-prakāśaṃ ceti bhedataḥ /
sarva-prakāśaṃ sarveṣāṃ sthitānāṃ śravaṇocitam //SRs_3.207//
dvitīyaṃ tu sthiteṣv apy eṣv ekasya śravaṇocitam /
dvidhā vibhāvyate' nyac ca janāntam apavāritam //SRs_3.208//
tripatākā-kareṇānyān apavāryāntarā kathām /
anyenāmantraṇaṃ yat syāt taj janāntikam ucyate //SRs_3.209//
rahasyaṃ kathyate' nyasya parāvṛtyāpavāritam /
itthaṃ śrāvyaṃ ca dṛśyaṃ ca prayujya susamāhitaiḥ //3.210//
pātrair niṣkramaṇaṃ kāryam aṅkānte samam eva hi /
aṅka-cchedaś ca kartavyaḥ kālāvasthānurodhataḥ //SRs_3.211//
dinārdha-dinayor yogyam aṅke vastu pravartayet /
aṅka-prasaṅgād garbhāṅka-lakṣaṇaṃ vakṣyate mayā //SRs_3.212//
rasanāyaka-vastūnāṃ mahotkarṣāya kovidaiḥ /
aṅkasya madhye yo' ṅkaḥ syād asau garbhāṅka īritaḥ //SRs_3.213//
vastu-sūcaka-nāndīko diṅ-mātra-mukha-saṅgataḥ /
arthopakṣepakair hīnaś cūlikā-parivarjitaiḥ //SRs_3.214//
aneṣyad-vastu-viṣayaḥ pātraiś tri-caturair yutaḥ /
nātiprapañcetivṛttaḥ svādhārāṅkāṅga-śobhitaḥ //SRs_3.215//
prastutārthānubandhī ca pātra-niṣkramaṇāvadhiḥ /
prathamāṅke na kartavyaḥ so' yaṃ kāvya-viśāradaiḥ //SRs_3.216//
so' yam uttara-rāme tu rasotkarṣāya kathyatām /
netur utkarṣako jñeyo bāla-rāmāyaṇe tv ayam //SRs_3.217//
amogha-rāghave so' yaṃ vastūtkarṣaika-kāraṇam /
nāṭake' ṅkā na kartavyāḥ pañca-nyūnā daśādhikāḥ //SRs_3.218//
tad īdṛśa-guṇopetaṃ nāṭakaṃ bhukti-muktidam /
tathā ca bharataḥ-
dharmārtha-sādhanaṃ nāṭyaṃ sarva-duḥkhāpanoda-kṛt /
āsevadhvaṃ tad ṛṣayas tasyotthānaṃ tu nāṭakam //iti//
nāṭakasya tu pūrṇādi-bhedāḥ kecana kalpitāḥ //SRs_3.219//
teṣāṃ nātīva ramyatvād aparīkṣākṣamatvataḥ /
muninānādṛtatvāc ca tān uddeṣṭum udāsmahe //SRs_3.220//
atha prakaraṇam-
yatretivṛttam utpādyaṃ dhīra-śāntaś ca nāyakaḥ /
rasaḥ pradhānaṃ śṛṅgāraḥ śeṣaṃ nāṭakavad bhavet //SRs_3.221//
tad dhi prakaraṇaṃ śuddhaṃ dhūrtaṃ miśraṃ ca tat tridhā /
kula-strī-nāyakaṃ śuddhaṃ mālatī-mādhavādikam //SRs_3.222//
gaṇikā-nāyikaṃ dhūrtaṃ kāmadattāhvayādikam /
kitava-dhyputakārādi-vyāpāraṃ tv atra kalpayet //SRs_3.223//
miśraṃ tat kulajā-veśye kalpite yatra nāyike /
dhūrta-śuddha-kramopetaṃ tan mṛcchakaṭikādikam //SRs_3.224//
nāṭikā tv anayor bhedo na pṛthag rūpakaṃ bhavet /
prakhyātaṃ nṛpater vṛttaṃ nāṭakād āhṛtaṃ yataḥ //SRs_3.225//
buddhi-kalpita-vastutvaṃ tathā prakaraṇād api /
vimarśa-sandhi-rāhityaṃ bhedakaṃ cen na tan matam //SRs_3.226//
ratnāvalyādike lakṣye tat-sandher api darśanāt /
strī-prāya-caturaṅkādi-bhedakaṃ cen na tan matam //SRs_3.227//
eka-dvi-try-aṅka-pātrādi-bhedenānantatā yataḥ /
devī-vaśāt saṅgamena bhedaś cet tan na yujyate /
mālavikāgni-mitrādau nāṭikātva-prasaṅgataḥ //SRs_3.228//
prakaraṇikā-nāṭikayor anusaraṇīyā hi nāṭikā-saraṇiḥ /
ata eva bharata-muninā nāṭyaṃ daśadhā nirūpitaṃ pūrvam //SRs_3.229//
khyātena vā kalpitena vastunā prākṛtair naraiḥ /
anvitaḥ kaiśikī-hīnaḥ sāttvatyārabhaṭī-mṛduḥ //SRs_3.230//
strīṇāṃ vilāpa-vyāpārair upetaḥ karuṇāśrayaḥ /
nānā-saṅgrāma-saṃnāha-prahāramaraṇotkaṭaḥ //SRs_3.231//
mukha-nirvāhavān yaḥ syād eka-dvi-try-aṅka icchayā /
utsṛṣṭikāṅkaḥ sa jñeyaḥ sa-viṣkambha-praveśakaḥ //SRs_3.232//
asminn amaṅgala-prāye kuryān maṅgalam antataḥ /
prayojyasya vadhaḥ kāryaḥ punar ujjīvanāvadhiḥ //SRs_3.233//
ujjīvanād apy adhikaṃ manoratha-phalo' pi vā /
vijñeyam asya lakṣyaṃ tu karuṇākandalādikam //SRs_3.234//
khātetivṛtta-sampanno niḥsahāyaka-nāyakaḥ /
yukto daśāvaraih khyātair uddhataiḥ pratināyakaiḥ //SRs_3.235//
vimarśa-garbha-rahito bhāraty-ārabhaṭī-sphuṭaḥ /
hāsya-śṛṅgāra-rahita ekāṅko raudra-saṃśrayaḥ //SRs_3.236//
eka-vāsara-vṛttāntaḥ prāpta-viṣkambha-cūlikaḥ /
astrī-nimitta-samaro vyāyogaḥ kathito budhaiḥ //SRs_3.237//
vijñeyam asya lakṣyaṃ tu dhanañjaya-jayādikam /
svasya vānyasya vā vṛttaṃ viṭena nipuṇoktinā //SRs_3.238//
śaurya-saubhāgya-saṃstutyā vīra-śṛṅgāra-sūcakam /
buddhi-kalpitam ekāṅkaṃ mukha-nirvahaṇānvitam //SRs_3.239//
varṇyate bhāratī-vṛttyā yatra taṃ bhāṇam īrate /
eka-pātra-prayojye' smin kuryād ākāśa-bhāṣitam //SRs_3.240//
anyenānuktam apy anyo vacaḥ śrutveva yad vadet /
iti kiṃ bhaṇasīty etad bhaved ākāśa-bhāṣitam //SRs_3.241//
lāsyāṅgāni daśaitasmin saṃyojyānyatra tāni tu /
geya-padaṃ sthita-pāṭhyam āsīnaṃ puṣpa-gandhikā //SRs_3.242//
pracchedakas trimūḍhaṃ ca saindhavākhyaṃ dvimūḍhakam /
uttamottamakaṃ cānyad ukta-pratyuktam eva ca //SRs_3.243//
vīṇādi-vādanenaiva sahitaṃ yatra bhāvyate /
lalitaṃ nāyikā-gītaṃ tad geya-padam ucyate //SRs_3.244//
cañcat-puṭādinā vākyābhinayo nāyikā-kṛtaḥ /
bhūmi-cārī-pracāreṇa sthita-pāṭhyaṃ tad ucyate //SRs_3.245//
bhrū-netra-pāṇi-caraṇa-vilāsābhinayānvitam /
yojyam āsīnayā pāṭhyam āsīnaṃ tad udāhṛtam //SRs_3.246//
nānā-vidhena vādyena nānā-tāla-layānvitam /
lāsyaṃ prayujyate yatra sā jñeyā puṣpa-gandhikā //SRs_3.247//
anyāsaṅgama-śaṅkinyā nāyakasyātiroṣayā /
prema-ccheda-prakaṭanaṃ lāsyaṃ pracchedakaṃ viduḥ //SRs_3.248//
aniṣṭhura-ślakṣṇa-padaṃ sama-vṛttair alaṅkṛtam /
nāṭyaṃ puruṣa-bhāvāḍhyaṃ trimūḍhakam udāhṛtam //SRs_3.249//
deśa-bhāṣā-viśeṣeṇa calad-valaya-śṛṅkhalam /
lāsyaṃ prayujyate yatra tat saindhavam iti smṛtam //SRs_3.250//
cārībhir lalitābhiś ca citrārthābhinayānvitam /
spaṣṭa-bhāva-rasopetaṃ lāsyaṃ yat tad dvimūḍhakam //SRs_3.251//
aparijñāta-pārśvasthaṃ geya-bhāva-vibhūṣitam /
lāsyaṃ sotkaṇṭha-vākyaṃ tad uttamottamakaṃ bhavet //SRs_3.252//
kopa-prasāda-janitaṃ sādhikṣepa-padāśrayam /
vākyaṃ tad ukta-pratyuktaṃ yūnoḥ praśnottarātmakam //SRs_3.253//
śṛṅgāra-mañjarī-mukhyam asyodāharaṇaṃ matam /
lāsyāṅga-daśakaṃ tatra lakṣyaṃ lakṣya-vicakṣaṇaiḥ //SRs_3.254//
prakhyātenetivṛttena nāyakair api tad-vidhaiḥ /
pṛthak-prayojanāsaktair militair deva-dānavaiḥ //SRs_3.255//
yuktaṃ dvādaśabhir vīra-pradhānaṃ kaiśikī-mṛdu /
try-aṅkaṃ vimarśa-hīnaṃ ca kapaṭa-traya-saṃyutam //SRs_3.256//
tri-vidravaṃ tri-śṛṅgāraṃ vidyāt samavakārakam /
mohātmako bhramaḥ proktaḥ kapaṭas trividhas tv ayam //SRs_3.257//
sattvajaḥ śatrujo daiva-janitaś ceti sattvajaḥ /
krūra-prāṇi-samutpannaḥ śatrujas tu raṇādijaḥ //SRs_3.258//
vātyāvarṣādi-sambhūto daivajaḥ kapaṭaḥ smṛtaḥ /
udāharaṇam eteṣām āvege lakṣyatāṃ budhaiḥ //SRs_3.259//
jīva-grāho' pi moho vā kapaṭād vidravas tataḥ /
kapaṭa-traya-sambhūter ayaṃ ca trividho mataḥ //SRs_3.260//
dharmārtha-kāma-sambaddhas tridhā śṛṅgāra īritaḥ /
vratādi-janitaḥ kāmo dharma-śṛṅgāra īritaḥ //SRs_3.261//
pārvatī-śiva-sambhogas tad udāharaṇaṃ matam /
yatra kāmena sambaddhair arthair arthānubandhibhiḥ //SRs_3.262//
bhujyamānaiḥ sukha-prāptir artha-śṛṅgāra īritaḥ /
sārvabhauma-phala-prāpti-hetunā vatsa-bhūpateḥ //SRs_3.263//
ratnāvalyā samaṃ bhogo vijñeyā tad udāhṛtiḥ /
durādara-surā-pāna-para-dārādi-kelijaḥ //SRs_3.264//
tat-tad-āsvāda-lalitaḥ kāma-śṛṅgāra īritaḥ /
tad udāharaṇaṃ prāyo dṛśyaṃ prasanādiṣu //SRs_3.265//
śṛṅgāra-tritayaṃ tatra nātra bindu-praveśakau /
mukha-pratimukhe sandhī vastu dvādaśa-nāḍikam //SRs_3.266//
prathame kalpayed aṅke nāḍikā ghaṭikā-dvayam /
mukhādi-sandhi-trayavāṃś caturnāḍika-vastukaḥ //SRs_3.267//
dvitīyāṅkas tṛtīyas tu dvi-nāḍika-kathāśrayaḥ /
nirvimarśa-catuḥ-sandhir evam aṅkās trayaḥ smṛtāḥ //SRs_3.268//
vīthī-prahasanāṅgāni kuryād atra samāsataḥ /
prastāvanāyāḥ prastāve prokto vīthy-aṅga-vistaraḥ //SRs_3.269//
daśa prahasanāṅgāni tat-prasaṅge pracakṣmahe /
udāharaṇam etasya payodhi-mathanādikam //SRs_3.270//
sūcya-pradhāna-śṛṅgārā mukha-nirvahaṇānvitā /
eka-yojyā dviyojyā vā kaiśikī-vṛtti-nirmitā //SRs_3.271//
vīthy-aṅga-sahitaikāṅkā vīthīti kathitā budhaiḥ /
asyāṃ prāyeṇa lāsyāṅga-daśakaṃ yojayen na vā //SRs_3.272//
sāmānyā parakīyā vā nāyikātrānurāgiṇī /
vīthy-aṅga-prāya-vṛttitvān nocitā kula-pālikā //SRs_3.273//
lakṣyam asyās tu vijñeyaṃ mādhavī-vīthikādikam /
vastu-sandhy-aṅka-lāsyāṅga-vṛttayo yatra bhāṇavat //SRs_3.274//
raso hāsyaḥ pradhānaṃ syād etat prahasanaṃ matam /
viśeṣeṇa daśāṅgāni kalpayed atra tāni tu //SRs_3.275//
avagalitāvaskandau vyavahāro vipralambha upapattiḥ /
bhayam anṛtaṃ vibhrāntir gadgada-vāk ca pralāpaś ca //SRs_3.276//
pūrvam ātma-gṛhītasya samācārasya mohataḥ /
dūṣaṇaṃ tyajanaṃ cātra dvidhāvagalitaṃ matam //SRs_3.277//
avaskandas tv anekeṣām ayogyasyaika-vastunaḥ /
sambandhābhāsa-kathanāt sva-sva-yogyatva-yojanā //SRs_3.278//
vyavahāras tu saṃvādo dvitrāṇāṃ hāsya-kāraṇam /
vipralambho vañcanā syād bhūtāveśādi-kaitavāt //SRs_3.279//
upapattis tu sā proktā yat prasiddhasya vastunaḥ /
loka-prasiddhayā yuktyā sādhanaṃ hāsya-hetunā //SRs_3.280//
smṛtaṃ bhayaṃ tu nagara-śodhakādi-kṛto daraḥ /
anṛtaṃ tu bhaved vākyam asabhya-stuti-gumphitam //SRs_3.281//
tad evānṛtam ity āhur apare sva-mata-stuteḥ /
vastu-sāmya-kṛto moho vibhrāntir iti gīyate //SRs_3.282//
asatya-ruditonmiśraṃ vākyaṃ gadgada-vāg bhavet /
pralāpaḥ syād ayogyasya yogyatvenānumodanam //SRs_3.283//
śuddhaṃ kīrṇaṃ vaikṛtaṃ ca tac ca prahasanaṃ tridhā /
śuddhaṃ śrotriya-śākhāder veṣa-bhāṣādi-saṃyutam //SRs_3.284//
ceṭa-ceṭī-jana-vyāptaṃ tal lakṣyaṃ tu nirūpyatām /
ānanda-kośa-pramukhaṃ tathā bhagavad-ajjukam //SRs_3.285//
kīrṇaṃ tu sarvair vīthy-aṅgaiḥ saṅkīrṇaṃ dhūrta-saṅkulam /
tasyodāharaṇaṃ jñeyaṃ bṛhat-saubhadrakādikam //SRs_3.286//
yac cedaṃ kāmukādīnāṃ veṣa-bhāṣādi-saṅgataiḥ /
ṣaṇḍatāpa-savṛddhādyair yutaṃ tad vaikṛtaṃ bhavet //SRs_3.287//
kalikeli-prahasana-pramukhaṃ tad udāhṛtam /
khyātetivṛttaṃ nirhāsya-śṛṅgāraṃ raudra-mudritam //SRs_3.288//
sāttvatī-vṛtti-viralaṃ bhāraty-ārabhaṭī-sphuṭam /
nāyakair uddhatair deva-yakṣa-rākṣasa-pannagaiḥ //SRs_3.289//
gandharva-bhūta-vetāla-siddha-vidyādharādibhiḥ /
samanvitaṃ ṣoḍaśabhir nyāya-mārgaṇa-nāyakam //SRs_3.290//
caturbhir āṅkair anvītaṃ nirvimarśaka-sandhibhiḥ /
nirghātolkoparāgādi-ghora-krūrāji-sambhramam //SRs_3.291//
sa-praveśaka-viṣkambha-cūlikaṃ hi ḍimaṃ viduḥ /
asyodāharaṇaṃ jñeyaṃ vīrabhadra-vijṛmbhitam //SRs_3.292//
yatretivṛttaṃ miśraṃ syāt sa-viṣkambha-praveśakam /
catvāro' ṅkā nirvimarśa-garbhāḥ syuḥ sandhayas trayaḥ //SRs_3.293//
dhīroddhattaś ca prakhyāto divyo martyo' pi nāyakaḥ /
divya-striyam anicchantīṃ kanyāṃ vāhartum udyataḥ //SRs_3.294//
strī-nimittāji-saṃrambhaḥ pañcaṣāḥ pratināyakāḥ /
rasā nirbhaya-bībhatsā vṛttayaḥ kaiśikīṃ vinā //SRs_3.295//
svalpas tasyāḥ praveśo vā so' yam īhāmṛgo mataḥ /
vyājān nivārayed atra saṅgrāmaṃ bhīṣaṇa-kramam //SRs_3.296//
tasyodāharaṇaṃ jñeyaṃ prājñair māyā-kuraṅgikā /
itthaṃ śrī-siṃha-bhūpena sarva-lakṣaṇa-śālinā //SRs_3.297//
sarva-lakṣaṇa-sampūrṇo lakṣito rūpaka-kramaḥ /
atha rūpaka-nirmāṇa-parijñānopayoginī //SRs_3.298//
śrī-siṃha-dharaṇīśena paribhāṣā nirūpyate /
paribhāṣātra maryādā pūrvācāryopakalpitā //SRs_3.299//
sā hi naur atigambhīraṃ vivikṣor nāṭya-sāgaram /
eṣā ca bhāṣā-nirdeśa-nāmabhis trividhā matā //SRs_3.300//
tatra bhāṣā dvidhā bhāṣā vibhāṣā ceti bhedataḥ /
caturdaśa vibhāṣāḥ syuḥ prācyādyā vākya-vṛttayaḥ //SRs_3.301//
āsāṃ saṃskāra-rāhityād viniyogo na kathyate /
uttamādiṣu tad-deśa-vyavahārāt pratīyatām //SRs_3.302//
bhāṣā dvidhā saṃskṛtā ca prākṛtī ceti bhedataḥ /
kaumāra-pāṇinīyādi-saṃskṛtā saṃskṛtā matā //SRs_3.303//
iyaṃ tu devatādīnāṃ munīnāṃ nāyakasya ca /
liṅgināṃ ca viṭādīnm anīcānāṃ prayujyate //SRs_3.304//
prakṛteḥ saṃskṛtāyās tu vikṛtiḥ prākṛtī matā //SRs_3.305//
ṣaḍ-vidhā sā prākṛtaṃ ca śaurasenī ca māgadhī /
paiśācī cūlikā paiśācy apabhraṃśa iti kramāt //SRs_3.306//
atra tu prākṛtaṃ strīṇāṃ sarvāsāṃ niyataṃ bhavet /
kvacic ca devī gaṇikā mantrijā ceti yoṣitām //SRs_3.307//
yoginy-apsarasoḥ śilpa-kāriṇyā api saṃskṛtam /
ye nīcāḥ karmaṇā jātyā teṣāṃ prākṛtam ucyate //SRs_3.308//
chadma-liṅgavatāṃ tadvaj jainānām iti kecana /
adhame madhyame cāpi śaurasenī prayujyate //SRs_3.309//
dhīvarādy-atinīceṣu māgadhī ca niyujyate /
rakṣaḥ-piśāca-nīceṣu paiśācī-dvitayaṃ bhavet //SRs_3.310//
apabhraṃśas tu caṇḍāla-yavanādiṣu yujyate /
nāṭakādāv apabhraṃśa-vinyāsasyāsahiṣṇavaḥ //SRs_3.311//
anye caṇḍālakādīnāṃ māgadhy-ādīn prayuñjate /
sarveṣāṃ kāraṇa-vaśāt kāryo bhāṣā-vyatikramaḥ //SRs_3.312//
māhātmyasya paribhraṃśaṃ madasyātiśayaṃ tathā /
pracchādanaṃ ca vibhrāntiṃ yathālikhita-vācanam //SRs_3.313//
kadācid anuvādaṃ ca kāraṇāni pracakṣate /
sākṣād anāma-grāhyāṇāṃ janānāṃ pratisaṃjñayā //SRs_3.314//
āhvāna-bhaṅgī nāṭyajñair nirdeśa iti gīyate /
sa tridhā pūjya-sadṛśa-kaniṣṭha-viṣayatvataḥ //SRs_3.315//
pūjyās tu devo munayo liṅginas tat-samāstriyaḥ /
bahuśrutāś ca bhagavac-chabda-vācyā bhavanti hi //SRs_3.316//
āryeti brāhmaṇo vācyo vṛddhas tāteti bhāṣyate /
upādhyāyeti cācāryo gaṇikā tv ajjukākhyayā //SRs_3.317//
mahārājeti bhūpālo vidvān bhāva itīryate /
chandato nāmabhir vācyā brāhmaṇais tu narādhipāḥ //SRs_3.318//
deveti nṛpatir vācyo bhṛtyaiḥ prakṛtibhis tathā /
sārvabhaumaḥ parijanair bhaṭṭa-bhaṭṭāraketi ca //SRs_3.319//
vācyo rājeti munibhir apatya-pratyayena vā /
vidūṣakeṇa tu prāyaḥ sakhe rājan nitīcchayā //SRs_3.320//
brāhmaṇaiḥ sacivo vācyo hy amātya saciveti ca /
śaiṣāir āryety athāyuṣman iti sārathinā rathī //SRs_3.321//
tapasvi-sādhu-śabdābhyāṃ praśāntaḥ paribhāṣyate /
svāmīti yuva-rājas tu kumāro bhartṛ-dārakaḥ //SRs_3.322//
āvutteti svasur bhartā syāleti pṛtanā-patiḥ /
bhaṭṭinī svāminī devī tathā bhaṭṭāriketi ca //SRs_3.323//
paricārajanair vācyā yoṣito rāja-vallabhāḥ /
rājñā tu mahiṣī vācyā devīty anyāḥ priyā iti //SRs_3.324//
sarveṇa patnī tv āryeti pitur nāmnā sutasya vā /
tāta-pādā iti pitā mātāmbeti sutena tu //SRs_3.325//
jyeṣṭhās tv āryā iti bhrātrā tathā syur mātulādayaḥ /
sadṛśaḥ sadṛśo vācyo vayasyety āhvayena vā //SRs_3.326//
haleti sakhyā tu sakhī kathanīyā sakhīti vā /
suta-śiṣya-kanīyāṃso vācyā guru-janena hi //SRs_3.327//
vatsa-putraka-dīrghāyus-tāta-jāteti saṃjñayā /
anyaḥ kanīyān āryeṇa janena paribhāṣyate //SRs_3.328//
śilpādhikāra-nāmabhyāṃ bhadra bhadra-mukheti /
vācye nīcātinīce tu haṇḍe hañje iti kramāt //SRs_3.329//
bhartrā vācyāḥ sva-sva-nāmnā bhṛtyāḥ śilpocitena vā /
evam ādi prakāreṇa yojyā nirdeśa-yojanā //SRs_3.330//
loka-śāstrāvirodhena vijñeyā kāvya-kovidaiḥ /
anukta-nāmnaḥ prakhyāte kañcuki-prabhṛter api //SRs_3.331//
itivṛtte kalpite tu nāyakāder api sphuṭam /
rasa-vastūpayogīni kavir nāmāni kalpayet //SRs_3.332//
vinayandhara-bābhravya-jayandhara-jayādikam /
kāryaṃ kañcukināṃ nāma prāyo viśvāsa-sūcakam //SRs_3.333//
latālaṅkāra-puṣpādi-vastūnāṃ lalitātmanām /
nāmabhir guṇa-siddhair ceṭīnāṃ nāma kalpayet //SRs_3.334//
karabhaḥ kalahaṃsaś cety ādi nāmānujīvinām /
karpūra-caṇḍa-kāmpilyety ādikaṃ nāma vandinām //SRs_3.335//
subuddhi-vasubhūtyādi-mantriṇāṃ nāma kalpayet /
devarātaḥ somarāta iti nāma purodhasaḥ //SRs_3.336//
śrīvatso gautamaḥ kautso gārgyo maudgalya ity api /
vasantakaḥ kāpileya ity ākhyeyo vidūṣakaḥ //SRs_3.337//
pratāpa-vīra-vijaya-māna-vikrama-sāhasaiḥ /
vasanta-bhūṣaṇottaṃsa-śekharāṅka-padottaraiḥ //SRs_3.338//
dhīrottarāṇāṃ netṝṇāṃ nāma kurvīta kovidaḥ /
candrāpīḍaḥ kāmapāla ity ādyaṃ lalitātmanām //SRs_3.339//
ugravarmā caṇḍasena ity ādy-uddhata-cetasām /
datta-senānta-nāmāni vaiśyānāṃ kalpayet sudhīḥ //SRs_3.340//
karpūra-mañjarī candralekhā rāgataraṅgikā /
padmāvatīti prāyeṇa nāmnā vācyā hi nāyikā //SRs_3.341//
devyas tu dhāriṇī-lakṣmī-vasumatyādi-nāmabhiḥ /
bhogavatī kāntimatī kamalā kāmavallarī //SRs_3.342//
irāvatī haṃsapadīty ādi-nāmnā tu bhoginī /
viprakṣatra-viśaḥ śarma-varma-dattānta-nāmabhiḥ //SRs_3.343//
śikhaṇḍāṅgada-cūḍānta-nāmnā vidyādharādhipāḥ /
kuṇḍalānanda-ghaṇṭānta-nāmnā kāpālikā janāḥ //SRs_3.344//
yogasundarikā vaṃśaprabhā vikaṭamudrikā /
śaṅkha-keyūrikety ādi-nāmnā kāpālika-striyaḥ //SRs_3.345//
ānandinī siddhimatī śrīmatī sarvamaṅgalā /
yaśovatī putravatīty ādi-nāmnā suvāsinī //SRs_3.346//
ity ādi sarvam ālocya lakṣaṇaṃ kṛta-buddhinā /
kavinā kalpitaṃ kāvyam ācandrārkaṃ prakāśate //SRs_3.347//
lakṣya-lakṣaṇa-nirmāṇa-vijñāna-kṛta-buddhibhiḥ /
parīkṣyatām ayaṃ grantho vimatsara-manīṣayā //SRs_3.348//
bharatāgama-pārīṇaḥ śrīmān siṃha-mahīpatiḥ /
rasikaḥ kṛtavān evaṃ rasārṇava-sudhākaram //SRs_3.349//
saṃrambhād anapota-siṃha-nṛpater dhāṭī-samāṭīkane
niḥsāṇeṣu dhaṇaṃ dhaṇaṃ dhaṇam iti dhvānānusandhāyiṣu /
modante hi raṇaṃ raṇaṃ raṇam iti prauḍhās tadīyā bhaṭā
bhrāntiṃ yānti tṛṇaṃ tṛṇaṃ tṛṇam iti pratyarthi-pṛthvī-bhujaḥ //SRs_3.350//
matvā dhātrā tulāyāṃ laghur iti dharaṇīṃ siṃha-bhūpāla-candre
sṛṣṭe tatrātigurvyāṃ tad-upanidhitayā sthāpyamānaiḥ krameṇa /
cintāratnaugha-kalpa-druma-tati-surabhī-maṇḍalaiḥ pūritāntāpy
ūrdhvaṃ nītā laghimnā tad-ari-kula-śataiḥ pūryate' dyāpi sā dyauḥ //SRs_3.351//
iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite
rasārṇava-sudhākara-nāmni nāṭyālaṅkāra-śāstre bhāvakollāso nāma
tṛtīyo vilāsaḥ //3//
samāptaś cāyaṃ rasārṇava-sudhākaraḥ
śrī-toya-śaila-vasatiḥ sa tamāla-nīlo
jīyād dharir muni-cakora-suśāradenduḥ /
lakṣmī-stanastavaka-kuṅkuma-kardama-śrī-
saṃlipta-nirmala-viśāla-bhujāntarālaḥ //
malaya-giri-nivāsī māruto yacchatāṅgas
taruṇa-śiśira-raśmir yat suhṛt-puṇya-kīrtiḥ /
carati ciram anaṅgaḥ kvāpi kari apy adṛśyaḥ
sa jayatu rasikaughair vanditaḥ pañcabāṇaḥ //
aśeṣāṇāṃ dvijanuṣām āśīrvāda-paramparā /
taraṅgayatu kalyāṇaṃ kavīnāṃ cāyur āyatam //
