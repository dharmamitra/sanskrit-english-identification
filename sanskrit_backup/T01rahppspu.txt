Rāhulabhadra:
Prajñāpāramitāstotra
nirvikalpe namas tubhyaṃ prajñāpāramite 'mite /
yā tvaṃ sarvānavadyāṅgi niravadyair nirīkṣyase // RahPps_1 //
ākāśam iva nirlepāṃ niṣprapañcāṃ nirakṣarām /
yas tvāṃ paśyati bhāvena sa paśyati tathāgatam // RahPps_2 //
tava cārye guṇāḍhyāyā buddhasya ca jagadguroḥ /
na paśyanty antaraṃ santaś candracandrikayor iva // RahPps_3 //
kṛpātmakāḥ prapadya tvāṃ buddhadharmapuraḥsarīm /
sukhenāyānti māhātmyam atulaṃ bhaktivatsale // RahPps_4 //
sakṛd apy āśaye śuddhe yas tvāṃ vidhivad īkṣate /
tenāpi niyataṃ siddhiḥ prāpyate 'moghadarśane // RahPps_5 //
sarveṣām api vīrāṇāṃ parārthaniratātmanām /
poṣikā janayitrī ca mātā tvam asi vatsalā // RahPps_6 //
yad buddhā lokaguravaḥ putrās tava kṛpālavaḥ /
tena tvam api kalyāṇi sarvasattvapitāmahī // RahPps_7 //
sarvapāramitābhis tvaṃ nirmalābhir anindite /
candralekheva tārābhir anuyātāsi sarvadā // RahPps_8 //
vineyaṃ janam āsādya tatra tatra tathāgataiḥ /
bahurūpā tvam evaikā nānānāmabhir īḍyase // RahPps_9 //
prabhāṃ prāpyeva dīptāṃśor avaśyāyodabindavaḥ /
tvāṃ prāpya pralayaṃ yānti doṣā vādāś ca vādinām // RahPps_10 //
tvam eva trāsajananī bālānāṃ bhīmadarśanā /
āśvāsajananī cāsi viduṣāṃ saumyadarśanā // RahPps_11 //
yasya tvayy apy abhiṣvaṅgas tvannāthasya na vidyate /
tasyāmba katham anyatra rāgadveṣau bhaviṣyataḥ // RahPps_12 //
nāgacchasi kutaś cit tvaṃ na ca kva cana gacchasi /
sthāneṣv api ca sarveṣu vidvadbhir nopalabhyase // RahPps_13 //
ye tvām evaṃ na paśyanti prapadyante ca bhāvataḥ /
prapadya ca vimucyante tad idaṃ mahad adbhutam // RahPps_14 //
tvām eva badhyate paśyann apaśyann api badhyate /
tvām eva mucyate paśyann apaśyann api mucyate // RahPps_15 //
aho vismayanīyāsi gambhīrāsi yaśasvini /
sudurbodhāsi māyeva dṛśyase na ca dṛśyase // RahPps_16 //
buddhaiḥ pratyekabuddhaiś ca śrāvakaiś ca niṣevitā /
mārgas tvam ekā mokṣasya nāsty anya iti niścayaḥ // RahPps_17 //
vyavahāraṃ puraskṛtya prajñaptyarthaṃ śarīriṇām /
kṛpayā lokanāthais tvam ucyase ca na cocyase // RahPps_18 //
śaktaḥ kas tvām iha stotuṃ nirnimittāṃ nirañjanām /
sarvavāgviśayātītāṃ yā tvaṃ kva cid aniśritā // RahPps_19 //
saty evam api saṃvṛtyā vākpathair vayam īdṛśaiḥ /
tvām astutyām api satīṃ tuṣṭūṣantaḥ sunirvṛtāḥ // RahPps_20 //
prajñāpāramitāṃ stutvā yan mayopacitaṃ śubham /
tenāstv āśu jagat kṛtsnaṃ prajñāpāraparāyaṇam // RahPps_21 //
