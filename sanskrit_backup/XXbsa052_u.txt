 Bhikṣuṇā avalokitasiṃhena samudbhāvitaḥ
 Dharmasamuccayaḥ
 prathamam udānam
 (jitadharmakāyavargāḥ parivarto hyanityatā /
 apramādaḥ kāmatṛṣṇe strī ca madyena te daśa // ) //
 (1) jitavargaḥ
 maṅgalācaraṇam
 // om namo buddhāya //
 prahīṇasarvāsrava nirmalaśrīryaḥ kleśajambālanimagnalokam /
 kṛpāguṇenodaharatsamena praṇamyate 'smai tribhavottamāya // Dhs_1.1 //
 granthakārapratijñā
 saddharma smṛtyupasthānasūtravaipulyasāgarāt /
 gāthāḥ samuddhariṣyāmi lokalocanatatparāḥ // Dhs_1.2 //
 mokṣasyāyatanāni ṣaṭ
 apramādastathā śraddhā vīryārambhastathā dhṛtiḥ /
 jñānābhyāsaḥ saṃtāśleṣo mokṣasyāyatanāni ṣaṭ // Dhs_1.3 //
 nava śāntisamprāptihetavaḥ
 dānaṃ śīlaṃ damaḥ kṣāntirmaitrībhūteṣvahiṃsatā /
 karuṇāmuditopekṣā śāntisamprāptihetavaḥ // Dhs_1.4 //
 narakasyāgrahetavaḥ
 cāpalyaṃ pāpasaṃśleṣaḥ krūratā vitathaṃ vacaḥ /
 mithyādṛṣṭiḥ pramādaśca narakasyāgrahetavaḥ // Dhs_1.5 //
 preteṣu ṣaṭ udbhavakāraṇāni
 mātsaryamīrṣyā kaṭuvākyatā hi pramādasevā viratiḥ śubhācca /
 tattveṣvabhidroharataṃ manaśca preteṣu panthāna ihodbhavanti // Dhs_1.6 //
 tiryagyonau udbhavasādhanāni
 ajñānasevā jaḍa (tā)
 ca buddheḥ saddharmanāśaḥ priyamaithunatvam /
 āhāraśaktiḥ prabalā ca nidrā tiryaggatau ca pravadanti hetum // Dhs_1.7 //
 karmaphalam
 aśubhaṃ trividhaṃ kṛtvā kāyavāṅmanasāṃ mahat /
 uttarottarasambaddhaṃ karmaṇā sampradṛśyate // Dhs_1.8 //
 bālānāmapi sambaddhamuttarottarameva tat /
 śubhañca trividhaṃ kṛtvā sādhavo yānti nirvṛtim // Dhs_1.9 //
 tasmāt karmaphalaṃ matvā pramādasya ca varjanam /
 śreyase kriyate buddheretat sukhamanuttamam // Dhs_1.10 //
 dānaśīlavato nityaṃ sarvasattvānukampinaḥ /
 siddhayanti sarvaśastulyāstasmācchīlaparo bhavet // Dhs_1.11 //
 kasya kāryasiddhiḥ bhavati?
 maitrīkaruṇāyuktasya gatākāṃkṣasya dehinaḥ /
 parānugrahayuktasya kāryasiddhirdhruvaṃ sthitā // Dhs_1.12 //
 santuṣṭasyāpramattasya sarvasattvahitaiṣiṇaḥ /
 rāgadveṣavimuktasya kāryasiddhirdhruvaṃ sthitā // Dhs_1.13 //
 mitrāmitraprahīṇasya samacittasya dehinaḥ /
 apāyagatibhinnasya kāryasiddhirdhruvaṃ sthitā // Dhs_1.14 //
 evaṃ ca tasya dhīrasya dharmadānaratasya ca /
 mātsaryerṣyāpramuktasya kāryasiddhirdhruvaṃ sthitā // Dhs_1.15 //
 saṃvarasthasya śāntasya gurupūjāratasya ca /
 kāryākāryavidhijñasya kāryasiddhirdhruvaṃ sthitā // Dhs_1.16 //
 aśaṭhasyātidakṣasya priyavākyasya nityaśaḥ /
 dhyānādhyayanaśaktasya kāryasiddhirdhruvaṃ sthitā // Dhs_1.17 //
 deśakālavidhijñasya sādhyāsādhyaṃ vijānataḥ /
 śakyopāyavidhijñasya kāryasiddhirdhruvaṃ sthitā // Dhs_1.18 //
 krodhādivijayasādhanamukhena dharmatāsvarūpanirūpaṇam
 akrodhena hataḥ krodhaḥ kṣamayā krūratā jitā /
 dharmeṇa nirjito 'dharmaḥ prabhayā vijitaṃ tamaḥ // Dhs_1.19 //
 satyādeḥ praśaṃsā
 mṛṣāvākyaṃ satyahataṃ paiśunyaṃ ca samādhinā /
 pārūṣyaṃ mārdava jitaṃ abaddhaṃ bandhanā jitam // Dhs_1.20 //
 prāṇātipāto maitryā ca steyaṃ dānaiḥ sadā jitam /
 ayoniśomanaskāro yonijena sadā jitaḥ // Dhs_1.21 //
 avidyā vidyayā jitā divasena tathā kṣapā /
 śuklapakṣeṇa ca kṛṣṇapakṣo (hi)
 sarvaśo jitaḥ // Dhs_1.22 //
 mithyākāmeṣvavijito buddhayā tattvavicārayā /
 āryāṣṭāṅgena mārgeṇa yonijena sadā jitaḥ // Dhs_1.23 //
 vaiśāradyaiścaturbhiśca kadarya jitameva tat /
 vismṛtiśca hatā smṛtyā kṣaṇenātmānameva ca // Dhs_1.24 //
 araṇyavāsaniyatairjitā rāgavaśā narāḥ /
 meruṇā parvatā jitā (vṛkṣeṇa)
 vanamālikā // Dhs_1.25 //
 samudreṇa jitā sarve tīrthā (hi)
 jalasambhavāḥ /
 ādityatejovijitā sarve ca grahatārakāḥ // Dhs_1.26 //
 nityā jitā anityena dāridrayaṃ dānasampadā /
 śāṭhyaṃ na mārdava jitaṃ satyenānṛtiko hataḥ // Dhs_1.27 //
 bhūtena nirjito 'bhūto vahninā tarusampadaḥ /
 pipāsā vijitā toyairjighitsā bhojanaistathā // Dhs_1.28 //
 vīryapraśaṃsā
 siṃhena vijitāḥ sarve mṛgāḥ sattvādhikāśca ye /
 santāpena mahecchā ca jitā nityaṃ prakīrtyate // Dhs_1.29 //
 dayā praśasyate nityamadayā naiva śasyate /
 vīryeṇa nirjitaṃ sarva kausīdyaṃ mohavardhanam // Dhs_1.30 //
 tattvadarśipuruṣapraśaṃsā jñānādhikaiḥ sadā dāntaiḥ puruṣaistattvada(rśi)bhiḥ /
 vijitāḥ krūrakarmāṇo mithyāvādādhikā narāḥ // Dhs_1.31 //
 buddhena nirjitāḥ sarve tīrthyāḥ kuṭilavādinaḥ /
 asurā vijitā devairdharmateyaṃ vyavasthitā // Dhs_1.32 //
 // iti jitavargaḥ prathamaḥ //
 (2) dharmopadeśavargaḥ
 guruḥ kīdṛgbhavet?
 yo hi deśayate dharma kṣemaṃ nirvāṇagāminam /
 sa sarvabandhanacchettā gururbhavati dehinām // Dhs_2.1 //
 chittvā mohamayaṃ pāśaṃ yo hi deśayate śivam /
 sanmārgadeśakaḥ prokto durmārgavinivārakaḥ // Dhs_2.2 //
 dharmasya pravaratvam yena dharmeṇa manujāstaranti bhavasāgaram /
 saddharmaprabaraḥ prokto na dharmo laukiko hi saḥ // Dhs_2.3 //
 kṣetrāṇīmāni catvāri vidyante yasya dehinaḥ /
 tasyedaṃ saphalaṃ janma kathitaṃ mārgadeśakaiḥ // Dhs_2.4 //
 sakalendriyatāṃ prāpya labdhvā buddhasya śāsanam /
 yo na dharmarato martyaḥ sa paścādanutapyate // Dhs_2.5 //
 yamasāyujyam vyāsaktamanasāṃ nityaṃ nityaṃ kāmagaveṣiṇām /
 putradāraprasaktānāmantako 'bhyeti dehinām // Dhs_2.6 //
 cittasya vaśīkaraṇam saṅkalpadoṣamanasaṃ taistairdoṣaiḥ samākulam /
 cittaṃ nayatyupāyena cittabaddhā hi dehinaḥ // Dhs_2.7 //
 durdamasyāticaṇḍasya siddhiprepsorviśeṣataḥ /
 na cittasya vaśaṃ gacchet śatrubhūtaṃ hi tannṛṇām // Dhs_2.8 //
 saśrutena sudiṣṭena bhāvitenāpyanekaśaḥ /
 dharmeṇa śāmyate cittaṃ jālineva yathā hayaḥ // Dhs_2.9 //
 saddharmaśravaṇaphalam saddharmaśravaṇaṃ kṛtvā pāpād viramate pumān /
 śreyase pratipattiṃ ca nityamevopapadyate // Dhs_2.10 //
 saddharmaśravaṇaṃ kṛtvā manaḥ prahalādamṛcchati /
 kuśalaṃ cāsya sumahat sandhāne sampratīkṣate // Dhs_2.11 //
 śrutvā bhavati dharmātmā śrutvā pāpaṃ na kurvate /
 śrutvā karmaphalaṃ jñātvā nirvāṇamadhigacchati // Dhs_2.12 //
 śrutvā vedayate dharma śrutvā buddhaḥ prasīdati /
 śrutvā dharmaṃ vimokṣāya yatate paṇḍito naraḥ // Dhs_2.13 //
 dharmalakṣaṇatattvajñaḥ śrutvā bhavati mānavaḥ /
 tasmācchrutvā prayatnena buddhiḥ kāryā prayatnataḥ // Dhs_2.14 //
 śrutvā saṃsāravimukhāṃ kathāṃ sugatadeśitām /
 prahāya tṛṣṇāṃ vividhāṃ prayāti padamavyayam // Dhs_2.15 //
 caturvidhāṃ pratyayitāṃ dharmāṇāṃ codamavyayau /
 śrutvā tāṃ jñāyate sarvā pumān śraddhāvibhāvitaḥ // Dhs_2.16 //
 skandhāyatanadhātūnāṃ yadetallakṣaṇadvayam /
 śrutvā tajjñāyate sarva tasmāt dharmaparo bhavet // Dhs_2.17 //
 prabalā ye trayo doṣāḥ sarvasaṃsārabandhanāḥ /
 te praṇaśyantyaśeṣeṇa saddharmaśravaṇena vai // Dhs_2.18 //
 pravṛtterlakṣaṇaṃ kṛtsnaṃ nivṛtteścāpyaśeṣataḥ /
 śrutimāṃstat prajānāti tasmācchrutamanuttamam // Dhs_2.19 //
 mṛtyukālopapannasya vedanārtasya dehinaḥ /
 na vyathā śrutamālambya svalpāpi hṛdi jāyate // Dhs_2.20 //
 samyagjñānena ye dagdhāḥ kleśavṛkṣāḥ samantataḥ /
 na teṣāmudbhavo bhūyaḥ kadācidupalabhyate // Dhs_2.21 //
 apramādavidagdhaṃ hi śrutaṃ sarva sukhodayam /
 śreyasaśva śrutaṃ mūlaṃ tasmācchrutaparo bhavet // Dhs_2.22 //
 saddharmaśravaṇaṃ śrutvā vṛddhāṃścopāsya paṇḍitaḥ /
 prayātyanuttamaṃ sthānaṃ jarāmaraṇavarjitam // Dhs_2.23 //
 dharmeṇa vartate śrutvā duḥkhānmucyeta vai yathā /
 śrutvā bhavati maitryātmā tasmācchreyaḥ paraṃ śrutam // Dhs_2.24 //
 kāyavāṅmanasāṃ buddhiḥ śrutvā bhavati dehinām /
 tasmāt sadbuddhikāmo yastena śrotavyamādarāt // Dhs_2.25 //
 śrutvā bhāvaṃ samāśritya dṛḍhavīryaparākramam /
 taranti puruṣāstūrṇa tribhava vipulaṃ mahat // Dhs_2.26 //
 śrutvā yaḥ puruṣaḥ sarvairdhanavānabhijāyate /
 aśrutārthadhanairyuktaṃ daridraṃ prāhustaṃ budhāḥ // Dhs_2.27 //
 saddharmanāśaphalam
 saddharmadhananaṣṭasya guruṇā varjitasya ca /
 viphalaṃ jīvitaṃ ceṣṭaṃ pāpairupahatasya ca // Dhs_2.28 //
 pramādādīnāmaniṣṭaphalasādhanatvam
 pramādinaḥ kusīdastha pāpamitrasya dehinaḥ /
 jīvitaṃ niṣphalaṃ dṛṣṭaṃ bījamuptaṃ yathosare // Dhs_2.29 //
 śāstraprāmāṇyam
 śrutadṛṣṭivinirmuktamarthamāhurvicakṣaṇāḥ /
 na cakṣurbhyāṃ vinirmuktamarthamityabhidhīyate // Dhs_2.30 //
 dharmasevanāgrahaḥ yo hi dharma parityajya adharmamanutiṣṭhati /
 sa bhaiṣajyaṃ parityajya vyādhimevopasevate // Dhs_2.31 //
 sevatāṃ sevatāṃ puṃsāṃ dharmo bhavatyanekaśaḥ /
 varṣāṇāṃ samavāyena yathodyānaṃ pravardhate // Dhs_2.32 //
 iha vajrāsane bhūmirna saṃsāre 'nyathā bhavet /
 bodhicittasamutthānaṃ bodhiprāptistathottamā // Dhs_2.33 //
 dharmacārī praśāntātmā kāyotthāyī samāhitaḥ /
 avaśyaṃ śubhabhāgīsyāt sa pramādena vañcitaḥ // Dhs_2.34 //
 jñānasevanāgrahaḥ tasmājjñānaguṇānmatvā jñānaṃ seveta paṇḍitaḥ /
 nahyajñānena saṃyuktaṃ pumān kaścit pratibhavet // Dhs_2.35 //
 dharmānusāriṇī śraddhā dharmānusāriṇī śraddhā yathā yāti sukhāvahā /
 sātidurgatisanyaktā vyasaneṣu mahad balam // Dhs_2.36 //
 pradīpakalpā tamasi vyādhitānāmivauṣadham /
 arthānāṃ netra bhūtā sā daridrāṇāṃ mahadbalam // Dhs_2.37 //
 bhavādyairhriyamāṇānāṃ pūrvabhūtā sukhāvahā /
 pramādamadamattānāṃ sā pramādavighātikā // Dhs_2.38 //
 śāntapadaprāpteḥ phalam sa hi yattatpadaṃ śāntaṃ nirvāṇamunibhirvṛtam /
 tat prāpayatyakhedena samyagjñānapuraḥsaram // Dhs_2.39 //
 // iti dharmopadeśavargaḥ dvitīyaḥ //
 (3) kāyajugutsāvargaḥ
 kāyasya svarūpanirūpaṇam
 satkārairvṛhaṇairmāsairapi śayyāsanādibhiḥ /
 na svīkartumayaṃ kāyaḥ kadācit kenacit kṛtaḥ // Dhs_3.1 //
 kāyasya riputvam
 kṛtaghnasyāvidakṣasya nityaṃ randhraprahāriṇaḥ /
 kaḥ kāyasya riporartha pāpaṃ kuryād vicakṣaṇaḥ // Dhs_3.2 //
 rogānī tamanarthānāṃ bahūnā bhājanaṃ tathā /
 aśucyaṅgasya nikaraṃ kāyamityabhidhīyate // Dhs_3.3 //
 avijñeyaṃ maraṇaṃ jīvitañca kṣaṇikam
 upasthitamavijñeyaṃ maraṇaṃ tattvacintakaiḥ /
 jīvitaṃ ca kṣaṇādūrdhvaṃ na gacchati nirūpyate // Dhs_3.4 //
 kāyasya heyatvam
 āyuṣkarmārthanirmāṇametaṃ kāyaṃ tyajyayam /
 api viddhastathā śete kāṣṭhaloṣṭhasamo bhuvi // Dhs_3.5 //
 kṣaṇe kṣaṇe 'pi kāyo 'yaṃ jīryate na nivartate /
 tathā yauvanamadairbālā muhayante (mugdhacetasaḥ) // Dhs_3.6 //
 dhanadhānyamadairmattāḥ kurvantyahitamātmanaḥ /
 tannāśamupayātyevaṃ sa ca pāpena dahayate // Dhs_3.7 //
 adhārmikanindā
 na manuṣyā manuṣyāste yebhyo dharmo na rocate /
 na mārge ca sthitāstattve nirvāṇapuragāmike // Dhs_3.8 //
 manuṣyayoneḥ bhavasāgarataraṇopāyaḥ
 kathaṃ prāpya hi mānuṣyaṃ śreyasāmālayaṃ mahat /
 na jñānaplavamārūhaya taranti bhavasāgarāt // Dhs_3.9 //
 jīvanasya kṣaṇikatā
 vidyudālātasadṛśaṃ gandharvanagaropamam /
 sadā tad yāti rabhasaṃ jīvitaṃ sarvadehinām // Dhs_3.10 //
 śarīre na madaṃ kuryāt kṣaṇike bhaṅgure sadā /
 itvare capale 'sāre jarāmaraṇabhīruke // Dhs_3.11 //
 dhyāyinānnagataṃ hyetat śokānāmālayo mahān /
 śubhāśubhānāṃ kṣetraṃ ca śarīramavadhīyate // Dhs_3.12 //
 saphalajīvanarahasyam
 jñānaśīladayādānairyasya gātraṃ vibhūṣitam /
 tasya sattvaikasārasya śarīraṃ saphalaṃ matam // Dhs_3.13 //
 dhātujñānāt mokṣaḥ
 dhātūnāṃ mārakāt sarvamidaṃ muktaṃ kalevaram /
 śarīradhātu vicayāt sākṣād bhavati netarāt // Dhs_3.14 //
 śarīradhātuṃ yo muktvā dhātuṣvanyeṣu rajyate /
 sa dhātukatvaśikṣāto duḥkhenaiva pramucyate // Dhs_3.15 //
 hiraṇyadhāturna tathā duḥkhaśāntyai hi vartate /
 śarīradhātutattvajño yathā duḥkhāt pramucyate // Dhs_3.16 //
 duḥkhād duḥkhodayastena duḥkhī na parirakṣyate /
 pravīṇo rājacaurādibhayaiḥ sarvairūpadrutam // Dhs_3.17 //
 tasmādanarthakaṃ nityaṃ dūratastaṃ vivarjayet /
 varjanāt sukhito duṣṭasaṅgrahād duḥkhitaḥ pumān // Dhs_3.18 //
 śarīradhātutattvajño dhātulakṣaṇatattvavit /
 dhyānādhyayanasaṃsakto dahati kleśaparvatān // Dhs_3.19 //
 tasmāccharīrajān dhātūn paṇḍitaḥ pratyavekṣate /
 teṣāṃ svalakṣaṇaṃ jñātvā mokṣo bhavati dehinām // Dhs_3.20 //
 // iti kāyajugupsāvargastṛtīyaḥ //
 (4) parivartavargaḥ
 kasya kālaḥ parivartate
 kāmairevāvitṛṣṇasya tṛṣṇayā tṛṣitasya ca /
 cañcalendriyacittasya kālo 'yaṃ parivartate // Dhs_4.1 //
 anityadhyeyatā yasya sukhasaktasya dehinaḥ /
 strīdarśanena mattasya kālo 'yaṃ parivartate // Dhs_4.2 //
 jātimaraṇavaśyasya mohitasya ca tṛṣṇayā /
 bālasya tu janasyāsya kālo 'yaṃ parivartate // Dhs_4.3 //
 gaticārakabaddhasya udvegavaśagasya ca /
 pramādaviṣamūḍhasya kālo 'yaṃ parivartate // Dhs_4.4 //
 auddhatyādiprasaktasya gātraśobhāratasya ca /
 lābhairatṛptamanasaḥ kālo 'yaṃ parivartate // Dhs_4.5 //
 pañcabandhanabaddhasya ṣaḍbhirvyāmohitasya ca /
 trailokyavidhimūḍhasya kālo 'yaṃ parivartate // Dhs_4.6 //
 vinipātānabhijñasya vitarkopahatasya ca /
 janasya saktamanasaḥ kālo 'yaṃ parivartate // Dhs_4.7 //
 tatkālaramaṇīyeṣu pariṇāmahiteṣu ca /
 kāmeṣu saktamanasaḥ kālo 'yaṃ parivartate // Dhs_4.8 //
 pūrvaduḥkhānabhijñasya divyasaukhyaratasya ca /
 viprayogānabhijñasya kālo 'yaṃ parivartate // Dhs_4.9 //
 karmajālena baddhasya manasyeva viceṣṭinaḥ /
 satpathāt paribhraṣṭasya kālo 'yaṃ parivartate // Dhs_4.10 //
 bhavadoṣānabhijñasya tṛṣṇayā mūḍhacetasaḥ /
 mohāndhakāramagnasya kālo 'yaṃ parivartate // Dhs_4.11 //
 kāmaikapāśabaddhasya niḥsahāyasya dehinaḥ /
 devīgaṇavimūḍhasyaṃ kālo 'yaṃ parivartate // Dhs_4.12 //
 indriyād vyapakṛṣṭasya satpathabhrāmitasya ca /
 traidhātukarasajñasya kālo 'yaṃ parivartate // Dhs_4.13 //
 saṃvarāsaṃvarajñasya vyāpādabahulasya ca /
 naṣṭasambuddhamārgasya kālo 'yaṃ parivartate // Dhs_4.14 //
 hitāhitavahirgasya kāryākāryajaḍasya ca /
 krīḍābāla sadṛśasya kālo 'yaṃ parivartate // Dhs_4.15 //
 nadīprastravaṇocceṣu vanopavanabhūmiṣu /
 (saṃ)krīḍātatparasyāsya kālo 'yaṃ parivartate // Dhs_4.16 //
 vimānagiripṛṣṭheṣu dharmākaravaneṣu ca /
 ramataḥ kāmabhogeṣu kālo 'yaṃ parivartate // Dhs_4.17 //
 karmadharma vipākeṣu nirāsaktasya dehinaḥ /
 kevalāhārasaktasya kālo 'yaṃ parivartate // Dhs_4.18 //
 śarīrasthitasyāpi śarīrānabhijñatā
 karmaṇāyuḥ pariśrāntaṃ traidhātukamidaṃ sadā /
 bhramanti cakravannityaṃ na ca vindanti bāliśāḥ // Dhs_4.19 //
 jagataḥ doṣānabhijñatā
 vinipātocchru yamayaṃ yo nāmārohate jagat /
 na ca doṣāvadheyatvaṃ prakurvanti vimohitāḥ // Dhs_4.20 //
 dhīrasya kāmaparivarjanaṃ saukhyahetuḥ
 etat (tu) paramaṃ saukhyaṃ yat kāmaparivarjanam /
 vītakāṃkṣasya dhīrasya gataśokasya tāpinaḥ // Dhs_4.21 //
 munīnāṃ caramapadaprāptiphalam
 tadādimadhyanidhane kalyāṇaṃ kṣemamuttamam /
 yad prāpyamunayaḥ śrāntāścaranti vigatajvarāḥ // Dhs_4.22 //
 duḥkhahetavaḥ kāmāḥ
 satkāmajaṃ bhavet saukhyaṃ vinipātagataṃ tu tat /
 na hi kāmaviśeṣaṃ ca kiñcid duḥkhavipākajam // Dhs_4.23 //
 tasmāt kāmeṣu matimān na lubhyet kathañcana /
 te hi saṃsāraduḥkhānāṃ hetubhūtāḥ sudāruṇāḥ // Dhs_4.24 //
 vanopavanaśaileṣu padmākaravaneṣu ca /
 vibhrāntāstṛṣṇayā bālāḥ patanti saha daivataiḥ // Dhs_4.25 //
 śubhakarmāsakteḥ upadeśaḥ
 kāñcaneṣu (ca)
 śaileṣu vaidūryaśikhareṣu ca /
 kṣīyate hi śubhaṃ karma yatasva saha daivataiḥ // Dhs_4.26 //
 kalpavṛkṣeṣu ramyeṣu nadīprastravaṇeṣu ca /
 caratastaiḥ śubhaṃ kṣīṇaṃ yatasva saha daivataiḥ // Dhs_4.27 //
 bhūmibhāgeṣu ramyeṣu ratnākaravaneṣu ca /
 na śubhaṃ te sadā cīrṇa yatasva saha daivataiḥ // Dhs_4.28 //
 pañcātmakena vīryeṇa manaḥprahalādakāriṇā /
 hatasya gatakālasya yatasva saha daivataiḥ // Dhs_4.29 //
 devānāṃ hitānabhijñatā
 kāmaṃ saṃsakta manasairnityaṃ viṣayatatparaiḥ /
 na jñāyate hitaṃ devairyadamantrāhitaṃ bhavet // Dhs_4.30 //
 devanindā
 alpaśiṣṭamidaṃ puṇyaṃ cyavanaṃ samupasthitam /
 gantavyamanyatra suraiḥ sukarmaphalabhojibhiḥ // Dhs_4.31 //
 ye nityaṃ śubhasaṃsaktāḥ kurvanti vā śubhaṃ sadā /
 teṣāṃ visadṛśo heturmūrkhāṇāṃ hi vivartate // Dhs_4.32 //
 ke mṛtyuṃ pratīkṣante
 bhuktvā mṛtyuṃ pratīkṣante te janāḥ kāmamohitāḥ /
 śubhaśīlatamo 'jñānāḥ sarvadā na parāyaṇāḥ // Dhs_4.33 //
 bhuktvā mṛtyuṃ pratīkṣante te janāḥ kāmamohitāḥ /
 ye na karmavipākasya jñānaṃ roṣavadhe ratāḥ // Dhs_4.34 //
 bhuktvā mṛtyuṃ pratīkṣante te janāḥ kāmamohitāḥ /
 prajñāpayanti na samā stṛṣṇāgniparivāritāḥ // Dhs_4.35 //
 bhuktvā mṛtyuṃ pratīkṣante te janāḥ kāmamohitāḥ /
 viprayogakṛtaṃ duḥkhaṃ ye na paśyanti dāruṇam // Dhs_4.36 //
 bhuktvā mṛtyuṃ pratīkṣante te janāḥ kāmamohitāḥ /
 strījanāsaktahṛdayā na vindanti punarbhavam // Dhs_4.37 //
 bhuktvā mṛtyuṃ pratīkṣante te janāḥ kāmamohitāḥ /
 vipattivyādhiśokebhyo nodvijanti kathañcana // Dhs_4.38 //
 bhuktvā mṛtyuṃ pratīkṣante te janāḥ kāmamohitāḥ /
 ye pāpamitrasaṃsarga prakurvanti mahārūṣam // Dhs_4.39 //
 bhuktvā mṛtyuṃ pratīkṣante te janāḥ kāmamohitāḥ /
 bhāvitaṃ cetasā yairna na ca tattvapraveśitā // Dhs_4.40 //
 bhuktvā mṛtyuṃ pratīkṣante te janāḥ kāmamohitāḥ /
 yena sarvāsvavasthāsu saṃsārabhayabhīravaḥ // Dhs_4.41 //
 bhuktvā mṛtyuṃ pratīkṣante te janāḥ kāmamohitāḥ /
 kāryākāryeṣu ye nityaṃ na subhāṣitacetasaḥ // Dhs_4.42 //
 bhuktvā mṛtyuṃ pratīkṣante te janāḥ kāmamohitāḥ /
 ye na tattvadhiyo nityaṃ sarvabhūtahite ratāḥ // Dhs_4.43 //
 bhuktvā mṛtyuṃ pratīkṣante te janāḥ kāmamohitāḥ /
 ye śarīra sukhārthena dharma hiṃsanti mohitāḥ // Dhs_4.44 //
 paṇḍitalakṣaṇam
 ekāntamanasā nityaṃ śubhaṃ kāryaṃ prayatnataḥ /
 aśubhaṃ ca sadā varjyametat paṇḍitalakṣaṇam // Dhs_4.45 //
 vinipātasādhanāni
 kṣayaṃ yātaṃ ca yat śīlaṃ spṛṣṭvā yaḥ samupāgataḥ /
 pramādāvañcito 'vaśyaṃ vinipāto bhaviṣyati // Dhs_4.46 //
 viṣayiṇaḥ parivartanaśīlatā na tu viṣayāṇām
 gatā gacchanti yāsyanti deveśāścaiva sarvataḥ /
 tiṣṭhanti śikhare ramye nānāratnavibhūṣite // Dhs_4.47 //
 vaidūryaśikharā ramyāstathānye vanamālinaḥ /
 viṣayāstādṛśā eva janastu parivartate // Dhs_4.48 //
 vanopavanaramyāṇi bhūmibhāgāni sarvaśaḥ /
 tiṣṭhantyavikalānyeva janastu parivartate // Dhs_4.49 //
 vaidūryamayanālāni kāñcanāni viśeṣataḥ /
 padmākarāṇi tānyeva janastu parivartate // Dhs_4.50 //
 sarāṃsi sarito ramyāḥ pakṣisaṅghairnirantaram /
 tathaivāvikalā hyete janastu parivartate // Dhs_4.51 //
 vimānāni rathāścaiva harmyāṇi ca tathaiva ca /
 tiṣṭhantyavikalā hyete janastu parivartate // Dhs_4.52 //
 parivartanaṃ lokasya viṣayairvañcitasya ca /
 tathāpi nāmalokasya nodvego hṛdi jāyate // Dhs_4.53 //
 abhyāsena kharī bhūtaṃ cittaṃ saṃsāracāriṇam /
 yena manye mahad duḥkhaṃ hṛdaye naiva vartate // Dhs_4.54 //
 śūlikena yathā baddhāḥ paśavo gṛhapañjare /
 ekaikaśo vinaśyanti śeṣāṇāṃ nāsti sambhramaḥ // Dhs_4.55 //
 sukhāya kāmināmeva iyaṃ bhūmiravasthitā /
 cyutāścaivopapannāśca tathāmī bāliśāḥ surāḥ // Dhs_4.56 //
 viṣayonmukhānāṃ maraṇānabhijñatvam
 pramādāya hatāḥ sattvā mṛtyuḥ kṣaṇikaduḥkhadaḥ /
 nāvabuddhayanti maraṇaṃ paśuvad vītasambhramāḥ // Dhs_4.57 //
 te paścād dīrghamanasaḥ kālasya vaśamāgatāḥ /
 paścāttāpamayo vahnirdhakṣyate niṣpratikṣayaḥ // Dhs_4.58 //
 dāruṇaṃ niṣpratīkāramavaśyaṃ rūpadehinām /
 maraṇaṃ kālavaśagaṃ tad viditvāgamaṃ caret // Dhs_4.59 //
 viprayogāntāḥ sarve saṃyogāḥ
 samāgamāḥ priyāloke viyogāścāpriyāḥ sadā /
 saṃyogo viprayogānto dharmateyaṃ sanātanā // Dhs_4.60 //
 kṣaṇe lave muhūrte ca divārātrau tathādhvani /
 maraṇaṃ cintayed dhīrastasya nāsti pratikriyā // Dhs_4.61 //
 gatakalmaṣā eva śāntimadhigacchanti
 smṛtimagnyāṃ praśaṃsanti yeṣāṃ maraṇasaṃbhavā /
 śreyasaikaparāṃ śānti prayāntiṃ gatakalmaṣāḥ // Dhs_4.62 //
 mṛtyorarthamanusmṛtya doṣo 'yaṃ kasya sammataḥ /
 nirdoṣaṃ hi manaḥ sarvaṃ śāntaṃ bhavati nityaśaḥ // Dhs_4.63 //
 tathāgataiḥ apramādaparaṃ śreṣṭhamuktam
 apramādaparaṃ śreṣṭhamidamuktaṃ tathāgataiḥ /
 yanmṛtyoḥ smaraṇaṃ nityamaśubhānāṃ ca varjanam // Dhs_4.64 //
 // iti parivartavargaścaturthaḥ //
 (5) anityatāvargaḥ
 sukhaṃ kṣayāntam
 kṣayāntaṃ hi sukhaṃ sarva na sukhaṃ vidyate dhruvam /
 saṃsṛjenna sukhaṃ tasmāt yadīcchet sukhamātmanaḥ // Dhs_5.1 //
 mṛtyuḥ sarvānapi ākarṣati
 gacchatāṃ tiṣṭhatāṃ caiva hasatāṃ krīḍatāmapi /
 avisahyo mahāvego mṛtyurnaśyati dāruṇaḥ // Dhs_5.2 //
 na tatstha mihāmutra yatrāsau pratipadyate /
 tathāpi nāma saṃmūḍhā janayitvā vaśaṃgataḥ // Dhs_5.3 //
 (na bālaṃ na yuvānaṃ vā)
 na sthavirameva vā /
 gṛhasthamagṛhasthaṃ vā yadāsau nāpakarṣati // Dhs_5.4 //
 sukhitaṃ duḥkhitaṃ vāpi guṇavantaṃ tathaiva ca /
 vratasthamavratasthaṃ vā yadāsau nāpakarṣati // Dhs_5.5 //
 duḥśīlaṃ śīlavantaṃ ca (dāninaṃ ca tathottamam) /
 rājānaṃ cottamaṃ cāpi yadāsau nāpakarṣati // Dhs_5.6 //
 daivaṃ vā nārakaṃ vāpi tiryañca pratajaṃ tathā /
 pramattamapramattaṃ vā yadāsau nāpakarṣati // Dhs_5.7 //
 kāmadhātūpapannaṃ vā rūpadhātau sthitañca yaḥ /
 ārupyadhātūpapannaṃ vā yadāsau nāpakarṣati // Dhs_5.8 //
 karmapāśo jarādaṇḍo vyādhidaṇḍo mahāvanam /
 raktopamo mṛtyurayaṃ sattvānādāya gacchati // Dhs_5.9 //
 evaṃvidhe pratibhaye mṛtyau paramadāruṇe /
 (upasthite pravartante)
 surāḥ kāmavimohitāḥ // Dhs_5.10 //
 patanāntaṃ sarvasukhaṃ santyajet
 yad duḥkhaṃ cyavamānasya devalokāt surasya ca /
 narake yadbhavaṃ duḥkhaṃ viprayogapuraḥsaram // Dhs_5.11 //
 viṣamākṣikasaṃyuktaṃ yathānnaṃ cāpi (śobhanam) /
 (tato) devagataṃ saukhyaṃ patanāntaṃ visarjayet // Dhs_5.12 //
 kṣīṇapuṇyasya dīnasya svadārairvarjitasya ca /
 yad duḥkhaṃ cyavamānasya tasyaupamyaṃ na vidyate // Dhs_5.13 //
 sukṛtakṣīṇamandasya dvipasyeva gatattviṣaḥ /
 śāmyati devasya yadduḥkhaṃ mahadduḥkhaṃ prajāyate // Dhs_5.14 //
 devasyāpi cyavanam
 tṛṣṇāviṣayavṛddhasya śokopahatacetasaḥ /
 mandavāgdehaceṣṭasya devasya cyavanād bhayam // Dhs_5.15 //
 duḥkhasya viṣayataratvam
 yathā yathā sukhāsvādāḥ kāmā paramavañcakāḥ /
 (tathā) tathā bhavatyeva teṣāṃ duḥkhaṃ mahattaram // Dhs_5.16 //
 yatamānasya yad duḥkhaṃ devalokān prajāyate /
 tasyāntareṇa narakaṃ kalāṃ nārhati ṣoḍaśīm // Dhs_5.17 //
 cyavanāntaṃ devalokaṃ maraṇāntaṃ tadā bhuvi /
 dṛṣṭvā duḥkhaṃ (bhavatyeva śreyase kriyatāṃ manaḥ) // Dhs_5.18 //
 saukhyaṃ patanāntam
 patanāntaṃ sadā saukhyaṃ nāsti lokasya nityajāḥ /
 tad buddhvā kāraṇaṃ sarva śreyase kriyatāṃ manaḥ // Dhs_5.19 //
 sarva duḥkhāntam
 sarve kṣayāntā nicayā patanāntā samucchrayāḥ /
 saṃyogā viprayogāntā maraṇāntaṃ hi jīvitam // Dhs_5.20 //
 jātasya maraṇaṃ nityaṃ na tasyāstīti nityatā /
 na bhūtārāvitānena triṣu dhātuṣu dṛśyate // Dhs_5.21 //
 garbhameke vinaśyanti tathaike sūtikāgṛhe /
 parisarpaṇakāścaike tathaiva (ca vinaśvarāḥ) // Dhs_5.22 //
 maraṇaṃ dhruvam
 udayāstaṃ ca gamanaṃ bhāskarasya pradṛśyate /
 tathā jātasya sarvasya sthitaṃ maraṇamagrataḥ // Dhs_5.23 //
 sarva sukhaṃ kṣayāntam
 kṣayāntaṃ hi sukhaṃ sarva yo na vindati mohadhīḥ /
 sa paścānmaraṇe prāpte (duḥkhāya janibhāgbhavet) // Dhs_5.24 //
 kuśalaṃ kārya(karaṇaṃ kuśalī ca)
 priyaḥ sadā /
 sukhaṃ hi dharmācaraṇaṃ kathayanti manīṣiṇaḥ // Dhs_5.25 //
 anityamadhruvaṃ sarva pariṇāme kaṭuḥ sadā /
 saṃsāraḥ kathito buddherhetustattvavicāraṇe // Dhs_5.26 //
 devāḥ sukhapramattā ye teṣāṃ sukhamaśāśvatam /
 cyavamānasya ca yadduḥkhaṃ devalokāt surasya hi // Dhs_5.27 //
 tasyopamānaṃ naivāsti narakānnarakaṃ hi tat /
 kimete nāvabudhyante patanāntaṃ sadā sukham // Dhs_5.28 //
 ajarāmaravallokaṃ paśyanti sukhamohitāḥ /
 cyutyupapattimallokaḥ saṃkhyā tasya na vidyate /
 na codvijanti puruṣāstṛṣṇayā parivañcitāḥ // Dhs_5.29 //
 abhiyāti sadā janma tvaritaṃ yāti yauvanam /
 saṃyogo viprayogaśca sahajaḥ paridṛśyate /
 vimūḍhā nānupaśyanti viṣayaiḥ parivañcitāḥ // Dhs_5.30 //
 tṛṣṇāvivaśā devāḥ cyavanti
 cyavanti devāḥ vivaśāstṛṣṇayā parimohitāḥ /
 sā bhūmistāni padmāni vanāni vividhāni ca // Dhs_5.31 //
 sarvapadārthānāmāpātaramaṇīyatvam
 śikharāgrāṇi ramyāṇi ratnavanti mahānti ca /
 sarāṃsi nadyo vividhā ratnapāṣāṇabhūṣitāḥ // Dhs_5.32 //
 vṛkṣā vicitrakusumāḥ paṅktibhirvividhaiḥ sthitāḥ /
 harmyāgrāṇi ca ramyāṇi ratnavanti mahānti ca // Dhs_5.33 //
 kalpavṛkṣā hemamayā kecidvaidūrya nirmalāḥ /
 rājatāstapanīyāśca vimiśrā vararohiṇaḥ // Dhs_5.34 //
 bhramarairūpagītāśca vibhānti kamalākarāḥ /
 vibhūṣaṇāni ramyāṇi devārhāṇi ca sarvataḥ // Dhs_5.35 //
 sarva kṣaṇikam
 sarvametat tathaivāsti janastu parivartate /
 māyābudbudaphenābhaṃ gandharvanagaropamam // Dhs_5.36 //
 sukhaṃ sarvasya devasya tṛṣṇayā vañcitasya hi /
 sa vināśya janaṃ sarva bhrāmayitvā bhavārṇave // Dhs_5.37 //
 tṛṣṇaiva duḥkhamūlam
 tṛṣṇā viṣāgnisadṛśā lokānāmatra tiṣṭhati /
 avitṛptā kāmabhogairapi taptā sukhodbhavā // Dhs_5.38 //
 kālānalena nirdagdhā kva te devagaṇāḥ gatāḥ /
 sarvathādhigatā yeyaṃ tṛṣṇā lokavitanvinī // Dhs_5.39 //
 yayā vimohitā devāḥ kālasya vaśamāgatāḥ /
 devāsurā narā yakṣā narake yānti jaṅgamāḥ // Dhs_5.40 //
 kālapāśayojitaṃ traidhātukamidam
 gacchanti vivaśāḥ sarve kālapāśaṃ durāsadam /
 traidhātukamidaṃ sarva kālapāśena yojitam // Dhs_5.41 //
 tṛṣṇāvimohitāḥ maraṇaṃ na paśyanti
 na ca paśyanti vivaśāstṛṣṇāmohena mohitāḥ /
 anena hi yathā devāḥ śataśo 'tha sahastraśaḥ // Dhs_5.42 //
 gatāḥ kālāgninirdagdhā viṣayairdhanasaṃbhavaiḥ /
 parasya dṛśyate maraṇamātmano naiva dṛśyate // Dhs_5.43 //
 paścātte vyasane prāpte vindante duḥkhamātmanaḥ /
 pramādakaluṣaṃ ceto viṣayābhirataṃ sadā // Dhs_5.44 //
 na vindanti dhruvaṃ mṛtyuṃ dehināṃ sahajasthitam /
 sukhottaramanāśasya pramādābhiratasya ca // Dhs_5.45 //
 mṛtyusainyamupaitīdaṃ pramāthi viṣasannibham /
 na mantrauṣadhakarmāṇi na devā nāsurāstathā // Dhs_5.46 //
 kālapāśabaddhasya na ko 'pi trātā
 kālapāśena baddhasya trātāro na bhavanti te /
 rajasā guṇṭhitaṃ vaktraṃ ātmano naiva vindati // Dhs_5.47 //
 tṛṣṇāyā heyatve hetuḥ
 prāpteścyavanabhūto 'yaṃ mṛtyuḥ paścād bhaviṣyati /
 lolupasya sadā yatnairavitṛptasya tṛṣṇayā // Dhs_5.48 //
 sahasābhyeti maraṇaṃ yannadṛṣṭaṃ sukhārthinām /
 ayaṃ tavāgraho duḥkhaṃ mṛtyunā preṣito mahān // Dhs_5.49 //
 asmādanantaraṃ mṛtyurbhaviṣyati sudāruṇaḥ /
 mahāgirivarādasmāt vanopavanabhūṣitāt // Dhs_5.50 //
 baddhānarā viṣayagā svakarmaphalabhoginaḥ /
 krīḍāvihāriṇastāvat kvacit tṛṣṇāsukhaṃ na hi /
 tarṣyayā tṛṣṇayā mūḍhāḥ patanti vivaśā bhuvi // Dhs_5.51 //
 dhūmasyānantaraṃ vahniryathā bhavati nityaśaḥ /
 tathā cyavanaliṅgasya pṛṣṭhataścyavanaṃ sthitam // Dhs_5.52 //
 jātyā jātyā dhruvaṃ mṛtyuścārogye sati ruk sthitā /
 sampattau vyasanaprāptiyauvane sahajā jarā /
 sarvaiḥ priyairviyogaśca na saṃyogo dhruvaṃ sthitaḥ // Dhs_5.53 //
 dharmatāyāḥ mahattvam
 dharmateyaṃ sadāloke samyagbuddhena deśitā /
 ubhayasya kṣayo nāśo janasyo parivartate // Dhs_5.54 //
 jātau satyāṃ yathā mṛtyuravaśyaṃ sthita eva hi /
 kṣīyate sukṛtaṃ karma āyūṃṣi kṣaṇikāni hi // Dhs_5.55 //
 saṃvarādikaṃ bhajadhvam
 saṃvara dharmavinaye bhajadhvaṃ puruṣottamāḥ /
 abhyeti yauvanaṃ sarvaṃ jīvitaṃ cānugacchati // Dhs_5.56 //
 sarvasya nāśaśālitvam
 naśyanti sarvadā sarvā mā pramāde manaḥkṛthā /
 na nityaṃ labhyate svargo na nityaṃ kṣaṇasampadā // Dhs_5.57 //
 yasya yāvannābhipatanaṃ tāvat kṣipraṃ (pra)yujyatām /
 (tasya jāte hi patane tat prayogo vṛthā bhavet) // Dhs_5.58 //
 ayaṃ sa hi drumavano nānāratnavibhūṣitaḥ /
 latāgahvarasaṃcchannaḥ padmākaravibhūṣitaḥ // Dhs_5.59 //
 jāmbūnadamayaiśśuddhaiḥ prāsādaiḥ ratnacitritaiḥ /
 nānāvidhaiḥ prastravaṇairlatābhirupaśobhitaḥ // Dhs_5.60 //
 karmasākṣījanasyāsya bhitvā gaganamucchritaḥ /
 kalpāgnivirato meruḥ sarvathā na bhaviṣyati // Dhs_5.61 //
 kiṃ punarye surāstatra phenabudbudasannibhāḥ /
 utpadyante vinaśyanti pramādamadamohitāḥ // Dhs_5.62 //
 sukhaduḥkhamanantaṃ ca svecchākāmaphalodbhavam /
 devalokād yathā devāḥ patanti narake punaḥ // Dhs_5.63 //
 tad duḥkhaṃ paramaṃ kaṭu
 śarīramānasaiduḥkhairvidyamāneṣu sarvataḥ /
 na tacchakyaṃ pramatte syāt tadduḥkhaṃ paramaṃ kaṭu // Dhs_5.64 //
 viyogaduḥkhaṃ duḥkhanāmagrataḥ paripaṭhyate /
 taccadevagatau nityamagrataḥ sampravartate // Dhs_5.65 //
 sarvapriyairmanāpaiśca viprayogo bhaviṣyati /
 na ca devāḥ prapaśyadhvaṃ maraṇāntaṃ hi jīvitam // Dhs_5.66 //
 cyutikāle tu samprāpte vihvalendriyacetasā /
 jānīdhvaṃ tatparaṃ duḥkhaṃ yadavaśyaṃ bhaviṣyati // Dhs_5.67 //
 sarvaṃ kṣaṇikam
 akālacakrapratimaṃ gandharvanagaropamam /
 tribhave saṃbhavaṃ sarva phenabudbudasannibham // Dhs_5.68 //
 yaḥ phenarāśau saṃmūḍhaḥ kuryācchādanasaṃstaram /
 sa mūḍhaḥ saṃskṛte kuryādabhisvādaṃ bhramātmakam // Dhs_5.69 //
 mṛtyumahimā
 na devā na narā yakṣā nāsurā garuḍāstathā /
 trāyante mṛtyusamaye karmaṇā paritapyatām // Dhs_5.70 //
 yāvannāyāti samaye mṛtyurājaḥ sudāruṇaḥ /
 tāvattu sukṛtaṃ kārya mā paścāt paritapyatha // Dhs_5.71 //
 yadbhūtakāmajaṃ saukhyaṃ prākṛtaṃ viṣayodbhavam /
 mṛtyukāle samutpanne tiṣṭhanti na budharṣamā // Dhs_5.72 //
 kiṃ kariṣyanti saukhyāni kiṃ striyaḥ kiñcabāndhavāḥ /
 mṛtyunā hriyamāṇasya devalokāt samantataḥ // Dhs_5.73 //
 sthirāstā bhūmayaḥ sarvā vanopavanabhūṣitāḥ /
 mṛtyurajjvā vibaddhaśca tvantu kālena nīyase // Dhs_5.74 //
 ākāśe jaladā yadvada vāyunā samudīritāḥ /
 saṃśliṣṭāśca viyujyante saṃsāre prāṇinastathā // Dhs_5.75 //
 ṛtau ṛtau yathā puṣpamāgatairdṛśyate naraiḥ /
 vyatīte tu ṛtau sarve pratiyānti yathāgatāḥ // Dhs_5.76 //
 yathā kāle samutpanne modante sukṛtaiḥ surāḥ /
 vyatīte tu śubhe kāle pratiyānti yathāgatāḥ // Dhs_5.77 //
 ṛtau ṛtau yathā vṛkṣe parṇajāyate 'nekaśaḥ /
 vyatīte tu śubhe kāle śīryate tat samantataḥ // Dhs_5.78 //
 yathā parṇopamādetanna saukhyamabhayaṃ bhave /
 śīryate satataṃ saukhyaṃ nāsaukhyaṃ vidyate dhruvam // Dhs_5.79 //
 prābṛṭkāle yathā varṣamākāśe na nivartate /
 tathā saukhyamidaṃ sarva gacchati na nivartate // Dhs_5.80 //
 barhiṇāṃ ca yathā nādo vāyunā samudīritaḥ /
 śrūyate tatpraṇāśāya tathā saukhyamidaṃ smṛtam // Dhs_5.81 //
 yathā hi jvalane kṣiptaṃ dhruvaṃ kālaṃ pradahayate /
 tathā vahanyupamaḥ kālaḥ kāṣṭhavaccaratāṃ smṛtaḥ // Dhs_5.82 //
 āgatāśca gatāścaike śataśo 'tha sahastraśaḥ /
 saṃvego na bhavatyeṣā tṛṣṇayā mohitāstathā // Dhs_5.83 //
 yathā yathā mahāsaukhyaṃ svayaṃ bhogo yathā yathā /
 tathā tathā mahad duḥkhaṃ patanāntodbhavaṃ dhruvam // Dhs_5.84 //
 jātyādi duḥkhaparamparā
 jātirduḥkhā jarā duḥkhā maraṇaṃ duḥkhameva ca /
 priyaiśca saha viśleṣo duḥkhasyaiṣā paramparā // Dhs_5.85 //
 mṛtyunā na bibhet
 ekasya patanaṃ dṛṣṭvā kathaṃ nodvijate janaḥ /
 mamāpi patanaṃ hyetat sarvapāpairbhaviṣyati // Dhs_5.86 //
 yaḥ paśyati bhayaṃ dūrāt pratipattau ca vartate /
 (sa)mprāpte mṛtyusamaye na vibheti gatavyathaḥ // Dhs_5.87 //
 vibhujyamāno daunaiśca mṛtyuḥ svajanabāndhavaiḥ /
 yadduḥkhaṃ mṛtyusamaye tanna śakyaṃ prabhāṣitum // Dhs_5.88 //
 patanāntaṃ hi maraṇaṃ patamāno yathā giriḥ /
 niṣpratyanīkaṃ balavat puruṣānapakarṣati /
 saṃśliṣyate mahāvegaḥ samprahārī ca sarvadā // Dhs_5.89 //
 taṃ jñātvā mā pramādeṣu stubadhvaṃ devasattamāḥ /
 saṃśleṣayati viśleṣaṃ yauvane ca sadā jarā // Dhs_5.90 //
 jīvite ca sadā mṛtyuḥ padametat sadā sthitam /
 anityenāgnināvaśyaṃ dagdhabyo yatra gocaraḥ // Dhs_5.91 //
 kalpānte kiṃ punardevā ye phenakadalīsamāḥ /
 na tadasti bhavet kiñcid yad jñānaṃ saṃskṛtaṃ calam // Dhs_5.92 //
 yannityaṃ (ca)
 sukhaṃ vā syādetatsthānaṃ na vidyate /
 upasthitamiva jñeyaṃ maraṇaṃ sarvajantubhiḥ // Dhs_5.93 //
 yasmāt tasya pratīkāraḥ sarvopāyairna śakyate /
 rūpaṃ kṣaṇikameteṣāṃ vayo 'pi kṣaṇikaṃ tathā // Dhs_5.94 //
 kṣīyate ca tathā saukhyaṃ na ca buddhayantyamedhasaḥ /
 yadā tat sarvameteṣāmanekaṃ śubhalakṣaṇam // Dhs_5.95 //
 janmataḥ kālacakreṇa paripāṭayā vināśitam /
 tathaivaitat purā naṣṭamanekaśatalakṣaṇam // Dhs_5.96 //
 tathaitadapi janmaiṣāṃ mṛtyurājo hariṣyati /
 pramādamanasāṃ hyeṣāṃ nityaṃ sukhavihāriṇām // Dhs_5.97 //
 nidhanāya kālapāśo 'yamabhyeti sukhanāśakaḥ /
 sukhārogyabalaprāṇapriyaviśleṣakārakaḥ // Dhs_5.98 //
 balavanmṛtyurājo 'sau samīpamupasarpati /
 yaḥ samīpagato hyeṣāṃ pramattānāmanekaśaḥ // Dhs_5.99 //
 sukhanāśaḥ suniścitaḥ
 jīvitaṃ saha saukhyena tvaritaṃ nāśayiṣyati /
 dīrghakālamidaṃ dhvastaṃ pramādāpahatāḥ surāḥ // Dhs_5.100 //
 nāvabuddhayanti mohāndhāḥ saukhyena pratibodhitāḥ /
 yadā hīnaprabhāhyete vihvalendriyacetasaḥ // Dhs_5.101 //
 yamalokaṃ patiṣyanti tadā jñānasya tatphalam /
 jīyate bata kālo 'yaṃ kṣaṇikaṃ ca yathā sukham // Dhs_5.102 //
 tathāpi raktamanaso nāvabuddhayantyacakṣuṣaḥ /
 ramyād ramyataraṃ yānti nityaṃ sukhavihāriṇaḥ // Dhs_5.103 //
 prayāsyanti yathā hayete mṛtyurājo hariṣyati /
 jarā jātivipattīnāṃ yo na mūḍho viṣīdati // Dhs_5.104 //
 sa paścāt mṛtyusamaye tapyate (hīnacetasā) /
 sukhaṃ deveṣu samprāpya (tadetad)
 guṇasammatam // Dhs_5.105 //
 kṛtahutaṃ vināśāntaṃ kṣaṇikaṃ jīvitaṃ calam /
 yathā hi yad vināśāntaṃ tathaiṣāmapi jīvitam // Dhs_5.106 //
 acireṇāpi kālena bhaviṣyati na saṃśayaḥ /
 yāvannāyāti maraṇaṃ yāvad buddhiranāvilā // Dhs_5.107 //
 manasā dharmaratiḥ kāryā
 tāvaddharmarataṃ dhārya manobalena dhīmatā /
 sarvajīvitanāśāya sarvasaukhyakṣayāya ca // Dhs_5.108 //
 priyaviyogaḥ niścitaḥ
 sarvapriyaviyogāya mṛtyurāśrayameti ca /
 tasminnāpte mahādhyāne mṛtyuḥ paramadāruṇaḥ // Dhs_5.109 //
 nānyat trāṇamṛte dharmāt tasmād dharmarato bhavet /
 upapannasya devasya yā prītirupapadyate // Dhs_5.110 //
 nāsau cyavanaduḥkhasya kalāmarhati ṣoḍaśīm /
 mṛtyukāle samutpanne na kaścit kasyacit tathā // Dhs_5.111 //
 sarvasya nāśatvam
 na ca gacchantimapyekaṃ padamekaṃ hi gacchati /
 yadā jātaṃ tadāramya naro mṛtyuparāyaṇaḥ // Dhs_5.112 //
 nānāmohaparītastu bhayametanna vidyate /
 yadā te cyavanaṃ prāpte bhavabhogakaraṃ param // Dhs_5.113 //
 tadā vindati mūḍhātmā yad bhayaṃ mṛtyujaṃ mahat /
 viṣayoragasandaṣṭā tṛṣṇā viṣavimohitā // Dhs_5.114 //
 na vindanti sadā devāścyavanānte mahad bhayam /
 cyavanti ca tathā duḥkhamutpādayanti dehinām // Dhs_5.115 //
 yathopapattiścyavanaṃ devānāṃ samprajāyate /
 karmavāyusamudbhrāntaṃ prayogeṇa ca duḥkhitam // Dhs_5.116 //
 puruṣaṃ nayate mṛtyuravaśaṃ (sukhavañcitam) /
 na mātaro na pitaro na mitrāṇi na bāndhavāḥ // Dhs_5.117 //
 sahāyatāṃ vrajantīyaṃ puruṣaṃ kālacoditam /
 asahāyo janaścāyaṃ janaḥ prakṛtivañcitaḥ // Dhs_5.118 //
 mana eva pāśabandhanam
 kevalaṃ tu manaḥpāśairbandhanairbadhyate janaḥ /
 na janaḥ svajanaśceha trātā bhavati kasyacita // Dhs_5.119 //
 gṛhīta iva keśeṣu mṛtyunā dharmamācaret
 mṛtyukāle samutpanne svajano 'pi yathā janaḥ /
 yastvaṃ paśyasi devānāṃ sukhametanmahodayam // Dhs_5.120 //
 tat prasahyamahādevo mṛtyurājo hariṣyati /
 tvaritaṃ yāti janmedaṃ na ca vindati bāliśaḥ // Dhs_5.121 //
 paścāttu vyasane prāpte prativindanti duḥkhinaḥ /
 yadi duḥkhādbhayaṃ tvaritaṃ yadi mṛtyubhayaśca yaḥ // Dhs_5.122 //
 dharme hi kriyatāṃ buddhirevaṃ sukhamavāpsyatha /
 vināśāntaṃ sadā saukhyamanityaṃ sarvataścalam // Dhs_5.123 //
 devatvaṃ patanāntam
 sarvadevakṛtaṃ saukhyaṃ na ca vindanti mohitāḥ /
 abhūtvā ca cyavantyete bhūtvāvaśyaṃ hi cañcalāḥ // Dhs_5.124 //
 devāḥ patanabhāvāya dharmateyaṃ vyavasthitā /
 pramattāḥ kāmabhogeṣu ye devāścalamānasāḥ // Dhs_5.125 //
 na paśyanti surāstīvraṃ vyasanāntaṃ hi jīvitam /
 yadaiva jāyate devastadaiva maraṇāya saḥ // Dhs_5.126 //
 śreyase matiḥ karttavyā
 divasānte yathā rātriravaśyaṃ pratipadyate /
 divasaṃ jīvitaṃ proktaṃ rātriḥ sthānmaraṇopamā // Dhs_5.127 //
 tasmāt tadubhayaṃ jñātvā śreyase kriyatāṃ manaḥ /
 tadetadartha nṛṇāṃ hi strīrāgavaśavartinām // Dhs_5.128 //
 tadiṣṭaṃ mṛtyusainyena prasahayamavamarditam /
 bhāvābhāvādibhirmūḍhān vañcayitvā striyo narān // Dhs_5.129 //
 prayānti mṛtyusamaye svakarmaphalabhoginaḥ /
 padmopavanaśaileṣu nadīnāṃ nirjhareṣu ca // Dhs_5.130 //
 bahuśaḥ krīḍanaṃ kṛtvā kūpāyābhigatāḥ priyāḥ /
 avaśyambhāvi maraṇamavaśyaṃ ca viyogitā // Dhs_5.131 //
 tathāpi nāma puruṣā nityaṃ rāgavaśānugāḥ /
 sukhitaṃ duḥkhitaṃ vā(pi)
 jīrṇamanyatra yauvanam // Dhs_5.132 //
 mṛtyurājo 'vamardati
 duṣkulīnaṃ kulīnaṃ vā mṛtyurājo 'vamardati /
 surūpaṃ vā virūpaṃ vā balavantaṃ tathābalam // Dhs_5.133 //
 sanāthaṃ naṣṭanāthaṃ vā mṛtyurājo 'vamardati /
 rājānaṃ vā tathā mṛtyuḥ gṛhiṇaṃ vā tathā yatim // Dhs_5.134 //
 krūraṃ vā mṛdukaṃ vāpi mṛtyurājo 'vamardati /
 nirdhanaṃ vā daridraṃ vā saguṇaṃ nirguṇaṃ tathā // Dhs_5.135 //
 striyaṃ vā puruṣaṃ vāpi mṛtyurājo 'vamardati /
 pravāsinaṃ gṛhasthaṃ vā jale vāpi sthalesthitam // Dhs_5.136 //
 sthitaṃ vā giriśṛṅgeṣu mṛtyurājo 'vamardati /
 jāgarantaṃ tathā suptaṃ bhuñjānaṃ vā tathā sthitam // Dhs_5.137 //
 pramāthī sarvalokasya mṛtyurājo 'vamardati /
 bhūmisthaṃ (vā)
 vimānasthaṃ videśasthaṃ tathā gṛhe // Dhs_5.138 //
 krakacaḥ kālacakro 'yaṃ mṛtyurājo 'vamardati /
 bhāgyavantaṃ tathā dhanya nistriśaṃ (caiva)
 dharmikam // Dhs_5.139 //
 rogiṇaṃ svasthadehaṃ vā mṛtyurājo 'vamardati /
 caṇḍaṃ suśīlinaṃ cāpi kadarya dhaninaṃ tathā // Dhs_5.140 //
 pramattamapramattaṃ vā mṛtyurājo 'vamardati /
 nārakeyaṃ tathā pretaṃ tiryañco manujaṃ tathā // Dhs_5.141 //
 anivṛttabalotsāho mṛtyurājo 'vamardati /
 kāmadhātau ca ye devā rūpadhātau ca ye sthitāḥ // Dhs_5.142 //
 tān sarvān hi pratibalān mṛtyurājo 'vamardati /
 ārūpyeṣu ca ye devāḥ samāpattiniveśakāḥ /
 tān sarvānapi vai devān mṛtyurājo 'vamardati // Dhs_5.143 //
 sarva vināśāntam
 yad jātaṃ saṃskṛtaṃ kiñcid tad vināśāntameva hi /
 tannāsti saṃskṛtaṃ kiñcid yasya nāśo ca vidyate /
 mṛtyorbalamidaṃ jñātvā kāmadoṣaṃ ca sarvataḥ // Dhs_5.144 //
 tṛṣṇayā vañcanaṃ cāpi viramadhvaṃ bhavārṇavāt /
 tadaitad vyasanaṃ matvā mṛtyorapi calācalam // Dhs_5.145 //
 sudāntaṃ kriyatāṃ cittam
 sudāntaṃ kriyatāṃ cittaṃ yenedaṃ bhrāmyate jagat /
 vanopavanaśailebhyo vimānebhyaśca sarvataḥ // Dhs_5.146 //
 sarvadevāḥ paciṣyanti kālāgnivinipātitāḥ /
 pramādamanaso mūḍhā bhūyo viṣayajihimatāḥ // Dhs_5.147 //
 tṛṣṇāpāśena sambaddhā devāḥ yāsyanti durgatim /
 rabhasaṃ jīvitaṃ saukhyaṃ prayāti khalu dehinām // Dhs_5.148 //
 na ca vindanti vibudhā jātyandhā iva satpatham /
 jalabudbudasaṃkāśaṃ jīvitaṃ sarvadehinām // Dhs_5.149 //
 nadītaraṅgacapalaṃ yauvanaṃ vyativartate /
 anityā (hi)kaṭākṣekṣāpraduḥkhāstuṣitāḥ surāḥ // Dhs_5.150 //
 rāgasya heyatvam
 nirvāyatyavaśo dīno dīpaḥ snehakṣayādiva /
 karmakṣayaparikṣipto dvādaśāro mahābalaḥ // Dhs_5.151 //
 dharmacakro bhavatyeṣa nipātī syānna cañcalaḥ /
 vicitraviṣayāramyā anekasukhamaṇḍitāḥ // Dhs_5.152 //
 kālagrāsāḥ sarve bhavanti
 tuṣitāḥ patanti vivaśāḥ kālasya vaśamāgatāḥ /
 kālasya vaśamāpannā yathā rohanti pādapāḥ // Dhs_5.153 //
 te punaḥ kālamāsādya bhavanti vigatatviṣaḥ /
 yathā kālaṃ samāpadya bhavanti sukhitāḥ surāḥ // Dhs_5.154 //
 punastamaiva saṃsṛtya patanti vivaśā hi te /
 karmakālaṃ samāsādya loko 'yaṃ parivartate // Dhs_5.155 //
 sukhaṃ vrajati duḥkhaṃ hi kālasya vaśamāgataḥ /
 yadvṛttaṃ prākśubhaṃ karma tacca duṣṭamahodayam // Dhs_5.156 //
 tadidaṃ bhuñjate svargaṃ kṣīyate ca tataḥ punaḥ /
 sahetukasya sarvasya kṣaṇikasya viśeṣataḥ // Dhs_5.157 //
 anityatāparāmarśo nāsau bhavati sarvataḥ /
 ye bhāvāḥ saṃskṛtā nityāḥ sarve te vipralobhinaḥ // Dhs_5.158 //
 vipralobhya janaṃ yāti dharmateyaṃ vyavasthitā /
 śīghrasrotā yathā nadyastathā saukhyaṃ śarīriṇām // Dhs_5.159 //
 kṣaṇikaṃ jīvitaṃ sarva na ca vindanti bāliśāḥ /
 jarā vyādhiśca mṛtyuśca vipattiḥ karmasaṃkṣaye // Dhs_5.160 //
 bhavantyetāni devānāṃ nityānāṃ kāmacāriṇām /
 nāyurdhruvaṃ bhavatyeva na saukhyaṃ triṣu dhātuṣu // Dhs_5.161 //
 na (ca) vindanti vivaśā devāḥ kāmena mohitāḥ /
 varṣadhārā yathākāśe duḥsthā bhavati sarvataḥ // Dhs_5.162 //
 tathā saukhyamidaṃ sarva varṣadhāropamaṃ sadā /
 vāyunā pāṃsavo yānti anyonya parighaṭṭitāḥ // Dhs_5.163 //
 bhrāmyate gagane 'vaśyastathā śleṣaḥ śarīriṇām /
 suciramapi saṃramyaṃ nityatā nāsti dehinām // Dhs_5.164 //
 acintyārthe saukhyamidaṃ na ca vindanti bāliśāḥ /
 vāteritaṃ tu yat saukhyaṃ vināśāntaṃ bhaviṣyati // Dhs_5.165 //
 sukhasya duḥkhamiśritatvam
 vināśaṃ naiva budhyanti kāminaścittavañcitāḥ /
 duḥkhamiśraṃ sukhamidaṃ pracchannamiva vidyate // Dhs_5.166 //
 padmamālāparicchinno viṣapūrṇo yathā ghaṭaḥ /
 odanaṃ viṣasammiśraṃ maraṇāntaṃ (hi)
 tat tathā // Dhs_5.167 //
 tathā saukhyamidaṃ sarva tasmāt tat parivarjayet /
 ādau madhye tathā cānte narakāya bhaviṣyati // Dhs_5.168 //
 utpādasthitibhaṅgāni sarvāṇi vastūni
 utpādasthitabhṅgāntaṃ sarva saṃskṛtamucyate /
 sarva ca saṃskṛtaṃ saukhyaṃ nanu bhaṭṭārameva tat // Dhs_5.169 //
 bhaṭṭārañca vilāsaśca (su)
 vyayakṣaṇikaṃ tathā /
 sukhaṃ ca jīvitaṃ sarva tasmāt tat parivarjayet // Dhs_5.170 //
 ādau madhye tathā cānte śreyasyeva manaḥ sadā /
 sudāntaḥ śuddhacitasya mṛtyukāle na sīdati // Dhs_5.171 //
 maraṇasyāvaśyambhāvitvam
 avaśyambhāvi maraṇaṃ priyasya ca viyogatā /
 na ca cintayataḥ kāle viṣaye vipralobhinaḥ // Dhs_5.172 //
 jarāmaraṇacakraṃ tamaviṣahyaṃ sudāruṇam /
 pādapān devagān sattvān na ca buddhayantyacakṣuṣaḥ // Dhs_5.173 //
 sarvasya jātasya cyavanaṃ bhavati
 cyavamānasya devasya vikalendriyacetasaḥ /
 yad duḥkhaṃ sukaraṃ tasya naupamyamiha vidyate // Dhs_5.174 //
 yathā yathā mahat saukhyaṃ tṛṣṇopahatacetasaḥ /
 tathā tathā mahad duḥkhaṃ cyavamānasya duḥsaham // Dhs_5.175 //
 kṛtvā hi saṃskṛtaṃ karma na jñātvā karmaṇaḥ sthitiḥ /
 mṛtyukāle samutpanne paścāttāpena dahayate // Dhs_5.176 //
 mṛtyoḥ pūrvameva svahitamādheyam
 yāvannāpyeti maraṇaṃ yāvacca kṣaṇasampadaḥ /
 tāvat svahitamādheyameṣa mārgaḥ sukhāvahaḥ // Dhs_5.177 //
 cyavanaṃ devalokeṣu maraṇaṃ narabhūmiṣu /
 viditvā kaḥ pumān āsthāṃ kuryātsopadrave bhave // Dhs_5.178 //
 sarva vināśi
 tailavartipraṇāśena dīpanāśo yathā dhruvam /
 karmakriyā tathā kasya vinipātaḥ surālayāt /
 bhittināśo yathāvaśyaṃ cittanāśo dhruvaṃsthitaḥ // Dhs_5.179 //
 karmanāśāttathā saukhyamavaśyaṃ vinipadyate /
 kṣīṇapuṇyāḥ nipatyante devāḥ sarve surālayāt // Dhs_5.180 //
 anityataiṣāṃ sarveṣāṃ sattvānāṃ vinipātikā /
 mṛtyuḥ pivati bhūtāni jarā pivati yauvanam // Dhs_5.181 //
 vyādhiḥ pivati cārogyaṃ na ca loko 'vabudhyate /
 upapannāḥ subahuśaḥ pratītāścāpyanekaśaḥ // Dhs_5.182 //
 jāyate jīryate cāyaṃ cyavane copapadyate /
 na kṣaṇo 'sti muhūrto vā parivartastathāpi vā // Dhs_5.183 //
 yatra mṛtyurvilambena na ca loko 'vabudhyate /
 upapannāstu bahuśaḥ pratītāścāpyanekaśaḥ // Dhs_5.184 //
 yanna mṛtyuvilambaḥ syānna ca loko 'vabudhyate /
 anityaṃ jīvitaṃ sarva na vilambi ca yauvanam // Dhs_5.185 //
 sarvabhūtānyanityāni na ca loko 'vabudhyate /
 ante krameṇa naśyanti bhāvāḥ kṣaṇavilamvinaḥ // Dhs_5.186 //
 sambaddhāḥ karmasūtreṇa na ca loko 'vabudhyate /
 devakoṭisahastrāṇi vanopavanasevinām // Dhs_5.187 //
 nimīlitāni kālena na ca loko 'vabudhyate /
 paṅkābhāvacarā devāḥ pramattā bhogatṛṣṇayā // Dhs_5.188 //
 yāsyanti vilayaṃ sarve na ca loko 'vabudhyate /
 phenabudbudasaṅkāśaṃ svapnadravyopamaṃ sukham // Dhs_5.189 //
 kṣayaṃ prayāti śīghraṃ ca na ca loko 'vabudhyate /
 sarvasya sarvathā sarvo vināśo niyato bhave // Dhs_5.190 //
 na ca bālasya saṃsārānnirvedamupapadyate /
 na sarvaḥ sarvathā sarva sarvopāyaiḥ prayatnaśaḥ /
 saṃtrātā bhavane prāpte mṛtyukāle sudāruṇe // Dhs_5.191 //
 mṛtyurityabhidhīyate
 vyucchettā sarvasaukhyānāṃ duḥkhanāmākaro mahān /
 viśleṣaḥ sarvabandhānāṃ mṛtyurityabhidhīyate // Dhs_5.192 //
 bhayopanetā bhūtānāṃ duḥkhānāmudadhiḥ samaḥ /
 vyāmohakarttā buddhīnāṃ mṛtyurityabhidhīyate // Dhs_5.193 //
 sañchettā jīvitānāmindriyāṇāṃ ca nāśakaḥ /
 amṛśyaḥ sarvabhūtānāṃ mṛtyurityabhidhīyate // Dhs_5.194 //
 adhṛṣyaḥ sarvabhūtānāmajeyaḥ sarvakarmaṇām /
 vināśaḥ sarvasattvānāṃ mṛtyurityabhidhīyate // Dhs_5.195 //
 avaśyambhāvi tattvānāmantakaṃ sarvadehinām /
 nikāyabhāganāśo 'yaṃ mṛtyurityabhidhīyate // Dhs_5.196 //
 sadeva yakṣagandharvapiśācoragarakṣasām /
 kālacakravināśī (ca)
 mṛtyurityabhidhīyate // Dhs_5.197 //
 asaṃyamī pramāthī ca bahnivat sarvadehinām /
 krūraścāvinivarttyaśca mṛtyurityabhidhīyate // Dhs_5.198 //
 skandhāyatananāśaśca ārupyasyātha cetasaḥ /
 kāladharmo mahāveśo mṛtyurityabhidhīyate // Dhs_5.199 //
 śreyase matiḥ karaṇīyā na tu pramāde
 sa eva dhā(ta)
 ve śīghraṃ vinipātāya dehinām /
 śreyase kriyatāṃ yatno mā pramādeḥ manaḥ kṛthāḥ // Dhs_5.200 //
 gataṃ jīvanaṃ nāyāti
 yathā (hi śīghra)
 gamanaṃ pakṣiṇāṃ pavanasya vā /
 tathā śīghrataraṃ yāti jīvitaṃ sarvadehinām // Dhs_5.201 //
 gato nivartate vāyurnivartante ca pakṣiṇaḥ /
 jīvitaṃ yanniruddhaṃ tu tasya nāgamanaṃ punaḥ // Dhs_5.202 //
 drutaṃ kṣīyanti karmāṇi drutamabhyeti cāntakaḥ /
 avaśyambhāvi viśleṣaṃ na ca vindanti devatāḥ // Dhs_5.203 //
 anirvāyo mahāvegaścatuḥsatyanivarhaṇaḥ /
 avaśyambhāvi balavāneṣa mṛtyurupaiti ca // Dhs_5.204 //
 śruti pramādino devāḥ sukhena parivañcitāḥ /
 na vindanti mahad duḥkhaṃ yadavaśyaṃ bhaviṣyati // Dhs_5.205 //
 saṃskṛtasya hi sarvasya samayasya viśeṣataḥ /
 vināśo bhavati (cā)
 sau dharmateyaṃ bhave bhave // Dhs_5.206 //
 jarāyauvananāśāya prāṇanāśāya cāntakaḥ /
 vipattibhūtanāśāya sthitā (vai)
 nāśahetavaḥ // Dhs_5.207 //
 evaṃvidhe mahāghore vyasane (vai)
 mahad bhaye /
 pramādino hi yad devāḥ nūnamete ca cetanāḥ // Dhs_5.208 //
 anāgatabhayaṃ yo hi paśyati jñānacakṣuṣā /
 sa paṇḍita iti jñeyo viparītastu bāliśaḥ // Dhs_5.209 //
 karmakṣaye sukhasya nāśaḥ
 vimūḍhamanasaḥ sarve vañcitāḥ svena cetasā /
 karmakṣaye tu naśyanti dīpā snehavaśādiva // Dhs_5.210 //
 anekaviṣayāṇāṃ ca idaṃ saukhyamanuttamam /
 bhuktvā karmakṣayo bhūta vinipāto bhaviṣyati // Dhs_5.211 //
 anityatvānavagamādadharmaratiḥ
 jalataraṅgacapalaṃ jīvitaṃ yāti dehinām /
 na ca budbudaniḥsāramavagacchanti bāliśāḥ // Dhs_5.212 //
 phenarāśiściraṃ tiṣṭhed upāyaiḥ katibhirnanu /
 na tu devāściraṃ tiṣṭhantyanityo bhāvanamiti // Dhs_5.213 //
 lobhavaśādeva mṛtyorupekṣā
 kṛṣyate bhūriyaṃ sarvā manujaiḥ phalakāṃkṣibhiḥ /
 na ca saṃdṛśyate mṛtyurlābhasaktairapaṇḍitaiḥ // Dhs_5.214 //
 kṣaṇe kṣaṇe vivardhante lobhāśā mohite jane /
 na ca vindanti saṃsārāḥ kṣīyamāṇāḥ kṣaṇe kṣaṇe // Dhs_5.215 //
 daṇḍatrayamupasaṃharati
 jarādaṇḍo 'yamabhyeti yauvanāntakaro nṛṇām /
 ārogyaśaktināśāya vyādhidaṇḍo 'yamāgataḥ /
 daṇḍatrayamidaṃ ghoraṃ sasurāsuranāśakam // Dhs_5.216 //
 abhyeti na ca mūḍho 'yaṃ lokaṃ paśyati bāliśaḥ /
 parasparaṃ pralobhācca svajanaṃ snehacañcalam // Dhs_5.217 //
 mohabaddhāḥ mṛtyuṃ viyogaṃ ca nāvagacchanti
 gacchatyanyonyasaṃśliṣṭo mohabaddhe jane janaḥ /
 putrapautraprapautrāṇāṃ vaśagāścāpi ye narāḥ // Dhs_5.218 //
 karmaskandhasya duḥkhāvahatvam
 sarve tena bhaviṣyanti tvaṃ tu saṅgena bādhyase /
 jīvitāntakaraḥ śatrurna viśaṅko mahābalaḥ // Dhs_5.219 //
 so 'vilambī mahāvego mṛtyureṣo 'bhyupaiti ca /
 calācalavidhirjñeyaḥ karmaskandhairnidarśitaḥ // Dhs_5.220 //
 devādīnāṃ kṣayo bhavati
 devanāgāḥ (sa)
 gandharvā piśācoragarākṣasāḥ /
 na śaktāścyavane kṣāntaṃ balaṃ tasya tathāgatam // Dhs_5.221 //
 tattvadarśako durgatiṃ nādhigacchati
 calācalavidhirjñeyaḥ karmaṇā tattvadarśakaḥ /
 aliptaḥ pāpakairdharmairna sa gacchati durgatim // Dhs_5.222 //
 iti anityatāvargaḥ pañcamaḥ
 (6) apramādavargaḥ
 pramādaratasya na mokṣaḥ
 yaḥ pramādarato janturnāsau mokṣāya kalpate /
 pramādaviṣamūḍhasya nirvāṇaṃ dūrameva tat // Dhs_6.1 //
 na pramāde manaḥ kāryam
 na pramādeṣu badhyet pramādaḥ śatruruttamaḥ /
 pramādaparamā devāḥ patanti narake punaḥ // Dhs_6.2 //
 svabhāvatāmimāṃ jñātvā dharmāṇāmudayavyayam /
 na pramāde manaḥ kārya pramādaviṣamuttamam // Dhs_6.3 //
 pramādāpramādayoḥ parasparavirodhitvam
 apramādo 'mṛtapadaṃ pramādo mṛtyunaḥ padam /
 apramattā na bhriyante pramattāstu sadātmṛtāḥ // Dhs_6.4 //
 yathā viṣaṃ tathā vahniḥ pramādaḥ prāṇināṃ tathā /
 pramādonmāditāḥ satvāḥ duḥkhād duḥkhaṃ prayānti te // Dhs_6.5 //
 apramattāḥ sadāmartyāḥ sarva prakramasaṃskṛtāḥ /
 prayānti paramāṃ śānti pramādo yatra nāsti hi // Dhs_6.6 //
 yaḥ pramāde rato janturna śubhānyanuceṣṭate /
 tasya dharmavimūḍhasya kutaḥ svargo bhaviṣyati? // Dhs_6.7 //
 pramādaṃ varjayed yasmāt pramādaṃ viṣamuttamam /
 apramattā na bhriyante pramattāstu sadātmṛtāḥ // Dhs_6.8 //
 saubhāgyaṃ prāpya yo martyaḥ pramādeṣu ca vartate /
 na paṇḍita itikhyāto viparītastu nānyathā // Dhs_6.9 //
 na pramādasya kālo hi harṣasya na kathañcana /
 vyāmohajananācceto mṛtyukāle mahābale // Dhs_6.10 //
 pramādamukhena pramādavarṇanam
 harṣo dhūmaḥ pramādo 'gnirdevān dahati naikaśaḥ /
 viṣayairmohitā mūḍhā na ca vindantyacakṣuṣaḥ // Dhs_6.11 //
 avyucchinnāni paśyanti saṃskārāṇi ca dehinām /
 yathā hi viṣayairmūḍhā nāvagacchanti yaddviṣaḥ // Dhs_6.12 //
 tasmāt pramādaṃ viṣavat kathayanti manīṣiṇaḥ /
 sukhaṃ na dṛśyate pūrva pramādomandabuddhibhiḥ // Dhs_6.13 //
 (yathā) pramādopakṛtāḥ prayānti narakaṃ punaḥ /
 phale prāpte pramādo 'yaṃ paścāt santapyate vyathā // Dhs_6.14 //
 pramādo 'narthakaraḥ
 sarvānarthakaro dṛṣṭaḥ pramādaḥ paṇḍitaiḥ naraiḥ /
 tathā ca kuśalaṃ prāyo yaḥ pramādaṃ na sevate // Dhs_6.15 //
 duḥkhaṃ yasya bhavediṣṭaṃ sa pramādaṃ niṣevatām /
 na pramādaparaḥ kaścit kadācit sukhamāpnuyāt // Dhs_6.16 //
 pramādaśūnyānāmacyutapadaprāptiḥ
 pramādaviratāḥ santo gacchanti padamacyutam /
 nā pramādaparaḥ kaścinnarake duḥkhitānnayet // Dhs_6.17 //
 yadi devāḥ sahantīmaṃ ramante mandamedhasaḥ /
 tiraścāṃ hi surāṇāṃ ca viśeṣo naiva vidyate // Dhs_6.18 //
 pramādavaśāt devalokād patanti
 pratyekaṃ karmavaicitryaṃ pramādaparamāḥ surāḥ /
 nāvagacchanti patanaṃ devalokād bhaviṣyati // Dhs_6.19 //
 sannikṛṣṭaṃ sadā duḥkhaṃ patanaṃ vā bhaviṣyati /
 devalokottarā devā yathā syāt sukhamātmanaḥ // Dhs_6.20 //
 devalokaṃ samāsādya yaḥ pramādeṣu rakṣate /
 sa kṣīṇaśubhakarmāntaṃ cyavanānte vibudhyate // Dhs_6.21 //
 mā pramādaparobhūyāḥ pramādo nocitaḥ suraiḥ /
 pramādairdoṣavihatāścyavanti tridaśālayāt // Dhs_6.22 //
 pramādavaśagaḥ puruṣaḥ nāśameti
 dahyate puruṣaḥ sarvaḥ pramādena vimohitaḥ /
 sa paścād vigate tasmin pratyādeśena rakṣyate // Dhs_6.23 //
 doṣodbhavāmimāṃ bhūmiṃ pramādāvṛttaśādvalam /
 vicaranti sadā mūḍhāḥ surāḥ satkṛtamohitāḥ // Dhs_6.24 //
 cañcalā viṣamāstīvrā pramādāḥ kāmahetavaḥ /
 na teṣāṃ viśvased vīro yasmāt svapnopamā hi te // Dhs_6.25 //
 kāmaḥ nārakasya heturiti
 na svapno narake hetuḥ kāmāḥ svapnasya hetukāḥ /
 tasmāt kāmamimaṃ muktvā nityaṃ sucaritaṃ caret // Dhs_6.26 //
 apramādātsarva prāptuṃ śaknoti
 yatrāvāptaṃ padaṃ kṛtsnaṃ suraiḥ kāmavimohitaiḥ /
 tat prāpyate padaṃ vīrairapramādaparairnaraiḥ // Dhs_6.27 //
 pramādamūlasaṃsāraḥ
 pramādamūlasaṃsāro devānāmālayastathā /
 ye pramādaviṣairmattāste magnā bhavasaṅkaṭe // Dhs_6.28 //
 tamaḥ pramādamūlañca avidyā hayapakārikā /
 andhakāreṇa ye mūḍhāsteṣāṃ cakṣurna vidyate // Dhs_6.29 //
 pramādaḥ mohātmakaḥ
 tejasā hi tathā mūlairagninā na ca kathyate /
 mohānāṃ pravarastadvat pramādaḥ parikīrtyate // Dhs_6.30 //
 pramādānalataptena manasā tad viceṣṭate /
 muhayante yena te bālāḥ prayānti narakaṃ punaḥ // Dhs_6.31 //
 pramādonmāditaḥ sukhamevānubhavati
 pramādonmāditā devāstrividhā ye calātmakāḥ /
 viyogaduḥkhaṃ vismṛtya saṃyoge sukhakāṃkṣiṇaḥ // Dhs_6.32 //
 patanāntameva jīvanam
 upasthite mahāduḥkhe patanānte hi jīvite /
 paścād vahanti virasaṃ patanāntaṃ sukhaṃ calam // Dhs_6.33 //
 saṃyogo viprayogāntaḥ patanāntaḥ sukhaṃ sadā /
 jarāntaṃ yauvanaṃ sarva karmāntaḥ sarvadehinām // Dhs_6.34 //
 saṃsāraḥ karmanāṭakasambaddhaḥ
 śubhāśubhena baddhā hi karmaṇā sarvadehinaḥ /
 naṭavannaṭayantyete gatyāṃ gatyāṃ pṛthak pṛthak // Dhs_6.35 //
 karmanāṭakasambaddhaḥ saṃsāro bhramate sadā /
 na tatra viśvaseddhīmānanityā karmaṇāṃ gatiḥ // Dhs_6.36 //
 pramādaḥ paramodoṣaḥ
 sarvapāpāni viṣavat pramādaḥ paribarjyatām /
 pramādena tu ye muktā (ste)
 tīrṇāsti bhavārṇavāt // Dhs_6.37 //
 prapātapatito doṣī kadācidapi jīvati /
 na pramādaprapatitaḥ kadāpi sukhavān bhavet // Dhs_6.38 //
 pramādaḥ paramo doṣaḥ kadācit sarvakarmasu /
 na rātrau na divā tasya śubhaṃ bhavati karhicit // Dhs_6.39 //
 yat sukhaṃ laukikaṃ kiñcid yacca lokottaraṃ matam /
 naśyate tat pramādena tasmāt tat parivarjayet // Dhs_6.40 //
 apramādo 'mṛtapadam
 apramādo 'mṛtapadaṃ pramādo mṛtyunaḥ padam /
 apramādena te devāḥ devānāṃ śreṣṭhatāṃ gatāḥ // Dhs_6.41 //
 pramādamūlaḥ saṃsāraḥ apramādaśca (sad) gatiḥ /
 tasmād pramādavirataḥ sukhī bhavati sarvadā // Dhs_6.42 //
 duḥkhād vibheti cet pramādaṃ parityajet
 icchate yatsukhaṃ nityaṃ yaśca duḥkhād vibheti (vai) /
 sa (hi) pramādād viramet pramādo viṣavannṛṇām // Dhs_6.43 //
 pramādanidrāvihatā pramādaviṣamohitāḥ /
 prapātaṃ hi prapadyante janāḥ śukla kṛtātmakāḥ // Dhs_6.44 //
 apramādaḥ paraṃ śreyaḥ
 apramādaḥ paraṃ śreyo na pramādaḥ kathañcanaḥ /
 apramādena sukhinaḥ pramādena (su)
 duḥkhitāḥ // Dhs_6.45 //
 pramādamūḍhāḥ narakaṃ vrajanti
 pramādamūḍhā hi narā bhūyo madyena mohitā /
 dhik pramādavimūḍhāste caranti narakaṃ punaḥ // Dhs_6.46 //
 pramādavāgurābaddhā viṣayārṇavasaṃsthitāḥ /
 tṛṣṇāviṣayasambaddho devaḥ krīḍatyanekaśaḥ // Dhs_6.47 //
 jātamātrasya devasya tat kṣaṇaṃ kṣīyate sukham /
 na vindanti vivaśāḥ pramādāvṛttacetasaḥ // Dhs_6.48 //
 pramādavaśaḥ kāmavaśago 'tṛpta eva tiṣṭhati
 pramādod bhrāntamanaso nityaṃ viṣayatatparāḥ /
 atṛptāḥ kāmabhogeṣu sukhena sukhitā hi ca // Dhs_6.49 //
 kāmānalena sandagdhāḥ vipramādena mohitāḥ /
 na vindanti balaṃ sarva vināśāntaṃ hi jīvitam // Dhs_6.50 //
 anekāni sahastrāṇi surāṇāṃ niyutāni ca /
 kāmānalena sandagdhāḥ pramādena vimohitāḥ // Dhs_6.51 //
 pramādayutāḥ patanti
 hriyate puruṣaḥ sarvaḥ pramādena vimohitaḥ /
 sa paścād vyasane prāpte budhyate tasya tatphalam // Dhs_6.52 //
 viṣavat prāṇahṛd dṛṣṭaḥ pramādastattvadarśibhiḥ /
 agnivad dahyate nityaṃ śastravacca nikṛntatiḥ // Dhs_6.53 //
 mitravad dṛśyate pūrva paścād bhavati śatruvat /
 vahiśaḥ sarvadevānāṃ pramādaḥ sampravartate // Dhs_6.54 //
 devāsuramanuṣyāṇāṃ nāgānāṃ ca viśeṣataḥ /
 pramādaḥ kāraṇaṃ dṛṣṭaṃ sarvānnarthān karoti saḥ // Dhs_6.55 //
 yaḥ pramādahato nityaṃ nāsau kalyāṇamarhati /
 kalyāṇavarjitaḥ puruṣo narakānupakarṣati // Dhs_6.56 //
 vividhā kṛtayastiryag pramādaparivañcitāḥ /
 maithune bhojane caiva yeṣāṃ buddhiḥ sadāratāḥ // Dhs_6.57 //
 yadā sucaritaṃ karma cāntībhūtaṃ divaukasām /
 bhaviṣyati tadābhūyaḥ kva yāsyanti pramādinaḥ // Dhs_6.58 //
 pramādavāriṇāṃ duḥṣṭāḥ karmavāyubhirāhatāḥ /
 patanti vṛkṣavad devā gatyāṃ gatyāṃ pṛthak pṛthak // Dhs_6.59 //
 surāṇāmapi saṃvegajanitaḥ śoko jāyate
 śataśo na hutaścaiva divi jātā divaukasaḥ /
 na ca saṃvegajanito hṛdi śokaḥ prajāyate // Dhs_6.60 //
 pramādakaluṣaṃ pītvā mohātpānaṃ divaukasaḥ /
 patanti narakaṃ tīvraṃ vahninā parivāritam // Dhs_6.61 //
 sudurlabhasya mānuṣasya janmanaḥ sāphalyavaiphalye
 sulabdhaṃ mānuṣaṃ janma ye labdhvā apramādinaḥ /
 kurvanti sukṛtaṃ karma devalokopagāminaḥ // Dhs_6.62 //
 durlabhaṃ mānuṣaṃ karma labdhvāpi ye pramādinaḥ /
 te pramādāt paribhrāntāḥ patanti narake narāḥ // Dhs_6.63 //
 mṛtyusamaye pramādī tapatyeva
 pramādaratasattvo yaḥ kṛpayā parivartate /
 sa paścānmṛtyusamaye tapyate svenacetasā // Dhs_6.64 //
 pramādasya dāhakatvam
 na tathā dahyate vahnirna ca śastraṃ vikṛntati /
 pañcendriyasamudbhūtaṃ pramādo dahyate tathā // Dhs_6.65 //
 sukharūpaṃ tathā duḥkhaṃ mitrarūpaṃ tathā ripuḥ /
 pramādināṃ hi tannityaṃ tasmāttaṃ parivarjayet // Dhs_6.66 //
 pramādatṛṣṇayā miśro rāgastadanuvardhakaḥ /
 trayaste ripavaḥ kruṣṭāḥ nāśayanti sukhaṃ nṛṇām // Dhs_6.67 //
 ye pramādaratā nityaṃ na ca dharmaratā budhāḥ /
 te mṛtyusamaye prāpte yamadūtaiḥ parākṛtāḥ // Dhs_6.68 //
 viṣavatpramādaṃ matvā tatparityāginaḥdhanyā
 pramādaṃ viṣavad ye tu parirakṣanti paṇḍitāḥ /
 te mṛtyusamaye prāpte bhavanti sukhabhāginaḥ // Dhs_6.69 //
 pramādaḥ paramo mṛtyurapramādaḥ paraṃ sukham /
 tasmāt sukhārthināḥ nityaṃ mā pramāde matiṃ kṛthāḥ // Dhs_6.70 //
 dhātvāyatana sammohaḥ śreyasāṃ vidhna
 dhātvāyatanasammohaḥ śreyasāṃ vighnakārakaḥ /
 sanyāsaḥ sarvakarmāṇāṃ pramādaḥ sampravartate // Dhs_6.71 //
 doṣayantravilagnāya māyādvārasya dūtakaḥ /
 sammohasyāgraṇī pāpaḥ pramādaḥ sampravartate // Dhs_6.72 //
 pramādaratāḥ mṛtyumukhaṃ prati gacchanti
 ye pramādaratā bālāste mṛtyorhastamāsthitāḥ /
 pramādasevakā ye tu te sarve nidhanaṃgatā // Dhs_6.73 //
 pramādino devā api kṣīṇapuṇyāḥ bhavanti
 puṇyakṣayāya devānāṃ pramādena vihiṃsitāḥ /
 patanti sukhasaṃmūḍhāstrāṇaṃ teṣāṃ tadā kutaḥ // Dhs_6.74 //
 saddharmācaraṇaṃ bhūtadayaiva
 eko dharmastathāśreyaḥ kṛpayā saṃyataḥ pṛthuḥ /
 kṣāntiścāpi sadā yuktā dayā bhūteṣu sarvadā // Dhs_6.75 //
 balabhūtā bhavantyete mṛtyukāle mahābhaye /
 tasmāt pramādarahitaiḥ sevanīyāḥ prayatnataḥ // Dhs_6.76 //
 vidyāvidhijñasyaiva prāṇinaḥ śāntirjāyate
 avidyāvartanaṃ śreyo vidyāyā rakṣaṇaṃ sadā /
 vidyāvidhijño yaḥ (satvaḥ)
 pramādastasya śāmyati /
 puruṣārtho niyato (hyatra)
 yat pramādasya varjanam // Dhs_6.77 //
 apramādaratasyaiva puruṣārthasiddhirbhavati
 apramādaratasyaiva puruṣārthaḥ satāṃ mataḥ /
 pramādo bandhanaṃ prāyo muktistasyāpramādataḥ // Dhs_6.78 //
 pramādasevanād bandhanam
 mokṣabandhanayoretallakṣaṇaṃ syāt satāṃ matam
 evaṃ matvā sadā devo yaḥ pramādena rakṣati /
 sa paścānmṛtyusamaye jñāsyate tasya tatphalam // Dhs_6.79 //
 santoṣa eva nirvāṇasādhanam
 yathā yathā hi santoṣaḥ sevyate yatibhiḥ sadā /
 tathā tathā hi nirvāṇamanike tasya vartate // Dhs_6.80 //
 virāgaḥ sarvakāmeṣu nirvāṇe ca pravartatām /
 nāsau mārasya viṣayaḥ kadācit sampravartate // Dhs_6.81 //
 jñānenaiva duḥkhaprahāṇam
 narāṇāṃ paśya manaso nityaṃ vyāpārameva ca /
 udyogaśca sadājñānaṃ sa kathaṃ duḥkhameṣyati // Dhs_6.82 //
 kaḥ bandhanamukto bhavati?
 atītabhayasampannaḥ pratyutpanne ca buddhimān /
 anāgatavidhijño yaḥ sa muktaḥ kleśabandhanāt // Dhs_6.83 //
 apramādarato nityamaviśvāse ca kātaraḥ /
 saṃjñānasevī vimalo nirvāṇasyāntike sthitaḥ // Dhs_6.84 //
 mahatsukhaṃ pramādena naśyati
 pramādenāpi naśyanti devāḥ prāpyamahatsukham /
 kiṃ punaryena vā mūḍhāḥ pramādavaśasevinaḥ // Dhs_6.85 //
 mṛtaḥ sa naro bhavati yaḥ pramādavihāravān /
 jīvite ca pramatto 'yaṃ satataṃ jñānadhāraṇe // Dhs_6.86 //
 pramādāpramādayorantaram
 apramādapramādābhyāmidamantaramiṣyate /
 mṛtyuṃ ca varjayed doṣaṃ pramādaṃ duḥkhamūlakam // Dhs_6.87 //
 nityaṃ pramuditā devāḥ nityaṃ pramuditā vayam /
 pakṣiṇāṃ ca surāṇāṃ ca viśeṣo nopalabhyate // Dhs_6.88 //
 na dharmācaraṇaṃ dṛṣṭaṃ mokṣacaryā na yātyasau /
 tathaiva yadi devānāṃ te gatāḥ pakṣibhiḥ samā // Dhs_6.89 //
 ye pramādavinirmuktā ye ca dharmaratāḥ sadā /
 te devāḥ satpathā loke na pramādavihāriṇaḥ // Dhs_6.90 //
 yadi krīḍāratā devāḥ pramādacaritāḥ sadā /
 devānāṃ ca khagānāṃ ca viśeṣo nopalabhyate // Dhs_6.91 //
 dharmapatitaḥ jātyā na śobhate
 karmaṇāṃ tu viśeṣeṇa jātirdharmairviśiṣyate /
 na dharmapatitaḥ kaścid jātyā bhavati śobhanaḥ // Dhs_6.92 //
 yena nindanti saṃsāramimaṃ sarvakṣayātmakam /
 te surāpisamā nityaṃ pakṣibhirmūḍhabuddhibhiḥ // Dhs_6.93 //
 yeṣāmevasthitā buddhiramatā dharmagocare /
 te devāḥ sammattā loke na pramādavicāriṇaḥ // Dhs_6.94 //
 ye janmahetuprabhavaṃ duḥkhaṃ budhyanti śobhanam /
 te devā na tu ye saktāḥ kāmeṣu hitakāriṣu // Dhs_6.95 //
 viyujyamānā bahuśo bhṛtyasvajanabāndhavaiḥ /
 ye nodvijanti saṃsāre te devāḥ pakṣibhiḥ samāḥ // Dhs_6.96 //
 madyapānādhikaḥ pramādaḥ
 madyapānādhiko dṛṣṭaḥ pramādastattvadarśibhiḥ /
 jīryate madyapānaṃ hi pramādo naiva jīryate // Dhs_6.97 //
 pramādamatto gatipañcake bhramate
 pramādopahatoloko bhramate gatipañcake /
 tasmāt pramādamatto hi sarvopāyairviśiṣyate // Dhs_6.98 //
 pramādaḥ madyādapi hīnataraḥ
 ekāhaṃ paramaṃ madyaṃ pramādayati dehinaḥ /
 pramādaḥ kalpakoṭibhirbhramato 'pi na jīryate // Dhs_6.99 //
 ye pramādairvirahitāste gatāḥ padamavyayam /
 ye tu pramādavaśagāste bhavanti khagā narāḥ // Dhs_6.100 //
 hitārthinā manuṣyeṇa pramādovarjya eva hi /
 yasmāt pramādavaśagāḥ kleśā buddhena deśitāḥ // Dhs_6.101 //
 devānāṃ kṛte 'pi pramādo heya eva
 khagā yadi pramādena kurvanti laghucetasaḥ /
 kasmāddevāḥ pramādaṃ(taṃ)
 na jahaṃti viśeṣataḥ // Dhs_6.102 //
 yastu dūrāt pramādena bhayaṃ nāvaiti durmatiḥ /
 so 'vaśyaṃ vyasane prāpte paścāttāpena dahyate // Dhs_6.103 //
 patanaṃ devalokāt te dānai rakṣanti dāruṇam /
 tad vicintya pramādaste na saṃsevyaḥ kathañcana // Dhs_6.104 //
 ye pramādaratā nityaṃ na te saukhyasya bhāginaḥ /
 pramādo duḥkhamūlaśca mūlamekaṃ sudāruṇam // Dhs_6.105 //
 padmakoṭisahastrāṇi niyutānyarbudāni ca /
 asaṃkhyāni ca devānāṃ pramādena vitanvitāḥ // Dhs_6.106 //
 apramādaḥ paraṃ mitraṃ pramādaśca śatruḥ
 apramādaḥ paraṃ(mitraṃ)
 nityaṃ hitakaraṃ nṛṇām /
 pramādastu paraṃ śatrustasyanmitraparo bhavet // Dhs_6.107 //
 śubhasyāntakaro hayeṣa viṣavad dāruṇaṃ param /
 durgatīnāṃ paraṃ mārgaḥ pramāda iti kathyate // Dhs_6.108 //
 pramādena pramattā ye viṣayaiścāpi rañjitāḥ /
 narāste mūḍhamanaso nityaṃ duḥkhasya bhoginaḥ // Dhs_6.109 //
 jñānaśūnyāḥ bhayaduḥkhamavigaṇya paśubhiḥ samāḥ bhavanti
 yeṣāṃ bhayaṃ na duḥkhaṃ (ca)
 na ca jñānāvalokanam /
 paśubhiste samāviṣṭā na purā sukhakāṃkṣiṇaḥ // Dhs_6.110 //
 āhāramaithunaratiḥ paśūnāṃ hṛdi vartate /
 sā ratiryadi devānāṃ te gatāḥ paśubhiḥ samāḥ // Dhs_6.111 //
 pramādaḥ mṛtyoḥ paryāya eva
 krīḍantyatiśayaṃ hyete mṛtyorgamye puraḥsthitā /
 samprāpte mṛtyusamaye phalaṃ dāsyanti (dāruṇam) // Dhs_6.112 //
 viṣavat pariheyo('yaṃ)
 sarvairapi (suduḥsahaḥ) /
 mṛtyoḥ paryāyanāmaiṣa pramādo hṛdi dehinām // Dhs_6.113 //
 pramādena hatān pūrvaṃ paścānmṛtyuḥ pramardati /
 dharmajīvitasaukhyānāṃ tamekāṃśaṃ prakathyate // Dhs_6.114 //
 apramāda eva svargamārgaḥ
 apramāda iti khyātaḥ svargamārga pradeśakaḥ /
 arthānathau samāvetau paścānmokṣastathaiva (ca) // Dhs_6.115 //
 apramādaḥ guṇaḥ pramāda eva doṣaḥ
 apramādaḥ pramādaśca guṇadoṣasamāvibhau /
 tatraiva mūḍhamanaso vijānanti ca dehinaḥ // Dhs_6.116 //
 śatruṇā saha rakṣanti jñāne pariharanti ca /
 pramādaviṣavṛkṣasya śākhāstistraḥ pratiṣṭhitāḥ // Dhs_6.117 //
 jarā vyādhiśca mṛtyuñca nityaṃ tasyoparisthitāḥ /
 jarādayo na bādhyante puruṣaṃ satkriyānvitam // Dhs_6.118 //
 apramādī sadā bhayanirmuktaḥ san sukhītiṣṭhati
 saṃsāre tiṣṭhate dhīmānapramādarataḥ sadā /
 nikṛntanti sadā doṣā na pramādaṃ pariṣvajet // Dhs_6.119 //
 sadā bhayavinirmuktaḥ sukhaṃ prāpnotyanuttamam /
 (a) pramādācca yat saukhyaṃ śāśvataṃ sa bhayaṃ hi tat // Dhs_6.120 //
 yattu tasmād vinirmuktaṃ tat saukhyaṃ dhruvamacyutam /
 śataśo manujā (hayatra)
 pramādena vimohitāḥ // Dhs_6.121 //
 tathāpi nāma vaśagāste pramāde pratiṣṭhitāḥ /
 catvāro hi viparyāsāḥ pramādasyoparisthitāḥ // Dhs_6.122 //
 pramādavirahāttepi naśyanti lokaśatravaḥ /
 yadanekavikalpo 'yamanekabhayasaṅkaṭaḥ // Dhs_6.123 //
 pramādarahitāḥ devāḥ santo 'cyutaṃ sukhamaśnute
 saṃsāro bhramate duḥkhe tat pramādasya ceṣṭitam /
 ekaḥ pramādavirahāt prāpyate sukhamacyutam // Dhs_6.124 //
 pramādena vinaśyanti sarvadharmā hatāstravāḥ /
 devānāṃ ca pramādo 'yamuparyupari vartate // Dhs_6.125 //
 kathaṃ pramādasammūḍhāḥ devā yāsyanti nirvṛtim /
 tade(ta)t saumyamanasā cintayitvā vikalpayet // Dhs_6.126 //
 tathā me hita māstheyaṃ yathā yat syāt (sukhāvaham) /
 ye devā yacca tatsaukhyaṃ paśyan yadapikiñcana // Dhs_6.127 //
 saṃskṛtasyaiva dhruvapadaprāptirbhavati
 tat sarva (hi)
 dhruvaṃ gatvā saṃskṛtasyaiṣa sambhavaḥ /
 avaśyaṃ te vinaśyanti ye bhāvāḥ saṃskṛtāścalāḥ // Dhs_6.128 //
 pramādavaśād devā api duḥkhabhāginaḥ bhavanti
 pramādaniratā (devā)
 nityaṃ duḥkhasya bhāginaḥ /
 pramādāpahatajano yasteṣāṃ kurute matiḥ // Dhs_6.129 //
 saṃviyoge samutpanne duḥkhena paritapyate /
 viṣayeṣu sakāmeṣu tṛṣṇāvanagateṣu ca // Dhs_6.130 //
 tena te vañcitā devāḥ pramādavaśavartinaḥ /
 mūlametadanarthānāṃ yatpramādānusevanam // Dhs_6.131 //
 pramādavarjanaṃ kṣemakaram
 tasyaitad varjanaṃ dhanyaṃ sarvakṣemakaraṃ mahat /
 satvā naivāpannasukhā duḥkhaiścāpi samanvitāḥ // Dhs_6.132 //
 tathā buddhiranuṣṭheyā yathā matsyā jalānugāḥ /
 svarge pramādavaśagā strīvidheyāśca te surāḥ // Dhs_6.133 //
 pramādino duḥkhabhāgino bhavanti
 te strīvahnivinirdagdhā nityaṃ duḥkhasya bhāginaḥ /
 tasmāt prayatnaśo devairaṅganā parivarjanam // Dhs_6.134 //
 karttavyaṃ kāmalolasya manasā dhṛtivardhanam /
 kāryākāryevimūḍhasya dharmādharme tathaiva ca // Dhs_6.135 //
 puruṣasyātmabhaṅgasya nirvāṇaṃ dūrameva tat /
 gurutābhāvatattvajño nipuṇo dharmagocaraḥ // Dhs_6.136 //
 dharmiṇa eva sukhamāpnuvanti
 dharmākāṃkṣī phalākāṃkṣī tādṛśaṃ labhate sukham /
 nidhautamaghakalmāṣāḥ nityaṃ dharmānuvartinaḥ // Dhs_6.137 //
 pramādavimohitā eva duḥkhamāpnuvanti
 sukhinaste sadā dṛṣṭā na pramādavihāriṇaḥ /
 pramādāpahataḥ pūrva pramādena vimohitaḥ // Dhs_6.138 //
 madyena devo 'pi pramādameti
 devo vā puruṣaścāpi na sukhasyāntike hi saḥ /
 mṛtaḥ sa puruṣo nityaṃ yo madyena pramādyati // Dhs_6.139 //
 madyadoṣādhṛtāḥ sarve bhavanti narake narāḥ /
 asaṃsargacaro doṣo madyamityabhidhīyate // Dhs_6.140 //
 madyena mohitā nityaṃ devāḥ narakagāminaḥ /
 asambhūteṣu rakṣante na sambhūte kathañcanaḥ // Dhs_6.141 //
 madātsvākāramalinā devāḥ kāmairvimohitāḥ /
 kāmena mohitā devā madyenāpi tathaiva ca // Dhs_6.142 //
 pramādī tattvaṃ na paśyati
 na tattvamatra paśyanti jātyandhā iva satpatham /
 pramādākulitaṃ cittaṃ na tattvamanupaśyati // Dhs_6.143 //
 pramādaścāgnivattasmāt parivarjyaḥ samantataḥ /
 pramādena vinaśyanti kuśalā dharmayonayaḥ // Dhs_6.144 //
 pramādaviṣasevanaṃ nāśāyaiva jāyate
 mārga ca viṣasaṃspṛṣṭaṃ sarvathā naiva paśyati /
 daśadharmā vinaśyanti pramādaviṣasevinām // Dhs_6.145 //
 dhyānāni caiva catvāri praṇaśyanti pramādinaḥ /
 apramādaṃ praśaṃsanti buddhāḥ kāmavivarjitāḥ // Dhs_6.146 //
 apramattā jarāmuktā bhavanti
 pramādañca jugupsanti jarāmaraṇapañjaram /
 apramattā jarāmuktā pramattā duḥkhabhoginaḥ // Dhs_6.147 //
 pramāda eva bandhanam /
 pramādo bandhanaṃ hayetad duḥkhitaṃ mandabuddhinām /
 apramādena kuśalā devānāṃ samitiṅgatāḥ // Dhs_6.148 //
 tasmāt te patitā bhūyo ye pramādānusevinaḥ /
 pramattapuruṣaḥ sarva saṃsārānnaiva mucyate // Dhs_6.149 //
 pramādapāśapāśena yena baddhā hi dehinaḥ /
 akārya kāryasadṛśaṃ kārya kurvanti sarvadā // Dhs_6.150 //
 apramādinaḥ kalyāṇaparamparāmāpnuvanti
 apramādānnaraḥ sarva viparītaṃ (hi) paśyati /
 na laukikeṣu kāryeṣu kuto na śraiyaseṣu ca // Dhs_6.151 //
 pramādaṃ na praśaṃsanti paṇḍitā buddhipāragāḥ /
 yathā śubhaṃ parikṣīṇaṃ bhaviṣyati divaukasām // Dhs_6.152 //
 pramādaphalaṃ hānikaram
 tadā pramādasya phalaṃ jñāsyanti kaṭukaṃ hi tat /
 kāmasaṃsaktamanasāṃ tasyānte sukhasevinām // Dhs_6.153 //
 bhaviṣyati sukhaṃ tasmād vinipātodayo mahān /
 viṣayābhimukhepsūnāṃ nityamāśāgatātmanām // Dhs_6.154 //
 strīdarśanasumattānāṃ vinipāto bhaviṣyati /
 (nityaṃ kāmān)
 niṣevante pramādarāgasevinaḥ // Dhs_6.155 //
 tāḥ sarvā mṛtyusamaye parityakṣyanti yoṣitaḥ /
 cyavamānaṃ suraṃ sarve na kaścidanugacchati // Dhs_6.156 //
 mokṣābhilāṣiṇaḥ duṣkṛtaṃ tyajanti
 karmaṇā pṛṣṭhataḥ sarva gacchantamanuyāti ca /
 yuktaṃ ca (hi)
 sadā sevyaṃ varjanīyaṃ ca duṣkṛtam // Dhs_6.157 //
 pramādaṃ ca madaṃ jahayāt pramāda (vi)
 rato bhavet /
 pramādo bhavamūlo 'yaṃ pramādastu na śāntaye // Dhs_6.158 //
 pramādāpramādau vicintya dhīraḥ sukhamedhate
 apramādapramādābhyāmidamuktaṃ svalakṣaṇam /
 tad vicintya sadā dhīraḥ sukhaṃ sucaritaṃ caret // Dhs_6.159 //
 dharmacārī kadāpi duḥkhaṃ nāpnoti
 na dharmacārī puruṣaḥ kadācid duḥkhamṛcchaiti /
 saṃsarantyatha saṃsāre prāṇinaḥ svena karmaṇā // Dhs_6.160 //
 pramādo vinipātāya
 kimarthamihaloko 'yaṃ pramādena vihanyate /
 pramādaḥ śreyasāṃ nāśaḥ pramādo bandhanaṃ param // Dhs_6.161 //
 pramādo vinipātāya pramādo narakāya ca /
 duḥkhasya heturevaikaḥ pramādaḥ parikīrtitaḥ // Dhs_6.162 //
 apramādarato nirvāṇamadhigacchati
 tasmāt sukhārthī puruṣaḥ pramādaṃ parivarjayet /
 yaiḥ pramādaḥ parityaktaḥ prāptaṃ taiḥ padamacyutam // Dhs_6.163 //
 apramādarato yo hi nirvāṇasyaiva so 'ntike /
 apramādapadaṃ hayetannirvāṇasyāgrataḥ padam // Dhs_6.164 //
 pramattaḥ sadaiva duḥkhito bhavati
 pramādo vinipātāya hetureṣaḥ prakīrtitaḥ /
 pramattaḥ puruṣaḥ sarvaḥ sonmāda iva lakṣyate // Dhs_6.165 //
 laghutvaṃ yāti loke 'smin pratyavāyeṣu pacyate /
 pramattaḥ puruṣaḥ śakto viparīteṣu vartate // Dhs_6.166 //
 hetau karmavipāke ca mṛtyūtpattau tathaiva ca /
 pramādāgniśca yaṃ tīkṣṇo narakānupakarṣati /
 tasmānnarakamokṣārtha pramādaṃ vinivarjayet // Dhs_6.167 //
 ye pramādaṃ vinirjitya nityaṃ jñānaratā narāḥ /
 te kleśabandhanaṃ chitvā padaṃ yātāḥ sukhodayam // Dhs_6.168 //
 karmasūtrairnibaddhāśca cittadolāṃ samāśritāḥ /
 bhramanti vibhave sattvā mā pramādeṣu rakṣathaḥ // Dhs_6.169 //
 sukhī bhavati duḥkhī vai duḥkhitaścāpi sukhitaḥ /
 bhartāpi tṛpto bhavati mā pramādeṣu rakṣathaḥ // Dhs_6.170 //
 mātā pitā vā bhavati bhāryā mātṛtvameva ca /
 parivarto mahāneṣu mā pramādeṣu rakṣathaḥ // Dhs_6.171 //
 pramādājjāyate rāgo rāgād dveṣaḥ prapadyate /
 sa doṣapathamāpanno narakānupadhāvati // Dhs_6.172 //
 prajñāruḍhaḥ pramādaśūnyaḥ san śivaṃ panthānamāpnoti
 prajñāprāsādamāroha yogakṣemamanuttamam /
 eṣa panthāḥ śivaḥ śreṣṭho yaḥ pramādavivarjitaḥ /
 tena mārgeṇa satataṃ nirvāṇaṃ yānti paṇḍitāḥ // Dhs_6.173 //
 virodho mārgasampattau cittasantānadūṣakaḥ /
 āchettā dharmasetūnāṃ pramādaḥ parikīrtitaḥ // Dhs_6.174 //
 pramādopahatāḥ nāśaṃ yānti
 smṛti sandūṣakaṃ dṛṣṭaṃ mokṣāya vṛttināśakaḥ /
 durgatīnāṃ paraṃ netā pramādaḥ sampravartate // Dhs_6.175 //
 aneka puruṣaḥ kṣipto nātmano vindate hitam /
 nāvācyaṃ na ca kāryāṇāṃ vindate 'mṛtakopamaḥ // Dhs_6.176 //
 ta ete paśubhistulyā devavigrahadhāriṇaḥ /
 pramādopahatā mūḍhā nṛtyanti ca hasanti ca // Dhs_6.177 //
 utpannāvicyutāḥ mārgāt kṣāntiṃ ye nāśayanti ca /
 nṛbhavārṇavabhūtā ye te pramādānudhāvinaḥ // Dhs_6.178 //
 janakaḥ sarvadoṣāṇāṃ bandhanaṃ pāpakarmaṇām /
 pramoṣaḥ sarvadharmāṇāṃ pramādāriḥ pravartate // Dhs_6.179 //
 sarveṣāṃ śubhakarmāṇāṃ pramādaḥ śatrureva
 nādhyātmikāni karmāṇi na bāhayāni kathañcana /
 pramādopahato janturjānīte naṣṭamāsanaḥ // Dhs_6.180 //
 krīḍāyāṃ vyagramanaso nṛtyagāndharvalālasāḥ /
 atṛṣṇārviṣayairdivyairnakṣyanti vibudhālayāḥ // Dhs_6.181 //
 bhayasthāne hasantyete pramādena vimohitāḥ /
 mārgāmārga na vindanti jātyandhena surāḥ samāḥ // Dhs_6.182 //
 kāmadhātāveva pramattāḥ bhramanti
 kāmadhātau bhramanyete cakravadgati pañcake /
 dhyānebhyo yaddhi patanaṃ tat pramādasya ceṣṭitam // Dhs_6.183 //
 pramādaceṣṭitaṃ karmapatanāya jāyate
 ārūpyebhyaśca yatsthānaṃ caturthaṃ prāpyalaukikāt /
 bhramanti bhramadolāyāṃ tat pramādasya ceṣṭitam // Dhs_6.184 //
 pramādabandhanairbaddhaṃ tṛṣṇāpāśaiśca yantritam /
 traidhātukamidaṃ kṛtsnaṃ na ca buddhayantya cetasaḥ // Dhs_6.185 //
 yat prayānti dharmasthānaṃ tṛṣṇābhayadarśitāḥ /
 na bhūyaḥ khedamāyāti tat pramādasya ceṣṭitam // Dhs_6.186 //
 pramādavaśāt duḥkhamevāpnoti janaḥ
 priyaviśleṣajaṃ nṛṇāṃ yadduḥkhaṃ hṛdi jāyate /
 sevanād yat pramādasya kathayanti tathāgatā // Dhs_6.187 //
 anarthā hi trayo loke yairidaṃ naśyate jagat /
 vyādhirjarā ca mṛtyuśca pramādālasya sambhavāḥ // Dhs_6.188 //
 prarohanti yathā bhūmau savauṣadhitṛṇādayaḥ /
 tathā pramādināṃ kleṣāḥ pravartante pṛthagvidhāḥ // Dhs_6.189 //
 pramādasya viṣāṅkuraḥ
 strīśleṣo madyapānaṃ ca krīḍā ca viṣayaiḥ saha /
 cāpalyamayakausīdyaṃ pramādasya viṣāṅkuraḥ // Dhs_6.190 //
 pramādāpramādayorlakṣaṇam
 pramādaḥ paramaṃ duḥkhapramādaḥ paraṃ sukham /
 samāsāllakṣaṇaṃ proktamapramādapramādayoḥ // Dhs_6.191 //
 ataḥ pramādo na sevyaḥ
 tasmāt pramādo na nareṇa sevyaḥ,
 sa durgatīnāṃ prathamāgrameva /
 vihāya taṃ duḥkhasahastrayoniṃ,
 prayānti buddhā bhavapāragrayam // Dhs_6.192 //
 // iti apramādavargaḥ ṣaṣṭhaḥ //
 (7) kāmajugupsāvargaḥ
 kāmasya narakahetutvam
 na kāmeṣu ratiṃ kuryāt kāmāḥ paramavañcakāḥ /
 saṃsārabandhanā ghorāḥ sarve narakahetavaḥ // Dhs_7.1 //
 yaḥ saṃrakṣati kāmeṣu tasya duḥkhamanantakam /
 na kāmoragadaṣṭasya sukhamasti kathañcana // Dhs_7.2 //
 rāgādivaśagānāṃ ceṣṭitam
 varaṃ niśitadhāreṇa kṣureṇa svayamātmanaḥ /
 saṃkṣoditā bhavejjihvā na coktaṃ kāmagaṃva(caḥ) // Dhs_7.3 //
 rāgeṇa vañcitāḥ sattvā dveṣeṇa paripīḍitāḥ /
 mohasya vaśamāpannā bhāṣante 'madhuraṃ vacaḥ // Dhs_7.4 //
 rāgavaśagaḥ sadā duḥkhatamamanubhavati
 alparāgānniruddho yaḥ kurute duṣkṛtaṃ bahu /
 sa rāgavaśago mūḍho duḥkhād duḥkhamavāpnuyāt // Dhs_7.5 //
 kāmapariṇatimāha
 atṛptirasmāt kāmāste na sukhā nāpi śāśvatāḥ /
 pariṇāme mahātīvrāstasmāt tān parivarjayet // Dhs_7.6 //
 rāgābhibhūtāḥ puruṣā narakālayavartinaḥ /
 na rāgavaśagā ye tu na teṣāṃ narakād bhayam // Dhs_7.7 //
 kāmaviṣaṃ parityājyam
 caṇḍācaṇḍisamutthāśca caṇḍāśca pariṇāmataḥ /
 kāmā viṣāgnipratimāḥ parivarjyāḥ prayatnataḥ // Dhs_7.8 //
 parivarjitakāmasya nityaṃ mokṣaratasya ca /
 naśyantyakuśalā dharmāstamaḥ sūryodaye tathā // Dhs_7.9 //
 kāmānalaḥ narake pātayati
 indriyāṇīndriyārthajño mohayitvā pṛthagvidhāḥ /
 narake pātayantyete kāmāḥ bālamanoharāḥ // Dhs_7.10 //
 rāgāgneḥ mahimā
 pañcendriyaprasaktasya viṣayaiḥ pañcabhistathā /
 muhūrtamapi rāgāgnirviṣayairnaiva tṛpyati // Dhs_7.11 //
 saṃśleṣājjāyate vahnirviśleṣānnaiva jāyate /
 saṃśleṣādapi viśleṣo (rāgā)
 gnirjīryate nṛṇām // Dhs_7.12 //
 dūrānna dāhako vahnirviṣayastasya nāsti saḥ /
 dūrāntikasamo ghoro rāgāgniratidāhakaḥ // Dhs_7.13 //
 saṅkalpakāṣṭhaprabhavaḥ spṛhākuṭilavegavān /
 tṛṣṇā ghṛtaprasakto 'yaṃ rāgāgnirapi dāhakaḥ // Dhs_7.14 //
 dagdhvā śarīrametaddhi jvalanaḥ sampraśāmyate /
 nāmarūpavinirmukto rāgāgnirnaiva śāmyate // Dhs_7.15 //
 udvejayati bhūtāni vahniḥ paramadāhakaḥ /
 rāgāgniratitīkṣṇo 'pi nodvegaṃ kurute nṛṇām // Dhs_7.16 //
 pañcendriyasamuttho 'yaṃ viṣayaiḥ pañcabhirvṛtaḥ /
 tṛṣṇāsamīraṇabalād rāgāgni(rdahati) prajāḥ // Dhs_7.17 //
 vitarkāraṇisambhūto viṣayaiḥ parivardhitaḥ /
 kāṣṭhavad dahyate tena na ca dṛśyo janasya saḥ // Dhs_7.18 //
 yathā yathā hi prabalo rāgāgnistapyate mahān /
 tathā tathā (ca)
 rāgāndhaiḥ svasukhaṃ parisevyate // Dhs_7.19 //
 agniḥ prakāśako bhavati rāgāgnistamasāvṛtaḥ /
 tasmācchiśiravad dhīmān rāgāgniṃ parivarjayet // Dhs_7.20 //
 viṣayapariṇāmamāha
 viṣayābhirato janturna sukhī syāt kathañcana /
 viṣayāḥ viṣayairdaṣṭāḥ pariṇāme ca dāruṇāḥ // Dhs_7.21 //
 nādye nānte na madhye ca nāsmiṃlloke na cāpare /
 sukhadā viṣayā kāmaṃ bhavantīha kathañcana // Dhs_7.22 //
 bāliśasya hi sarvasya tṛṣṇākrīḍanasaṃbhavaiḥ /
 na tṛpto viṣayairagnirjvalanasya yathendhanaiḥ // Dhs_7.23 //
 atṛptoḥ viṣayaiḥ sarvo jano 'yaṃ parivañcitaḥ /
 mṛtyunābhyāsanirata etairdoṣairvidahyate // Dhs_7.24 //
 kāmamohāndhānāṃ sthitimāha
 sukhānāṃ kāmacārāṇāṃ mohasya khalu ceṣṭitam /
 tadeva yadi devānāṃ khagaiḥ syuste samāḥ surāḥ // Dhs_7.25 //
 kalpānteṣvabhisantaptaḥ śasyate saritāṃ patiḥ /
 na dṛṣṭistṛpyate rūpaiḥ kalpakoṭiśatairapi // Dhs_7.26 //
 syāt samudrasya caryāptiḥ salilairvaśagādibhiḥ /
 na tu dṛṣṭiḥ samudrasya rūpārthaistṛptirasti hi // Dhs_7.27 //
 avitṛptasya kāmebhyaḥ kiṃ sukhaṃ parikalpyate /
 tṛptiryāsti vitṛṣṇasya gataśokasya dehinaḥ // Dhs_7.28 //
 mādyante bahumohāndhā na ca buddhayanti bāliśāḥ /
 mandena kṣaṇikā yadvat malayendhanapādapāḥ // Dhs_7.29 //
 kāmā asārāḥ vañcakāśca bhavanti
 svapnapramoṣadharmāṇo gandharvanagaropamāḥ /
 riktāstucchā asārāśca kāmāḥ paramavañcakāḥ // Dhs_7.30 //
 (kā) mā mohena (ca)
 samāḥ kiṃ pākasadṛśopamāḥ /
 kāmā lokahitakarā vahnivat parikīrtitāḥ // Dhs_7.31 //
 kāmasyādīnavaṃ jñātvā yena tatphalamohitāḥ /
 tena taddarśakāḥ prītā gatakāṃkṣasya (dehinaḥ) // Dhs_7.32 //
 (a)nyathā cintyamānānāṃ yathā prāptā punastathā /
 sarvataḥ pāpakartāraḥ kāmā loke viṣopamāḥ // Dhs_7.33 //
 kāmairatṛptamanasaste te devāścyutāḥ punaḥ /
 patanti narake mūḍhāḥ kāmena parivañcitāḥ // Dhs_7.34 //
 nārīṃ nindayati
 nadītaraṅgacapalā vidyullekhasamāśca te /
 mīnāvartabalā nāryaḥ kāmalokaviṣāspadāḥ // Dhs_7.35 //
 vicintitā vivardhante varddhitā vahnisannibhāḥ /
 ādau cānte tathā kāmāstasmāt kāmān vivarjayet // Dhs_7.36 //
 kāmasevanaphalam
 yathā yathā hi sevyante vivardhante tathā tathā /
 vahnijvālāsamāsṛṣṭāḥ kāmāḥ kaṭuvipākinaḥ // Dhs_7.37 //
 kāmavarjanaphalam āha
 evaṃ doṣaṃ sadā jñātvā dhīraḥ kāmān vivarjayet /
 parivartitakāmasya sukhaṃ bhavati naiṣṭhikam // Dhs_7.38 //
 kāmāgniḥ devānnapi pātayati
 asaṅkhyāni sahasrāṇi devānāṃ niyutāni ca /
 patanti kāmadahanaṃ narakaṃ vahnibhairavam // Dhs_7.39 //
 yathāgniviṣaśastrāṇi varjayanti sukhārthinaḥ /
 tathā kāmāḥ sadā varjyā hetavo narakasya te // Dhs_7.40 //
 na dṛṣṭo na śrutaḥ kaścid yaḥ kāmavaśagaḥ pumān /
 na kāmairvipralabdhaḥ syānna ca duḥkhena pīḍitaḥ // Dhs_7.41 //
 tasmādalamalaṃ kāmairmā caiteṣu manaḥ kṛthāḥ /
 sarve sarvāsvavasthāsu kāmā vahniviṣopamāḥ // Dhs_7.42 //
 anādirmati saṃsāre śatravaścittasambhavāḥ /
 ahantvāttu bhavet prītirna sā kāmaiḥ kathañcana // Dhs_7.43 //
 sakalmaṣā kaṭuphalā duḥkhāt kāmodbhavā ratiḥ /
 yā tu kāmavinirmuktā sā ratiḥ pari(bhāṣitā) // Dhs_7.44 //
 yoginaḥ paramā gatiḥ
 tāṃ samāśritya gacchanti yoginaḥ paramāṃ gatim /
 na tu kāmakṛtā prītirnayate padamacyutam // Dhs_7.45 //
 kāmajaratiṃ nindati
 āpātamadhurā ramyā vipāke jvalanopamā /
 ratirbhavati kāmāgnijanyā narakagāminī // Dhs_7.46 //
 āpātaramyā madhurā madhye ramyā ca sarvadā /
 śāntamante ca vimalaṃ nayate padamacyutam // Dhs_7.47 //
 ādyantamadhyakalyāṇī nityaṃ māteva śobhanā /
 tāṃ vyudasya kathaṃ bālā rakṣante (kāmajāṃ ratim) // Dhs_7.48 //
 kāmakṛtā ratiḥ nirataṃ tapati
 madhyādinidhane duḥkhā nityaṃ doṣādibhirvṛtā /
 kathaṃ sā sevyate bālairyā na dṛṣṭā sukhāvahā // Dhs_7.49 //
 viṣamañjarivad ramyā sparśe jvalanasambhavā /
 tathā kāmakṛtā prītiḥ pariṇāme viṣopamā // Dhs_7.50 //
 hūyamāno yathā vahnirjvalanena praśāmyati /
 dāhena ca prarohaḥ syāt tadvat kāmakṛtā ratiḥ // Dhs_7.51 //
 pataṅgaḥ paśyati hyagni dāhadoṣaṃ na paśyati /
 tathā kāmakṛtāṃ prītiṃ paśyantyakṛtabuddhayaḥ // Dhs_7.52 //
 yastu rāgakṛto dāhaḥ pacyate kāmināṃ sadā /
 pataṅgasadṛśaṃ dāhaṃ sarvathā nai(va) paśyati // Dhs_7.53 //
 kāmapramādāt patanaṃ dhruvameva
 tasmāt kāma(viṣaṃ)
 tyaktvā nityaṃ jīvatha he surāḥ /
 bhavantu mā vṛthā janmapramādena prapātanam // Dhs_7.54 //
 saṃkṣīṇaśubhakarmāṇo nityaṃ kāmairvimohitāḥ /
 taṃ hitvā narakaṃ yānti kāmamohena vañcitāḥ // Dhs_7.55 //
 kāmamohitaḥ viṣavṛkṣamayaṃ puṣpaṃ pibati
 viṣavṛkṣamayaṃ puṣpaṃ pīyate bhramarairyathā /
 tathā viṣātmakamidaṃ sukhaṃ bhuṅkte hi mohitaḥ // Dhs_7.56 //
 jīveyuḥ pāmarāḥ kecit viṣaṃ pītvāpi durbhagāḥ /
 na kāmaviṣapītasya jīvitaṃ durlabhaṃ bhavet // Dhs_7.57 //
 yathā hi narake vahnirjvalayatya vicāriṇam /
 tathā kāmamayo vahnirdahatīha divaukasaḥ // Dhs_7.58 //
 kāmāgniḥ hiṃsaka eva
 śrutipāśamayo vahniḥ pretāneṣa dahatyati /
 dahane hiṃsako vahnirnṛṇāṃ paryeṣaṇātmakaḥ // Dhs_7.59 //
 evamagnisamaṃ tāvat parihārya samantataḥ /
 sarvalokamaśeṣeṇa dahyate kāmamohitaḥ // Dhs_7.60 //
 viṣayāsaktaṃ manaḥ vyasane pātayati
 viṣayeṣu sadācittaṃ dhāvantaṃ cañcalaṃ mahat /
 na tyājyaṃ vyasane mūḍha yad paśyasi bhaviṣyati // Dhs_7.61 //
 kāmeṣu rakṣa te cittaṃ vyasanenāvabudhyate /
 vyasanaughe samutpanne tat paścāt paritapyate // Dhs_7.62 //
 kāmamohitāḥ mahadbhayamapi na paśyanti
 vṛthā kāmamadairmattā devāḥ prakṛtidurbalāḥ /
 bhramanti bhramitāḥ kāmairna paśyanti mahad bhayam // Dhs_7.63 //
 viśvasanti hi ye devāḥ kāmeṣvahitakāriṣu /
 vyatirekeṣu te paścāt pratibudhyantyamedhasaḥ // Dhs_7.64 //
 kāmāḥ paramavañcakā bhavanti
 na ca paśyanti (vi)
 budhāścittena parivañcitāḥ /
 kṣaṇikā madhurā jātāḥ kāmāḥ paramavañcakāḥ // Dhs_7.65 //
 kāma prati na viśvaset
 śataśaśca sahastraiśca koṭiśaḥ padmaśastathā /
 labdhā naṣṭā punaḥ kāmā na teṣāṃ viścaset pumān // Dhs_7.66 //
 kāmairmohitaḥ pataṅgasamo narakāgninā dahyate
 viṣayād bandhanaṃ tīvraṃ sarve narakahetavaḥ /
 tasmādatyantatastyaktvā śreyase kriyatāṃ manaḥ // Dhs_7.67 //
 rāgeṇa rañjitāḥ pūrvaṃ dveṣeṇa ca tiraskṛtāḥ /
 mohena mohitāścaiva te 'śrutākṛtakāriṇaḥ // Dhs_7.68 //
 kāmārthaireṣyate bālaḥ punaḥ kāmairvimohitaḥ /
 sa pataṅgasamo mūḍhaḥ dahyate narakāgninā // Dhs_7.69 //
 kāmavaśagāḥ suralokādapi patanti
 avaśyambhāvi patanaṃ suralokāt samantataḥ /
 na jñātvā kāmavaśago syādiha kathañcana // Dhs_7.70 //
 kāmena vañcitāḥ sattvāḥ kāmena ca vimohitāḥ /
 kāmapāśāpakṛṣṭāste patanti narake sadā // Dhs_7.71 //
 kāmaṃ tyaktva svahite manaḥ karttavyam
 tadetad vyasanaṃ sattvāḥ svahite kriyatāṃ manaḥ /
 manasāpi svadāntena nānutapyanti dehinaḥ // Dhs_7.72 //
 manoviṣeṇa ye daṣṭāḥ kāmavegena sarvadā /
 te mūḍhā mṛtyuvaśagāḥ kāmānalahatā narāḥ // Dhs_7.73 //
 na tṛptirasti kāmānāṃ tṛṣṇayā hitakāriṇām /
 tṛṣṇāpi tṛptijanikā mano naiva hi tṛpyati // Dhs_7.74 //
 jñānadīpenaijendriyāṇāṃ viṣayebhyastṛptirjāyate
 na jātu viṣayaistṛptirindriyāṇāṃ bhaviṣyati /
 yadi na jñānadīpena kṣapayiṣyanti (te narāḥ) // Dhs_7.75 //
 nārīsevanena nāśaḥ suniścitaḥ
 yoṣitaḥ sevyamānā hi vitarkaśatamālikāḥ /
 pravardhati yathā vahnirvāyunā samudīritaḥ // Dhs_7.76 //
 kāmāgnidīptāḥ kadāpi śāntiṃ nāpnuvanti
 taṃ matvā vegarabhasā nityaṃ kāmo 'gnidīpitaḥ /
 kāmān hāpayati jñānī buddhatattvavicintakaḥ // Dhs_7.77 //
 ye nityaṃ bhrāntamanaso nityaṃ viṣayatatparāḥ /
 ramante vibudhāḥ sarve tat sarvaṃ mohaceṣṭitam // Dhs_7.78 //
 sevyamāno hi vibudhairviṣayāgnirvivardhate /
 pāśenānena saṃyukto vahnirvāyusamīritaḥ // Dhs_7.79 //
 rāgavivaśā amarā api patanti
 amarāḥ rāgavivaśā nityaṃ viṣayatatparāḥ /
 devalokāt patantyete moharāgeṇa vañcitāḥ // Dhs_7.80 //
 ramante viṣayairete tatra tallīnamānasāḥ /
 na ca vindanti yad duḥkhaṃ viprayogo bhaviṣyati // Dhs_7.81 //
 viyogajaṃ duḥkhaṃ kaṣṭapradameva
 yadetat sukhamevādau divyaṃ pañcaguṇānvitam /
 viyogajasya duḥkhasya kalāṃ nārhatiṣoḍaśīm // Dhs_7.82 //
 kāmānāṃ tadvighāto hi janenaivopayujyate /
 satṛṣṇasya tathā tṛptiḥ kāmebhyo naiva jāyate // Dhs_7.83 //
 kāmānusevinaḥ duḥkhaṃ kadāpi śāntiṃ nādhigacchati
 anapekṣitacittasya nityaṃ kāmānusevinaḥ /
 dīrgharātrānuśayikaṃ duḥkhaṃ naiva praśāmyate // Dhs_7.84 //
 tvaritaṃ rakṣyate mūḍho vyasanenaiva budhyate /
 paścāttu vyasane prāpte jānīte yasya tat phalam // Dhs_7.85 //
 āsvādabhadrakā hyete kāmāḥ paramadāruṇāḥ /
 dūtakān narakasyaitān carantyahitakāriṇaḥ // Dhs_7.86 //
 viṣayāgnidagdhāḥ narakaṃ yānti
 yasteṣāṃ viśvaset martyo jñānacakṣurvigarhitaḥ /
 viṣayāgnirabhratulyaḥ sa yāti narakaṃ naraḥ // Dhs_7.87 //
 alpāsvādālpahṛdayā nityaṃ puruṣavañcakāḥ /
 gandharvanagaraprakhyāḥ kāmā āsvādabhadrakāḥ // Dhs_7.88 //
 viṣayamohitāḥ devā api durgati yānti
 (yathā) dīpaprabhā(bhasma)
 sañchanneva punaḥ punaḥ /
 na ca bindatyamanaso devā viṣayamohitāḥ // Dhs_7.89 //
 viṣayeṇātirabhasā nityaṃ kāmavaśānugāḥ /
 na vidanti mahad duḥkhaṃ yadavaśyaṃ bhaviṣyati // Dhs_7.90 //
 ramaṇīyāni kāmāni yasyaivaṃ jāyate matiḥ /
 sa paścād vyasane prāpte mūḍho 'sau vipralapyate // Dhs_7.91 //
 na kāmena madāndhasya viṣayairmohitasya ca /
 naityikaṃ bhavati śarmma yatsukhānāmanuttamam // Dhs_7.92 //
 ādhyātmikasukhāpekṣayā kāmasukhaṃ hīnatamam
 yacca kāmasukhaṃ loke yacca tṛṣṇodbhavaṃ sukham /
 ekasyādhyātmikasyedaṃ kalāṃ nārhatiṣoḍaśīm // Dhs_7.93 //
 kāmī kadāpi sukhaṃ nāśnute
 na sukhī vartate tāvadya yasya kāmo hṛdi sthitaḥ /
 sa sarvaduḥkhabhāgārho narakānupadhāvati // Dhs_7.94 //
 na tṛptirvidyate kāmairapi (bhogaḥ)
 śataṃ nṛṇām /
 yatra saukhyaṃ na tatrāsti tṛptirviṣayasevinām // Dhs_7.95 //
 sevyamānāḥ sadā kāmā vardhante ca muhurmuhuḥ /
 te vardhitā viṣasamā bhavanti vinipātinaḥ // Dhs_7.96 //
 vipattikuśalā ghorā nityaṃ patanahetavaḥ /
 na ca teṣāṃ parityāgaṃ kurvanti viṣayotsavāḥ // Dhs_7.97 //
 yasya dṛṣṭisamudrasya rūpaistṛptirna vidyate /
 tathā śarmamanojñaiśca rasatṛptirna vidyate // Dhs_7.98 //
 gandhairapi sadā ghrāṇaṃ na tṛptimadhigacchati /
 sparśāḥ sammukhasaṃsparśāḥ sevyante naiva tṛpyate // Dhs_7.99 //
 śabdaiḥ kāntaiḥ sumadhuraiḥ śrotrameti na tarpaṇam /
 mano 'pi tṛptiviśvastaṃ vardhamānaṃ na tṛpyati // Dhs_7.100 //
 indriyāṇi kāmabhūmiṣu pātayanti
 ṣaḍendriyāṇi capalānyādhṛtāni ratau punaḥ /
 bhramanti muṣitā nityaṃ kāmabhūmiṣvanekaśaḥ // Dhs_7.101 //
 na tṛptirasti devānāṃ gajānāṃ vai tṛṇairyathā /
 analasya svabhāvo 'yaṃ tasya tṛptirna vidyate // Dhs_7.102 //
 ṣaḍete vahnayastīvrā vitarkānilamūrchitāḥ /
 bhramanti muṣitā nityaṃ kāmabhūmiṣvanekaśaḥ // Dhs_7.103 //
 indriyadagdhā narakaṃ yānti
 tairayaṃ dahyate loko na ca vindatyabuddhimān /
 āsvādabhadrakā hayete narakasya ca hetavaḥ // Dhs_7.104 //
 kāmamohitaḥ sukhavañcito bhavati
 kāmā viṣayalobhāste lelihānā yathoragāḥ /
 vilocanavaro hayeṣa na ca kāmairvimohitaḥ // Dhs_7.105 //
 kāmavaśīnaraḥ netrahīnā mūḍhataraḥ
 sukhānusāriṇaḥ kāmo narakānupadhāvati /
 na netrahīno narake pātyate satkriyānvitaḥ // Dhs_7.106 //
 tasmād varaṃ vicakṣuḥ syānna tu kāmavaśo naraḥ /
 aśakyavañcitā mūḍhāḥ kāmairahitakāribhiḥ // Dhs_7.107 //
 kāmacāriṇāṃ jñānādikaṃ durlabham
 anirvidyanti kāmebhyo mohitāḥ svena cetasā /
 na jñānaṃ nāpi vijñānaṃ vidyate kāmacāriṇām // Dhs_7.108 //
 kāmaḥ mṛtyubhavanaṃ nayati
 yad duḥkhakāmajaṃ hatvā punaḥ kāmavaśānugāḥ /
 mitrarūpā ca ye kāmāḥ kimpākaphalasannibhāḥ /
 nayanti mṛtyubhavanaṃ durgatīśca punaḥ punaḥ // Dhs_7.109 //
 anivarttya yathā toyamāpagānāmanekaśaḥ /
 tathā saukhyagataṃ nṛṇāṃ sarvathā na vivartate // Dhs_7.110 //
 vanopavanabhogeṣu sukhaprāpteṣvanekaśaḥ /
 yo na tṛpyati kāmeṣu sa naro 'dhamagāmikaḥ // Dhs_7.111 //
 pramādo pahato jantuḥ kāmāsvādeṣu tatparaḥ /
 rūpeṣu rakṣyate nityaṃ pariṇāme ca vidyate // Dhs_7.112 //
 ghanacchāyāsvarūpāṇi karmamiśrāṇi yāni vai /
 tāni caiva kathaṃ devāḥ śakṣyante kāmagocare // Dhs_7.113 //
 kāmāḥ kadāpi na sevyāḥ
 yadi nityā bhaveyurna kāmāste syurviṣopamāḥ // Dhs_7.114 //
 kāmatṛṣṇāduḥkhakarī
 tathāpi kāmatṛṣṇā yā na sā jāti vilakṣaṇā /
 prāgeva nityaṃ duḥkhāya śūnyamātmānameva ca // Dhs_7.115 //
 teṣu duḥkhavipākeṣu kathaṃ rakṣantyabuddhayaḥ /
 kāmāsvādeṣu rakṣyante bāliśāḥ mandabuddhayaḥ /
 ādīnavaṃ na buddhayante kimpākaphalasannibham // Dhs_7.116 //
 rūpaśabdādibaddho 'yaṃ tṛṣṇāviprakṛto janaḥ /
 dīpyate vivaśo nityaṃ,
 kukarmaphalamohitam // Dhs_7.117 //
 āsvādayitvā puruṣāḥ kāmān viṣaphalopamān /
 tṛṣṇayā tṛptamanasaḥ patanti narake punaḥ // Dhs_7.118 //
 yathābhivarṣate toyaṃ vardhante sarito yathā /
 tathā kāmābhivarṣeṇa devānāṃ vardhate 'nalaḥ // Dhs_7.119 //
 kāmasukhasya nānto vidyate
 jalasambhavamīno 'pi dṛśyate tṛṣṇayāturaḥ /
 evaṃ sukhābhivṛddhā ca na vitṛpyati devatā // Dhs_7.120 //
 ākāśasya yathā nānto vidyate nāpi saṃśayaḥ /
 evaṃ kāmeṣu nāstyantaḥ kāmināṃ nāsti saṃkṣayaḥ // Dhs_7.121 //
 salilādibhiratṛptasya sāgarasyormimālinaḥ /
 na tu kāmairatṛptasya tṛptirasti kathañcana // Dhs_7.122 //
 aprāptairviṣayairdevā na vitṛpyanti bāliśāḥ /
 viṣayairnaiva tṛpyanti sukhalālasatatparāḥ // Dhs_7.123 //
 kāmastāpāya,
 na tu śāntyai
 saṃprāpte vyasane tīvre cyavamānepyanekaśaḥ /
 tapyate viṣaye tasmāt paraṃ kāmo na śakyate // Dhs_7.124 //
 vilokya puruṣānete kāmaviśvāsaghātinaḥ /
 tyajanti vyasane prāptā vipadyante hi te narāḥ // Dhs_7.125 //
 atṛptasya sukhaṃ nāsti viṣayaiścāpi tṛpyate /
 ye vā tṛiptikarā dṛṣṭāstān buddhvā (tu)
 vivarjayet // Dhs_7.126 //
 viṣayānparityajya śāntiḥ sevyā
 sukhamūlā sadā śāntirasukhā viṣayā matāḥ /
 tasmācchāntisukhā devā varjayitvā viṣayoragān // Dhs_7.127 //
 badhabandhanarogādi viṣayebhyo mahadbhayam /
 sambhrāntiriha saṃsāre viṣayaireva jāyate // Dhs_7.128 //
 saṃyogā viprayogāntāḥ śataśo 'tha sahastraśaḥ /
 jātau jātau sadā dṛṣṭāḥ saugataistattvadarśibhiḥ // Dhs_7.129 //
 aneka sukhasaṃsāraḥ viṣayātmaka eva
 anekasukhasaṃsāro viṣayeṣu hi vidyate /
 viṣayaiśca bhavet sarva jātau jātau prajāyate // Dhs_7.130 //
 kaṣṭairyairanakāmairna śakyate 'mūḍhacetasā /
 punastāneva mohāndhāḥ sevante 'kṛtabuddhayaḥ // Dhs_7.131 //
 viṣayaśatrusevinaḥ bāliśāḥ bhavanti
 varjate hi sadā śatruvañcanāśaṅkayā naraḥ /
 viṣayāḥ śatrubhūtā hi na vaśyante kathañcana // Dhs_7.132 //
 kāmabaddhāḥ sadā mohabāliśā vā bhavanti te /
 na tyajanti kathaṃ mūḍhā mohitāḥ svena karmaṇā // Dhs_7.133 //
 yathā bahnibhayāt kaścid vahnimevopasevate /
 tathā viṣayasaṃmūḍho viṣayānupasevate // Dhs_7.134 //
 snāyusaṅgrathitaḥ pāśo dṛṣṭiramyo yathā bhavet /
 tathā viṣayaramyo 'yaṃ pāśaḥ paramadāruṇaḥ // Dhs_7.135 //
 kāmasukhaṃ nāśāya bhavati
 kiṃpākasya yathāsvādo madhurāgro mahodayaḥ /
 paścād bhavati nāśāya sukhaṃ tadvadidaṃ nṛṇām // Dhs_7.136 //
 pradīpasya śikhāṃ yāvat pataṅgo mohamūrchitaḥ /
 patate dahyate caiva tathedaṃ sukhamiṣyate // Dhs_7.137 //
 ajñātvā hi tathā bālā ramyadehasukhecchayā /
 spṛśanti jvalanaṃ tadvat sukhametad bhaviṣyati // Dhs_7.138 //
 tṛṣṇāvighāta eva sukhāya jāyate
 yathā ramyo vanamṛgastṛṣṇārta upadhāvati /
 na ca tṛṣṇāvighāto 'sya tadidaṃ sukhamiṣyate // Dhs_7.139 //
 na tṛptā na ca tṛpyanti na ca tṛptirbhaviṣyati /
 viṣayaiḥ sarvadevānāṃ tasmāt kāmo na śāntaye // Dhs_7.140 //
 viṣayaiḥ pramattāḥ duḥkhamanubhavanti
 pratyutpannasukhāḥ kāmā nāntakalyāṇakārakāḥ /
 rañjitā viṣayairdevā vikṣiptamanasaḥ sadā // Dhs_7.141 //
 nānāsaukhyapramattasya viṣayairvañcitasya ca /
 samprāpte mṛtyukāle ca na śamāyāsya vidyate // Dhs_7.142 //
 anukrameṇa maraṇamabhyeti tacca vidyate /
 viṣayāpahatairdevaiḥ kāmavyāsaktabuddhibhiḥ // Dhs_7.143 //
 kāmā ahitakāriṇo bhavanti
 jānīyādadya me devā yad duḥkhaṃ viprayogajam /
 muhūrtamapi kāmeṣu na kuryāt tatra saṃsthitim // Dhs_7.144 //
 rāgāgninā dagdho vimohito jāyate
 anityātmabhayāḥ kāmā nityaṃ cāhitakāriṇaḥ /
 tathā vimohitān kālaḥ punastānanusevate // Dhs_7.145 //
 rāgāgninā pradahayante nityaṃ devāḥ pramohitāḥ /
 dahyamānāḥ punastattvaṃ praśaṃsanti punaḥ punaḥ // Dhs_7.146 //
 rathacakravatsadā bhrāntā viṣayavimohitāḥ bhavanti
 viṣayeṣu na rakṣyante teṣāṃ duḥkhamiva sthitam /
 traidhātukamidaṃ sarva bhrāmyate rathacakravat // Dhs_7.147 //
 gandharvanagarasadṛśāḥ kāmāḥ bhavanti
 sattvā avidyayā mugdhā nityaṃ duḥkhasya bhoginaḥ /
 vidyudālātacakreṇa samāḥ kāmāḥ prakīrtitāḥ /
 svapne gandharvanagarasadṛśā vipralambhinaḥ // Dhs_7.148 //
 pañcaskandhamatirduḥkhitastiṣṭhati
 anityaduḥkhaśūnyeṣu na kuryānmatimātmavān /
 pañcaskandhāsuraiḥ proktaḥ śubhai riktaḥ svabhāvataḥ // Dhs_7.149 //
 anyathā viṣavad vijñaḥ kāmeṣu ca prasahyate /
 sa budhaḥ pāragaḥ śāntaḥ sattvānāmanukampakaḥ // Dhs_7.150 //
 nirvāṇonmukha eva doṣācchāntimadhigacchati
 hitvā kleśamayaṃ pāśaṃ nirvāṇasyāntike sthitaḥ // Dhs_7.151 //
 kāmavibhrāntasya śāntikathā vṛthā
 prabhavenna ca doṣeṣu kāmacaryāratasya ca /
 vibhrāntamanasastasya kutaḥ śāntirbhaviṣyati? // Dhs_7.152 //
 vibhrāntaṃ paśyatu mano viṣayeṣu pradhāvati /
 saddharmapathavibhrānto narakeṣūpapadyate // Dhs_7.153 //
 aśaktaprāptavibhraṣṭe kiṃ kāmairvidyutopamaiḥ /
 kiṃpākaviṣaśastrāgnisannibhairduḥkhahetubhiḥ? // Dhs_7.154 //
 kāmāgniḥ viṣayasevanena vardhate
 yathā yathā hi sevyante vardhante te tathā tathā /
 avitṛptikarā hyete vahnidāhasya hetavaḥ // Dhs_7.155 //
 kāmān varjayitvaiva sukhamaśnuvate janāḥ
 dāhadoṣeṇa sambhrāntāḥ ye surāḥ sukhakāṅkṣiṇaḥ /
 varjayitvāśivān kāmāstataḥ saukhyaṃ bhaviṣyati // Dhs_7.156 //
 kāmāḥ vidyud guṇopamāḥ cañcalāḥ
 vañcayitvā janaṃ mūḍhaṃ śāṭī kṛtyeva bandhanam /
 pratyayo netracapalaḥ kāmā vidyud guṇopamāḥ // Dhs_7.157 //
 uparyupari kāmā yaiḥ sevyante kāmatṛṣṇayā /
 te rāgavahninā dagdhā dāhād dāhamavāpnuyāt // Dhs_7.158 //
 atimūḍhatamā hyete ye surāḥ kāmamohitāḥ /
 athavā ye na gacchanti yatsukhāt sukhamuttamam // Dhs_7.159 //
 nirvāṇagāmino nāsti vinā muktyā kutaḥ sukham? /
 tasmāt kāmānna seveta kaṣṭaḥ kāmasamāgamaḥ // Dhs_7.160 //
 indriyāṇi na tṛpyante viṣayai rāgasevinaḥ /
 atṛptau ca kutaḥ śarma sarvathā sampraveśate // Dhs_7.161 //
 tasyāgramubhayād vetti saṃsārād duḥkhasāgarāt /
 kāmān tṛṣṇāviṣayagān parityajati pāpakān // Dhs_7.162 //
 kāmodayavyayau samyagavadheyau
 etāni girikūṭāni ramyāṇi vividhairdrumaiḥ /
 dhyāyante tāni saṃśritya kāmānāmudayavyayau // Dhs_7.163 //
 śīlena śraddhayā ca iṣṭasādhanaṃ karttavyam
 na kāmabandhanestṛptāḥ kāmajaṃ nidhanaṃ hi tat /
 na śīlaśraddhe yeneṣṭe labhyate 'śivakāraṇam /
 kāmajaṃ nidhanaṃ hyetat saṃsārāṭavideśakam // Dhs_7.164 //
 pāpāni parityajya sukhāvahaḥ śāntimārgaḥ sevanīyaḥ
 yatra kāmavisaṃyuktaṃ bandhanaṃ vanamucyate /
 yatra bhāsayate pāpād yatra śāntiḥ sukhāvahā /
 tat kevalaṃ mahājñānaṃ kathyate nidhanaṃ dhanam // Dhs_7.165 //
 kāmatṛṣṇābhyāṃ vimuktaḥ śivamāpnoti
 ye prasaktā na kāmeṣu tṛṣṇayā na pralobhitāḥ /
 te śivaṃ sthānamāpannā na kāmāgnipraveśakāḥ // Dhs_7.166 //
 avitṛptāḥ narāḥ naśyantyeva
 tṛptirnāsti sadā kāmairna kāmāḥ śāntaye smṛtāḥ /
 tṛṣṇāsahāyasaṃyuktā jvalanti jvalanopamāḥ // Dhs_7.167 //
 avitṛptā vinaśyanti narā devāstathoragāḥ /
 te kevalaṃ praṇaṣṭā hi narakāgni pradarśakāḥ // Dhs_7.168 //
 tṛṣṇāmohitasya mṛtyuradhipatiḥ
 vitarkāpahatasyāsya viṣayairvañcitasya ca /
 tṛṣṇayā mohitasyaiṣa mṛtyū rājā bhaviṣyati // Dhs_7.169 //
 kāmāsaktāḥ pathyāpathyaṃ na vijānanti
 saṃsaktakāmabhogeṣu pathyāpathyaṃ na vidyate /
 janā vimohitāḥ sarvaiviṣayaiḥ kāmasaṃjñakaiḥ // Dhs_7.170 //
 kāmavaśānugāḥ viṣayaireva badhyante
 viṣayaireva kṛṣyante ye surā mūḍhacetasaḥ /
 ye (tu) buddhaguṇairyuktā na te kāmavaśānugāḥ // Dhs_7.171 //
 'dhīra' paribhāṣā
 pratyutpanneṣu kāmeṣu sadoṣeṣu viśeṣataḥ /
 yo na muhyati saukhyeṣu sa 'dhīra' iti kathyate // Dhs_7.172 //
 kāmapatitānāṃ surāṇāṃ sthitimāha
 svapnakāyavicitreṣu jvālāmālopameṣu ca /
 gandharvapuratulyeṣu kāmeṣu patitāḥ surāḥ // Dhs_7.173 //
 tṛṣṇājanakabhūteṣu vināśāntakareṣu ca /
 kāntāreṣu viśāleṣu kāmeṣu patitāḥ surāḥ // Dhs_7.174 //
 ittvareṣu trichidreṣu nadīvegopameṣu ca /
 cañcaleṣvatidurgeṣu (kāmeṣu)
 patitāḥ surāḥ // Dhs_7.175 //
 pavanoddhṛtavegormijalacandre caleṣu ca /
 atātacakralokeṣu kāmeṣu patitāḥ surāḥ // Dhs_7.176 //
 samaṃ vidyullatācakramṛgatṛṣṇopameṣu ca /
 phenavaccāpyasāreṣu kāmeṣu patitāḥ surāḥ // Dhs_7.177 //
 kadalīgarbhatulyeṣu gajakarṇopameṣu ca /
 nadītaraṅgavegeṣu kāmeṣu patitāḥ surāḥ // Dhs_7.178 //
 kiṃpākaphalatulyeṣu vahnisannibhajātiṣu /
 māyāraśminibheṣveṣu kāmeṣu patitāḥ surāḥ // Dhs_7.179 //
 jñānāṅkuśena kāmo varjanīyaḥ
 jñānāṅkuśena vāryante viṣayāstattvadarśibhiḥ /
 ye 'muktāścapalāstīvrāḥ sarvānarthakarā matāḥ // Dhs_7.180 //
 viṣayā eva narakapātahetavaḥ
 viṣayāśā ca mūḍhānāṃ saṅkalpahṛtacetasām /
 mṛtyupāśo 'yamabhyeti jīvitāśā(vi)
 bandhakaḥ // Dhs_7.181 //
 pacanti niraye kāmāḥ prāṇinaṃ laghucetasam /
 na ca vindanti mūḍhā ye mohena parivañcitāḥ // Dhs_7.182 //
 viṣayāścapalāḥ sarve gandharvanagaropamāḥ /
 duḥkhasaṃvartakā hyete narakāḥ pañcahetavaḥ // Dhs_7.183 //
 saṅkalpajo rāgaḥ narakaṃ pātayati
 saṅkalpājjāyate rāgaḥ rāgāt krodhaḥ pravartate /
 krodhābhibhūtaḥ puruṣo narakānupasevate // Dhs_7.184 //
 kāmaparityāgapūrvakaṃ nirvāṇaprāptaye yateta
 tasmāt kāmaṃ parityajya krodhaṃ nirvāsya paṇḍitaḥ /
 mohaṃ cāpi parityajya nirvāṇābhimukho bhavet // Dhs_7.185 //
 nirvāṇapathikānāṃ kṛte śatruvadeva kāmaḥ parivarjanīyaḥ
 śatruvad viṣayā jñeyā nirvāṇaṃ caiva mitravat /
 pumān viśrāntaviṣayo nirvāṇamadhigacchati // Dhs_7.186 //
 kāmamalairalipta eva vimalaprakāśamāpnoti
 alolupaḥ kāmamalairaliptaḥ prahīṇadoṣo hatavāṇatṛṣṇaḥ /
 saṃkṣīṇadoṣo vimalaprakāśaḥ prayāti śāntiṃ svaphalopabhogī // Dhs_7.187 //
 sukhārthī kāmaṃ parityajyaiva śāntimadhigacchati
 yaḥ kāmapaṅkoddhṛtavānadoṣaḥ
 sarveṣu sattveṣu sadā sukhārthī /
 sa nirmalo 'śāntamanovimuktaḥ
 prāpnoti nirvāṇasukhaṃ prasahya // Dhs_7.188 //
 iti kāmajugupsāvargaḥ saptamaḥ /
 (8) tṛṣṇāvargaḥ
 tṛṣṇāgnireva narakabhūtaḥ
 bhavotārāya tṛṣṇāgnirjvalanaḥ śīta ucyate /
 narake nārake yo 'gnistṛṣṇāgnistriṣu dhātuṣu // Dhs_8.1 //
 kalpabhūto hyayaṃ vahniḥ yo 'yaṃ narakasambhavaḥ /
 bahujvālākulo vahniḥ tṛṣṇāhetusamudbhavaḥ // Dhs_8.2 //
 karmakṣayād vimucyante narakāt pāpakāriṇaḥ /
 triṣu dhātuṣu dahyante narāstṛṣṇāvaśānugāḥ // Dhs_8.3 //
 anādimati saṃsāre tṛṣṇāgniratibandhakaḥ /
 tṛṣṇāgnirnarakaṃ tasmānnāgnirnarakasambhavaḥ // Dhs_8.4 //
 tṛṣṇāgniḥ śarīraṃ manaśca dahati
 gātradāhaṃ paraṃ kuryānnārakeyo hutāśanaḥ /
 śārīraṃ mānasaṃ dāhaṃ tṛṣṇāgniḥ kurute nṛṇām // Dhs_8.5 //
 tṛṣṇāgniḥ sāmānyāgninā viśiṣyate
 tasmād viśiṣyate vahniḥ tṛṣṇāhetusamudbhavaḥ /
 nārakeyo 'samaścaiva tṛṣṇāgnirnitarāṃ smṛtaḥ // Dhs_8.6 //
 ayamagniḥ trikālasambhavaḥ
 tristhānagaḥ trihetuśca trikarmaparidīpakaḥ /
 trikālasambhavo jñeyastṛṣṇāgniparakastathā // Dhs_8.7 //
 tṛṣṇāgniḥ sadaiva sarvatra dāhakaḥ
 rāgāgnirdahyate svarge dveṣāgnistiryage tathā /
 mohāgnirdahyate pāpe tṛṣṇāgniḥ sarvadā sthitaḥ // Dhs_8.8 //
 tṛṣṇāgneḥ svarūpanirūpaṇam
 mānerṣyādhūmaviśikhaḥ saṅkalpe dhanasambhavaḥ /
 lobhāgnirdahate lokaṃ nāgniḥ kāmasamudbhavaḥ // Dhs_8.9 //
 tṛṣṇāgnirviṣayasevanenaiva vardhate
 lobhāśīviṣadaṣṭā ye teṣāṃ śarma na vidyate /
 sevito bhāvito lobho bhūya evābhivardhate // Dhs_8.10 //
 lobhasamo ripurbhuvi nāsti
 yathā yathendhanaṃ prāpyānalo vardhatyanekaśaḥ /
 śakyaḥ pālayituṃ(vahni)
 rlobhavahnirna(śakyate) // Dhs_8.11 //
 cakravad bhramate loko lobhena parivañcitaḥ /
 anādinidhane loke nāsti lobhasamo ripuḥ // Dhs_8.12 //
 viśanti sāgarajale lobhena parivañcitāḥ /
 śastrasaṅghātagahanaṃ yuddhaṃ saṃpraviśanti ca // Dhs_8.13 //
 lobhahetorhi bhūpālā nāśayanti parasparam /
 śastrāsibhairavaprotā yuddhayante dhanatṛṣṇayā // Dhs_8.14 //
 tṛṣṇāviṣavinirmuktā lobhāṅgāravivarjitā /
 samaloṣṭakāñcanā ye nirvāṇasyāntike hi te // Dhs_8.15 //
 lobhāgniḥ sarvāpekṣayā viṣamaḥ
 atīvānupapannasya dhanalobhena dahyate /
 na vahnirviṣamastatra lobhāgniryatra vartate // Dhs_8.16 //
 lobhaśāntiṃ vinā nirvāṇakathā vṛthā
 lobhādhāraprayatnena hanyāt tān rabhasā budhaḥ /
 anirvāpitalobhasya nirvāṇaṃ dūrataḥ sthitam // Dhs_8.17 //
 bhavasukhaparityāgī bhavajaṃ duḥkhaṃ nāpnoti
 bhavābhilāṣiṇīṃ nāndīṃ nābhinandanti ye narāḥ /
 na teṣāṃ bhavajaṃ duḥkhaṃ svapne samupavidyate // Dhs_8.18 //
 tṛṣṇābaddhān janān mṛtyuḥ śambūka iva karṣati
 matsyān yathā jālabaddhān śambūkaḥ parikarṣati /
 tṛṣṇābaddhāṃstathā sattvānmṛtyuḥ samupakarṣati // Dhs_8.19 //
 tṛṣṇāviṣaṃ kutrāpi na muñcati
 saviṣaiḥ sāyakairviddho mṛgo yatra (pra)dhāvati /
 tatra tatra viṣaṃ yāti tathā tṛṣṇāviṣaṃ nṛṇām // Dhs_8.20 //
 pravāhapravahannadyā gatirgatya'nudhāvinī /
 yathā nirdahate bālān śuṣkendhanamivānalaḥ // Dhs_8.21 //
 āpātaramyā(viṣayā)
 vipākajvalanopamāḥ /
 tasmāt tṛṣṇā vimoktavyā yadi saukhyaṃ hi rocate // Dhs_8.22 //
 yathā hi vaḍiśagrastā mīnā mṛtyuvaśānugāḥ /
 tathā prataptā viṣayān paridhāvanti duḥkhitāḥ // Dhs_8.23 //
 tṛṣṇāgniḥ narakādapi mahān
 narakaṃ nārakeyaṃ ca tṛṣṇānihitaṃ mahat /
 patanti nidhanā martyāḥ paradāropajīvinaḥ // Dhs_8.24 //
 tṛṣṇāprerito munirapi duḥkhamanubhavati
 na ceṣṭitamanopāpatṛṣṇayā prerito muniḥ /
 ṣaḍindriyasamudbhūto viṣayendhanadāhakaḥ // Dhs_8.25 //
 devānapi tṛṣṇāgnirdahatyeva
 tṛṣṇāgnirdahate devaṃ kāyāgnirna kathañcana /
 sukhāvṛtāḥ sukharatāḥ sukhe(na)
 parivañcitāḥ // Dhs_8.26 //
 tṛṣṇāparivañcitaḥ patanamapi nāvagacchati
 patanaṃ nāvagacchanti tṛṣṇayā parivañcitāḥ /
 jvālāmālākulaḥ sarvaḥ saṃsārastṛṣṇayāvṛtaḥ // Dhs_8.27 //
 tṛṣṇāgninā vaśībhūtā janā gacchanti durgatim /
 tṛṣṇāgnibhiḥ parivṛtaḥ suralokaḥ samantataḥ // Dhs_8.28 //
 tṛṣṇāgniḥ sadaiva vardhate
 dahyate vivaśo raktaḥ kāmabhogavaśīkṛtaḥ /
 yathā yathendhanaṃ prāpya jvalanaṃ saṃpravardhate // Dhs_8.29 //
 tathā tathā sukhaṃ prāpya tṛṣṇāgnirvardhate nṛṇām /
 parivartayate puṃsaḥ kāṣṭhāgnirdāhadīpakaḥ // Dhs_8.30 //
 tṛṣṇāgnirdahate lokaṃ parihātuṃ na śakyate /
 ye viśālāṃ nadīṃ tīrṇā saṅkalpakṛtabhairavīm // Dhs_8.31 //
 tṛṣṇāpāśaśūnyaḥ paramāṃ śāntimāpnoti
 te gatāḥ paramāṃ śāntiṃ yān hi tṛṣṇā na bādhate /
 tṛṣṇāpāśavimuktā ye saṅgadoṣavivarjitāḥ // Dhs_8.32 //
 nirmuktapāpakalmāṣā vītaśokā hi te budhāḥ /
 kalpakoṭisahasrāṇi tṛṣṇayā vañcitā narāḥ // Dhs_8.33 //
 tṛṣṇayā vañcito lokastṛṣṇāmevopāste
 (na)te tyajanti(viṣayān)
 māyāmohavaśaṃgatāḥ /
 tṛṣṇayā vañcito lokastṛṣṇāmevopasevate // Dhs_8.34 //
 lavaṇodaṃ tṛṣātoyaṃ yathā pibati nārikaḥ /
 na tena (tuṣyati)
 janturmuhuśca pariśuṣyati // Dhs_8.35 //
 duḥkhakarīṃ tṛṣṇāṃ na seveta
 viṣayeṣveva tṛṣṇārtaśceṣṭate puruṣo 'dhamaḥ /
 tasmāt tṛṣṇāṃ na seveta sā hi tṛṣṇā durāsadā // Dhs_8.36 //
 tṛṣṇāvaśo naiva pramucyate
 tṛṣṇāvaśo hi puruṣaḥ saṃsārānnaiva mucyate /
 anuttamāni saukhyāni bhuktvā deveṣu jantavaḥ // Dhs_8.37 //
 tṛṣṇāpāśavikṛṣṭāḥ narakaṃ patanti
 tṛṣṇāpāśavikṛṣṭāste patanti narakaṃ punaḥ /
 asvatantrādikalyāṇaṃ nityaduḥkhamayaṃ kaṭu // Dhs_8.38 //
 tṛṣṇayā kadāpi tuṣṭirna bhavati
 tṛṣṇāyāḥ sevanānmuktaḥ sanmārgamadhigacchati /
 satṛṣṇasya kutastuṣṭirviṣayeṣu bhaviṣyati // Dhs_8.39 //
 sā tṛptiryā vitṛṣṇasya vītaśokasya dehinaḥ /
 evaṃ vitarkavihitāḥ pramādena ca vañcitāḥ // Dhs_8.40 //
 tṛṣṇayā devānapi narakaṃ yānti
 tṛṣṇayāḥ toṣitā devāḥ patanti narakaṃ punaḥ /
 viḍambaneyaṃ paramā yatsurā narakaṃ gatāḥ // Dhs_8.41 //
 krīḍakāḥ paramā bhūtvā kāmasya vaśamāgatāḥ /
 na codvijanti saṃsārān prāṇinaścittamohitāḥ // Dhs_8.42 //
 tṛṣṇayā duḥkhataraṃ padamāpnoti
 duḥkhād duḥkhataraṃ yānti tṛṣṇayā parivañcitāḥ /
 yathā yathā sukhasyāptirvardhate jālinī tathā // Dhs_8.43 //
 jālinīvahnidagdhasya narakānupakarṣati /
 satṛṣṇasya vitarkā ye teṣāṃ saṃkhyā na vidyate // Dhs_8.44 //
 viṣayagāminaḥ tṛṣṇayā mṛtyumukhameva praviśanti
 avitarkavitarkantu mṛtyurājo vikarṣati /
 vitarkakāmavaśagāstṛṣṇāviṣayagāminaḥ // Dhs_8.45 //
 kāmāsvādapramattāḥ viṣayiṇo duḥkhinastiṣṭhanti
 sukhasya bhoginaṃ dṛṣṭvā na vidvadbhistatheṣyate /
 kāmāsvādapramattānāṃ prāṇināṃ viṣayārthinām // Dhs_8.46 //
 dehinaḥ tṛṣṇayā dahayante
 jālinī bādhate nityaṃ yathā badhnanti dehinaḥ /
 pañcālambanametattu tṛṣṇayā naiva dahayate // Dhs_8.47 //
 tṛṣṇāvimuktā vimalā bhavanti
 tṛṣṇāvimuktavimalā na pāpapuragāminaḥ /
 saṅkalpadoṣā kuṭilā tridoṣarajasodbhavāḥ // Dhs_8.48 //
 tṛṣṇayā saṃsārasāgare parivarte patanti janāḥ
 pramādajalagambhīrāḥ strīrāgakṛtasevanāḥ /
 gītatūryasvarāḥ śīghraṃ surāpānācca cañcalāḥ // Dhs_8.49 //
 sañchannaviṣayā sarve manaḥ kṣiptataraṅgiṇaḥ /
 tṛṣṇānadīṣu viṣame vahanti na ca gocare // Dhs_8.50 //
 gāhante te ca sammūḍhāḥ surā rāgeṇa vañcitāḥ /
 tridoṣakāṣṭhasaṃbhūtāḥ pramādānilavegataḥ // Dhs_8.51 //
 tṛṣṇānalaḥ suragaṇān dahate na ca te viduḥ /
 na kṣaṇo nāpi hi lavo na muhūrta kathañcana // Dhs_8.52 //
 yā na tṛṣṇāvaśagataiḥ suraiḥ samupabhujyate /
 tṛṣṇābhūmiriyaṃ kāṣṭhā vitarkajalasambhṛtā // Dhs_8.53 //
 tṛṣṇāsarpadagdhaḥ kālavaśīkṛto bhavati
 yasmin krīḍanti vivaśāḥ devāḥ kāmavaśānugāḥ /
 cittādinā pracaṇḍena tṛṣṇāviṣavisarpiṇā // Dhs_8.54 //
 daṣṭānupañcaśīrṣeṇa kiṃ vṛthā vilapasyatha /
 tṛṣṇānadī viśāleyaṃ pañcatīrthasamudbhavā // Dhs_8.55 //
 tṛṣṇāmohendrajālena viprakīrṇena sarvadā /
 tathā prapañcitā devā yathā na śubhabhāginaḥ // Dhs_8.56 //
 tṛṣṇāviṣayaghṛtasikto vardhata eva
 nendriyāṇi sadā kāmaistṛpyanti hi kathañcana /
 saṃvardhate tathā tṛṣṇā ghṛtasikto yathānalaḥ // Dhs_8.57 //
 tṛṣṇayā vividhāsu yoniṣu janāḥ bhramanti
 nānāvidhaiḥ sukhaireṣā jālinī lokanāśinī /
 narakapretatiryakṣu bhrāmayantī narān sadā // Dhs_8.58 //
 vītatṛṣṇaḥ nirmuktabandhanaḥ paramāṃ gatimāpnoti
 mṛtyūpapattidolāyāṃ śliṣyante bāliśāḥ janāḥ /
 suśīlāvītatṛṣṇāśca gatāste paramāṃ gatim // Dhs_8.59 //
 nirmuktabandhanā dhīrā gataśokā gatavyathāḥ /
 sukhaṃ prāpnuvanti nityaṃ ye na tṛṣṇāvaśānugāḥ /
 janmaduḥkhamayaiḥ pāśairna te vidhyanti sūrayaḥ // Dhs_8.60 //
 tṛṣṇāvisṛṣṭiḥ jñānāya pravartayati
 yeṣāṃ sarvāsvavasthāsu jñāneṣu vihitaṃ manaḥ /
 animitte mano yeṣāṃ visṛṣṭā ye ca tṛṣṇayā /
 te vītamalakāntārāḥ pāraṃ prāptāḥ sukhodayam // Dhs_8.61 //
 tṛṣṇāmohapramattāḥ bhave bhave bhramanti
 tṛṣṇāmohapramattā ye ratisaukhyāstathaiva ca /
 mohitāste devagaṇā bhramiṣyanti bhave bhave // Dhs_8.62 //
 aharniśaṃ tṛṣṇā tāpayati
 kuṭṭanavyavahārā ye paricittāpahāriṇaḥ /
 avidyābahulā ye vā nityaṃ dāhābhikāṅkṣiṇaḥ /
 na rātrau na divā teṣāṃ hṛdayaṃ suprasīdati // Dhs_8.63 //
 lobhābhibhūtāḥ tuṣāgnikalpā bhavanti
 lobhābhibhūtamanasāṃ parivittābhikāṅkṣiṇām /
 teṣāṃ tuṣāgnikalpānāṃ viśvasenna svabhāvataḥ // Dhs_8.64 //
 viṣayendhana sarpād bhayamevocitam
 bibheti hi naraḥ sarvaḥ sarpādiva viṣendhanāt /
 lobhena viṣayeṇaivābhibhūtāste narā bhṛśam // Dhs_8.65 //
 tṛṣṇāvaśagāḥ vividhāṃ yoniṃ labhante
 te mṛtā narakaṃ yānti pretayoniṃ tathaiva ca /
 tasmādapi vinirmuktā narakād vahnisammukhāt // Dhs_8.66 //
 ākāṅkṣiṇaḥ nityaṃ duḥkhabhāgino bhavanti
 pañcajanmaśatānyete bhavanti parikāṅkṣiṇaḥ /
 vivarṇā dīnavadanā nityaṃ duḥkhasya bhāginaḥ /
 bhavanti manujāḥ sarve lobhopahatacetasaḥ // Dhs_8.67 //
 vivekasampannāḥ paramāṃ gatiṃ labhante
 prahīṇalobhā ye santi nityaṃ jñānābhikāṅkṣiṇaḥ /
 buddhimantaḥ sadā santaḥ te gatāḥ paramāṃ gatim /
 nirvāṇahṛdayā vītalobhamohāḥ sadā narāḥ // Dhs_8.68 //
 lobhākṛṣṭasya vinipātaḥ
 lobhāśīviṣadaṣṭasya vinipāto dhruvaṃ sthitaḥ /
 kriyamāṇo dhruvaṃ loko vardhate sa muhurmuhuḥ // Dhs_8.69 //
 śuṣkendhanaṃ samādāya yathā vahniḥ pravardhate /
 dhanatṛṣṇāratāḥ sattvāḥ dhanopārjanatatparāḥ // Dhs_8.70 //
 mṛtyukāle samutpanne tyajanti vivaśā dhanam /
 yacca tatsambhavaṃ yogāt tat sarva na vinaśyati // Dhs_8.71 //
 lobhātmā ghoraṃ narakaṃ yāti
 tena vittena lobhātmā nīyate narakaṃ bhṛśam /
 anyaistadbhujyate vittaṃ sa tu pāpena lipyate // Dhs_8.72 //
 prayānti narakaṃ ghoraṃ paścāttāpena dahyate /
 anartho hyartharūpeṇa sukharūpeṇa vā sukham // Dhs_8.73 //
 lobhatyāgaṃ prājñaḥ kuryāt
 amitraṃ mitrarūpeṇa lobho 'yaṃ hṛdi vartate /
 na lobhaṃ saṃśrayet prājño lobhāgnirdahyate sadā // Dhs_8.74 //
 lobhadagdhāḥ narakagāmino bhavanti
 tena dagdhā bhṛśaṃ sattvāḥ paścānnarakagāminaḥ /
 lokasādhāraṇā hyete vibhavāḥ sukhavarjitāḥ // Dhs_8.75 //
 tṛṣṇābhayavimuktireva śreyaskarī
 teṣāmarthe kathaṃ pāpa kriyate mandabuddhibhiḥ /
 tṛṣṇābhayavimuktasya nirāśasya hi sarvataḥ // Dhs_8.76 //
 vītakāṅkṣasya dhīrasya nityaṃ padamavasthitam /
 sampattau dhābate loko vipattau nāvabudhyate // Dhs_8.77 //
 sampattiḥ kṣayāntā
 vipadantā hi sampattiḥ kṣayāntaṃ divasaṃ yathā /
 yathā tiṣṭhati sampattiḥ vipattiḥ pāpikā tathā // Dhs_8.78 //
 kāmabhogairdevā api narakaṃ yānti
 avitṛptasya kāmebhyastṛṣṇayā paridahyate /
 yasyeṣṭāḥ sampado nityaṃ sukhaṃ cābhimataṃ sadā // Dhs_8.79 //
 jani nāśayate tāsāṃ tṛṣṇā naṣṭā sukhāvahā /
 te devā narakaṃ yānti kāmabhogaistathārpitāḥ // Dhs_8.80 //
 analāceṣṭitaṃ sarva tad vadanti tathāgatāḥ /
 manuṣyā yacca narakaṃ prayā(nti)
 śataśastathā // Dhs_8.81 //
 vimugdhāḥ yati jīvanaṃ nāvagacchanti
 ceṣṭitaṃ tad viśālāyāḥ yoṣikāyā vidurbudhāḥ /
 vimohitā na vindanti tvaritaṃ svalpajīvitam // Dhs_8.82 //
 tṛṣṇayā sukṛtāni vinaśyanti
 sukṛtāni ca naśyanti tṛṣṇā naiva vinaśyati /
 bhave bhave gatā satvāḥ na vindanti śubhāśubham // Dhs_8.83 //
 śubhasya phalameveṣṭaṃ yat surāḥ paribhuñjate /
 aśubhasya tathā dṛṣṭamasukhaṃ vinipātajam // Dhs_8.84 //
 śubhāśubhaprahīṇā eva jarāmaraṇarahitā bhavanti
 śubhāśubhaprahīṇā ye saṅgadoṣavivarjitāḥ /
 te gatāḥ paramaṃ sthānaṃ jarāmaraṇavarjitam // Dhs_8.85 //
 tṛṣṇānadīparikṣiptaḥ janaḥ kimapi nāvagacchati
 pañcāraṃ bhavacakraṃ tat tṛṣṇānābhipuraḥsaram /
 nadīrāgaparikṣiptaṃ na ca loko 'vabudhyate // Dhs_8.86 //
 doṣāvartatarā jñeyā saṅkalpamakarākulāḥ /
 tṛṣṇānadī viśāleyaṃ na ca loko 'vabudhyate // Dhs_8.87 //
 tṛṣṇā triṣu kāleṣu vañcikā
 trikāle vañcanī tṛṣṇā nityamajñānakāriṇī /
 na tasyāṃ viśvased dhīmān saṃsārabandhanā hi sā // Dhs_8.88 //
 tṛṣṇā lokabandhanabhūtā
 mitravad dṛśyate kāle śatruvacca nikṛntati /
 na tasyāṃ viśvaset prājñaḥ sā hi lokasya bandhanam // Dhs_8.89 //
 śakyaṃ hi bandhanaṃ chettumāyasaṃ dāruvattathā /
 na tṛṣṇābandhanaṃ chettuṃ nityaṃ kāmagaveṣibhiḥ // Dhs_8.90 //
 yasyeṣṭo bandhabhedo 'yaṃ yasyeṣṭaṃ sukhamavyayam /
 sa tṛṣṇayā vimuktaḥ (syāt)
 prajñāśo (dhanakṛd) bhavet // Dhs_8.91 //
 jñānena tṛṣṇāvṛkṣasya chedanaṃ karttavyam
 jñānālokaḥ sukhāloko duḥkhaṃ tṛṣṇātamaḥsmṛtam /
 tasmādālokamāsthāya tamo nudati paṇḍitaḥ // Dhs_8.92 //
 jñānakhaḍgena tīkṣṇena tṛṣṇāvṛkṣaṃ nikṛntati /
 nikṛttavṛkṣaḥ (sa)
 naraḥ sukhaṃ prāpnotyanuttamam // Dhs_8.93 //
 doṣeṇa bahulā hyeṣā nadī prasravaṇākulā /
 doṣā netānahitvā (na)
 bhavānmuñcati paṇḍitaḥ // Dhs_8.94 //
 prajñānāvamāśritya tṛṣṇānadyāḥ pāraṃ gacchati
 tṛṣṇānadīṃ tripathagāṃ pramādāvartadustarām /
 prajñānāvaṃ samāśritya pāraṃ gacchantyanāmayam // Dhs_8.95 //
 mahecchatāmahacchatraṃ yena cāyānti bāliśāḥ /
 tasmānmahecchatā badhyā tvayeyaṃ jñānacakṣuṣā // Dhs_8.96 //
 mahecchaiva hṛdayavraṇabhūtā
 mahecchatāvraṇastīvro hṛdaye yasya jāyate /
 na rātrau na divā tasya sukhaṃ bhavati lobhinaḥ // Dhs_8.97 //
 saṅkalpe tu na sambhūtaḥ tṛṣṇāvāyusamīritaḥ /
 mahecchatāmayo vahnirdahate hṛdayaṃ nṛṇām // Dhs_8.98 //
 lobhenātmano 'hitaṃ kurvanti janāḥ
 lobhenāveṣṭitamanāḥ puruṣo laghucetasā /
 jīvitānyapi sārāṇi jahāti dhanatṛṣṇayā // Dhs_8.99 //
 pāpāni hi ca karmāṇi kurvanti puruṣāḥ kṣitau /
 dhanalābhena tat sarva pravadanti manīṣiṇaḥ // Dhs_8.100 //
 ye sāhasaṃ na kurvanti viśanti jvalanaṃ ca yat /
 tat sarva lobhadoṣeṇa kurvantyahitamātmanaḥ // Dhs_8.101 //
 śastrānilāni duḥkhāni vividhāni ca (sarvataḥ) /
 viśanti (vai)
 narā mūḍhā lobhastatra hi kāraṇam // Dhs_8.102 //
 hṛdayastho manovahnirnityaṃ bahvicchatāṃ nṛṇām /
 alpecchatayā (hi)
 hṛcchāntirbhavatilābhinaḥ // Dhs_8.103 //
 yathāgnirindhanenaiva praśāntimadhigacchati /
 tathā vahvicchatāṃ nṛṇāṃ dhanairvṛddhiḥ prajāyate // Dhs_8.104 //
 alpecchataiva sukham
 bhūpālā (hi) dhanaistṛptāḥ koṭiśo nidhanaṃ gatāḥ /
 yāsyanti cānye nidhanaṃ tasmādalpecchatā sukham // Dhs_8.105 //
 tṛṣṇāvihīna eva sukhamāpnoti
 duḥkhaṃ vahvicchatā nṛṇāṃ lakṣaṇaṃ sukhaduḥkhayoḥ /
 (heyā sarvaprayatnena)
 idamuktaṃ parīkṣakaiḥ /
 eṣa panthāḥ śivaḥ śreṣṭho yena tṛṣṇā vaśīkṛtā // Dhs_8.106 //
 // iti tṛṣṇāvargo 'ṣṭamaḥ //
 (9) strījugupsāvargaḥ
 striya evānarthamūlam
 striyo mūlaṃ (hi)
 pāpasya dhananāśasya sarvathā /
 svahite ye na niratāḥ kutasteṣāṃ bhavet sukham // Dhs_9.1 //
 anarthakarmaratayaḥ śāṭhyerṣyābahulāstriyaḥ /
 lokadvayavināśāya puruṣāṇāmavasthitāḥ // Dhs_9.2 //
 nityaṃ sarāgakuśalā nityaṃ tadvacanāḥ parāḥ /
 anyacca hṛdaye tāsāṃ kathayantyanyadeva vā // Dhs_9.3 //
 āpātamadhurāḥ sūkṣmāḥ vipāke vajracetasaḥ /
 nopakāreṇa satkāraṃ smaranti laghucetasaḥ // Dhs_9.4 //
 striyo vidyutsvabhāvahṛdayā aticañcalāḥ
 nāśayitvā priyaśataṃ smarantyekaṃ hi vipriyam /
 vidyutsvabhāvahṛdayāḥ striyaḥ pāpasya bhūmayaḥ // Dhs_9.5 //
 strīṇāṃ nāśasādhakatvapradarśanam
 strīhetunāśamicchanti puruṣā vakracetasaḥ /
 strīvināśo vināśo drāgiha loke paratra ca // Dhs_9.6 //
 strīdarśanamevāgnivaddahati
 evaṃ tu sarvaviṣayāḥ strīdarśanamihaikajam /
 abhibhūya sarvaviṣayān nāryagnijvalanaṃ mahat // Dhs_9.7 //
 strīdoṣapradarśanapūrvakaṃ nārījugupsāsamīkṣaṇam
 saṃśleṣādapi viśleṣaḥ smaraṇāt kathanādapi /
 strīṇāṃ dāhasamuttho 'yaṃ vahnirantarjahāsakaḥ // Dhs_9.8 //
 rāgeṇa saha jāyante nityaṃ vai dāruṇāḥ striyaḥ /
 dānena saha jāyante yathā loke hutāśanāḥ // Dhs_9.9 //
 na bhavet tādṛśo dāho yo 'yaṃ vahnisamudbhavaḥ /
 yādṛśaḥ strīmado hyasti dehināṃ hṛdayodbhavaḥ // Dhs_9.10 //
 sarvalokavināśāya sarvadharmakṣayāya ca /
 hetavo narakasyaitāḥ striyaḥ proktā maharṣibhiḥ // Dhs_9.11 //
 mukhato madhurāmarṣā hṛdayena viṣopamāḥ /
 anavasthitasauhārdā nāsāṃ kaścit priyo naraḥ // Dhs_9.12 //
 muhūrtena priyastāsāṃ muhūrtena tathāpriyaḥ /
 anavasthitasauhārdāścañcalā kṣaṇikopamāḥ // Dhs_9.13 //
 vañcanāhetukuśalā nityaṃ kāryaparāyaṇāḥ /
 nityaṃ saṃyogamanaso nityaṃ mānaparāyaṇāḥ // Dhs_9.14 //
 devānāṃ ca manuṣyāṇāṃ piśācoragarākṣasāḥ /
 na bandhabhūtā yādṛśyaḥ striyaḥ kālaviṣopamāḥ // Dhs_9.15 //
 nopakāraṃ smarantyetā na kuśalaṃ nāpi vikramam /
 anavasthitacittāśca vāyuvegasamāḥ striyaḥ // Dhs_9.16 //
 bhavanti sampado yatra rakṣyante yatra yoṣitaḥ /
 vyasaneṣu viraktāstu tyajanti puruṣaṃ dhruvam // Dhs_9.17 //
 yaṃ yaṃ gacchanti puruṣaṃ rakṣyante tatra yoṣitaḥ /
 śīghraṃ śīghraṃ naraṃ hyetāstyajanti puruṣaṃ sthitam // Dhs_9.18 //
 yathā hi bhramarī puṣpaṃ śuṣkaṃ tyajati sarvadā /
 tathā vittena rahitaṃ puruṣaṃ tyajati priyā // Dhs_9.19 //
 nistriṃśahṛdayāḥ krūrāścañcalāstamasāvṛtāḥ /
 striyaḥ puruṣanāśāya jātāḥ kenāpi hetunā // Dhs_9.20 //
 devānāṃ bandhanaṃ nāma yathā strībandhanaṃ matam /
 strībandhananibaddhāstu patanti narakaṃ punaḥ // Dhs_9.21 //
 etadagraṃ hi rāgāṇāṃ yo rāgaḥ strīsamudbhavaḥ /
 strīrāgadagdhamanasaṃ paścād dahati pāvakaḥ // Dhs_9.22 //
 pratyakṣāṇyapi karmāṇi rāgaiścāpahataḥ pumān /
 na vetti mūḍhahṛdayaḥ strīrāgeṇa vimohitaḥ // Dhs_9.23 //
 viśvāsya viṣaye puruṣaṃ bad dhvā priyamanekaśaḥ /
 tyajanti vittanāśena tvacaṃ yadvadbhujaṅgamāḥ // Dhs_9.24 //
 sarvopāyabhṛtā nāryaḥ sarvaśaḥ paripālitāḥ /
 na śakyāḥ svavaśīkarttuṃ striyaḥ paramadāruṇāḥ // Dhs_9.25 //
 āsāṃ sarvasvabhāvānāṃ nārīṇāṃ calacetasām /
 na yāyājjātu viśvāsaṃ pumān dhīreṇa cetasā // Dhs_9.26 //
 strīvidheyāstu ye martyā nityaṃ kāmagaveṣiṇaḥ /
 paścimadarśanaṃ teṣāṃ suraloke bhaviṣyati // Dhs_9.27 //
 pañcāṅgikena tūryeṇa vipralubdhāḥ samantataḥ /
 vindanti vyasane duḥkhaṃ yadavaśyaṃ bhaviṣyati // Dhs_9.28 //
 imāstāścañcalā nāryo yāsāṃ rāgaḥ kṛtastvayā /
 tā bhavantaṃ parityajya punaranyaṃ tato gatāḥ // Dhs_9.29 //
 dvidhā hi prakṛtiryāsāṃ (yoṣitāṃ)
 sahacāriṇī /
 bhūyo 'bhiyanti puruṣaṃ vyasaneṣu tyajanti ca // Dhs_9.30 //
 mṛgavanmohayantyetāḥ puruṣaṃ rāgamohitam /
 paścāt (tu) vyasane prāpte tyajanti laghucetasaḥ // Dhs_9.31 //
 nopakāraṃ na satkāraṃ na priyāṇi na santatim /
 smaranti yoṣitastīvrā vyasane samupasthite // Dhs_9.32 //
 mlānaṃ puṣpaṃ yathā tyaktvā bhramaro 'nyatra dhāvati /
 tathā hi vyasane prāpte tyajanti khalu yoṣitaḥ // Dhs_9.33 //
 anapekṣitasauhārdāścañcalāśca raṇapriyāḥ /
 bhavanti yoṣitaḥ sarvā viṣamiśraṃ yathā madhu // Dhs_9.34 //
 mohayanti narān kāmairvākyaiścāpi viśeṣataḥ /
 na teṣāṃ viśvaseddhīmān puruṣo dhīramānasaḥ // Dhs_9.35 //
 ābhirvimohitāḥ kiṃ vā raṃjitāḥ puruṣāḥ svataḥ /
 na kurvanti hitaṃ vākyaṃ yathā muṣṇikagāmikam // Dhs_9.36 //
 devāsuranarān yakṣān piśācoragarākṣasān /
 indrajālamayā nāryo vañcayanti viśeṣataḥ // Dhs_9.37 //
 etadagrañca pāśānāṃ yadidaṃ strīmayaṃ dṛḍham /
 anena baddhāḥ puruṣā bhramanti bhavacārake // Dhs_9.38 //
 na kaścit pāśapāśo 'yaṃ hṛtpāśo yoṣitaḥ param /
 hṛtpāśabandhanairbaddhāḥ puruṣā duḥkhamohitāḥ // Dhs_9.39 //
 dahayate chidyate pāśasstrīmayastu na dahayate /
 narakapretatiryakṣu gacchantamanugacchati // Dhs_9.40 //
 mūrtimān badhyate kāyaḥ pāśena mahatā tathā /
 amūrtigaṃ cittamidaṃ strīpāśena tu badhyate // Dhs_9.41 //
 (na) dṛśyate pāśamanyaṃ yena badhnanti yoṣitaḥ /
 abhijñeyamapramāṇaṃ strīmayaṃ bandhanaṃ mahat // Dhs_9.42 //
 anenāpātaramyeṇa (duḥkha)
 mokṣeṇa sarvadā /
 pāśena baddhāḥ puruṣā na mucyante bhavārṇavāt // Dhs_9.43 //
 ṣaḍindriyāṇi badhnāti pāśo yaḥ strīmayo mahān /
 pāśastu kāyamevaikaṃ kaścit badhnāti vā na vā // Dhs_9.44 //
 bandhanaṃ na dṛḍhaṃ hīdaṃ mokṣavārya ṣaḍāyasam /
 saṃraktacittabhoge hi mandabuddhernarasya ca // Dhs_9.45 //
 snāyuyantreṇa baddhāsu vistṛtakarmabhūmiṣu /
 tīkṣṇaraktāsinā yukto maraṇārthamihāgataḥ // Dhs_9.46 //
 strīṇāṃ daurguṇyam
 vañcanācchalakūṭāsu rabhasā nu viśeṣataḥ /
 cañcalo bhrāntacittāsu bhrāntastvaṅgakṣaṇāriṣu // Dhs_9.47 //
 vibhrānto bhrāntakathitairbhūṣaṇānāṃ tathā svanaiḥ /
 haranti puruṣaṃ kṣipraṃ vañcanākuśalāḥ striyaḥ // Dhs_9.48 //
 nānāvidheṣu puṣpeṣu yathā carati ṣaṭ padaḥ /
 nānāvidheṣu martyeṣu tathemāścañcalāḥ striyaḥ // Dhs_9.49 //
 yathā madhurikā pītvā puṣpamanyatra gacchati /
 tathā puruṣamāpīyaḥ prayānti rabhasaṃ striyaḥ // Dhs_9.50 //
 arthādāneṣu kuśalāḥ kruddhā nityaṃ durāsadāḥ /
 vañcayitvā naraṃ śīghramanyatra saṃprayānti tāḥ // Dhs_9.51 //
 sādhyamāyāpraharaṇāḥ kālakūṭaviṣopamāḥ /
 striyaḥ puruṣaghātinyaścāturyeṣu vyavasthitāḥ // Dhs_9.52 //
 vāyvākāśānalā yadvan na śaktā grathituṃ naraiḥ /
 tathopāyaśatairnāryo (na)
 śaktā rakṣituṃ naraiḥ // Dhs_9.53 //
 anarthavyādhimṛtyūnāṃ duṣkṛtānāñca karmaṇām /
 hetubhūtāḥ paraṃ nāryo mokṣacaryābadhasya ca // Dhs_9.54 //
 yadanekaprakāreṣu śaṭheṣu pāpakarmasu /
 (patanti) manujā loke tatra hetuḥ parastriyaḥ // Dhs_9.55 //
 na bālayauvanenaiva vārdhakyenaiva śāmyati /
 cāpalyaṃ sahajaṃ strīṇāṃ bhāskarasya yathā prabhā // Dhs_9.56 //
 anityaṃ sauhṛdaṃ tāsāṃ dīptānāmarciṣāṃ kaṇaiḥ /
 vairañca śāśvataṃ tāsāmaśmanāṃ ca yathā vraṇaiḥ // Dhs_9.57 //
 dhanahīne virajyante dhanayuktā bhavanti ca /
 yāvadartha striyastāvadarthahīne kutaḥ striyaḥ? // Dhs_9.58 //
 na sevābhiścadānena nopakāraiḥ pṛthagvidhaiḥ /
 svīkarttuṃ na striyaḥ śakyāḥ jvalanopamacetasaḥ // Dhs_9.59 //
 yathā naro 'nukūlaśca chandakarttā yathā yathā /
 tathā tathā striyastasya vañcanākuśalāḥ param // Dhs_9.60 //
 puṣpacchatro yathā sarpo bhasmacchatro yathā nalaḥ /
 rūpacchannaṃ tathā cittamāsāṃ bhavati yoṣitām // Dhs_9.61 //
 viṣavṛkṣe yathā puṣpaṃ dṛṣṭiramyaṃ na śāntaye /
 viṣavṛkṣa (samā)
 nāryaḥ parivarjyāḥ samantataḥ // Dhs_9.62 //
 nārīṇāṃ darśanākāṃkṣī viṣayesu ca tatparaḥ /
 naro na sukhabhogāya (haya)
 smilloke na cāpare // Dhs_9.63 //
 nāgninā na ca śastreṇa na balena na jantubhiḥ /
 strīmayaṃ bandhanaṃ hetuḥ śakyate na durāsadam // Dhs_9.64 //
 doṣajālamidaṃ (sūtraṃ)
 strīmayaṃ carate bhuvi /
 yastrīvivarjito dhīmān asmilloke mahīyate // Dhs_9.65 //
 yathā bhūtairmanuṣyāṇāṃ svakarmotthāpane na ca /
 tathā striyo hi rakṣanti viṣamārtha tyajanti ca // Dhs_9.66 //
 gatārthavibhavaṃ bhūyo varjitaṃ svena karmaṇā /
 devaṃ samīkṣya capalāḥ striyo naiva prabhāvikāḥ // Dhs_9.67 //
 strīsukhaṃ kṣaṇabhaṅguram
 kṣaṇabhaṅgamidaṃ saukhyamadhigatamavasthitam /
 catvāryetāni duḥkhāni sevitāni nṛbhiḥ sadā // Dhs_9.68 //
 strī viṣāgnisadṛśā
 tasmāt tāni vivarjyāni viṣāgnisadṛśāni hi /
 yaḥ kaściccapalo janturyaśca doṣodbhavaḥ sadā // Dhs_9.69 //
 tasmāt parisamāviṣṭāḥ striyaḥ kāraṇavatsalāḥ /
 na sūryastamaso heturnāgniḥ śītasya kāraṇam // Dhs_9.70 //
 na strīṇāṃ sauhṛdaṃ citte svalpamapyavatiṣṭhate /
 yathā sthirā bhūmiriyaṃ yathā vāyuḥ sadā calaḥ // Dhs_9.71 //
 striyaḥ doṣameva smaranti
 tathā strīṇāṃ kṛtaṃ nāsti doṣamayyaḥ sadā smṛtāḥ /
 ciraprayatnāḥ puruṣaiḥ lobhitā bahuśaḥ striyaḥ // Dhs_9.72 //
 tyajanti vyasane prāpte śuṣkaṃ sara ivāśugāḥ /
 nordhvagāḥ sarito dṛṣṭā nāśmano gatiriṣyate // Dhs_9.73 //
 girīṇāṃ gamanaṃ nāsti strīṇāṃ naivāsti sauhṛdam /
 vapukarti sadā nṛṇāṃ dharmārthayaśasāṃ tathā // Dhs_9.74 //
 yoniścānarthajālasya doṣāṇāmudbhavasya ca /
 bhaved vajramayī mṛdvī tyajed (rātrau yathā) ravim // Dhs_9.75 //
 na strī tyajedasādhyāni janmāpekṣā viśeṣataḥ /
 nopacārakriyā dānapriyavākyāpalāpanaiḥ // Dhs_9.76 //
 svīkartuṃ na striyaḥ śakyā jvalanopamacetasaḥ /
 sukheṣu samatāṃ yānti vyasaneṣu tyajanti ca // Dhs_9.77 //
 upakārāṃśca vismṛtya doṣamekaṃ smaranti tāḥ /
 vanopavanaśaileṣu bhuktvā sukhamanekaśaḥ // Dhs_9.78 //
 strī lokasya bandhanam
 saṃprāpte vyasane tīvre striya paribhavanti hi /
 lokasya bandhanaṃ nāryo vañcanākṛtivardhikāḥ // Dhs_9.79 //
 adhamāḥ vinipātānāṃ doṣāṇāṃ cāspadaṃ (bahu) /
 sarvalokavināśāya vaśīkurvanti tṛṣṇayā // Dhs_9.80 //
 yathā strībandhanamidaṃ durviṣahyaṃ kṛtaṃ mahat /
 yadidaṃ bandhanaṃ loke kāmarāgamayaṃ mahat // Dhs_9.81 //
 strīvarjanameva śreyaṣkaram
 tathā cānyaprayatnena vicārya upalabhyate /
 vaśīkurvanti tā (nāryaḥ)
 kāmavāṇairanekaśaḥ // Dhs_9.82 //
 svalpaiḥ parājitaṃ kṛtvā kāmasya vaśagāḥ striyaḥ /
 rāgerṣyāśāṭhyabhūmīnāṃ vidyuccañcalacetasām // Dhs_9.83 //
 lobhāhaṅkārayonīnāṃ na viśvāsyāḥ kathañcana /
 śastrāgnisadṛśāstīkṣṇāḥ kāmapāśaparātmanaḥ // Dhs_9.84 //
 svabhraprapātaviṣamaṃ gaṃbhīrasamacetasām /
 parābhidrohamāyendrajālatadgatamānasān // Dhs_9.85 //
 akālamṛtyuvajrāgnikālakūṭasamātmanām /
 anekadoṣasambhārananditānāmanekaśaḥ // Dhs_9.86 //
 yadi śīlalavaḥ kaścit strīṇāṃ manasi vartate /
 cireṇa dahate vahniḥ sa spṛṣṭāḥ pavaneritaḥ // Dhs_9.87 //
 strīdarśanasamucchreyamātraṃ dahati pāvakaḥ /
 tasmāt striyo vivarjyāḥ syuḥ yadicchet sukhamuttamam // Dhs_9.88 //
 etat sarva paraṃ loke nārīṇāṃ varjanaṃ sadā /
 yadṛcchājālinīhetuṃ yaḥ icched bhūtimātmanaḥ // Dhs_9.89 //
 ya icchati nivṛttiṃ tu sa naraḥ strīṃ vivarjayet /
 sukhāsaktastathārtho (ca)
 kusīdaścañcalaḥ śaṭhaḥ // Dhs_9.90 //
 pāpasevī sumṛṣṭāśī naro bhadraṃ na paśyati /
 udyukto vīryavān dhīro dhārmikaḥ strīṃ vivarjayet /
 dakṣo hetuphalaśraddho naraḥ kalyāṇavān bhavet // Dhs_9.91 //
 // iti strījugupsāvargo navamaḥ //
 (10) madyajugupsāvargaḥ
 madyapānavarṇanasādhanapradarśanam
 madyapānaṃ na seveta madyaṃ hi viṣamuttamam /
 naśyanti kuśalā dharmā madyapānaniṣevaṇāt // Dhs_10.1 //
 yaḥ sevate sadā madyaṃ tasya buddhirasaṃsthitā /
 balabuddhī na dharmo 'sti tasmānmadyaṃ vivarjayet // Dhs_10.2 //
 nāśānāmuttamaṃ nāśaṃ madyamuktaṃ manīṣibhiḥ /
 tasmānmadyaṃ na seveta (madyaṃ)
 nāśayate naram // Dhs_10.3 //
 aniṣṭāḥ pāpakā dharmā madyapānaniṣevaṇāt /
 bhavanti tasmād viṣavanmadyapānaṃ vivarjayet // Dhs_10.4 //
 dhanakṣayaṃ pāpakaraṃ kausīdyakaramuttamam /
 madyapānasthitā doṣāḥ tasmāt tat parivarjayet // Dhs_10.5 //
 rāgasyoddīpanaṃ madyaṃ krodhasyāpi tathaiva ca /
 mohasyoddīpakaṃ bhūyastasmānmadyaṃ vivarjayet // Dhs_10.6 //
 madyamūlamanarthasya hāsasya narakasya ca /
 sarvendriyavināśānāṃ hetubhūtaṃ hyanarthakam // Dhs_10.7 //
 atiharṣābhidhānasya śokasya ca bhayasya ca /
 vāgdoṣasyātidamyasya pāruṣyasyāspadaṃ hi tat // Dhs_10.8 //
 madyenākṣiptamanasaḥ puruṣāḥ paśubhiḥ samāḥ /
 kāryākārya na vindanti tasmānmadyaṃ vivarjayet // Dhs_10.9 //
 madyakṣipto hi puruṣo jīvannapi mṛto mataḥ /
 ya icchejjīvitaṃ saukhyaṃ sa madyaṃ varjayet sadā // Dhs_10.10 //
 madyaṃ sarvadoṣāspadam
 sarvadoṣāspadaṃ madyaṃ sarvānarthakaraṃ sadā /
 sarvapāpeṣu sopānaṃ tamasāmālayo mahān // Dhs_10.11 //
 madyena pretaloke narake vā patanam
 madyena narakaṃ yānti pretalokaṃ tathaiva ca /
 tiryakṣu yānti puruṣā madyadoṣeṇa vañcitāḥ // Dhs_10.12 //
 viṣādapi viṣaṃ madyaṃ narakānnarakaṃ tathā /
 vyādhīnāṃ ca paraṃ vyādhirmadyamuktaṃ manīṣibhiḥ // Dhs_10.13 //
 madyena hānipradarśanam
 buddhīndriyavināśāya dharmaratnaṃ kṣayāya ca /
 yo 'tirekaparaṃ madyaṃ brahmacaryabadhāya ca // Dhs_10.14 //
 madyena laghutāṃ yānti pārthivā śāstracakṣuṣaḥ /
 kiṃ punaḥ prākṛtā martyā madyapānavilambitāḥ // Dhs_10.15 //
 madyasya vināśakaratvam
 kuṭhāraḥ sarvadharmāṇāṃ hrīvināśakaraṃ param /
 madyaṃ niṣevitaṃ martyairvināśāyopakalpyate // Dhs_10.16 //
 madyena jñānājñānavivekaśūnyapradarśanam
 na jñānaṃ nāpi vijñānaṃ na kāryāṇi na ca kriyām /
 jānīte puruṣaḥ sarva madyena hṛtacetasā // Dhs_10.17 //
 madyasevanasya paritāpasādhanam
 akasmāt tapyate janturakasmāt paritapyate /
 bhavatyakasmāt pāpī (ca)
 yo madyamanusevate // Dhs_10.18 //
 madyasya buddhisammohajanakatvam
 buddhisammohajanakaṃ lokadvayavināśakam /
 vahniśca mokṣadharmāṇāṃ madyamekaṃ vyavasthitam // Dhs_10.19 //
 madyasya kimpākatvam
 abhyāse madhuraṃ madyaṃ vipāke paramaṃ kaṭu /
 kimpākādapi kimpākaṃ madyamuktaṃ parīkṣakaiḥ // Dhs_10.20 //
 narakasya sādhanaṃ madyam
 na madye viśvaseddhīmān naraṃ vakṣyati māmiti /
 śītasparśa vipākoṣṇaṃ madyaṃ narakagāmikam // Dhs_10.21 //
 sampattau vyasanaṃ madyaṃ devānāṃ tu viśeṣataḥ /
 yathā yathā sukhā prītistannāśe vyasanaṃ tathā // Dhs_10.22 //
 madyapānamadonmattāḥ sattvā mohavaśānugāḥ /
 sākṣyamohamayaṃ pānaṃ pibanti rasatṛṣṇayā // Dhs_10.23 //
 madyaṃ mohamayaṃ pāna pītvā kālena coditāḥ /
 nākāt pratyakṣanarakaṃ tasmāt madyaṃ na saṃspṛśet // Dhs_10.24 //
 darśanātpānācca madyapānaṃ mohajanakam
 darśanāt sparśanāt pānāta madyaṃ mohayate naram /
 tasmāt sa madyapānaṃ ca dūrataḥ parivarjayet // Dhs_10.25 //
 darśanājjāyate lobhaḥ sparśanād gandhasambhavaḥ /
 gandhād rasābhilāṣaśca rasanādadhamā matiḥ // Dhs_10.26 //
 manīṣiṇaḥ madyasevanātpatanti
 naikasarvādhamaṃ nyāsaṃ kathayanti manīṣiṇaḥ /
 nāmarūpaniṣedhāya yathā madyaṃ niṣevitam // Dhs_10.27 //
 madyapānaphalasūcanam
 vāgbhrāmayati mastiṣkaṃ cakṣuṣīdhvanireva ca /
 sambhrāntivimatirmūḍho na kiñcit pratipadyate // Dhs_10.28 //
 striyo 'pi madyapāyinamupahasanti
 striyo 'pyupahasantīmaṃ puruṣaṃ patitaṃ bhuvi /
 niśceṣṭaṃ kāṣṭhasadṛśaṃ niścalaṃ patitaṃ bhuvi // Dhs_10.29 //
 madyapānaṃ maraṇādapi nikṛṣṭataram
 sambhāvitasya maraṇaṃ madyapānaṃ prakīrtyate /
 hālāhalādabhyadhikaṃ kārāvāsādhikaṃ ca tat // Dhs_10.30 //
 madyapānavarjanaṃ śreyaskaram
 ādīnavāśca ṣaṭ triṃśanmadyapānādavasthitāḥ /
 tasmādādīnavo jñeyaḥ sa hi tad varjayet sadā // Dhs_10.31 //
 madyapānaṃ viduṣo 'pi jantoḥ malinīkaraṇāya bhavati
 atijātasya viduṣo malinīkaraṇaṃ mahat /
 kāśapuṣpasamaṃ jantuṃ kurute laghusattvaram // Dhs_10.32 //
 viṣayānaladagdhaḥ kāryākāryaśūnyo bhavati
 pramādauhyati magnānāṃ viṣayairapahṛṣyate /
 madyapānena bhūyaśca manovyāmohakāriṇā // Dhs_10.33 //
 viṣayānaladagdhasya kāryākāryamajānataḥ /
 vanopavanalabdhasya madyapānasya kiṃ punaḥ // Dhs_10.34 //
 madyapānaṃ mohāya pāpāya jāyate
 rasena śobhanaṃ madyaṃ pariṇāmena dāruṇam /
 pariṇāmaphalaṃ pāpaṃ narakeṣūpapadyate // Dhs_10.35 //
 pītaṃ janayate mohaṃ mohāt pāpeṣu rakṣyate /
 saṃraktahṛdayo bālo narakānupadhāvati // Dhs_10.36 //
 madyapānamadhamatvasādhanam
 prakarṣa janayatyādau vipāke dainyamuttamam /
 tṛṭ chedaṃ kurute cāsau paścāddāhaṃ sudāruṇam // Dhs_10.37 //
 tad buddhiṃ nāśayatyādau paścānnāśayate sukham /
 tasmāt sa puruṣo dhīro yo madyaṃ nānusevate // Dhs_10.38 //
 madyaniṣeviṇo vihagasadṛśā bhavanti
 vihagaiḥ sadṛśaṃ yānti puruṣā madyasevinaḥ /
 tulyaṃ vyāmohajanakaṃ madyaṃ mohamahāviṣam // Dhs_10.39 //
 vimohitā durgatimadhigacchanti
 yairmadyaṃ viṣavad dṛṣṭaṃ tairdṛṣṭaṃ padamuttamam /
 yaistu tad virasaṃ pītaṃ pītaṃ tāmra (ka) lohitam // Dhs_10.40 //
 niṣpratīkārakarmāṇi yaḥ karoti vimohitaḥ /
 madyapānasamāviṣṭaḥ so 'nte gacchati durgatim // Dhs_10.41 //
 madyapānasevināṃ nāśo bhavati
 ekatra sarvapāpāni madyapāna (niṣevaṇam) /
 yasmānnāśayate (madyaṃ)
 cittamūlaśca saṃvaraḥ // Dhs_10.42 //
 madyapāyī naṣṭadharmo bhavati
 naikāṅgitā hi cittasya na dharmāṇāṃ vicāraṇā /
 yaḥ pā(pa)nirato bhikṣurbhavenmadyaniṣevaṇāt // Dhs_10.43 //
 madyenākṣiptamanaso kuśalasya ca ghātakaḥ /
 naṣṭadharmasya sattvasya nāyaṃ loko na cāparaḥ // Dhs_10.44 //
 īryyāpathaṃ na jānāti na kālaṃ nāpi deśanām /
 saddharmato viruddhaśca tucchaṃ kimapi bhāṣate // Dhs_10.45 //
 svayaṃ tāvanna jānāti kimidaṃ kathyate mayā /
 vākpāruṣyaṃ kathaṃ cānyaṃ parijñāsyatyaśobhanam // Dhs_10.46 //
 lāghavaṃ yāti lokasya dharmācca parihīyate /
 nidhana puruṣairdṛṣṭaṃ madyajvalanasevanāt // Dhs_10.47 //
 madyapānaṃ kutsāṃ sampādayati
 nāśo bhavatyatīte hi vartamāne suhṛjjane /
 anāgate kutsitānāṃ madyaṃ traikālyanāśakam // Dhs_10.48 //
 madyaṃ dharmapradūṣakameva
 nāmarūpavināśāya cittanāśāya dehinām /
 utpannadoṣajanakaṃ madyaṃ dharmapradūṣakam // Dhs_10.49 //
 madyavarjanaṃ dharmāya pānañca mṛtyurna bhavati
 samāhitā dharmaśīlāḥ puruṣā madyavarjakāḥ /
 te yānti paramaṃ sthānaṃ yatra mṛtyurna vidyate // Dhs_10.50 //
 // iti madyajugupsāvargo daśamaḥ //
 atha dvitīyam udānam
 (cittañca vāk tathā karma saṃyojanantu pāpakam /
 narakapretatiryakkṣutkausīdyāni vidurdaśa // )
 (11) cittavargaḥ
 cittaṃ rājavat pravartate
 agādhaṃ viṣamaṃ tīvraṃ sarvasattvagataṃ mahat /
 cittaṃ sarvasya jagato rājavat sampravartate // Dhs_11.1 //
 cittadhāriṇastajjñāḥ paramāṃ gatiṃ prāpnuvanti
 adṛśyaṃ samprati bhayaṃ karma nārakacañcalāḥ /
 ye cittadhāriṇastajjñāste gatāḥ paramāṃ gatim // Dhs_11.2 //
 etannayati vyutthānametannayati durgatim /
 tadevādyantamamalaṃ nirvāṇamadhigacchati // Dhs_11.3 //
 manaḥ pūrvamaṅgamā dharmā manaḥ śreṣṭhā manomayāḥ /
 manasā suprasannena bhāṣate vā karoti vā // Dhs_11.4 //
 cittavaśagasya cittamanudhāvati
 yo na cittasya vaśagaścittaṃ tasyāntagaṃ sadā /
 sa nirṇāśayati kleśān tamaḥ sūryodayo yathā // Dhs_11.5 //
 cittadagdhāḥ nāśaṃ yānti
 cittaṃ śatruḥ paraṃ śatrurna śatruraparaḥ smṛtaḥ /
 cittadagdhāḥ sadā sattvāḥ kāladagdhā yathā jaḍāḥ // Dhs_11.6 //
 yaścittavaśamāpanno bālo mūḍho 'jitendriyaḥ /
 tena duḥkhe samo nāsti nirvāṇaṃ tasya dūrataḥ // Dhs_11.7 //
 cittavaśagaḥ naraḥ narakamadhigacchati
 āvarjyaḥ śatruraparo na cittāni (nigūhate) /
 eṣa badhnāti puruṣo nṛpateryamaśāsane // Dhs_11.8 //
 viṣayeṣu ratā nityaṃ na sa dharmaḥ kathañcana /
 saddharmapathasammūḍho narakaṃ nayate mahat // Dhs_11.9 //
 durdamānāṃ paraṃ cittamanīnāmagniruttamaḥ /
 durdāntaṃ śīghragantṛ ca narakaṃ nayate dhruvam // Dhs_11.10 //
 ye cittasya vaśaṃ yātā yātāste narakaṃ purā /
 yaistu tad vāryate śīghraṃ na te duḥkhānugāminaḥ // Dhs_11.11 //
 cittānurūpaṃ sukhaṃ duḥkhañca bhavati
 yathā yathā (nṛṇāṃ)
 cittaṃ pariṇāmastathā tathā /
 kalpānāṃ śubhakarttuśca pāpakarttuśca pāpakam // Dhs_11.12 //
 cittāyattaṃ bhavet karma karmāyattaṃ mano bhavet /
 cittakarma samutthāya saṃsāraḥ parikīrtitaḥ // Dhs_11.13 //
 duṣṭena cetasā karma yaḥ karoti pumāniha /
 pacyate narake tena jālinyā sa viḍambitaḥ // Dhs_11.14 //
 cittakarma evaṃ saṃsāraḥ
 cittādhīnaṃ bhavet pāpaṃ saṃsāraḥ parikīrtitaḥ /
 cittapratyayajaṃ hyetat hetupratyayasambhavam // Dhs_11.15 //
 cittena vañcitāḥ sattvā pāpasya vaśamāgatāḥ /
 gacchanti narakaṃ pāpāt kāraṇāgramahābhayā(t) // Dhs_11.16 //
 na bhavet cittavaśago 'pi tu dharmavaśo bhavet
 na gacchet cittavaśatāṃ gacched dharmavaśe sadā /
 dharmacārī sukhī nityaṃ pāpacārī na śarmabhāk // Dhs_11.17 //
 cittāyattaṃ sarva phalam
 cittāyattā kriyā sarvā cittāyattaṃ phalaṃ smṛtam /
 vicittaṃ hi phalaṃ cittaṃ tathā phalamadhismṛtam // Dhs_11.18 //
 cittena cintitaṃ sarva lokaścittabhavānugaḥ /
 na hi tad vidyate sthānaṃ yanna cittavaśānugam // Dhs_11.19 //
 śubhasya nirvāṇasādhanatvam
 mokṣa bandhanayormūlaṃ hetubhūtaṃ paraṃ matam /
 śubhena mucyate janturaśubhenāśu badhyate // Dhs_11.20 //
 cittavaśagāḥ kadāpi nirvāṇaṃ nādhigacchanti
 jālinyā mohitāḥ sattvāścittasya vaśamāgatāḥ /
 nirvāṇaṃ nāpi gacchanti jātyandhā iva satpatham // Dhs_11.21 //
 pañcendriyāṇi jitavān pāpaṃ bhuṅkte na karhicit /
 ekacittaṃ tathā karma kurute vividhe bhave // Dhs_11.22 //
 pañcaraṅgojjvalaṃ cittaṃ yathā dṛśyaṃ praśasyate /
 pañcendriyavicitraṃ hi tathā karma bhave bhavet // Dhs_11.23 //
 cittakarttānekadhā bhavati
 cittakartā hi puruṣo dṛśyairbhavati naikadhā /
 cittaṃ cittakaraṃ śūnyaṃ sarvathā naiva dṛśyate // Dhs_11.24 //
 cittaṃ śobhanamaśobhanaṃ ca karma karoti
 śobhanāśobhanaṃ citraṃ yathā bhittiḥ kṛtistathā /
 śobhanāśobhanaṃ karma tathā cittaṃ karoti hi // Dhs_11.25 //
 cittānugaṃ karma
 divārātrau yathā cittaṃ sthitaṃ bhavati citragam /
 divārātrau tathā karma bhave samanuvartate // Dhs_11.26 //
 akṛtvā sukṛtaṃ karma cittavṛttyanugā narāḥ /
 patanti vivaśāḥ pāpe cittāriparivañcitāḥ // Dhs_11.27 //
 karmacittakaro hyeṣa yatra yatra niyujyate /
 caracittena mahatā taccittaṃ ca karotyayam // Dhs_11.28 //
 pariṇāmaviśeṣeṇa yatra yatra niyokṣyate /
 preṣyante tatra cittena tridhā tu gaticāriṇaḥ // Dhs_11.29 //
 cittasya damanaṃ sukhāvaham
 cittādhināni vartante sarvakarmāṇi dehinām /
 tasmāccittaṃ sadā dāntaṃ nayate padamacyutam // Dhs_11.30 //
 durviṣahyasya laghunā yatra yatra nipātinaḥ /
 cittasya damanaṃ sādhu cittaṃ dāntaṃ sukhāvaham // Dhs_11.31 //
 yena cittaṃ sadā dāntaṃ tena doṣāḥ sadā jitāḥ /
 jitadoṣasya dhīrasya duḥkhaṃ naiva prapadyate // Dhs_11.32 //
 cittasya laghuceṣṭitameva duḥkham
 yacca svakaṃ bhaved duḥkhaṃ yacca duḥkhaṃ paratra ca /
 tat sarvamaviṣahyasya cittasya laghuceṣṭitam // Dhs_11.33 //
 cittameva sarveṣāṃ prabhuḥ
 sasurāsuranāgānāṃ piśācoragarakṣasām /
 prabhurekaḥ paraṃ cittaṃ rājā(hi)
 tribhavasya tat // Dhs_11.34 //
 cittabhrāntaduḥkhamaśnute
 cittaṃ nayati deveṣu cittañca narabhūmiṣu /
 cittaṃ nayatyapāye(ṣu)
 cittaṃ bhrāmayati prajāḥ // Dhs_11.35 //
 cittād bhrāntasya naṣṭasya viṣayairmohitasya ca /
 tṛṣṇayā dahyamānasya sthitaṃ duḥkhamanuttamam // Dhs_11.36 //
 cittasya damanāt sukhānubhūtirbhavati
 ekacāri sadāmūḍhaṃ durviṣahyaṃ mahābalam /
 sampradāri sadādṛśyaṃ capalaṃ śīghragāminam // Dhs_11.37 //
 evaṃ vidhaṃ hi ye cittaṃ damayanti manīṣiṇaḥ /
 te mārabandhanātītāḥ pāraṃ prāptāḥ sukhodayam // Dhs_11.38 //
 capalaṃ cittaṃ narakāyopakalpyate
 saṅkalpakuṭilaṃ tīvramagādhaṃ capalaṃ hi tat /
 cittaṃ tamaḥśritaṃ śubhraṃ narakāyopakalpyate // Dhs_11.39 //
 doṣanirmukto 'cyutaṃ padaṃ prāpnoti
 tadevaṃ doṣanirmuktaṃ nendriyārthavaśānugam /
 aliptaṃ pāpakairdharmairnayate padamacyutam // Dhs_11.40 //
 śuddhaṃ cittaṃ śuddhe karmaṇi pravartate
 hetupratyayajaṃ cittaṃ yogavāhi paraṃ ca tat /
 pariṇāmavaśācchīghraṃ tathā tat sampravartate // Dhs_11.41 //
 cittānadhīnatve karma cañcalaṃ bhavati
 ekaṃ karoti karmāṇi vividhāni calaṃ ca tat /
 ekānekaṃ caraṃ sūkṣmaṃ kṣaṇādūrdhva na tiṣṭhati // Dhs_11.42 //
 saṃsārasya māyopamatvapratipādanam
 durvijñeyaḥ sadā tasya niḥśarīrasya sarvadā /
 ko 'sau nayati lokāntamatha kena ca gacchati // Dhs_11.43 //
 gataśca tiṣṭhati kutra śarīrakarmakārakam /
 dṛśyāni tasya karmāṇi sañcayo na ca dṛśyate // Dhs_11.44 //
 damanaṃ duṣkaraṃ tasya yasya bhūtirna vidyate /
 sarvasattvagataṃ ghoraṃ laghukāri ca cākṣuṣam // Dhs_11.45 //
 pāpāt pāpataraṃ dṛṣṭaṃ māyopamamidaṃ bhavet /
 puṇyāt puṇyataraṃ dṛṣṭaṃ samyagmārgasamāśritam // Dhs_11.46 //
 māyopamatvasamarthanam
 na gatirjñāyate tasya gamanaṃ naiva dṛśyate /
 nīyate ca kṣataṃ sarva jātyuttarasamāni ca // Dhs_11.47 //
 śastreṇa chidyate nedaṃ jvalanena ca dahayate /
 chidyate dahyate caiva janaḥ sarvamacakṣuṣā // Dhs_11.48 //
 dṛḍhaṃ yat karmarajjvādi naraṃ badhnāti duḥkhitam /
 jātyantarasahastrāṇi nayate na ca dṛśyate // Dhs_11.49 //
 dāntameva cittaṃ sukhāvaham
 muhūrtena śubhaṃ bhūtaṃ muhūrtenāśubhaṃ ca tat /
 śubhāśubhābhyāṃ racitaṃ(cittaṃ)
 dāntaṃ sukhāvaham // Dhs_11.50 //
 ṣaḍ bhirdvāraiḥ prasūteṣu viṣayeṣvatilolupam /
 cittaṃ nayati lokāntaṃ vyasanaṃ na ca budhyate // Dhs_11.51 //
 viprasannacittasya śreyaskaratve 'nuttamaṃ sukhaṃ bhavati
 viprasannaṃ yathā toyaṃ viprasannaṃ yathā nabhaḥ /
 viprasannaṃ tathā cittaṃ nīyate sukhamuttamam // Dhs_11.52 //
 janāḥ sātiśayā (dṛṣṭā)
 vitarkaviṣayodbhavāt /
 pauravāścittarājñaste bhavanti sahacāriṇaḥ // Dhs_11.53 //
 cañcalaṃ manaḥ saṃsāre gatiṃ kārayati
 dhāvati yatra ca manastatra dhāvantyajñāninaḥ /
 parasparabalānnī (tā)
 bhramanti tribhavārṇa(va)m // Dhs_11.54 //
 viśeṣacittenottamā gatirbhavati
 cittavaiśadya bhāvānāṃ viśeṣaḥ karmaṇāstathā /
 na karmaguṇahīnasya viśeṣa upalabhyate // Dhs_11.55 //
 susamāhitacittasya praśaṃsā
 susamāhitacittaḥ sa nityaṃ dharmānudarśakaḥ /
 na doṣavaśamāyāti yathā divyastamonudaḥ // Dhs_11.56 //
 gṛhasthasya samyagdṛṣṭitve nirvāṇaprāptirbhavati
 samyagdṛṣṭeścādhimātrā yasya cetasi vartate /
 gṛhastho 'pi sa me jñeyo muktaḥ saṃsārabandhanāt // Dhs_11.57 //
 vijñā devalokaṃ gacchanti
 kalyāṇanirmalaṃ yacca tato doṣeṇa bādhyate /
 vijño (na) malamāpnoti devaloke sa jāyate // Dhs_11.58 //
 vinītacittāḥ sukhagāmino bhavanti
 viṣayadvāracapalaṃ nadīkuṭilagāminam /
 yairvinītamidaṃ cittaṃ te surāḥ śubhabhāginaḥ // Dhs_11.59 //
 adharmamārgaḥ kalyāṇāya na bhavati
 adharmapathamāśritya janāḥ pāpavaśānugāḥ /
 ciraṃ bhramanti saṃsāre cittena parikheditāḥ // Dhs_11.60 //
 cittaṃ kṣaṇe kṣaṇe parivartate
 kṣaṇe kṣaṇe cittamidaṃ naikaśaḥ parivartate /
 laghusvabhāvacapalaṃ māyāgandharvasannibham // Dhs_11.61 //
 cañcalacitto baddho bhavati
 tasya bandhanameveṣṭaṃ jñānavijñānasammatam /
 dūravṛttirmahāvegaḥ paridhāvatyanekadhā // Dhs_11.62 //
 dhṛtyā cittadhāriṇaḥ sukhamaśnute
 hriyamāṇaṃ sadā cittamindriyārthe durāsadam /
 sandhārayati yo dhṛtyā sa dhīraḥ pāragāmikaḥ // Dhs_11.63 //
 dhṛtimajñānamohaṃ ca viṣayottānamānasam /
 sandhārayati yo dhīmān sa loke paṇḍito naraḥ // Dhs_11.64 //
 śubhacittaṃ kāmāvarodhakaṃ bhavati
 yo yathā kurute cittaṃ tathā kāmān sa paśyati /
 śubhena kāmaśamanaṃ nāśubhena pravardhanam // Dhs_11.65 //
 apraśāntamatirduḥkhamāpnoti
 śāntacittaṃmanāḥ kāmānasyatīha viṣāstravat /
 apraśāntamatiḥ sarpamaṇivat tān sa paśyati // Dhs_11.66 //
 cittavaśago na śubhāṃ gatimāpnoti
 indriyāṇīndriyārthāśca cittādhīnā bhavantyamī /
 citta saṃśleṣayogena pariṇāmaḥ pravartate // Dhs_11.67 //
 dhīrapraśaṃsā
 tasyaiva vyavadhānena dhīraśca pratibudhyate /
 rūpasāmānyato dṛṣṭaṃ pariṇāmaḥ kathaṃ pṛthak // Dhs_11.68 //
 cittasvarūpanirūpaṇam
 yathā rūpaṃ tathā sarva viṣayāścittahetavaḥ /
 cittaṃ dāntaṃ sadā śāntaṃ doṣamiśravigarhitam // Dhs_11.69 //
 ekamekaṃ yathā śāli gandharūpe pṛthagvidhe /
 saṃśleṣo yāti nānātvaṃ tathācittaṃ pravartate // Dhs_11.70 //
 kriyāṃ hi tatra kurute yatra (cittaṃ)
 pradhāvati /
 cittasaṃvāhanaṃ tadvākyaṃ loko 'yaṃ sampravartate // Dhs_11.71 //
 viṣayād bhrāntamanasaś(cā)
 tivego mahābalaḥ /
 cittaṃ(śānta)
 karaṃ dāntaṃ śivaṃ bhavati dehinām // Dhs_11.72 //
 dāntena cetasā tattvadarśanaṃ bhavati
 tenādāntena śīghreṇa sarvapāpavihāriṇā /
 bhrāmyate tribhavaḥ sarvaḥ na ca tattvaṃ sa paśyati // Dhs_11.73 //
 samīraṇaraṇodbhrānto lokaḥ saṃsāre bhramati
 samīraṇaraṇodbhrānto yathā bhramati sāgaraḥ /
 citteśvarasamāyukto loko 'yaṃ bhrāmyate sadā // Dhs_11.74 //
 cittaṃ śubhaṃ sukhamedhīta
 śubhopanītaṃ cittaṃ(hi)
 śubheṣvevāpanīyate /
 tathā śubhānucaritamaśnute teṣu dhāvati // Dhs_11.75 //
 yogavāhicittaṃ pratyayaṃ labhate
 yogavāhi nṛṇāṃ cittaṃ vāyvambusamameva ca /
 pratyayaśca yathā labhyastathā tat paridhāvati // Dhs_11.76 //
 cittaṃ pradhāvati parivartate ca
 śīghraṃ pradhāvate cittaṃ śīghrañca parivartate /
 śīghraṃ nayati deveśa (bhuvane)
 dāyabhūmiṣu // Dhs_11.77 //
 cittasya karttṛtvam
 karttṛtvaṃ sarvadharmāṇāṃ bharttṛtvaṃ sarvakarmaṇām /
 netṛtvaṃ sarvakarmāṇāṃ cittatvamiti lakṣyate // Dhs_11.78 //
 cittaṃ na viśvaset
 na viśvaseddhi cittasya nityaṃ chidraprahāriṇaḥ /
 durlabhasyāpi vaśyasya capalasya viśeṣataḥ // Dhs_11.79 //
 cittagativarṇanam
 muhūrtena śubhaṃ yāti muhūrtena tathāśubham /
 bhavatyavyākṛtaṃ śīghraṃ gatirasya na vidyate // Dhs_11.80 //
 nāyatirjñāyate tasya gamanaṃ naiva vidyate /
 abhūtaḥ sambhavastasya bhūtvā ca pratigacchati // Dhs_11.81 //
 rūparahitaṃ cittam
 nākāro vidyate tasya sañcayo 'pi na vidyate /
 grahaṇaṃ tasya naivāsti niḥśarīrasya sarvataḥ // Dhs_11.82 //
 pratyayasādhanavarṇanam
 hetupratyayasāmagrayā prāptaḥ sañjāyate punaḥ /
 maṇisomapratyayo (hi)
 pratyayo jñāyate 'nalaḥ // Dhs_11.83 //
 cittamindriyarūpādīn prati dhāvati
 tathaivendriyarūpādīn prativijñānasambhavaḥ /
 naikasya jñāyate cittaṃ samavāyyanulakṣyate // Dhs_11.84 //
 cittaṃ durnivāryam
 tadevaṃ viṣayaṃ matvā durnivārya ca sarvataḥ /
 saddharmamatirāstheyā na kāmeṣu kathañcana // Dhs_11.85 //
 cittamati capalam
 caṇḍāticapalaṃ tīvramaviṣahyaṃ mahāvalam /
 cittaṃ karoti karmāṇi yanna paśyanti bāliśāḥ // Dhs_11.86 //
 duḥkhapravartakaṃ cittam
 sarvasya karmaṇaścittaṃ hetubhūtaṃ bhave bhave /
 bhavet pravartakaṃ duḥkhaṃ yena dhāvati bāliśaḥ // Dhs_11.87 //
 cittadoṣo mahādoṣa eva
 vātādayo na doṣāḥ syurdoṣā rāgādayo matāḥ /
 vātādibhirapāyeṣu mānavo nopapadyate // Dhs_11.88 //
 cittadoṣo mahādoṣo nityaṃ(pāpa)
 vidarśakaḥ /
 tasmātteṣāṃ samāśreyo na vātādigamādiha // Dhs_11.89 //
 rāgānugaṃ cittaṃ duṣṭaṃ bhavati
 vātādayaḥ praṇaśyanti dehanāśāccharīriṇām /
 (rāgādayo) na tasya syurjanmāntaraśatairapi // Dhs_11.90 //
 tasmād rāgasya vaśagaṃ na vidheyaṃ kadācana /
 ābhyantikaṃ paraṃ śreyaḥ prāpyate rāgasaṅkramāt // Dhs_11.91 //
 mana eva cikitsako bhavati
 yaścittavaidyaḥ sa bhiṣag na śarīrabhiṣag bhṛśam /
 manaścikitsako jñeyo na tathā laukiko mataḥ // Dhs_11.92 //
 svacittakarmaṇā dagdho narake patati
 karmacintyaṃ samaṃ cintyaṃ na cittena prapadyate /
 svacittakarmaṇā dagdho narakānupadhāvati // Dhs_11.93 //
 dhyānādeva cittaṃ śuddhaṃ bhavati
 yacchreyaḥ samacittasya na tat (kvāpyupa)padyate /
 saṃrakṣyaṃ hṛdayaṃ mūḍhaḥ prayātamanudhāvati // Dhs_11.94 //
 cittavaśago duḥkhamāpnoti
 dhyānād dhyeyena kūṭena yaḥ pumān vanamāśritaḥ /
 taṃ muktvā cittakaḥ so 'yaṃ saṃprahṛṣyati bāliśaḥ // Dhs_11.95 //
 ye bālāścittapāśena cittakarmavicāriṇaḥ /
 nīyante hyavaśā ghoraṃ narakaṃ karmamohitā // Dhs_11.96 //
 cittavaividhyanirūpaṇam
 sucittamapi yaccitaṃ na taccittaṃ satāṃ matam /
 karmacittaṃ mahācittaṃ tridhātugatacitritam // Dhs_11.97 //
 sattvā citrairupāyairhi bhramanti gatipañcake /
 tat sarva karmasācivyaṃ citrakartṛ vicitritam // Dhs_11.98 //
 cittavaśago baddho bhavati
 cittacitrakareṇedaṃ karmajātaṃ vicitritam /
 yena sarvamidaṃ baddhaṃ jagad bhramati mohitam // Dhs_11.99 //
 varṣātaparajodhūmaiścittaṃ naśyati bhūbhujaiḥ /
 kalpakoṭisahastreṇa citraṃ cittaṃ vinaśyati // Dhs_11.100 //
 nāśaṃ prayāti basudhā sāgaraścāpi śuṣyati /
 cittenāpi kṛtaṃ citraṃ tasyānubhavane sthite // Dhs_11.101 //
 pramatte citte nānāgatirbhavati
 nānāgatisamāvṛttā nānākarmasamānugāḥ /
 nānācittavaśāḥ sattvā bhramanti gatipañcake // Dhs_11.102 //
 bāliśā (nāṃ)nṛṇāṃ cittaṃ viṣayaṃ(prati)dhāvati /
 na cinotyaśubhaṃ karma yena dhāvati durgatim // Dhs_11.103 //
 cañcalaṃ cittaṃ sadā viṣamaṃ bhavati
 tasmāccittaṃ sadā rakṣyaṃ cañcalaṃ viṣamaṃ kharam /
 nityaṃ viṣayasaṃsaktaṃ tṛṣṇāviṣasamāvṛttam // Dhs_11.104 //
 viṣayānuraktaṃ cittaṃ vyasane pātayati
 dhāvate viṣayaṃ caitad vyasanaṃ nāvabudhyate /
 paścāttu vyasane prāpte phalaṃ vindati karmaṇaḥ // Dhs_11.105 //
 samāhitacittaḥ sukhamaśnute
 apāyabhīrutā tasya tasya cittaṃ samāhitam /
 samāhitena cittena sukhāt sukhamavāpnute // Dhs_11.106 //
 nirjitacittaḥ sukhamāpnoti
 viṣamaṃ capalaṃ tīvramaviṣahyaṃ mahābalam /
 yaiścittaṃ nirjitaṃ dhīraiste loke sukhino matāḥ // Dhs_11.107 //
 // iti cittavarga ekādaśaḥ //
 (12) vāgvargaḥ
 nirvāṇābhilāṣukaḥ pāruṣyaṃ varjayet
 pāruṣyaṃ varjayet dhīmān samyagvāg bhīrato bhavet /
 mādhuryābhirato jarntunirvāṇasyāntike sthitaḥ // Dhs_12.1 //
 vācaṃ paśyan sadābhāṣenmalināṃ ca vivarjayet /
 vāṅmanenābhibhūtā ye te yānti narakaṃ narāḥ // Dhs_12.2 //
 ekadharmavyatītasya mṛṣāvādasya dehinaḥ /
 pratīrṇapratilokasya nākārya pāpamastiha // Dhs_12.3 //
 mṛṣāvāg na prayoktavyā
 mṛṣāvācaṃ na bhāṣeta sarvā pratyayakārikām /
 yathā badhyati saṃsāre sugatiṃ naiva paśyati // Dhs_12.4 //
 sādhupratyayatenīhā sarvavidveṣakārikā /
 kāntāraḥ sarvādharmāṇāṃ mṛṣāvāca pravartate // Dhs_12.5 //
 jātamātrasya martyasya kaṭhārī jāyate mukhe /
 paścāt chinattyātmānaṃ vācā durbhāṣitaṃ vadan // Dhs_12.6 //
 sarvā kāryapatākā sā sarvapāpaprasūtikā /
 tamasāṃ yonirekā sā yāṃ vācaṃ bhāṣate mṛṣā // Dhs_12.7 //
 satyena hīnāḥ puruṣāḥ sarvasādhuvivarjitāḥ /
 tṛṇavad yānti loke 'smin pratyapāyeṣu duḥkhitāḥ // Dhs_12.8 //
 na vadedanṛtaṃ dhīraḥ kaṣṭā hyanṛtavāditā /
 pūtigandhyasukhī cāpi paścāttāpena tapyate // Dhs_12.9 //
 satyamahimā
 satyaṃ ca na vivarjeta tasya dharmo na vidyate /
 vinivartitadharmasya sthitaṃ duḥkhamanekajam // Dhs_12.10 //
 satyaṃ sarvadharmāṇāṃ pradīpabhūtam
 pradīpaḥ sarvadharmāṇāṃ sādhūnāṃ ratnavat priyam /
 svargasya ca paraṃ vartma satyamuktaṃ gatajvaraiḥ // Dhs_12.11 //
 satyaṃ na hi divaṃ yāti mokṣasyāsatyavādinaḥ /
 satyahīnā hi puruṣāḥ paśutulyāḥ prakīrtitāḥ // Dhs_12.12 //
 jaghanyānāṃ jaghānyāste yeṣāṃ na vidyate /
 satyaṃ dharmasya sopānaṃ jyotiṣāmākaro mahān // Dhs_12.13 //
 panthāśca mokṣadharmāṇāṃ dhanānāṃ dhanamuttamam /
 pāpakaiśca (pari)
 trāṇāṃ satyamuktaṃ manīṣibhiḥ // Dhs_12.14 //
 satyabhūṣitaṃ vāg bhūṣaṇasyāpi bhūṣaṇam
 jyotiṣāṃ paramaṃ jyotiścakṣuścakṣuṣmatāmapi /
 draviṇena vinā satyaṃ bhūṣaṇasyāpi bhūṣaṇam // Dhs_12.15 //
 nidhānamatulaṃ satyamahārya (sarvasādhakam) /
 gacchanti (satyā yiṇaḥ)
 puruṣāḥ paramāṃ gatim // Dhs_12.16 //
 na tathā bhāsate rājā nānālaṅkārabhūṣitaḥ /
 satyena bhūṣito dhīmān śobhate devavad yathā // Dhs_12.17 //
 na mātā na pitā cātha mitrāṇi na ca bāndhavāḥ /
 trāṇamevaṃ yathā śrutvā tasmāt satyaparo bhavet // Dhs_12.18 //
 anṛtanindā
 vahnīnāṃ paramo vahnirviṣāṇāṃ paramaṃ viṣam /
 durgatīnāṃ ca sopānamanṛtaṃ parikīrtitam // Dhs_12.19 //
 viṣāgnitulyasaṃsparśa vartayedanṛtaṃ pumān /
 anṛtena hi yo deva dagdhaityabhidhīyate // Dhs_12.20 //
 satyāsatyayoḥ parasparavirodhitvam
 tasmāt sarvābhisāreṇa (na vadeda)
 nṛtaṃ pumān /
 sarva bhayādikaṃ kaṣṭamanṛtaṃ kīrtitaṃ budhaiḥ // Dhs_12.21 //
 vahnīnāṃ paramo vahnirnirdahedapi sāgaram /
 kiṃ punaryo mṛṣāvādī kāṣṭhaloṣṭhasamākṛtiḥ // Dhs_12.22 //
 satyaṃ tyaktvā mṛṣāvādaṃ yo naraḥ pratipadyate /
 ratnaṃ tyaktvā sa pāpātmā pāṣāṇaṃ pratipadyate // Dhs_12.23 //
 yasyātmā na bhavet dviṣṭo yasya vā narakaṃ priyam /
 mṛṣāvādaṃ svadehāgnim abuddhiḥ sa niṣevate // Dhs_12.24 //
 sadedaṃ satyavacanaṃ bhūṣaṇaṃ sarvadehinām /
 satyaṃ tyaktvā mṛṣāvāde kasmād yānti kubuddhayaḥ // Dhs_12.25 //
 satyaṃ guṇānāmagryaṃ vai doṣāṇāmanṛtaṃ smṛtam /
 guṇāṃstyaktvā kathaṃ mūḍho doṣeṣu paridhāvati // Dhs_12.26 //
 bījaṃ sarvasya duḥkhasya mṛṣāvādaḥ prakīrtitaḥ /
 tathā satyaṃ sukhasyaiva tasmānnānṛtako bhavet // Dhs_12.27 //
 satyavādī hi puruṣaḥ priyaḥ sarvasya dehinaḥ /
 cakṣurdoṣaimṛṣāvādī tasmānnānṛtako bhavet // Dhs_12.28 //
 devakalpāḥ sadā kṛṣṭāḥ puruṣāḥ satyavādinaḥ /
 nārakeyāstathā mūḍhā janā hyanṛtacetasaḥ // Dhs_12.29 //
 kalyāṇānāṃ paraṃ satyaṃ doṣāṇāmanṛtaṃ tathā /
 doṣavarjī guṇadveṣī puruṣaḥ puruṣottamaḥ // Dhs_12.30 //
 sukhodayaṃ sukhodarkaṃ sukhena paripacyate /
 sukhena labhate satyaṃ(satyaṃ)
 nirvāṇagāmikam // Dhs_12.31 //
 duḥkhodayaṃ kaṭuphalaṃ duḥkhena saha pacyate /
 anṛtaṃ sarvaduḥkhāntaṃ kaḥ pumān na vivarjayet // Dhs_12.32 //
 nānyadeśāgataṃ satyaṃ nānyasmāt prārthyate hi tat /
 sarvatīrthottamaṃ satyaṃ na tīrthasalilāvṛtam // Dhs_12.33 //
 dīpānāṃ ca paro dīpaḥ satyaṃ buddhena deśitam /
 auṣadhānāṃ paraṃ tacca sadā duḥkhaniṣūdanam // Dhs_12.34 //
 amṛtañca viṣañcaiva jihvāpāśe sthitaṃ nṛṇām /
 amṛtaṃ satyamityuktaṃ viṣaṃ tūktaṃ mṛṣāvacaḥ // Dhs_12.35 //
 yasyānṛtamabhipretaṃ tasya satyaṃ dhruvaṃ sthitam /
 viṣantu yasyābhimataṃ tasyeṣṭaṃ syānmṛṣāvacaḥ // Dhs_12.36 //
 viṣeṇa niścitaṃ nāśo mṛṣāvādena niścitaḥ /
 mṛtavat sa pumānasti yo mithyātvabhibhāṣate // Dhs_12.37 //
 nātmano hi hitaṃ pathyaṃ (para)
 sya na kathañcana /
 paścāttu paraduḥkhāya tat kathaṃ sevyate nṛbhiḥ // Dhs_12.38 //
 deśe deśe mayā dṛṣṭaṃ janmamṛtyusahasrakam /
 paraḥ sahastraṃ janayennāśayedanṛtaṃ vacaḥ // Dhs_12.39 //
 abhijātasa niṣkarṣo dvijātīnāṃ ca bhūṣaṇam /
 darśanaṃ mokṣamārgasya satyamityabhidhīyate // Dhs_12.40 //
 tṛṣṇānadī hayamārāṇāṃ satāṃ satyena karmaṇām /
 pūrvavat satyamityuktaṃ paraṃ sugatadeśikam // Dhs_12.41 //
 anādinidhane loke tṛṣṇāpāraṅgatā (narāḥ) /
 nāstyatrāṇaṃ yathā satyamiti dharmavido viduḥ // Dhs_12.42 //
 abhidhyāpāśo na sevanīyaḥ
 satyavadhyā sadā kleśā vajravadhyā yathā nagāḥ /
 hatā(ste) puruṣā (jñeyā ye ')
 bhidhyā parivañcitāḥ // Dhs_12.43 //
 paracittasamenedaṃ rūpādyaiḥ parivañcyate /
 abhidhyāmānasaṃ pāśaṃ sevitaṃ na vicakṣaṇaiḥ // Dhs_12.44 //
 dahyate 'vikṛta ātmā tailadīptirivānalaḥ /
 abhidhyādagdhamanasaḥ kāraṇaṃ nopalabhyate // Dhs_12.45 //
 vyāpādaḥ sattvān mohayatyeva
 yasmāt tat sarvadā varjyaṃ kaṭukāśāviṣodayam /
 vyāpādamohitāḥ sattvā nityaṃ tadgatamānasāḥ // Dhs_12.46 //
 na śāntimadhigacchanti sarpā iva bileśayāḥ /
 atha kūrasvabhāvā ye vyāpādaparamā narāḥ // Dhs_12.47 //
 na teṣāṃ vidyate saukhyamādityena yathā tamaḥ /
 na dharme nārthanikaro na dharmā na ca bāndhavāḥ // Dhs_12.48 //
 rakṣanti puruṣān sarvān vyāpādāhatacetasaḥ /
 tamasāmākaro hyeṣa vyāpāda iha kathyate // Dhs_12.49 //
 vyāpādayati janakaṃ vyāpādaḥ parikīrtitaḥ /
 avyāpādaḥ paraṃ śreyo na vyāpādaḥ kathañcana // Dhs_12.50 //
 avyāpādaparā ye tu te yānti padamacyutam /
 niyatātathavādī yo 'dharmavādī na dhārmikaḥ // Dhs_12.51 //
 sa cauraḥ sarvalokasya na cauraḥ prākṛtaḥ smṛtaḥ /
 dharmavādī naro yastu carate dharmameva yaḥ // Dhs_12.52 //
 sa yāti śāśvataṃ sthānaṃ yatra gatvā na śocyate /
 mithyāvacohata (pumān)
 laukikaḥ samprakīrtyate // Dhs_12.53 //
 lokottaraiḥ kalpaśataiḥ kadācit kathyate na vā /
 tasmāt lokottaraṃ vākyaṃ laukikaṃ na kathañcana // Dhs_12.54 //
 saṃsārabandhanaṃ dṛṣṭaṃ laukikaṃ viṣavad vacaḥ /
 tṛṣṇārataḥ sadā puṇyānmucyateti suniścitam // Dhs_12.55 //
 lokottaro (naro)
 dhanyo vidvadbhiḥ samudāhṛtaḥ /
 hitaṃ tattvaṃ ca yo mūḍho na gṛhṇāti gurorvacaḥ // Dhs_12.56 //
 satyavādī sadā devatābhiḥ puraskṛtaḥ
 sa paścād vyasane prāpte tapyate svena cetasā /
 satyavādī sadā dānto devatābhiḥ puraskṛtaḥ // Dhs_12.57 //
 priyo bhavati lokasya paścād deveṣu modati /
 priyo bhavati lokasya paścād svāntena(vardhate) /
 darśanīyaṃ mukhaṃ cāsya devalokeṣu jāyate // Dhs_12.58 //
 abhūtavādī puruṣaḥ sarvasattvopapātakaḥ /
 tamonicayasaṅkāśo jīvannapi mṛtaḥ samaḥ // Dhs_12.59 //
 kathaṃ na jihvā patitā vākyasaṃstutikattṛkā /
 mṛṣā vadati yo vācaṃ sadbhūtaguṇanāśikām // Dhs_12.60 //
 mukhe sannihito byālo mukhe sannihito 'phalaḥ /
 (mukhe)sañjvalito vahniryo vācā bhāṣate mṛṣā // Dhs_12.61 //
 jihvā saṅgrathitaiḥ pāśaiḥ narakasyāgrahetukaiḥ /
 chettā ca dharmahetūnāṃ mṛṣāvādaḥ pravartate // Dhs_12.62 //
 na tasya mātā na pitā buddho nāpi samvaraḥ /
 yaḥ pāpabuddhiḥ patito mṛṣāvādaṃ prabhāṣateḥ // Dhs_12.63 //
 akasmāllaghutāṃ yāti ṣaḍbhiśca parivartate /
 mucyate devatābhiśca yo vācaṃ bhāṣate mṛṣā // Dhs_12.64 //
 asaṅgṛhītavākyasyāvicārya krodhanasya ca /
 capalasyālpabhāgyasya sthitaṃ duḥkhamanantakam // Dhs_12.65 //
 parasya duḥkhaṃ dṛṣṭvāpi sattvaḥ sattvopapātakaḥ /
 paravyasanavat tajjñaḥ pumān narakagāmikaḥ // Dhs_12.66 //
 ye yathāvādino marttyā na ca tatkāriṇaḥ sadā // Dhs_12.67 //
 satyameva svargasya nirvāṇasya ca sopānam
 satyaṃ svargasya sopānaṃ nirvāṇadvārameva tat /
 tasmāt satyaparo nityaṃ nityaṃ dharmagatiḥ smṛtiḥ // Dhs_12.68 //
 anṛtaṃ na vadet
 aśokamajaraṃ sthānaṃ prayāti puruṣottamaḥ /
 varjayedanṛtaṃ dhīmān ninditaṃ tattvadarśibhiḥ // Dhs_12.69 //
 // iti vāgvargo dvādaśaḥ //
 (13) karmavargaḥ
 śubhāśubhakarmaṇāṃ phalabhogaḥ
 śubhānāmaśubhānāṃ ca karmaṇāṃ phalaniścayaḥ /
 bhujyate sukṛtaṃ sarva karmabaddhā hi dehinaḥ // Dhs_13.1 //
 (yadaṅgī)kriyate karma tatkṛdbhiranubhūyate /
 cittamānena mūḍhena tṛṣṇānagaravāsinā // Dhs_13.2 //
 svayameva phalaṃ bhuṅkte
 sahāyairbahubhiḥ sārdha kurute karma duṣkṛtam /
 ekākī karmaṇastasya phalaṃ bhuṅkte bhave bhave // Dhs_13.3 //
 karmaṇāmavisaṃyogaḥ sarvaiḥ svajanabāndhavaiḥ /
 śubhāśubhaṃ paraṃ loke gacchantamanugacchati // Dhs_13.4 //
 yatra prayānti puṇyāni gandhastatrānudhāvati /
 tathā śubhāśubhaṃ karma gacchantamanugacchati /
 svakarmaphaladāyādā prāṇena karmayojinaḥ // Dhs_13.5 //
 sukṛtaiḥ suralokaṃ gacchanti
 sukṛtaiḥ suralokeṣu duṣkṛtaiśca tathāpyadhaḥ /
 yadduḥkhaṃ karmaphalajaṃ jāyate kaṭukodayam // Dhs_13.6 //
 tasyopamānamasuraṃ triṣu dhātuṣu jāyate /
 tridoṣajaṃ tricittotthaṃ triṣu dhātuṣu pacyate // Dhs_13.7 //
 tasya karmavipākasya triṣu dhātuṣu lakṣyate /
 hetupratyayasāmagrīsamutthaṃ ca prameva tat // Dhs_13.8 //
 anyakṛtakarmaṇaḥ phalaṃ nānyo bhuṅkte
 na hyanyena kṛtaṃ pāpamanyena paripacyate /
 sukarmaphaladāyādaḥ prāṇināṃ sarva eva hi // Dhs_13.9 //
 pūrvoktānāṃ trividhānāṃ svasya kṛta eva vipāko bhavati
 karmaṇastrividhasyāsya na cāpyanyasya pacyate /
 catvāriṃśadvipākasya ghoraṃ bhavati ceṣṭitam // Dhs_13.10 //
 karmaphalavarṇanam
 ekaḥ karoti karmāṇi ekaśca phalamaśnute /
 ekastarati durgāṇi sahāyo jāyate 'paraḥ // Dhs_13.11 //
 jalāpekṣī jano yastu kurute karma duṣkṛtam /
 na jano janaśatānāṃ bhuṅkte hi vyañjanaṃ (kvacit) // Dhs_13.12 //
 na hyanyena kṛtaṃ karma saṅkrāmatyaparasya tat /
 na manye 'nādinidhanamasmiṃlloke na cāparaiḥ // Dhs_13.13 //
 duḥkhāsvādaṃ sukhodbhūtaṃ yena duścaritaṃ kṛtam /
 tena carati saṃsāre prerite karmavāyunā // Dhs_13.14 //
 kasya dharmo vardhate?
 anapekṣitatattvasya vyākulīkṛtacetasaḥ /
 vardhate sakalo (dharmaḥ)
 dharmāvṛtamanoharaḥ // Dhs_13.15 //
 ke narakaṃ gacchanti?
 manasā vañcitāḥ sattvā manasā vipramohitāḥ /
 gacchanti narakaṃ pāpāstamastamaparāyaṇāḥ // Dhs_13.16 //
 tamovṛte hi saṃsāre durlabhaṃ buddhaśāsanam /
 duḥkhād duḥkhataraṃ yānti yebhyaḥ dharmo na rocate // Dhs_13.17 //
 anādimati saṃsāre karmajālāvṛtā prajā /
 jāyate bhriyate cai(va)
 svakarmaphalahetunā // Dhs_13.18 //
 jāyante narake devā nārakeyāstathāvidhāḥ /
 manuṣyāḥ pretaviṣaye narakaṃ vā prayānti hi // Dhs_13.19 //
 sukarmaṇaiva sukham
 anyonyaprabhavaṃ dṛṣṭaṃ duḥkhaṃ vā yadi vā sukham /
 kleśadharmodbhave janmanyaparādikṛtaṃ ca tat // Dhs_13.20 //
 asaṅkhyeyakṛtaṃ karma saṃsāre prāṇibhiḥ sadā /
 tatra śakyaṃ budhairgantuṃ varjayitvā tathāgataiḥ // Dhs_13.21 //
 nādharmasya phalaṃ sādhu viparītaṃ na pacyate /
 hetoḥ sadṛśatā dṛṣṭā jalasya vividhasya vai // Dhs_13.22 //
 sādṛśyasya hetuphalaṃ viparītaṃ na jātu hi /
 saṃskṛtānāmarūpāṇāṃ hetuḥ pratyayasambhavaḥ // Dhs_13.23 //
 sahetukaṃ sarva karmaphalam
 nāhetukaṃ phalaṃ dṛṣṭaṃ narake tu viśeṣataḥ /
 hetusaṅghātasaṃsaktaṃ narakeṣu vipacyate // Dhs_13.24 //
 kṛtoparatagāḍhānāṃ niyataṃ pāpagāminām /
 karmaṇā phalasambandho narakeṣu vipacyate // Dhs_13.25 //
 deśānāṃ prati kālaṃ tu yat karma (vi)nivartate /
 tasya neṣṭaṃ phalaṃ dṛṣṭaṃ tattvamārgavidarśakaiḥ // Dhs_13.26 //
 udāharaṇapradarśanapūrvakaṃ phalasya karmādhīnatvameveti
 dīpādhīnā prabhā yadvat karmādhīnaṃ phalaṃ tathā /
 anyo 'nyaphalasambhūtaḥ saṃskṛtaḥ sarva eva hi // Dhs_13.27 //
 pratītyasamutpādasamarthanam
 anyonyahetukā dṛṣṭā hyanyonyavaśavartinaḥ /
 sādṛśyasyānubandhena dṛśyante tattvadarśakaiḥ // Dhs_13.28 //
 nāhetuphalasandhānamīśvarādibhirāsthitam /
 bhavanti saṃskṛtā dharmā deśitāstattvadarśibhiḥ // Dhs_13.29 //
 anādimatisaṃsāre hetupratyayasambhave /
 sādṛśyaṃ karmaṇā dṛṣṭaṃ viparītaṃ na kalpyate // Dhs_13.30 //
 buddhasya svarūpam
 tatstheṣu karmavaśagāḥ prāṇinaḥ karmahetujāḥ /
 sa karmaphalatattvajño (buddha)
 ityabhidhīyate // Dhs_13.31 //
 keṣāṃ śāntiḥ na vidyate?
 mārgāmārgaviruddhā ye mūḍhā buddhasya śāsane /
 (na) teṣāṃ vidyate śāntirādityasya tamo yathā // Dhs_13.32 //
 karmāyattaṃ sukham
 karmāyattaṃ sukhaṃ dṛṣṭaṃ sukhāyattaṃ manastathā /
 mano 'vaboddhayā(ste)
 dharmā ye vyutpattivicāriṇaḥ // Dhs_13.33 //
 sucaritasya karmaṇaḥ phalam
 anityāḥ sarvasaṃskārā jalabud budasannibhāḥ /
 tasmāt sucaritaṃ karma loke martya paratra ca // Dhs_13.34 //
 dṛṣṭaṃ karmaphalaṃ loke dṛṣṭā eva vicitratā /
 yaḥ pramādaparaḥ puṃsāstasyātmā dhruvamapriyaḥ // Dhs_13.35 //
 karmarajjvātidṛḍhayā duṣpramokṣasugāḍhayā /
 baddhā bālā na gacchanti nirvāṇapuramuttamam // Dhs_13.36 //
 // iti karmavargastrayodaśaḥ //
 (14) saṃyojanavargaḥ
 jñānena nirvāṇādhigamaḥ
 jñānaśastre(ṇa)
 tāṃ chitvā nirmuktā vigatajvarā /
 prayānti nirvṛttiṃ dhanyā yatra jñānyeva vidyate // Dhs_14.1 //
 sadṛśaṃ hi phalaṃ hetoḥ kathayanti manīṣiṇaḥ /
 hetorasadṛśaṃ naiva phalaṃ pacati dehinām // Dhs_14.2 //
 hetupratyayasambaddhajanmapratyayasaṅgatāḥ /
 yathā baddhā hi saṃsāre pramucyante (na)dehinaḥ // Dhs_14.3 //
 paramaśānterūpāyaḥ
 tāṃ viśliṣya susambaddhāṃ gāḍhāṃ durviṣehāṃ parām /
 gacchanti paramāṃ śānti yatra duḥkhaṃ na vidyate // Dhs_14.4 //
 karmaṇā niyataṃ jantuḥ karmaṇā paripacyate /
 sūpagaṃ (nanu)
 saṃsāre sukhaṃ naivopalabhyate // Dhs_14.5 //
 duḥkhe duḥkhābhiṣaktānāṃ jantūnāṃ mūḍhacetasām /
 sanmārgadeśiko nāsti yo 'smād duḥkhāt pramocayet // Dhs_14.6 //
 ye na dharmaparā nityaṃ ye na satyaparāḥ sadā /
 ye ca yoniratā nityaṃ teṣāṃ duḥkhaṃ na hīyate // Dhs_14.7 //
 dharma iha paratra ca sukhāvahaḥ
 mātṛvat pitṛvaccaiva (mitravad)
 bandhuvat sadā /
 dharmo vai deśito buddhairiha loke paratra ca // Dhs_14.8 //
 trigatyavasthitāḥ sattvāstridoṣavaśamāgatāḥ /
 tridhātugatikā nityaṃ trilokyāṃ patitāḥ (janāḥ) // Dhs_14.9 //
 trikarmopāntavaśagāḥ strīpānādiparāśca ye /
 na bhavānmuktigatikāḥ syurbhūmau vicaranti te // Dhs_14.10 //
 keṣāṃ duḥkhaṃ na vidyate?
 triratne (na)
 pramādyanti tribodhivaśagāśca ye /
 tridṛṣṭivarjakā ye tu teṣāṃ duḥkhaṃ na vidyate // Dhs_14.11 //
 trikālasthitisaṃlagnā vijvarāstattvadarśinaḥ /
 tribhāgakṛtisantuṣṭā vītaśokā nivṛttigāḥ // Dhs_14.12 //
 trirāśisamavetā ye trikarmapravicāriṇaḥ /
 na te vatsyanti saṃsāre vītadoṣā gatajvarāḥ // Dhs_14.13 //
 mārgāmārgavidhijñā ye bhāvābhāvavicintakāḥ /
 maitrībhāvaviviktā ye te yānti paramāṃ gatim // Dhs_14.14 //
 naraḥ kān bhajet?
 anāvilena(manasā)
 viprasannena (cetasā) /
 sarvadā dharmavaśagān dhīrān viprān bhajennaraḥ // Dhs_14.15 //
 satyameva prapannā ye smṛtyā (hitvā) manomalam /
 bhāvābhilāṣād viratā muktā niḥsaṃśayaṃ hi te // Dhs_14.16 //
 nityaṃ duḥkhasukhairbaddhā vipralabdhā hyanekaśaḥ /
 narā nidhanatāṃ yānti prāṇino mohavañcitāḥ // Dhs_14.17 //
 kairdurguṇaiḥ svargo na labhyate?
 nāhrīkyamanapatrāpyaṃ kausīdyaṃ pāpamitratā /
 naitāni nākabījāni tebhyo rajyenna paṇḍitaḥ // Dhs_14.18 //
 āhrīkyamanapatrāpyaṃ nityaṃ pāpānucāriṇaḥ /
 naraḥ prapātāt patati sa paścāt pratibudhyate // Dhs_14.19 //
 krodherṣyādibhayagrastāḥ svarga na gacchanti
 krodherṣyāstyānamiddhaṃ hi tvaśraddhaṃ yanmanastathā /
 mohaśokabhayagrastā na svarga prabhavanti te // Dhs_14.20 //
 amṛtaṃ madyapānaṃ ca mithyādṛṣṭiśca lubdhatā /
 kāraṇāni karaṇasya vyāpādakrūrakarmatā // Dhs_14.21 //
 kudṛṣṭeḥ kuphalam
 adarśanaṃ paraṃ śreyo na kudṛṣṭiḥ kathañcana /
 kudarśanena saṃmūḍhāḥ prayānti narakaṃ narāḥ // Dhs_14.22 //
 ahetuṃ hetumāpaśyantya (nityaṃ)
 nityavannarāḥ /
 prayānti narakaṃ tīvraṃ mithyāvādena vañcitāḥ // Dhs_14.23 //
 kaṣṭena tejasā teṣāṃ mithyādarśanatatparāḥ /
 prajñābhimānino bhūtā mohayantyaparān janān // Dhs_14.24 //
 mohāndhakāragahane patantyeva mahārṇave /
 loke prakṛtiduḥkhe 'smin hetubhūtā hi te janāḥ // Dhs_14.25 //
 śarāṇāṃ tāpanaṃ kṣepaṃ kathayanti manīṣiṇaḥ /
 cittatā yā tudatyante sarvataḥ kleśaparvataḥ // Dhs_14.26 //
 kleśanāgād vimokṣo yo yasya jñānapuraḥ saraḥ /
 prāpyate vītakai rūpaiḥ puruṣaistattvadarśibhiḥ // Dhs_14.27 //
 anyo 'nyamatibhiḥ sarvā loko 'yaṃ vipralobhitaḥ /
 na yāti paramāṃ śāntiṃ yatra mithyā na kathyate // Dhs_14.28 //
 narakahetavaḥ
 auddhatyapāpasaṃsargaḥ kausīdyaṃ lubdhatā tathā /
 hetavo narakasyaite śīlasya hi vivarjanam // Dhs_14.29 //
 madyapānaṃ sadā hiṃsā paradārābhidarśanam /
 lobhaḥ kūrā matiścaiva hetavo narakasya te // Dhs_14.30 //
 nāśahetavaḥ
 paiśunyaṃ pāpasaṃsargo mithyādṛṣṭirasaṃyamaḥ /
 cāpalyaṃ manasaścaiva nāśayanti naraṃ sadā // Dhs_14.31 //
 avidyayā saha pāruṣyaiḥ mithyāvāgabhimānitā /
 na sukhāya bhavantyete asmiṃlloke na cāpare // Dhs_14.32 //
 ke parivarjanīyāḥ?
 yadyasau bhramati prāyo lokesmin kinna cāpare /
 yadyasambhrāmite loke ye ca duḥkhe nimajjati // Dhs_14.33 //
 tacceṣṭitamavidyāyāḥ kathayanti tathāgatāḥ /
 mithyāmāno 'timānī ca sarvathā (parivarjyatām) /
 parivarjyāḥ sadā hyete duḥkhavṛkṣasya hetavaḥ // Dhs_14.34 //
 jñāninaḥ paramodārā nityaṃ kleśavadhe ratāḥ /
 chitvā (tad) bandhanaṃ sarva gacchanti padamacyutam /
 ādimadhyāntakalyāṇamasmiṃlloke na cāpare // Dhs_14.35 //
 doṣasevanaiḥ nāśo bhavati
 doṣāṇāṃ sevanaṃ dṛṣṭamavidyāsampravartakam /
 varjanīyāḥ sadā kleśāḥ sevyaṃ jñānamanuttamam // Dhs_14.36 //
 jñānena muktirbhavati
 jñānena muktirbhavati na ca kleśairihocyate /
 jñānāgninā hi dahayante kleśakāṣṭhā na śeṣataḥ // Dhs_14.37 //
 kāmamayajñānaṃ kleśajanakam
 kleśaiḥ kimartha saṃruddhā jālinī viṣa(yai) ratā /
 punaḥ kāmamayaṃ jñānaṃ cakṣuḥpaṭalabādhakam // Dhs_14.38 //
 rāganindā
 nirvāṇayati sambuddhavākyabhaiṣajyabhojanaiḥ /
 saddharmasenāpatinā rāgasenā vigarhitāḥ // Dhs_14.39 //
 śubhā vāṇī prayoktavyā
 udīritā śubhā vāṇī niścetavyā prayatnataḥ /
 catvāro hi viparyāsā budbudavaccakāsate /
 lokadharmāstathā cāṣṭau nāśayantyakhilaṃ jagat // Dhs_14.40 //
 jñānaplavaḥ santaraṇasamarthaḥ
 jālinīprabhavā nadyo vitarkaśatadustarāḥ /
 jñānaplavaṃ samāruhya taranti munayaḥ śivāḥ // Dhs_14.41 //
 keṣāṃ muktirna vidyate?
 mūḍhā ye bhūtamanaso narāḥ kāmasya sevinaḥ /
 sadā ca pañcabhiḥ sthānairmuktisteṣāṃ na vidyate // Dhs_14.42 //
 ayoniśomanaskārairyo vahniḥ samudīryate /
 sa yoniśomanaskāravarṣaṇaiḥ pratikalpate // Dhs_14.43 //
 avidyāsaṃbhavam andhatvaṃ kathaṃ dūrībhavet?
 andhatvaṃ cirakālotthamavidyāsambhavaṃ nṛṇām /
 tadalpakāle jātena pradīpena na paśyati // Dhs_14.44 //
 jñānalokena trayo doṣāḥ vinaśyanti
 rāgamūḍhā vipacyante narake mandamedhasaḥ /
 jñāninastu na naśyanti nirvāṇagamanā yathā /
 trayo do(ṣā) vinaśyanti jñānalokena dehinām // Dhs_14.45 //
 tasmādaśeṣavijñānaśīlakṣāntirato bhavet /
 amūḍhānāṃ praṇaśyanti trayo doṣāḥ śarīriṇām // Dhs_14.46 //
 jñānānalena mandaśca kleśendhana mahāttviṣaḥ /
 vyādhinirmagnatanavaḥ śayyāveṣṭanagocarāḥ // Dhs_14.47 //
 yatra yāti paraṃ vedaṃ manomohamayaṃ phalam /
 yāni duḥkhānyanekānyanekā bhujyate gatiḥ // Dhs_14.48 //
 pañcakaiḥ prāṇibhinityametanmohasya ceṣṭitam /
 trayo vā nirjitā doṣā yairidaṃ dahyate jagat // Dhs_14.49 //
 jñānayogena sukhaṃ bhavati
 tamagniṃ jñānayogena nirvāpya sukhito bhavet /
 tasmājjñānāgninā nityaṃ nirdahet kleśaparvatam /
 kleśaparvatadagdhasya sukhaṃ padamavasthitam // Dhs_14.50 //
 // iti saṃyojanavargaścaturdaśaḥ //
 (15) pāpavargaḥ
 pāpaphalasya ajñātā paritāpaṃ labhate
 kriyamāṇasya pāpasya vijñeyaṃ kaṭukaṃ phalam /
 yo na jānāti mūḍhātmā paścāt sa paritapyate // Dhs_15.1 //
 (phalaṃ ca) labhate puruṣaḥ sarvapāpasya karmaṇaḥ /
 tasmāt pāpaṃ na seveta yadīcchet sukhamātmanaḥ // Dhs_15.2 //
 alpādapi mahāghorāt narakāt pāpacetasaḥ /
 muktyartha (tāni)
 pāpāni bhūyo mohavaśaṃ gatāḥ // Dhs_15.3 //
 na viśvaseddhi pāpasyā(lpatāṃ)
 narakagāmikām /
 alpena vahninā śaile dahayante sarvato drumāḥ // Dhs_15.4 //
 nāsti pāpasamo śatruḥ
 pāpena narakaṃ yāti pāpena paridahyate /
 pāpena naiti nirvāṇaṃ nāsti pāpasamo ripuḥ // Dhs_15.5 //
 pāpācāro hi puruṣo na kvacit sukhamedhate /
 (pāpaṃ) tasmānna seveta yadīcchet sukhamātmanaḥ // Dhs_15.6 //
 sādhukāraṃ ca sādhūnāṃ pāpamārgasya duṣkaram /
 kurvantaḥ pāpakān sattvā modante(laghucetasaḥ) // Dhs_15.7 //
 vipākakaṭukaḥ paścāt paritāpo 'lpacetasaḥ /
 kuto 'pacitagātrasya karmaṇo dṛśyate phalam // Dhs_15.8 //
 tasmāt pāpaṃ na kurvīta kaṣṭā pāpasya vedanā /
 pāpaṃ pāpavipākaṃ ca pāpināṃ pacyate dhruvam // Dhs_15.9 //
 na hi pāpaṃ na pāpasya tasmāt pāpaṃ vivarjayet /
 parivarjitapāpasya na pāpād bhayamasti hi // Dhs_15.10 //
 svakṛtaṃ bādhate pāpaṃ parīkṣyaṃ naiva bhujyate /
 kalyāṇasya phalaṃ sādhu kaṣṭaṃ pāpasya pacyate // Dhs_15.11 //
 kṛtvā tu puruṣaḥ pāpaṃ kalyāṇaṃ nānusevate /
 na śastrāgniprapātebhyo duḥkhaṃ syāt tādṛśaṃ nṛṇām // Dhs_15.12 //
 yathā niṣevitaṃ mithyāpāpaṃ pāpeṣu kalpyate /
 vinivarjitapāpasya nityaṃ ca śubhacetasaḥ // Dhs_15.13 //
 śāntasya bhikṣornirvāṇaṃ nātidūram
 (dehino) śāntavaktrasya nirvāṇaṃ nātidūrataḥ /
 tīvrāt tīvrataraṃ yānti narāḥ kukṛtakāriṇaḥ // Dhs_15.14 //
 sukhāt sukhataraṃ yānti narāḥ sukṛtakāriṇaḥ /
 na hi tīvrasya pāpasya sukhaṃ phalamavāpyate // Dhs_15.15 //
 sukhasya vā phala tīvraṃ viparītaṃ na pacyate /
 anādimati saṃsāre sukṛtānāṃ phalaṃ sukham // Dhs_15.16 //
 karmaṇāṃ sukṛtānāṃ ca tathā duḥkhaphalaṃ smṛtam /
 pāpaṃ pāpānugaṃ dṛṣṭaṃ śubhasya ca śubhaṃ tathā // Dhs_15.17 //
 pāpī narakeṣupapadyate
 pāpācāraḥ śubhadveṣī narakeṣūpapadyate /
 parivarjitapāpasya nityaṃ ca śubhacetasaḥ // Dhs_15.18 //
 hastāvalambi nirvāṇamadṛṣṭaṃ tadanāvilam /
 ādimadhyāntakalyāṇā dharmā nityaṃ sukhodayāḥ // Dhs_15.19 //
 tasmāt pāpaṃ vivarjayet
 ādimadhyāntakaṭukaṃ phalaṃ pāpasya karmaṇaḥ /
 tasmāt pāpaṃ sadā varjyamālambyañca śubhaṃ sadā // Dhs_15.20 //
 parivarjitapāpasya nityaṃ sukhamavasthitam /
 anādimati saṃsāre dagdhāḥ pāpaiḥ punarnarāḥ /
 khedaṃ kasmānna gacchanti bālā mohavaśānugāḥ // Dhs_15.21 //
 āpātamadhuraṃ pāpaṃ pariṇāme 'gnisannibham /
 pāpakārī tu puruṣaḥ sarvaloke vigarhitaḥ /
 śubhakārī sadā śāntastasmāt pāpaṃ vivarjayet // Dhs_15.22 //
 dhīraistattvanidarśakaiḥ pāpavivarjanam
 aniṣṭamahitaṃ dṛṣṭaṃ vipāke kaṭuvedanam /
 pāpaṃ pāpavipākaṃ ca tasmād dhīmān vivarjayet // Dhs_15.23 //
 asti pāpaṃ dhruvaṃ pāpe pāpamasti na pātakam /
 pāpāceṣṭā kṣayāpekṣā kṛpā cittasugāmitā // Dhs_15.24 //
 pāpaṃ pāpāśritaṃ nityaṃ dharmo dharmāśritastathā /
 unnayatyuktametaddhi dhīraistattvanidarśakaiḥ // Dhs_15.25 //
 pāpavirahitāḥ paramaṃ sukhaṃ prāpnuvanti
 acetanā dhruvaṃ bālā yeṣāṃ duścaritaṃ priyam /
 vinivarjitapāpāstu gacchanti paramāṃ gatim // Dhs_15.26 //
 atīva vañcanāghorā niyatā pāpagāminī /
 mānuṣyaṃ durlabhaṃ prāpya yasya pāpaṃ priyaṃ bahu // Dhs_15.27 //
 śubhāśubhaphalayoḥ pariṇāmabhedaḥ
 pāpād virajyate yastu śubhe vātīva rajyate /
 sa sukhāt sukhamāpnoti nivṛttiṃ vā prayāti hi // Dhs_15.28 //
 naro bhavati dhanyo 'yaṃ yaḥ śubhānyupasevate /
 sa tvadhanyatamo loke yaḥ pāpamupasevate // Dhs_15.29 //
 ādimadhyāntanidhanaṃ sadbhireva vigarhitam /
 pāpaṃ pāpānugaṃ dṛṣṭaṃ narakāyopakalpyate // Dhs_15.30 //
 śubhakarmā sukhamāpnoti devalokaṃ ca gacchati
 atīva śobhate loke śubhakarmā jitendriyaḥ /
 kāyasya bhedāt satataṃ devaloke sa jāyate // Dhs_15.31 //
 pāpasya pariṇāmaḥ sudāruṇaḥ
 duṣkṛtasyānubaddhaṃ hi duṣkṛtaṃ phalamucyate
 sukṛtasya tathā dṛṣṭaṃ phalaṃ sukhavipākajam /
 bījasyāśuvibhītasya pariṇāmaḥ sudāruṇaḥ // Dhs_15.32 //
 nimittaṃ sadṛśaṃ dṛṣṭaṃ phalaṃ pāpasya karmaṇaḥ /
 pāpenākṛṣyate jantuḥ durgatau baḍiśairiva // Dhs_15.33 //
 baḍiśairmucyate mīnaḥ pāpaṃ pāpānna mucyate /
 dina pīḍāpi pāpasya sarvathā duḥkhakārikā // Dhs_15.34 //
 amedhyasya yathā gandhaḥ pratikūlo hi dehinām /
 śubhasya vāsanā ramyā vipraṇaṣṭasya durgatau // Dhs_15.35 //
 vileṣu vāsanaṃ yadvat puṣpe naṣṭe pradṛśyate /
 calatyayaṃ pāpakārī nityaṃ kāmavaśānugaḥ // Dhs_15.36 //
 ke śubhacāriṇaḥ?
 ālasyānṛtiko nityaṃ nāsau kalyāṇamarhati /
 anantā rajanī teṣāṃ (yeṣāṃ)
 pāpe sthitaṃ manaḥ // Dhs_15.37 //
 prabhātaṃ rajanī teṣāṃ yeṣāṃ pāpe sthirā matiḥ /
 anīrṣyakāḥ sakalyāṇāḥ puruṣāḥ śubhacāriṇaḥ // Dhs_15.38 //
 alpapāpī sukhamāpnute
 ye na pāpātmano bhūtāste nityaṃ koṭacāriṇaḥ /
 alpabhārā yathā nāvā plavate na nimajjati // Dhs_15.39 //
 pāpīmitreṇa duḥkhaṃ bhavati
 tathālpapāpapuruṣaḥ plavate na nimajjati /
 na pāpamitrasaṃsargāt puruṣaḥ sukhavān bhavet // Dhs_15.40 //
 pāpamitraṃ samāsādya sarvānalaparo bhavet /
 karmārambha vidhijño yo nityaṃ sūkṣmārtha (darśakaḥ) // Dhs_15.41 //
 nāsau limpati pāpena paṅkena gaganaṃ yathā /
 aśrutaṃ puruṣaḥ śṛṇvan śrutañcāpi bhaved dṛḍham // Dhs_15.42 //
 paṇḍitalakṣaṇam
 pāpaṃ ca varjayed dhīmān pretya deveṣu jāyate /
 guṇadoṣaparijñānammetat paṇḍitalakṣaṇam // Dhs_15.43 //
 mūḍhalakṣaṇam
 guṇadoṣāparijñānametanmūḍhasya lakṣaṇam /
 guṇeṣu guṇasañcāro doṣeṣu ca tathaiva ca // Dhs_15.44 //
 mūḍhāmūḍhayorlakṣaṇam
 sadoṣaguṇatattvajño nityaṃ bhavati śokabhāk /
 pāpakarttā (tu)
 puruṣaḥ śatruvaccātmanaḥ sthitaḥ // Dhs_15.45 //
 śubhakarttā tathā puṃso mitravat pratipadyate /
 tamonirayabhūmiṣvamṛto 'yaṃ pratipadyate // Dhs_15.46 //
 yasya pāparatā buddhirnityaṃ viṣayatatparā /
 viṣayārāmacapalā nityaṃ rāgānucāriṇī // Dhs_15.47 //
 yasya buddhirna dharmeṣu narasya duḥkhabhāginaḥ /
 hetutaśca mahāduḥkhāntahetorvahnisaṃyutāt // Dhs_15.48 //
 kṣīṇapāpā vayaṃ sarve bhūyo lokamihāgatāḥ /
 sukṛtasya phalaṃ sādhu hyanekaguṇamaṇḍitam // Dhs_15.49 //
 duṣkṛtasya phalaṃ duḥkhaṃ visaṃvādakamiṣyate /
 te vayaṃ sukhaduḥkhābhyāṃ bhūyāma bhavasaṅkaṭe // Dhs_15.50 //
 karmavāyusamudbhrāntāḥ samudrasya yathormayaḥ /
 kṛtaṃ pāpeṣvamanasaḥ pāpaiḥ rakṣanti ye janāḥ // Dhs_15.51 //
 te tasya hetornarakaṃ prayāntyaśubhacāriṇaḥ /
 tasmāttu narakānmuktāḥ te gacchanti triviṣṭapam // Dhs_15.52 //
 te hi duḥkhaṃ (na)
 saṃsmṛtya punaḥ kāmavaśānugāḥ /
 kharībhūtamidaṃ cittaṃ dolādolaiḥ sukhāsukhaiḥ // Dhs_15.53 //
 viyogo 'yaṃ parīghāto na ca duḥkhairna vidyate /
 apāradārasaṃyukta indriyaiḥ parivañcitaḥ // Dhs_15.54 //
 tṛṣṇāpāśavaśagaḥ saṃsāre bhramati
 jano bhramati saṃsāre tṛṣṇāpāśavaśānugaḥ /
 narakāt pretabhuvanaṃ tiryagyoniṣu pretataḥ // Dhs_15.55 //
 tiryagbhyo nākabhuvanaṃ nākād bhūyo nṛjātiṣu /
 ekakarmaparibhrānto jagad bhramati cakravat // Dhs_15.56 //
 sarva duḥkham
 na ca khedavaśaṃ yānti(hyabhyāsa)
 vaśamāgatāḥ /
 rakṣanti nākabhuvanaṃ virajyante tathā sukhaiḥ // Dhs_15.57 //
 sukhāt sukhaparibhrāntā bhramanti bhramacāriṇaḥ /
 duḥkhaṃ padmasahasrāṇi padmakoṭiśatāni ca // Dhs_15.58 //
 (tāni) duḥkhāni bhuṅktāni na ca kliśyanti bāliśāḥ /
 na sukhaṃ vidyate loke sarvaduḥkhaiḥ pariplutam // Dhs_15.59 //
 duḥkhasya hetuḥ bhavati
 udvegaṃ naiva gacchanti prāṇino mohapīḍitāḥ /
 duḥkhena khidyate bālo duḥkhahetau ca vartate // Dhs_15.60 //
 hetau śataphalaṃ dṛṣṭaṃ bījaṃ prati yathā phalaiḥ /
 sukhaduḥkhakaśābaddhāḥ prāṇinastribhavānugāḥ // Dhs_15.61 //
 na yānti paramaṃ kṣemaṃ sarvaduḥkhavivarjitam /
 smaryate (hi)
 yadā duḥkhaṃ tadā vidhyati dehinam // Dhs_15.62 //
 vismṛte ca punarduḥkhe caranti vigatajvarāḥ /
 nārakaṃ tu sadā duḥkhaṃ smṛtaṃ bhavati dehibhiḥ // Dhs_15.63 //
 tadā kṛṣṇamidaṃ saukhyamanumānena tiṣṭhati /
 tadeva viditaṃ matvā jagat sarva samanvitam // Dhs_15.64 //
 śreyasi kriyatāṃ buddhirdoṣebhyo vinivāryate /
 kṣaṇādhikāracapalaṃ jīvitaṃ veti vartate // Dhs_15.65 //
 kṣīyante cāpi karmāṇi tasmācchreyaḥparo bhavet /
 cittavegaṃ manaḥ sarva jīvitaṃ veti vartate // Dhs_15.66 //
 anāgatād duḥkhāt jñānī na bibheti
 tasmānna jīvikāhetau pāpaṃ kuryādvicakṣaṇaḥ /
 anāgatasya duḥkhasya na vibheti mahājanaḥ // Dhs_15.67 //
 yenā(sya) pacyate pāpaṃ mohapāpavaśaṅgatam /
 mohitaḥ pāpakairdhamairaśubhaiḥ śuklavarjitaiḥ // Dhs_15.68 //
 mūḍhaḥ pāpavaśād narakaṃ gacchati
 nīyate narakaṃ mūḍho yatra pāpaṃ vipacyate /
 yasya pāpād bhayaṃ nāsti sa pāpaṃ kurute bahu // Dhs_15.69 //
 sa pāpānantasandagdhaḥ paścānnarakamāpnute /
 (api) sūkṣmāgnikaṇikā yathā dāhāya kalpate // Dhs_15.70 //
 pāpavirahitāḥ sukhamicchanti
 anyairapi tathā pāpairnarakaṃ yāntyabuddhayaḥ /
 apāpabhīrutā tasmāt kartavyā sukhamicchatā // Dhs_15.71 //
 hiṃsā mithyāvaco 'brahmacarya bhūyaḥ sukhodayam /
 āhrīkyamanapatrāpyamauddhatyaṃ pāpamitratā // Dhs_15.72 //
 viṣāgnisadṛśaṃ pāpam
 viṣāgnisadṛśā hayete tebhyo rakṣet prayatnataḥ /
 duḥkhaṃ hi māradharmo 'yaṃ sukhaṃ dharmasamantataḥ // Dhs_15.73 //
 sukhaduḥkhayorlakṣaṇam
 lakṣaṇaṃ(sukha)
 duḥkhānāṃ vidustattvavido janāḥ /
 satyaṃ dānaṃ tathā kṣāntiḥ sadā cāpāpamitratā /
 maitrī sadābhibhūteṣu prasthānaṃ tridivasya (hi) // Dhs_15.74 //
 // iti pāpavargaḥ pañcadaśaḥ //
 (16) narakavargaḥ
 aṣṭau narakāgnayaḥ
 kṛtvā duṣkṛtakarmāṇi sattvā viṣamajīvinaḥ /
 yā gatiḥ pretya gacchantī tānapāyān (hi me) śṛṇu // Dhs_16.1 //
 sañjīvaṃ kāmasūtraṃ ca sampātaṃ dvau ca rauravau /
 tamoparaṃ mahācitrapatanaṃ ca pratāpanam // Dhs_16.2 //
 ityete narakā aṣṭāvākhyātā duratikramāḥ /
 raudrakarmābhisaṅkīrṇāḥ pratyekaṃ kṣobhadā (matāḥ) // Dhs_16.3 //
 narakāgnīnāṃ bhayānakatvam
 catuḥskandhāścaturdvārā vibhaktā bhāgaśo mitāḥ /
 ayaḥ prākāraparyantā ayasā pratiduḥkhitāḥ // Dhs_16.4 //
 taptāyomayasaṃ bhūmirjvalantī tejasodgatā /
 anekayojanaśataṃ dahati svaciṃṣā(bhṛśam) // Dhs_16.5 //
 kandarpadamanā ghorā arciṣmanto durāsadāḥ /
 romaharṣaṇarūpāste 'pyāhurduḥkhā bhayānakāḥ // Dhs_16.6 //
 narake patitā bhṛśaṃ tapyante
 ete patanti narake ūrdhvapādā avāṅmukhāḥ /
 ṛṣīṇāmativaktāraḥ saṃyatānāṃ tapasvinām // Dhs_16.7 //
 te punastatra pacyante taptāmbhasi kṛtā iva /
 krandamānā divārātrau,
 nagā vāteritā iva // Dhs_16.8 //
 praṇadanti mahānādaṃ tīvraduḥkhaiḥ pratāpitāḥ /
 sarvā diśaśca dhāvanti nārakaiḥ puruṣairdrutāḥ // Dhs_16.9 //
 kudṛṣṭyā mohayitvārthe mohapāśāvṛto janaḥ /
 prāpnoti narakaṃ ghoraṃ kāraṇodadhisaṃvṛtaḥ // Dhs_16.10 //
 kudṛṣṭyā dagdhasarvasvo manuṣyaḥ puruṣādhamaḥ /
 tathā baddho 'sti narake mānināṃ ghorakāraṇam // Dhs_16.11 //
 ye mithyāvaśamāpannāḥ puruṣā mandamedhasaḥ /
 te sarve narakaṃ yānti cittairhi parivañcitāḥ // Dhs_16.12 //
 kukṛtaphalam
 yastvayā duṣkṛtaṃ pūrva kṛtaṃ cittānuvartinā /
 tasya bhuṅktaphalaṃ mūḍha vipākottama (māpsyasi) // Dhs_16.13 //
 hāryāṇi paricittāni,
 saṃsevyāḥ parayoṣitaḥ /
 hrasvā (hi) jantavo nityaṃ svacittaparivañcitāḥ // Dhs_16.14 //
 tasya karmavipākasya vaśa eva tvamāgataḥ /
 kiṃ krandasi svayaṃ kṛtvā kukarma puruṣādhama/ // Dhs_16.15 //
 ye narāḥ kukṛtaṃ kṛtvā pañcatvaṃ yāntyamedhasaḥ /
 yeṣāṃ tu niṣphalaṃ janma bījamuptaṃ yathoṣare // Dhs_16.16 //
 alpamādhuryasaṃyuktān kāmān kaṭuvipākinaḥ /
 sevate yastvasau mūḍhaḥ sa yāti tamaso tamaḥ // Dhs_16.17 //
 kiṃ kṛtaṃ mūḍha bhavatā putradārasukhārthinā /
 dahasye narake caikaḥ svakarmaphalavañcitaḥ // Dhs_16.18 //
 keṣāṃ duṣkaraṃ jīvanam?
 yaḥ putradāravaśagaḥ sevate duṣkaraṃ naraḥ /
 sa yāti narakatvaṃ (ca)
 pāpaṃ tadanubhūyate // Dhs_16.19 //
 na dārā na sutā nārtha na mitrāṇi kathañcana /
 mṛtyukāle samutpanne rakṣanti samupasthitāḥ // Dhs_16.20 //
 yeṣāṃ sāṃkleśikaṃ cittaṃ tṛṣṇayā parivañcitam /
 sahāyatā kutasteṣāṃ kasmāt (tvaṃ)
 paritapyase? // Dhs_16.21 //
 hṛto 'si pūrvaviṣayaistṛṣṇayā parivañcitaḥ /
 kiṃ krandasi svayaṃ kṛtvā kukṛtaṃ mūḍhacetanaḥ // Dhs_16.22 //
 na tathāgnirna śastrāṇi na viṣaṃ nārayaḥ sthitāḥ /
 bādhate puruṣaṃ loke yathā duṣkṛtyamātmajam // Dhs_16.23 //
 pakṣiṇāṃ nīḍavāsavat bhavacakram
 digbhāge hi yathā gatvā saṃśrayante vanaspatīn /
 vihagāḥ kālamutthāya tathā prāṇisamāgamaḥ // Dhs_16.24 //
 nāśayitvā paraṃ dravyaṃ kṛtvā lokavyatikramaṃ /
 kiṃ karotyaśubhaṃ karma mohena parivañcitaḥ // Dhs_16.25 //
 yena yāti parāṃ śāntiṃ yena yātyasurālayam /
 tatra hetuḥ paraṃ mohastamasāmapi yat tamaḥ // Dhs_16.26 //
 kuṭumbāya kṛtaṃ pāpaṃ narake pātayati
 putradāramayaiḥ pāśaiścānītā narakālayam /
 yadartha kriyate pāpaṃ yuṣmābhiścittavañcitaiḥ // Dhs_16.27 //
 mitrāṇi putrāḥ (pitarau kiṃ)
 bandhujanabāndhavāḥ /
 yeṣāmarthe kṛtaṃ pāpaṃ bhavadbhirmandabuddhibhiḥ // Dhs_16.28 //
 nūnamātmā na te kānto babhūva narabhūmiṣu /
 yena tvayā kṛtaṃ pāpaṃ putrārthena narādhamaḥ // Dhs_16.29 //
 yena pūrvakṛtaṃ pāpaṃ paścānna paritapyate /
 sa yāti narakaṃ ghoraṃ putrakāraṇavañcitaḥ // Dhs_16.30 //
 pāpakarmaphalam
 kiṃ kariṣyanti putrāste kiṃ dārāḥ kiṃ ca bāndhavāḥ /
 dahasyanādinarake vahniḥ karma dunotyasau // Dhs_16.31 //
 svayaṃ kṛtvāśubhaṃ karmāsukhodayamaninditaḥ /
 tapyase 'pi vṛthādhānaḥ paścānmohena vañcikaḥ // Dhs_16.32 //
 rāgadveṣānugāḥ pāpaṃ mohena parivañcitāḥ /
 aghaṃ prayānti te sarve putradārasukhārthinaḥ // Dhs_16.33 //
 antargatena ca punarbahiḥsthena ca vahninā /
 dahyamāno(hi)
 duḥkhena narake pāpakarmaṇā // Dhs_16.34 //
 vaśaṃ prāptāḥ svacittasya sarva eva viḍambitāḥ /
 kiṃ krandasi vṛthā nāde vahninā paritāpitaḥ // Dhs_16.35 //
 pāpānugaphalaṃ dṛṣṭam
 atha pāpāni karmāṇi kṛtavānasi manyase /
 durmate tatra mā kranda kiṃ vṛthā paridevase // Dhs_16.36 //
 pāpeṣu rakṣyate mūḍhaḥ kāraṇāśuci rakṣyate /
 pāpānugaphalaṃ dṛṣṭaṃ hetupratyayasambhavam // Dhs_16.37 //
 kasmānna sevito dharmaḥ pāpañca nahi varjitam /
 pāpād bahiśca puruṣo narakaṃ naiva paśyati // Dhs_16.38 //
 yo na vindanti mūḍhātmā phalaṃ pāpasya karttṛkam /
 so 'vaśyaṃ labhate doṣān kathaṃ bhokṣyasi durmate // Dhs_16.39 //
 pāpena vañcita pūrvaṃ pāpena paridahyate /
 na kariṣyasi pāpāni tvaduḥkhenaiva yāsyasi // Dhs_16.40 //
 kṛtavānasi pāpāni śubhāni na kathañcana /
 pāpena dahyate tasmādaśubhe na manaḥ kṛthāḥ // Dhs_16.41 //
 kiṃ duḥkhādapi duḥkham?
 nāsti duḥkhādato duḥkhaṃ yaḥ pāpamanusevate /
 tasmāt pāpaṃ na seveta yadi duḥkhaṃ na vāñchasi // Dhs_16.42 //
 kuṭumbijanānāṃ spaṣṭoktiḥ
 tasyāntarhṛdaye bimbaṃ kintu śāntirna vidyate /
 kāruṇyāspadabhūtāḥ smo nāsmākaṃ karuṇāhṛdi // Dhs_16.43 //
 yathā kṛtaṃ bhavadbhiśca pāpaṃ mohāvṛtairbahu /
 tad vaḥ pradhāvate gāḍhaṃ na ca ye tatra hetavaḥ // Dhs_16.44 //
 śīlaṃ na rakṣitaṃ mūḍha pāpaṃ ca bahu sañcitam /
 sambhūtasya ca pāpasya phalametadupasthitam // Dhs_16.45 //
 na vayaṃ kāraṇaṃ tatra yūyameva hi kāraṇam /
 yaḥ pāpaṃ kurute karma sa hetustasya karmaṇaḥ // Dhs_16.46 //
 bhavadbhiryat kṛtaṃ pāpaṃ tṛṣṇāśāpaviḍambitaiḥ /
 tad vo prapadyate ghoraṃ kimasmān paribhāṣata // Dhs_16.47 //
 nākṛtaṃ pacyate pāpaṃ na pāpaṃ syādahetukam /
 yena yaddhi kṛtaṃ pāpaṃ tasya tat paripacyate // Dhs_16.48 //
 pāpī narakaṃ yāti
 tad bhavantaḥ kriyāhīnā madyapānena vañcitāḥ /
 patitā narake tīvre kiṃ vṛthā paritapyatha // Dhs_16.49 //
 te yūyaṃ kāmaparamāḥ ghoraṃ narakamāgatāḥ /
 kāraṇeṣvapi tīvreṣu kiṃ tathā paritapyatha // Dhs_16.50 //
 yadā kṛtāni pāpāni bhavadbhiḥ kāmamohitaiḥ /
 tadā kasmānna nikṛṣṭaṃ kimadya paritapyatha // Dhs_16.51 //
 hetubhūto hi narako mṛṣāvādasya deśitaḥ /
 heturvai sevitaṃ pūrva niṣphalaṃ paridevatha // Dhs_16.52 //
 nārthena labhate satyaṃ na kṛcchreṇopapadyate /
 tasmāt satyaṃ parityajya mṛṣāvādeṣu rajyase // Dhs_16.53 //
 pūrveṣu pāpamahitaṃ bhavatā mūḍhacetasā /
 kṛtaṃ bhavadbhiḥ kukṛtaṃ (duṣkṛtyaṃ)
 paripacyate // Dhs_16.54 //
 pāpakṣayād vinirmukto narakaṃ nopalabhyate /
 nākrandamānāḥ puruṣāḥ vimucyante kathañcana // Dhs_16.55 //
 pāpakartṛ phalaṃ svayameva bhuṅkte
 kiṃ krandatha vṛthā mūḍhā vañcitāḥ svena karmaṇā /
 muñcitā vañcitā bālā vṛthā krandantyabuddhayaḥ // Dhs_16.56 //
 ahitairhitarūpaistvaṃ mitrarūpaiśca śatrubhiḥ /
 vipralabdho 'si bho martya/
 gacchannasi mahat tamaḥ // Dhs_16.57 //
 nānyaḥ śatruryathā karma duṣkṛtaṃ tava pāpakam /
 karmaṇā trividhenātha nīyase yamasādhanam // Dhs_16.58 //
 kasmādasi tato mūḍha,
 vañcitaḥ putrasaṃjñakaiḥ /
 na dānādiṣu buddhistaiḥ kṛtā (te)
 mohavañcitā // Dhs_16.59 //
 asmāṃllokātparaṃ lokaṃ śatrupṛṣṭhorago yathā /
 śatrūṇāṃ prathamaḥ śatruḥ sarvapāpanidarśakaḥ // Dhs_16.60 //
 viṣāgniśastrapratima/
 svayaṃ hi duṣkṛtaṃ kṛtam /
 tvayā kṛtāni karmāṇi tvamevamanubhokṣyase // Dhs_16.61 //
 yasya śāntaṃ sadā cittaṃ viṣayairyo na hanyate /
 na hyavasthāmimāṃ yānti tathātvamanupaśyasi // Dhs_16.62 //
 narakasya dhvaniṃ śrutvā kathaṃ krandasi durmate/ /
 kiṃ punaryatra vahnistvāṃ dhakṣyati śuṣkakāṣṭhavat // Dhs_16.63 //
 na dagdhā vahninā ye ca dagdhāste kukṛtaiḥ svakaiḥ /
 vahnistu śāmyate kvāpi duṣkṛtāgnirna śāmyati // Dhs_16.64 //
 nāgnirniryāti lokāntaṃ nāgnispṛṣṭo naro (mṛtaḥ) /
 kukṛtāgnimayaṃ pāpaṃ yad dhakṣyati hi tattvataḥ // Dhs_16.65 //
 kukṛtāgnividagdhā ye te dagdhā narake narāḥ /
 pāpāgnivarjitā ye tu na teṣāṃ narakodayaḥ /
 yadyātmanaḥ priyo nityaṃ vibheṣi narakād yadi // Dhs_16.66 //
 vivarjaya svapāpāni tato duḥkhaṃ na yāsyasi /
 yānti pāpamaye nityaṃ(narā)
 mohavaśānugāḥ // Dhs_16.67 //
 prāpnoṣi narakaṃ ghoraṃ kimaśrūṇi vimuñcasi? /
 duḥkhaṃ duḥkhavipākaṃ ca duḥkhāntagamanaṃ tathā // Dhs_16.68 //
 sukṛtaṃ nādimadhyāntaśobhanaṃ paripacyate /
 nātra loke tvayāpāpaṃ yatkṛtaṃ sukṛtaṃ (muhuḥ) // Dhs_16.69 //
 tasya tīvravipākasya phalamadyopabhokṣyase /
 hetupratyayasādṛśyaṃ viparītaṃ na kalpyate // Dhs_16.70 //
 hetuḥ kṛto yathā pūrva tathā phalamavāpsyasi /
 yathā tava tathānyeṣāṃ prāṇarakṣā prayatnataḥ // Dhs_16.71 //
 kasmāt prāṇātipātāste kṛtāḥ pāpānuvartinā /
 prāṇatyāgena puruṣairyad dhanaṃ samupārjitam // Dhs_16.72 //
 karmodayakṛtaṃ tatte yattvayā samupārjitam /
 sarveṣāṃ dayitā dārāḥ prāṇebhyo 'pi garīyasaḥ // Dhs_16.73 //
 tattvayā rāgaraktena kasmādapakṛtāvanāt /
 buddhervyāmohajanakaṃ dharmāṇāṃ dūṣaṇaṃ param // Dhs_16.74 //
 dharmapānaṃ tvayā kārya karmānuparivarjitam /
 jihvāviṣasamutthaṃ yat sarvāpratyayakārakam // Dhs_16.75 //
 mṛṣāvādaṃ tvayā pāpaṃ karmānuparivarjitam /
 evaṃ pañcavidheyeṣu yasmāt tvamanuraktavān // Dhs_16.76 //
 tasmāt saṃmukṣya mā rodi kiṃ vṛthā paridevase /
 viṣayaṃ pāpakā dharmā yasmānnu parivañcitaḥ // Dhs_16.77 //
 tasmāt prāpnoṣi narakaṃ jvālāmālākulaṃ mahat /
 etat tṛṣṇāgninā sarva pradīptaṃ bhuvanatrayam // Dhs_16.78 //
 dharmācaraṇe sāvahitena bhavitavyam
 dṛṣṭvā nācarito dharmaḥ kimadya paritapyase /
 (śrutvā) te madhuraṃ cittaṃ kāmamandirakaṃ vacaḥ // Dhs_16.79 //
 udīrite mahāpāpe tasmai tatphalamāgatam /
 sa kṛtvā pāpakaṃ karma niyatā pāpavedanā // Dhs_16.80 //
 karuṇaṃ vikalaṃ dīnaṃ kimadya paritapyase /
 karmakṣayeṇa narakāt mucyante pāpakāriṇaḥ // Dhs_16.81 //
 vikrośamagnā bahuśo na mucyante kathañcana /
 aniṣṭaṃ pāpakaṃ karma kṛtvā rogavaśe sthitāḥ // Dhs_16.82 //
 ajñānino 'śubhamācaranti
 paridevati yo mūḍho vṛthā sa paridevati /
 anāgataphalajño yaḥ pratyutpannaśubhe rataḥ // Dhs_16.83 //
 krośate narake nāsau yathā tvamanutapyase /
 mayā kṛtāni karmāṇi phaladāni mamaiva hi // Dhs_16.84 //
 rogeṇa śatruṇā dagdhaḥ paścānnarakamāgataḥ /
 pramādabhūmiraśubhā rāgadagdhasya dehinaḥ // Dhs_16.85 //
 tena pāśena baddho 'haṃ gato 'vasthāmimāṃ bhṛśam /
 durācāraratānāṃ tu nṛṇāmasya phalaṃ kaṭu // Dhs_16.86 //
 ajñānabādhito 'smīti svakṛtaṃ bhujyate mayā /
 nirdayānāṃ sughorāṇāṃ pāpānāṃ vaśamāgataḥ // Dhs_16.87 //
 muktiḥ kathaṃ syāt?
 muktirasmāt kathaṃ syādvai duḥkhasaṃsārasāgarāt /
 duḥkhād duḥkhataraṃ karma mayedaṃ paripacyate // Dhs_16.88 //
 sukhāvāptiṃ na paśyāmi kṣemaṃ vā narakasya me /
 jīvalokādahaṃ bhraṣṭo abuddha iva mārgataḥ // Dhs_16.89 //
 jīvo 'yaṃ vivaśo bhūtvā vikṛtaiḥ parivāritaḥ /
 jvālāmālākulaṃ sarvamantarikṣaṃ nirantaram // Dhs_16.90 //
 diśaśca tridiśaścaiva pṛthi(vī)
 ca nirantarā /
 kṛpaṇo 'jñānago duḥkhī nivāsaṃ nopalakṣaye // Dhs_16.91 //
 kṣuradhārāvitaptasya nṛpasyāsyātibhīṣaṇam /
 kāntāre bāhyamānasya niḥ sahāyasya sarvataḥ /
 trātāraṃ nāvagacchāmi yo 'smād duḥkhāt pramocayet // Dhs_16.92 //
 niḥśaktiravaśo duḥkhī vahninā paritāpitaḥ /
 nīye 'haṃ vivaśaḥ kvāpi bāhubandhanayantritaḥ // Dhs_16.93 //
 na vārthā nāpi mitrāṇi na putrā na ca yoṣitaḥ /
 trāyante vyasanādasmāt kṛtaghnā bata te mama // Dhs_16.94 //
 adharmacāriṇo na kvāpi śaraṇam
 nirānandasya na sukhaṃ duḥkhaṃ (gṛhṇāmi sarvaśaḥ) /
 mṛtyupāśena baddhasya śaraṇaṃ nopalakṣyate // Dhs_16.95 //
 saṃkruddhā iva te,
 krūrā bhaviṣyanti samantataḥ /
 nirānandā diśaḥ sarvā vyālaiśca parivāritā // Dhs_16.96 //
 narakaṃ pātakasyaiva pateyaṃ dhṛtibhāvataḥ /
 yacca yaccehaṃ paśyāmi jaṅgamaṃ sthāvaraṃ tathā /
 tat sarva vyākulaṃ caiva vahninā paridīpitam // Dhs_16.97 //
 nādhigacchāmi śaraṇaṃ niḥsahāyo 'smi sarvataḥ /
 ghore tamasi majjāsi sāgare ca hṛtaplavaḥ // Dhs_16.98 //
 gaganaṃ naiva paśyāmi nakṣatragrahatārakam /
 viparītamidaṃ sarva tamasā parivāritam // Dhs_16.99 //
 pañcendriyāṇi sarvāṇi viratāni hi sarvataḥ /
 krakacaistu tadā sarva śarīraṃ paripāṭayate // Dhs_16.100 //
 nādhigacchāmi śaraṇaṃ kāmaṃ bandho bhaviṣyati /
 vardhante duḥkhanikarā sarvataḥ parivārataḥ // Dhs_16.101 //
 muhurmuhuśca vardhante vedanāñcitadehajāḥ /
 duḥkhaiśca (parivardhante)
 nissahāyaṃ ca sarvataḥ // Dhs_16.102 //
 samīkṣya karmajaṃ nityaṃ dhyeyo hetuḥ punaḥ punaḥ /
 kathayanti sukhaṃ vṛddhāḥ svakarmaphalajairdṛḍham // Dhs_16.103 //
 yat pūrva karaṇīyaṃ te tatpaścāt paricintyase /
 mohena vañcitaḥ pūrvaṃ kimadya paritapyase /
 kiṃ punaḥ pāpakartturyaḥ kaṭukaṃ paripacyate // Dhs_16.104 //
 anekaduḥkhahetūtthaṃ tava duḥkhaṃ bhaviṣyati /
 trāṇaṃ naiva (ca)
 yatrāsti vinā karmaparikṣayāt // Dhs_16.105 //
 evaṃ satyasya nāśena yamadūtairanekaśaḥ /
 nīyate narakaṃ ghoraṃ karmapāśavaśaṅgataḥ // Dhs_16.106 //
 catuṣkoṇaścaturdvāro vibhakto bhāgaśo mitaḥ /
 pacyate yatra vivaśā nārakeyā hyanekaśaḥ // Dhs_16.107 //
 bhedaprāyeṇa bahuśo yattvayā kathitaṃ bahu /
 kalmaṣaṃ bhūtadharmāṇāṃ tasyaitat phalamāgatam // Dhs_16.108 //
 paiśunyasevino narakaṃ yānti
 bhasmībhavanti te nityaṃ mitrasvajanabāndhavaiḥ /
 eṣāmabhimataṃ duṣṭaṃ paiśunyaṃ sadvigarhitam // Dhs_16.109 //
 tasmānna carito dharmaḥ paiśunyaṃ ca na varjitam /
 paiśunyaṃ saphalaṃ bhuktvā kimadya paritapyase // Dhs_16.110 //
 jihvādhanavinirmuktaṃ tīkṣṇaṃ viṣamamucchritam /
 pāruṣyamiti sandṛṣṭamaho/
 tatphalamīdṛśam // Dhs_16.111 //
 sattvaṃ pāruṣyaparamaṃ ghoraṃ narakamāgatam /
 jihvāyātaṃ tavākṛtyai kimadya paridevase // Dhs_16.112 //
 sahastraguṇaparyantaḥ svato hṛdayasambhavaḥ /
 kṣutpipāsāmayo vahniḥ samādahati mārutam // Dhs_16.113 //
 paruṣavāco narakasya cāntaram
 yadantaraṃ himāgnyorhi merusarṣapayośca yat /
 tadantaraṃ jihvayoktyā narake jvalanasya ca // Dhs_16.114 //
 narakaprabhavo vahnirna kvāpyanyatra prāpyate /
 kṣutpipāsāmayo vahnirdeveṣvapyupalabhyate // Dhs_16.115 //
 yo hyataḥ kāraṇāttīkṣṇo vahnirbhavati nārakaḥ /
 na tathā sa prabhavati yathā vahnistadudbhavaḥ // Dhs_16.116 //
 pūrvottarā baddhapadaṃ nirarthakamasaṅgatam /
 vistrabdha yattvayā proktaṃ tasyaitatphalamāgatam // Dhs_16.117 //
 pareṣāṃ sampadaṃ dṛṣṭvā mama syāditi cintitam /
 tamo 'bhikhyāsamutthasya viṣasya phalamāgatam // Dhs_16.118 //
 vyāpārānaladagdho 'si mānuṣyaṃ puruṣādhama/ /
 dahanād dahanaṃ prāpto tapyase ca vikatthyase // Dhs_16.119 //
 vyāpāraparamohe tu narakāyopapattaye /
 rajjvaitayaiva baddho 'si puruṣaḥ parikrandase // Dhs_16.120 //
 vyāpādenākṛṣṭo 'si ghoraṃ narakamāgataḥ /
 karmakṣayād bhavenmokṣo narakācca vimokṣyase // Dhs_16.121 //
 adharmakathanaṃ dahatyeva
 adharmo dharmarūpeṇa sādhurūpeṇa pāpakam /
 yat tvayā kathitaṃ pūrva tat tvāṃ dahati nānalaḥ // Dhs_16.122 //
 kathaṃ tattvavinaṣṭānāṃ dharmādharmanicchatām /
 deśitaṃ vivaraṃ pāpaṃ niyataṃ pāpagāmikam // Dhs_16.123 //
 (yas)tvayā varjito dharmaḥ sādhavaścāpi ninditāḥ /
 yattvayopārjitaṃ kṛṣṭaṃ tattvayādya vipacyate // Dhs_16.124 //
 tṛṣṇāviṣayayuktena mohavegena sarvadā /
 yataḥ sadharmavinayaiḥ kiṃ tathā paridevase // Dhs_16.125 //
 sa bhavet pāpakṛnnityaṃ mohapāśavaśaṅgataḥ /
 ki tapyase rodiṣi ca karma kṛtvā sudāruṇam // Dhs_16.126 //
 hetupratyayamūḍhasya dharmādharmeṣu sarvadā /
 prāpto 'si narakaṃ ghoraṃ nārakāgraṃ sudāruṇam // Dhs_16.127 //
 kāmavaśānugā narakaṃ yānti
 kāmaiḥ kramati saṃyuktairyanna bhavati ceṣṭitam /
 sukṛtaṃ karmavirasaṃ phalametadupasthitam // Dhs_16.128 //
 kṣapayitvā pramādena sukhāsaktena cetasā /
 sukṛta narakaṃ yānti devāḥ kāmavaśānugāḥ // Dhs_16.129 //
 āryāpavādakā narakaṃ yānti
 āryāpavādakā ye ca ye ca karmaphaladviṣaḥ /
 te mṛtvā narakaṃ yānti ye ca mithyāvinītakāḥ // Dhs_16.130 //
 dharmavañcakā eva narakagāminaḥ
 jananīgṛhapāpīyā ye cānye dharmavañcakāḥ /
 teṣāmiṣṭakarā loke narakasya ca gāminaḥ // Dhs_16.131 //
 pāparatā duḥkhamanubhavanti
 ye cānye sukhasaṃsaktā nityaṃ pāparatā narāḥ /
 duḥkhād duḥkhaṃ tu te yānti cittena parivañcitāḥ // Dhs_16.132 //
 avadyakāryāṇi narake pātayanti
 tasmādavadyakārye na matiṃ (kuryāt kathañcana) /
 hīnānyavadyakāryāṇi narake pātayanti ca // Dhs_16.133 //
 ataḥ kuśalakarmāṇi karttavyāni
 (karmāṇi) kuryāt kuśalāni nityaṃ parārthabaddhena manorathena /
 (hitaḥ sadaivaṃ narakasya rodhī) /
 sevyo 'pavargo daśadharma eṣaḥ // Dhs_16.134 //
 // iti narakavargaḥ ṣoḍaśaḥ //
 (17) pretavargaḥ
 adānasya kutaḥ sukham?
 adāntasya kutaḥ śāntiranuptasya kutaḥ phalam? /
 adīpikā prabhā nāsti adānasya kutaḥ sukham // Dhs_17.1 //
 hṛcchāntirhi tathā nāsti nayanārthasya dehinaḥ /
 dānena virahāt tadvat sukhaṃ pretairna labhyate // Dhs_17.2 //
 kukarmī pretalokaṃ gacchati
 yaṃ pretya pretalokasya triloke ca yathādhamāḥ /
 bhrameṇa paramodvignāstanmātsaryakṛtaṃ phalam // Dhs_17.3 //
 na dātrā labhyate kiñcit kṛtanāśo na vidyate /
 svakarmaphalabhoktāraḥ prāṇinaḥ karmabhoginaḥ // Dhs_17.4 //
 tava yatkukṛtaṃ dagdhāḥ pretyalokeṣvavasthitāḥ /
 kṣutpipāsāmayeneha vahninā paridīpitāḥ // Dhs_17.5 //
 kadā tu viṣayo 'smākaṃ bhaviṣyati sukhodayaḥ /
 paridāhāt kadā cāsmāt parimokṣo bhaviṣyati // Dhs_17.6 //
 mārgāmārgavihīno duḥkhita eva jīvati
 mārgāmārgavivikto 'haṃ na jñātaṃ karmaṇaḥ phalam /
 kṣutpipāsāmayo vahnirajñātaḥ prakaṭodayaḥ // Dhs_17.7 //
 kleśāndhakāravadanā nirāśāstyaktajīvikāḥ /
 tvaksnāyujālabaddhāḥ sma jīvāmo bata duḥkhitāḥ // Dhs_17.8 //
 na trātā sarvato 'smākaṃ hanta kṛcchragatā vayam /
 utpanneṣu manuṣyeṣu khaṇḍitāḥ svena karmaṇā // Dhs_17.9 //
 kasmānna carito dharmo ratnadīpeṣu sañcitaḥ /
 yaḥ karoti śubhaṃ nityamaśubhaṃ na ca sarvadā // Dhs_17.10 //
 samadṛṣṭipathenaiti svargasopānamāśritaḥ /
 yeṣāmarthe kṛtaṃ pāpaṃ kleśayan mānasaṃ bahu // Dhs_17.11 //
 anena te gatāḥ sarve bhavānāṃ trāsane sthitaḥ /
 baddho 'si bandhanaistīvrairyamadattairadhiṣṭhitaḥ // Dhs_17.12 //
 pāparajjvākṛṣyamāṇaḥ svakṛtaṃ bhunakti
 prāpto 'si tamaso ghoraṃ yamalokaṃ durāsadam /
 ihopabhokṣyase karma yattvayā kukṛtaṃ kṛtam // Dhs_17.13 //
 svakṛtaṃ bhujyate bāla/
 pareṣāṃ naiva bhujyate /
 ākṛṣyamāṇa eṣo 'tra pāparajjvā sughorayā // Dhs_17.14 //
 analaḥ pretalokasya kṣutpipāsāmayo mahān
 nāgniśastraviṣāṇāṃ hi nipātastādṛśaḥ kaṭuḥ // Dhs_17.15 //
 kṣutpipāsāmayāgneśca nipāto yādṛśaḥ (kaṭuḥ) /
 na kṣaṇo nāpi hi lavo na muhūrto na śarvarī // Dhs_17.16 //
 duḥkhānvitā vayam
 yatra saukhyaṃ bhavenmṛtyurnityaṃ duḥkhāvṛtā vayam /
 duḥkhād duḥkhataraṃ prāpto duḥkhaheturniṣevitaḥ // Dhs_17.17 //
 duḥkhāt kadācinmokṣaḥ syād bhaviṣyati sukhodayaḥ /
 notsave dṛśyate toyaṃ taḍāgeṣu ca śuṣyati // Dhs_17.18 //
 karmaphalasvarūpanirūpaṇam
 sarito nāśamāyāsuḥ kathaṃ dhāvāmahe cayam /
 te vayaṃ śuṣkasalilāḥ saśailavanakānanāḥ // Dhs_17.19 //
 paridhāvāmahe bhūmau nityaṃ salilakāṃkṣiṇaḥ /
 te vayaṃ dagdhatanavaḥ kṣutpipāsāhatā narāḥ // Dhs_17.20 //
 śaraṇaṃ nādhigacchāmaḥ kaṣṭaṃ vyasanamāgatāḥ /
 vajradaṃṣṭrairmahātīkṣṇaiḥ kākolūkaiśca sammataḥ // Dhs_17.21 //
 abhidruto na paśyāmi śaraṇaṃ saukhyadāyakam /
 pratibimbamidaṃ tasya karmaṇaḥ samupasthitam // Dhs_17.22 //
 kṛtaṃ karma yathāsmābhistathedaṃ phalamāgatam /
 karmavāyuragā baddhāḥ karmasūtreṇa pācitāḥ // Dhs_17.23 //
 karmakṣayādṛte na muktiḥ
 palāyanaṃ na paśyāma ṛte karmakṣayāditi /
 yasya pāpānyaniṣṭāni vahnivat tāni paśyati // Dhs_17.24 //
 kīdṛśaṃ pretabhavanam?
 sa naiti pretabhavanaṃ kṣutpipāsānalāvṛtam /
 muhurmuhuḥ pravardhante vedanā narakodbhavāḥ // Dhs_17.25 //
 jvālāmālākulasyaiva śailasya sadṛśā vayam /
 jvalitaḥ śāmyate śailaḥ salilenaiva sarvathā // Dhs_17.26 //
 sa samudropamo vahnirammākaṃ naiva śāmyati /
 kasmin kṣaṇe samudbhūtastṛṣṇāvāyusahāyavān // Dhs_17.27 //
 karmāgnirnirdahatyasmān parivāryasamantataḥ /
 te vayaṃ pāpakarmāṇaḥ śukladharmavivarjitāḥ // Dhs_17.28 //
 pretalokamimaṃ prāptāḥ svargasya phalamohitāḥ /
 kṣutpipāsāmayo vahnirdvitīyaścāgnisambhavaḥ // Dhs_17.29 //
 kukarmaṇaiva mudgarāśimayā janāḥ pretabhavanaṃ gacchanti
 mudgarāśimayā(dārāḥ)
 na putrāḥ na ca bāndhavāḥ /
 vañcito 'smi svacittena karmaṇā parivañcitā // Dhs_17.30 //
 prāpto 'smi pretabhavanaṃ mitrajñātinirākṛtaḥ /
 na dārāḥ nāpi mitrāṇi na putrāḥ nāpi bāndhavāḥ // Dhs_17.31 //
 kukṛtaphalanirūpaṇam
 trāyate karmapāśena nīyamānaṃ balīyasā /
 nānyastrātā yathā karma trividhaṃ bhujyate mayā // Dhs_17.32 //
 dānaṃ śīlaṃ śrutaṃ cāpi trividhaṃ parikīrtitam /
 mohajālavṛteneha yanmayā kukṛtaṃ kṛtam // Dhs_17.33 //
 śubhakarmaṇaiva pretalokāt muktirbhavati
 karmaṇo hetubhūtasya yatkṛtaṃ phalamāgatam /
 yadi mucyāmahe pāpāt pretalokād durāsadāt // Dhs_17.34 //
 aśubhāni kukarmāṇi vivarjayet
 na bhūyaḥ pāpakaṃ karma kariṣyāmi kathañcana /
 uṣṇānyuṣṇavipākāni mahāpīḍākarāṇi ca /
 kukarmāṇyaśubhānīha tasmāttāni vivarjayet // Dhs_17.35 //
 // iti pretavargaḥ saptadaśaḥ //
 (18) tiryagvargaḥ
 paradrohaṃ kadāpi na kuryāt
 bhakṣaṇaṃ bhavadanyonyavadhabandhāvarodhanam /
 tiryagyoniṃ samāsādya tasmād drohaṃ vivarjayet // Dhs_18.1 //
 mohopahatacittāśca śīladānavivarjitāḥ /
 tiryagyonau va jāyante bālāstṛṣṇāviḍambitāḥ // Dhs_18.2 //
 gamyāgamyaṃ na vindanti bhakṣyābhakṣyaṃ tathaiva ca /
 kāryākāryabahirbhūtā dharmādharmatiraskṛtāḥ // Dhs_18.3 //
 pañcendriyajarāmūḍhāstṛṣṇāpāśavaśānugāḥ /
 krodherṣyāmatisaṃgrastāstiryagyonyupagā narāḥ // Dhs_18.4 //
 paryeṣṭyupahatā martyāḥ pramādopahatāḥ surāḥ /
 kṣuttarṣavyasanāḥ pretāḥ kāraṇātte ca nārakāḥ // Dhs_18.5 //
 ke tiryagyoniparāyaṇāḥ?
 parasparabadhātyuktāstiryagyoniparāyaṇāḥ
 evaṃ bahuvidhaistaistairvyasanairākulaṃ jagat // Dhs_18.6 //
 mātsaryopahato duṣkṛta na kuryāt
 na kuryāda duṣkṛtaṃ karma mātsaryopahataḥ param /
 mātsaryopahatā yānti pretāstiryakṣu jantavaḥ // Dhs_18.7 //
 keṣāṃ saphalaṃ janma?
 teṣāṃ hi saphalaṃ janma teṣāṃ buddhiravañcitā /
 te ca pūjyāḥ sadā sadbhiryeṣāṃ dharme sadā matiḥ // Dhs_18.8 //
 jñānarathāvarūḍhairmuktirbhavati
 evaṃ tridoṣākṛtakarmasāraṃ jagad bhramatyeva durāvagādham /
 karoti yastasya ca śuddhasattvo 'vamānanāṃ jñānarathāvarūḍhaḥ // Dhs_18.9 //
 // iti tiryagvargo 'ṣṭādaśaḥ //
 (19) kṣadhāvargaḥ
 kṣudhāpīḍitā narā aśubhaṃ kurvanti
 saṃsāre prāyaśo duḥkhaṃ traidhātukakṣudhāmayam /
 yeneme pīḍitāḥ sattvāḥ kurvantyaśubhamātmanaḥ // Dhs_19.1 //
 svadehe yuktito vahnirbubhukṣetyadhīyate /
 śeṣo dahati lokān vai kalpānala iva drumān // Dhs_19.2 //
 lokottaramimaṃ vahniṃ gacchantamanugacchati /
 nātmanirvāṇasandṛṣṭaṃ kalpāntaraśatairapi // Dhs_19.3 //
 nānalasya hi tadvīrya kṣudhāyā yādṛśaṃ balam /
 traidhātukamidaṃ kṛtsnamāhāraṃ prati vartate // Dhs_19.4 //
 mohayed vividhā cintā loke manujasambhavāḥ /
 tāḥ sarvā bhojanārthāya bhavanti tribhavārṇave // Dhs_19.5 //
 duḥkhamanirvacanīyam
 antarābhavasaṃsthasya kṛṣyamāṇasya karmabhiḥ /
 dīrghāgamasya yad duḥkhaṃ na tad varṇayituṃ kṣamam // Dhs_19.6 //
 avidyendhanamagnasya dahyamānasya coṣmaṇā /
 garbhasthasya hi yad duḥkha na tad varṇayituṃ kṣamam // Dhs_19.7 //
 āhārarasagṛddhasya nityaṃ tadgatacetasaḥ /
 yad duḥkhaṃ paragṛddhasya na ca varṇayituṃ kṣamam // Dhs_19.8 //
 dṛḍhā vidagdhamanasaḥ kāme vā taptacetasaḥ /
 yad bhavatyadhikaṃ duḥkhaṃ na tad varṇayituṃ kṣamam // Dhs_19.9 //
 apriyaiḥ saha saṃsargo viṣayāstasya nityaśaḥ /
 praṇaṣṭe hṛdi yad duḥkhaṃ na tad varṇayituṃ kṣamam // Dhs_19.10 //
 tṛṣṇāviṣavidagdhasya nityaṃ paryeṣaṇātmakam /
 āmṛtyu yad bhave duḥkhaṃ na tad varṇayituṃ kṣamam // Dhs_19.11 //
 avyucchinnaṃ bahuvidhaṃ yad duḥkhaṃ pāpamitrajam /
 apāyajanakaṃ yasya na tad varṇayituṃ kṣamam // Dhs_19.12 //
 vyasanaṃ putradārāṇāṃ yad dṛṣṭ(vā)
 hṛdi jāyate /
 narakāṇāṃ mahāmārgo na tad varṇayituṃ kṣamam // Dhs_19.13 //
 kṣutpipāsāvidagdhasya dīpyamānasya vahninā /
 yad duḥkhaṃ naṣṭamanaso na tad varṇayituṃ kṣamam // Dhs_19.14 //
 ajastraṃ paribhūtasya mitrajñātisuhṛjjanaiḥ /
 yad bhavecchokajaṃ duḥkhaṃ na tad varṇayituṃ kṣamam // Dhs_19.15 //
 dārapralambanagataṃ duścalaṃ priyacetasaḥ /
 yad duḥkhaṃ jīrṇakāyasya na tad varṇayituṃ kṣamam // Dhs_19.16 //
 mṛtyunā hriyamāṇasya tasmāṃllokātmano rasāt /
 yad duḥkhaṃ jāyate vṛttau na tad varṇayituṃ kṣamam // Dhs_19.17 //
 dānairaśubhanāśaḥ
 yat kurvantyaśubhaṃ bālā yacca gacchati durgatim /
 tadāharati dānena kathayanti manīṣiṇaḥ // Dhs_19.18 //
 ataḥ sukṛteṣu manaḥ kāryam
 pratiduṣkṛtakarmāṇi varjanīyāni sarvadā /
 sukṛteṣu manaḥ kārya dānaśīlavibhūṣitam // Dhs_19.19 //
 // iti kṣudhāvarga ekonaviṃśaḥ //
 (20) kausīdyavargaḥ
 kausīdyena jñānahāniḥ
 kausīdyamatimāyā ca dambhaḥ pāruṣyameva ca /
 niyātabhūmayo dṛṣṭā jñānasya ca vivarjanam // Dhs_20.1 //
 saṃśleṣaścāpyasādhūnāṃ sādhūnāṃ varjanaṃ tathā /
 nāśasya hetavaḥ śaktā mithyādarśanameva ca // Dhs_20.2 //
 adeśakālasaṃraṃbho vācyāvācyamajānataḥ /
 anarthabhūmayo hyetā visrambhaścāpi tanmayaḥ // Dhs_20.3 //
 anarthabhūmayaḥ
 yena tena ca samprītiḥ yatra tatra ca bhojanam /
 lāghavaṃ janayatyante 'praśaṃsā cātmanastathā // Dhs_20.4 //
 dhairyanāśaḥ smṛtibhraṃśo virodhaḥ pārthivena ca /
 akrāntamṛtyavo hyete krūratā manasi sthitā // Dhs_20.5 //
 akarmāphalatattvajño dharmādharmavahiṣkṛtaḥ /
 puruṣaḥ sādhunirmuktaḥ prapātagamanāśayaḥ // Dhs_20.6 //
 kausīdyamatinidrā ca rasanā gṛhyate tathā /
 puṃdveṣayonayaḥ proktāḥ pāruṣyavacanaṃ tathā // Dhs_20.7 //
 lobho 'pamānasya kāraṇam
 atilobho 'pamānaśca atimānaśca cāpalam /
 dharmavarjyā kāmasevā mohasya paridīpikāḥ // Dhs_20.8 //
 doṣāṇāṃ mūlaṃ kausīdyam
 trayāṇāmiha doṣāṇāṃ kausīdyaṃ mūlamucyate /
 vīryārambheṇa duṣyante doṣā manasi sambhavāḥ // Dhs_20.9 //
 vīryārambheṇa hi phalaṃ hyavaśyamupabhujyate /
 nyāyenārabdhatattvasya karmaṇo dṛśyate phalam // Dhs_20.10 //
 karmaṇastrividhasyāsya phalaṃ trividhamucyate /
 trirāśiniyataṃ tacca triśūlaṃ tribhavānugam // Dhs_20.11 //
 kausīdyasevino durgatiḥ
 pāpasevī pracaṇḍo yaḥ kausīdyamapi sevate /
 dharmavidveṣakaḥ krūro 'nutpathānupadhāvati // Dhs_20.12 //
 yasya tasya ca santuṣṭo yasya tasya prakupyati /
 yatra tatra ca saṃsakto sa mūḍha iti kathyate // Dhs_20.13 //
 kausīdyaṃ (yat)
 svamanasaḥ pramādaviṣamūrcchitam /
 prapātaṃ taṃ ca saṃrabdhamavisaṃvādakaṃ param // Dhs_20.14 //
 vīryārambhe mahāpāpakausīdyamalavarjitāḥ /
 vimukterupabhoktāraste janāḥ sukhabhāginaḥ // Dhs_20.15 //
 kausīdyaṃ sarvadharmāṇāmajarāmarakārakam /
 tena doṣeṇa mahatā narā duḥkhasya bhāginaḥ // Dhs_20.16 //
 sahāyaśca sukhāveśī tasmāt tat parivarjayet /
 tena viddho hi puruṣaḥ svadhistutyaḥ samantataḥ // Dhs_20.17 //
 kusīdasyālpabhāgasya mohāpahṛtacetasaḥ /
 kutsitaḥ svajanaiḥ sarvairna gatirvidyate śivā // Dhs_20.18 //
 kausīdyarataḥ pāpībhavati
 kausīdyapāpasaṃsargīstyānamiddhaṃ tathaiva ca /
 mokṣadvāravighātāya bhavantyete mahābhayāḥ // Dhs_20.19 //
 duḥkhasyaitāni harmyāṇi
 āhrīkyamanapatrāpyamauddhatyaṃ pāpamitratā /
 duḥkhasyaitāni harmyāṇi tebhyo rakṣennu paṇḍitaḥ // Dhs_20.20 //
 kausīdyenābhibhūtā ye nirārambhā gatitviṣaḥ /
 socchvāsamaraṇaṃ teṣāṃ jīvitaṃ cāpi niṣphalam // Dhs_20.21 //
 jīvamānā na jīvanti kausīdyopahatā narāḥ /
 mṛtyoratyadhikaṃ hyetat kausīdyamiti manyate // Dhs_20.22 //
 ārabdhavīryā eva bhavasāgaraṃ taranti
 kausīdyapaṅkamagnā ye magnāste duḥkhasaṃstare /
 ārabdhavīryā ye puṃsaste tīrṇā bhavasāgarāt // Dhs_20.23 //
 kausīdyānmandavīryo yaḥ sadā pāparataśca yaḥ /
 sa jīvamāno 'pi mṛto mṛtastu narakāya saḥ // Dhs_20.24 //
 mānavānāṃ nirdhanatve kausīdyaṃ kāraṇam
 nirdhanāḥ paśubhistulyāste narā duḥkhabhāginaḥ /
 parapiṇḍāśino dīnāḥ kausīdyaṃ tatra kāraṇam // Dhs_20.25 //
 prāyaśastu kusīdānāṃ paradāropajīvinām /
 ratābhilāṣo 'tyadhiko maithune ca sadā ratiḥ // Dhs_20.26 //
 te tattvakārikā riktāḥ kevalāhāratatparāḥ /
 mṛtyukāle samutpanne dahyante svena cetasā // Dhs_20.27 //
 śītoṣṇaṃ ca sahantyete kṣutpipāse tathaiva ca /
 gātrāntā ca kriyā kāryā yātrā dharmāya sarvadā // Dhs_20.28 //
 ataḥ kausīdye na matiḥ kāryā
 na kausīdye matiṃ kuryāt kuśīle śīlakāmukaḥ /
 saṃsāre sīdati nityaṃ na ca duḥkhāt pramucyate // Dhs_20.29 //
 kudīdānvitaḥ lokavañcito bhavati
 paribhūya satāṃ madhye kusīdāllokavañcitaḥ /
 vañcitaśca bhavatyante śarmaṇo vā vimucyate // Dhs_20.30 //
 dharmeṇa vimuktirbhavati
 vīryavān smṛtisaṃlabdha ekāntanirataḥ sadā /
 vimuktapāpakaidharmairmokṣaṃ prāpnoti yatnataḥ // Dhs_20.31 //
 kukarmeṣu matiḥ na kāryā
 evaṃvidhā duḥkhaparamparā hi,
 sattvaḥ kukarmeṣu (matiṃ) na kuryāt /
 loke tridoṣānalasampradīpte,
 kuryāt parāṃ śāntikṛpā mṛte na // Dhs_20.32 //
 // iti kausīdyavargo viṃśaḥ //
 cittañca vāk tathā karma saṃyojanantu pāpakam /
 narakapretatiryakkṣutkausīdyāni vidurdaśa //
 // iti dvitīyam udānam //
 atha tṛtīyam udānam
 (karuṇādānaśīlāni kṣāntirvīryamathāpi ca /
 dhyānaṃ prajñātha nirvāṇo mano bhikṣuśca te daśa // )
 (21) karuṇāvargaḥ
 karuṇā māteva hitakāriṇī bhavati
 kṛpā sarveṣu bhūteṣu māteva hitakāriṇī /
 yāṃ samāśritya puruṣāḥ prayānti sukhamuttamam // Dhs_21.1 //
 dayānveṣīha puruṣaḥ sarvasattvahite rataḥ /
 pūjanīyaḥ satāṃ yāti pretya svarge ca modate // Dhs_21.2 //
 dayāvantaḥ sadāvarta sarvabhūtahite ratam /
 tamevaṃ puruṣaṃ nityaṃ praṇamanti divaukasaḥ // Dhs_21.3 //
 karuṇānvito devalokaṃ gacchati
 prayāti devalokaṃ ca śīlavān karuṇānvitaḥ /
 kṛpānvitaḥ sa puruṣo candramā iva śobhate // Dhs_21.4 //
 sukhārthinā karuṇā sevitavyā
 āśrayanti ca bhūtāni gataśokā gatavyathā /
 tasmād dayāprayatnena sevitavyā sukhārthinā // Dhs_21.5 //
 kāruṇyena yaśavṛddhirbhavati
 yasya vāk kāyacitte (ca)
 kāruṇyena vibhūṣite /
 tasya mitramayā lokā bhavanti yaśasā vṛtāḥ // Dhs_21.6 //
 kāruṇyārdrasya viduṣo nirvāṇaṃ yāti
 kāruṇyārdrasya viduṣo nityaṃ mṛdvindriyasya ca /
 samyagdṛṣṭiprayatnasya nirvāṇaṃ nāti dūrataḥ // Dhs_21.7 //
 kāruṇyavibhūṣitā manuṣyalokaṃ devavad bhūṣayanti
 manuṣyaloke te devā ye kāruṇyena vibhūṣitāḥ /
 kāruṇyena daridrā ye te daridrāḥ satāṃ matāḥ // Dhs_21.8 //
 mṛdvāśayā martyāḥ sādhavaḥ
 mṛdvāśayā hi ye martyāḥ sādhuvat kāñcanopamāḥ /
 kāruṇyamakṣayaṃ yeṣāṃ sadā manasi vartate // Dhs_21.9 //
 ke dharmaparāyaṇā bhavanti?
 te ca sattvāḥ sadodyuktā nityaṃ dharmaparāyaṇāḥ /
 yeṣāṃ kāruṇyadīpena hṛdayaṃ samprakāśitam // Dhs_21.10 //
 na rātrau na divā teṣāṃ dharmo hi vinivartate /
 yeṣāṃ sarvāsvavasthāsu karuṇābhirataṃ matam // Dhs_21.11 //
 kāruṇyaṃ śītalaṃ cittam
 kāruṇyaśītalaṃ cittaṃ sarvasattvahite ratam /
 bhuktvā saukhyaṃ nirupamaṃ paścād gacchati nirvṛtim // Dhs_21.12 //
 kāruṇyamavināśi dhanam
 kāruṇyaṃ munibhiḥ śastaṃ kāruṇyaṃ nirmalaṃ saraḥ /
 kāruṇyaṃ doṣanirghāti kāruṇyaṃ dhanamavyayam // Dhs_21.13 //
 guṇānāṃ bhūṣaṇaṃ cāgraṃ sarvadoṣavighātakam /
 kāruṇyārdrā hi paramaṃ prayānti dhanamacyutam // Dhs_21.14 //
 kāruṇyaṃ (vai)
 dhanaṃ yasmānmādhuryapayasā yutam /
 na dāhaḥ krodhajastasya hṛdaye sampravartate // Dhs_21.15 //
 kāruṇyanāvamāruhya janā bhavasāgaraṃ taranti
 kāruṇyanāvamāruhya prītirdhairyaparāyaṇaḥ /
 tridoṣormimahāvege bhrāmyate bhavasāgare // Dhs_21.16 //
 karuṇāyāḥ paribhāṣā
 guṇānāmadvayaṃ śreṣṭhaṃ vinā cittena bhūṣaṇam /
 sādhūnāṃ dayitaṃ nityaṃ kāruṇyamiti kathyate // Dhs_21.17 //
 mārdavaṃ yasya hṛdaye vilīnamiva kāñcanam /
 sa jano hi tu kalpānte duḥkhādāśu vimucyate // Dhs_21.18 //
 dayāloḥ śreyāṃsi rohanti
 yasya pātrīkṛtaṃ cittaṃ mārdaveṇa samantataḥ /
 śreyāṃsi tasya rohanti kedāra iva śālayaḥ // Dhs_21.19 //
 cetogṛhe nidhānaṃ tadavyayaṃ (sarva)dehinaḥ /
 nirvāsayati dāridrayaṃ nṛṇāmadhyāśayaṃ mahat // Dhs_21.20 //
 tīkṣṇendriyasyāśāntasya nidhyānasya vicāriṇaḥ /
 viṣayeṣu pramattasya duḥkhaṃ naiva pradhāvati // Dhs_21.21 //
 maitreṇa cetasā nityamanukampādayā parāḥ /
 te hetuphalatattvajñā duḥkhapāśād vinirgatāḥ // Dhs_21.22 //
 na saṅkalpe mano yeṣāṃ ramate doṣavarjitam /
 te doṣabhayanirmuktāḥ padaṃ gacchantyanuttaram // Dhs_21.23 //
 kṣāntikriyāsamāyukte mitravānakutobhayaḥ /
 priyo bhavati loke 'smin paścād deveṣu modate // Dhs_21.24 //
 dayāratnaṃ sadā sevyam
 mātṛvat pitṛvaccaiva sarvalokasya te janāḥ /
 dayāratnaṃ sadā yeṣāṃ manasi sthitamuttamam // Dhs_21.25 //
 kṛpaiva sukhasya mūlamasti
 sukhasya ca paraṃ mūlaṃ kṛpaiva parikīrtitā /
 (hṛdi) yasya kṛpā nāsti sa duḥkhī parikīrtyate // Dhs_21.26 //
 maitrī eva sukhāvahā
 ekasatyottaraṃ brahma ekasyānuttaraṃ śivam /
 ekavidyā paraṃ mātā maitrī caikā sukhāvahā // Dhs_21.27 //
 ahiṃsakā eva dhanyāḥ
 ahiṃsakāḥ sadā dhanyāḥ saddṛṣṭiḥ paramā śubhā /
 etad ṛju sadā satyaṃ pāpānāṃ cāpi varjanam // Dhs_21.28 //
 karuṇāyā māhātmyam
 karttavyaḥ puruṣaistasmāt kṛpāsaṃvegamānasaiḥ /
 dānaśīlakṣamāmaitrījñānābhyāsaśca nirmalaḥ // Dhs_21.29 //
 // iti karuṇāvarga ekaviṃśaḥ //
 (22) dānavargaḥ
 śuddhāśuddhadānaparibhāṣā
 guṇadvādaśasaṃyuktaṃ malairdvādaśabhirvinā /
 dānaṃ bhavati śuddhaṃ tad viparītaṃ sakalmaṣam // Dhs_22.1 //
 dānarahitā eva puruṣādhamāḥ
 devānāmatha (vā)
 nṛṇāṃ dhanasya balamuttamam /
 dānena rahitā pāde patanti puruṣādhamāḥ // Dhs_22.2 //
 lobhamātsaryamalināḥ putradāravaśānugāḥ /
 manujā nidhanaṃ yānti kevalāhārakāṃkṣiṇaḥ // Dhs_22.3 //
 lobhagranthivimokṣāya yāñcāvṛkṣakṣayāya ca /
 tamonicayanāśāya pradānamiha dīyate // Dhs_22.4 //
 dātā paralokaṃ gacchati
 aghatāṃ carate dānaṃ dātāpi tadanantaram /
 mārgasandarśavad dānaṃ paralokaṃ samṛcchati // Dhs_22.5 //
 dānāmbhasi narāḥ snātvā śīlormiparibhāvite /
 jñānavistīrṇa(vimalaṃ)
 pāraṃ duḥkhasya yānti vai // Dhs_22.6 //
 doṣanāśakāḥ trayo dīpāḥ
 puruṣeṇa trayo dīpāḥ prajvālyā hitamicchatā /
 dānaṃ śīlaṃ tathā jñānamete doṣavināśakāḥ // Dhs_22.7 //
 tṛṣṇāvivarṇā durgandhivitarkormijhaṣākule /
 duḥkhārṇave plutā hyete jñānaśīleṣu rakṣitāḥ // Dhs_22.8 //
 kleśasya bheṣajaṃ dānaṃ,
 śīlaṃ, jñānam
 kleśavyādhinihantārastrayo vai bheṣajāḥ smṛtāḥ /
 dānaṃ śīlaṃ tathā jñānamete nityaṃ sukhāvahāḥ // Dhs_22.9 //
 pramādaviṣamaṃ (cittaṃ)
 saṃkalpakuṭilaṃ laghu /
 vadhyate bandhanairetaistribhirjñānādibhirnṛṇām // Dhs_22.10 //
 doṣāgnibhiḥ (sadā)
 pluṣṭo yairidaṃ dahyate tadā /
 dānādijñānayogena hatvā gacchati nirvṛtim // Dhs_22.11 //
 na dānajñāna śīleṣu yeṣāṃ sammiśritā matiḥ /
 te nityaduḥkhitāḥ sattvāḥ sukhaṃ teṣāṃ na vidyate // Dhs_22.12 //
 dātāro mātsaryamalavarjitā bhavanti
 adānavrīḍitasukhāścittadoṣeṇa vañcitāḥ /
 bhavanti vibudhāḥ hitvā tasmād dānaparo bhavet // Dhs_22.13 //
 dānotkarṣakramairyuktāḥ mātsaryamalavarjitāḥ /
 bhavanti hṛṣṭamanaso devāḥ krīḍāparāyaṇāḥ // Dhs_22.14 //
 kṣutpipāsāmayo vahnirya pradhānaṃ pradhāvati /
 mātsarya vai phalaṃ sarva taduktaṃ tattvabuddhibhiḥ // Dhs_22.15 //
 dānapraśaṃsā
 yo dadāti sukhaṃ tasya nīyate jāyate sukham /
 sukhaṃ bhavati dānāddhi tasmād dānaṃ praśasyate // Dhs_22.16 //
 lokālokakaraṃ dānaṃ gacchantamanugacchati /
 gataṃ ca mantradānena yujyate bhadravatsalaiḥ // Dhs_22.17 //
 avisaṃvādakaṃ sthānametaduktaṃ tathāgataiḥ /
 avisaṃvādakatvācca nityaṃ dānaparo bhavet // Dhs_22.18 //
 dānī bhavārṇavaṃ tarati
 mātsaryāriṃ vinirjitya kṛtvā cittaṃ śubhānvitam /
 ye prayacchanti dānāni te taranti bhavārṇavam // Dhs_22.19 //
 kṣayaistu trividhairdānaṃ triṣukāraṃ tridhārjitam /
 tasya kṣatānvitasyaivaṃ phalaṃ dṛṣṭaṃ tricakṣuṣā // Dhs_22.20 //
 kaḥ mārgaḥ sukhāvahaḥ?
 dānamādau sadā deyaṃ śīlaṃ labhyaṃ prayatnataḥ /
 tṛṣṇā jñānena hantavyā mārga eṣa sukhāvahaḥ // Dhs_22.21 //
 anityā pāpikā tṛṣṇā lokasyāhitakārikā /
 na śakyaṃ tadvinā śreyaḥ prāptuṃ padamanuttamam // Dhs_22.22 //
 adānasya pariṇāmaḥ
 adāne na manaḥ kārya nityaṃ dānarato bhavet /
 adānāt kṣutpipāsābhyāṃ dahyate pretabhūmiṣu // Dhs_22.23 //
 dānena śīlarakṣā sadā kāryā
 rājā bhavati dānena cakravartī sudhārmikaḥ /
 dānabhūmiṃ samāśritya śīlaṃ rakṣanti paṇḍitāḥ // Dhs_22.24 //
 śīlavānapi kālajño 'jñānād (vai)
 parimucyate /
 duḥkhanairyāṇiko mārgaḥ śasto 'yaṃ munipuṃgavaiḥ // Dhs_22.25 //
 taṃ viditvā mahāvīro nityaṃ dānarato bhavet /
 adā(nā)dapi deveṣu devā hi na sukhā matāḥ // Dhs_22.26 //
 dānī yatra kutrāpi vasan sukhī bhavati
 ājanmavipine martyā bhavanti sukhabhāginaḥ /
 dānasya tatphalaṃ sarvacetanābhāvitasya hi // Dhs_22.27 //
 tiryakṣvapi samutpannā bhavanti sukhabhāginaḥ /
 tatsarva dānajaṃ saukhyaṃ kathayanti manīṣiṇaḥ // Dhs_22.28 //
 yat pretāḥ pretabhavane bhavatyākārabhojinaḥ /
 svayaṃ kṛtasya dānasya phalaṃ bhavati tādṛśam // Dhs_22.29 //
 dānavirahitasya durdaśā bhavati
 (na)dadyāt kṣutpipāse ca dahyante yena dehinaḥ /
 sarvadā na tapastābhyāṃ phalaṃ bhavati śītalam // Dhs_22.30 //
 pramādī mṛtyusamaye dāhaṃ prāpnoti
 pūrva pramādacārī yo na dānādiṣu vartate /
 sa paścānmṛtyusamaye dahyate svena cetasā // Dhs_22.31 //
 dānasya phalam
 priyo bhavati dānena cetasāmapi tuṣyati /
 paścād bhavati sa śrīmān dānasya phalamīdṛśam // Dhs_22.32 //
 yatra dānādi cittasyāstyupabhogāya sarvadā /
 tatra nirdhanataiṣā vā dayayā parirakṣitam // Dhs_22.33 //
 yad bhujyate sadā cittaṃ gurubhyaścāpi dīyate /
 yad vanaṃ śobhanaṃ dṛṣṭaṃ viparītaṃ yathā tṛṇam // Dhs_22.34 //
 durbalānāṃ sadārtānāṃ sattvānāṃ cakṣuranvitam /
 dānaṃ niḥkalpasaṃyantramasmiṃlloke paratra ca // Dhs_22.35 //
 manuṣyabhūmau dānasya phalam
 manuṣyabhūmau dānāni dattvā yānti śubhāṃ gatim /
 na devā dānapatayaḥ phalabhūmirasau matā // Dhs_22.36 //
 karmamāhātmyam
 karmabhūmirmanuṣyāṇāṃ phalabhūmiḥ surālayaḥ /
 karmāyattaṃ phalaṃ sarva na phalaṃ syādahetukam // Dhs_22.37 //
 ko mṛtaiḥ samaḥ?
 dhyānādhyayananirmukto dānaśīlavivarjitaḥ /
 suvarṇakaṃkaṇairyukto jīvannapi mṛtaiḥ samaḥ // Dhs_22.38 //
 sa jīvati hi loke 'smin yo dharmamanuvartate /
 dharmamūḍhaḥ sadā mūḍho jīvannapi mṛtaiḥ samaḥ // Dhs_22.39 //
 ajñānī tu bāliśa eva
 manuṣyacarmaṇā channastiryag bhavati bāliśaḥ /
 yasya jñānapradīpena hṛdayaṃ nāvabhāsitam // Dhs_22.40 //
 bhavatyetāvatā puruṣaḥ yaḥ śīlamanuvartate /
 śīlabhraṣṭaḥ pumān sarvaścābhistutyo 'parākramaḥ // Dhs_22.41 //
 dānahīnaḥ pretavigrahavān
 dānahīnaḥ pramādī (ca)
 pāpacārī calendriyaḥ /
 nāsau martya iti jñeyaḥ preto vigrahavānayam // Dhs_22.42 //
 jñānena hīno mṛta eva
 jñānaśīlavinirmukto dānaratnavivarjitaḥ /
 jīvamāno 'pi puruṣo mṛta ityabhidhīyate // Dhs_22.43 //
 ko devaḥ?
 dānaśīlatapodhyānād vīryasmṛtisamādhimān /
 puruṣaḥ puruṣaireje devairapi sa vandyate // Dhs_22.44 //
 guṇavāṃstu naro vandyaḥ nirguṇaḥ paśubhiḥ samaḥ /
 guṇāguṇavidhijño yaḥ sa deva iti kathyate // Dhs_22.45 //
 keṣāṃ saphalaṃ jīvanam?
 sujīvitaṃ bhavettasya yasya tyāge sthitaṃ manaḥ /
 nahi tyāgavinirmuktaṃ jīvitaṃ jīvanaṃ matam // Dhs_22.46 //
 dānaṃ nityaṃ sukhāvaham
 pañcagatyupapannānāṃ sattvānāṃ svena karmaṇā /
 mātṛvat pitṛvad dṛṣṭaṃ dānaṃ nityaṃ sukhāvaham // Dhs_22.47 //
 dānaratā bhavasaṅkaṭānmucyante
 etāṃ bhūmimavasthāpya sattvo dānarato bhavet /
 dānaśīlaratā nityaṃ mucyante bhavasaṅkaṭāt // Dhs_22.48 //
 // iti dānavargo dvāviṃśaḥ //
 (23) śīlavargaḥ
 śīlaṃ sūrya iva śobhate
 dhanānāmuttamaṃ śīlaṃ sūryo jyotiṣmatāmiva /
 vihāya gacchati dhanaṃ śīlaṃ sthitamivāgrataḥ // Dhs_23.1 //
 śīlena tridaśān yāti dhyānagocarameva vā /
 nāsti śīlasamaṃ jyotirasmiṃlloke paratra ca // Dhs_23.2 //
 alpena hetunā svarga prāpnoti svargakāmikaḥ /
 tasmād duścaritaṃ hitvā nityaṃ sucarito bhavet // Dhs_23.3 //
 cetanābhāvitaṃ dānaṃ śīlaṃ ca parirakṣitam /
 nīyate devasandattaṃ pañcakāmaguṇānvitam // Dhs_23.4 //
 surakṣitena śīlenaiva sukhaṃ prāptuṃ śakyate
 na mātā na pitā nārthā dayitā nāpi bāndhavāḥ /
 na sukhā (ste)
 tathā dṛṣṭā yathā śīlaṃ surakṣitam // Dhs_23.5 //
 śīlavān puruṣo sukhamavāpnute
 śīlaṃ trāṇamihāmutra śīlaṃ gatirihottamam /
 śīlavān puruṣo nityaṃ sukhāt sukhamavāpnute // Dhs_23.6 //
 dānaśīlasamācārā ye narā śubhacāriṇaḥ /
 te yānti devasadanaṃ racitāḥ svena karmaṇā // Dhs_23.7 //
 nidhānamavyayaṃ śīlaṃ śīlasaukhyamatarkitam /
 śīlādhikā hi puruṣā nityaṃ sukhavihāriṇaḥ // Dhs_23.8 //
 śīlaṃ rakṣatu medhāvī yathā yānaṃ sukhatrayam /
 praśaṃsāvṛttalābhaṃ ca pretya svarge ca modate // Dhs_23.9 //
 śīlavān nirvāṇaṃ prāpnoti
 śīlavān yo hi puruṣaḥ śīlamevāti sevate /
 sasukho nirvṛttiṃ yāti yatra mṛtyurna vidyate // Dhs_23.10 //
 anādimati saṃsāre tṛṣṇāmohādibhirvṛte /
 jyotirbhūta sadāśīlaṃ tasmācchīlamanāvilam // Dhs_23.11 //
 śīlaṃ dhanamasaṃhārya rājacaurodakādibhiḥ /
 tasmācchīlaṃ sadā sevyaṃ dauḥśīlyaṃ ca vigarhitam // Dhs_23.12 //
 śīlābhiratapuruṣaḥ nirvāṇaṃ hyantike sthitam /
 śīlavān puruṣo dhanyaḥ śīlavāṃścāpi sevyate // Dhs_23.13 //
 ravivad bhrājate śīlaṃ dauḥśīlyaṃ caiva garhitam /
 nirmalaṃ vītakāntāraṃ nirjvaraṃ vītakāṅkṣi ca // Dhs_23.14 //
 śīlapraśastasambuddhairnirvāṇapuragāmikam /
 āyuryāti dhruvaṃ dhīmān nityaṃ śīlenaṃ vṛṃhitam // Dhs_23.15 //
 śīlarahitāḥ paśubhiḥ samāḥ
 na bibhenmṛtyukāle ca śīlena parirakṣitaḥ /
 śīlamādyantakalyāṇaṃ sarvasaukhyapravartakam /
 śīlavān puruṣo dhanyo dauḥśīlyābhirataḥ paśuḥ // Dhs_23.16 //
 tīraṃ naiva samāyānti puruṣāḥ śīlavarjitāḥ /
 kāryākārya na vindanti tasmācchīlaṃ samācaret // Dhs_23.17 //
 śīlavastreṇa ye channāste channāḥ puruṣā matāḥ /
 śīlena varjitā ye tu nagnāste paśubhiḥ samāḥ // Dhs_23.18 //
 śīlavān puruṣaḥ svarga gacchati
 śīlavān puruṣaḥ svagamudyānamiva gacchati /
 bandhuvanmanyate tatra śīlavān (su)
 pramāgataḥ // Dhs_23.19 //
 śuciśīlasamācārāḥ śubhadharmasamanvitāḥ /
 devalokopagāsteṣu janāḥ sukṛtakāriṇaḥ // Dhs_23.20 //
 śīlena paribṛṃhitā guṇā vardhante
 yo na prārthayate kāmān śīlavān puruṣaḥ sadā /
 guṇāstasya pravardhante śīlena paribṛṃhitāḥ // Dhs_23.21 //
 śīlaṃ svargasya sopānam
 mahārghamuttamaṃ śīlamasmiṃlloke paratra ca /
 tasmāt prahāya traiguṇyaṃ śīlameva sadā caret // Dhs_23.22 //
 devebhyo rocate taddhi trāṇaṃ śīlaṃ śubhānvitam /
 bhāvitaṃ paramaṃ dhanyaṃ paralokopagāmikam // Dhs_23.23 //
 śīlavān yadi jānīyāt phalaṃ śīlasya yādṛśam // Dhs_23.24 //
 śastraṃ sutīkṣṇamādāya vāṇaṃ chindyādihātmanaḥ /
 astropamasya nindyasya abhisaukhyasamanvitam // Dhs_23.25 //
 śīlasya phalaṃ sugatena pradarśitam
 phalaṃ śīlasya vimalaṃ sugatena pradarśitam /
 ādau śastaṃ tathā madhye nidhane śastameva tat // Dhs_23.26 //
 phalaṃ śīlasya vipulaṃ sukhāt sukhamuttamam /
 śīlacaryā paraṃ saukhyaṃ dhanacaryā na tādṛśī // Dhs_23.27 //
 narā dhanena hīyante śīlena na kathañcana /
 śocate puruṣastena pṛthak vā tadvirājate // Dhs_23.28 //
 śubhaṃ tasmānmunivaraiḥ praśastaṃ sārvagāmikam /
 udyānamiva gacchanti puruṣāḥ śubhacāriṇaḥ /
 devalokasamaṃ teṣāṃ saukhyānāmākaraṃ (param) // Dhs_23.29 //
 svargagamanārtha śīlaṃ samācaret
 suśīlitasya śīlasya bhakṣitasyāpyanekaśaḥ /
 phalaṃ vipacyate svargastasmācchīlaṃ samācaret // Dhs_23.30 //
 śīlaṃ svargasya sopānamākaraṃ sukhanirvṛte /
 śīlavarjī hi puruṣo na kvacit sukhamedhate // Dhs_23.31 //
 śīlavān asaṃkhyāni saukhyāni labhate
 śīlāmbhasā prasannena viprakīrṇena sarvadā /
 snātvā gacchanti puruṣā devaloke ca nirvṛte /
 yaddivyamālyābharaṇairdivyaiḥ saukhyaiḥ samanvitāḥ // Dhs_23.32 //
 ramate devabhavane tat sarva śubhahetukam /
 asaṃkhyāni ca saukhyāni vardhamānāni sarvadā // Dhs_23.33 //
 labhate puruṣaḥ sarva yaḥ śīlamanuvartate /
 śubhacārī sadā satyaḥ pūjyate so 'parājitaḥ // Dhs_23.34 //
 anekasaukhyadāyakaṃ śīlamācaraṇīyam
 śubhena śobhate martyaḥ pūjyate rājabhiḥ sadā /
 śubhena śobhate martyastasmācchīlaṃ samācaret // Dhs_23.35 //
 anekasaukhyajanakaṃ sarvamāśvāsakārakam /
 śīlaṃ sucaritaṃ kārya duṣkṛtaṃ ca vivarjayet // Dhs_23.36 //
 ye dānaśīlakarttāraḥ svargatadgatamānasāḥ /
 teṣāṃ sakalmaṣaṃ śīlaṃ viṣamiśraṃ yathaudanam // Dhs_23.37 //
 nānāvidhasya śīlasya rakṣitasyāpyanekaśaḥ /
 śubhakāryavipākāya deveṣu paripacyate // Dhs_23.38 //
 śīlāmbhasā prasanneṣu saṅkīrṇeṣu ca sarvadā /
 snātvā gacchanti manujā devāṃścātyantikaṃ sukham // Dhs_23.39 //
 dānaśīlāḥ sadā dāntāḥ sarvabhūtahite ratāḥ /
 jñānayuktā maitracitā gatāste devasammitim // Dhs_23.40 //
 hatadoṣāḥ kriyāvantaḥ śīlaratnena bhūṣitāḥ /
 sarvasattvadayāvantaḥ suralokeṣu te budhāḥ // Dhs_23.41 //
 viśuddhakāñcanaprakhyā nirdhmātamalakalmaṣāḥ /
 samyak karma susaṃlagnā devalokeṣu te budhāḥ // Dhs_23.42 //
 sarvasattvadayāvantaḥ sarvasattvahitaiṣiṇaḥ /
 sarvapāpaviraktā ye teṣāṃ vāsaḥ surālaye // Dhs_23.43 //
 ahanyahani ye śīlaṃ rakṣanti suparīkṣakāḥ /
 ahanyahani teṣāṃ hi sukhaṃ bhavati naikaśaḥ // Dhs_23.44 //
 śīlavājinamārūḍhā devabhavanaṃ prayānti
 śīlavājinamārūḍhāḥ puruṣāstattvacintakāḥ /
 prayānti devabhavanaṃ krīḍāyuktamanekaśaḥ // Dhs_23.45 //
 yā krīḍā devabhavane yacca saukhyamanuttamam /
 tat samagrasya śīlasya phalamuktaṃ tathāgataiḥ // Dhs_23.46 //
 devasukhaṃ śīlajameva
 yaddivyamālyābharaṇā divyāmbaravibhūṣitāḥ /
 krīḍanti vibudhāḥ sarve tatsarva śubhahetukam // Dhs_23.47 //
 padmotpalavane ramye vanopavanabhūṣite /
 svarge ramanti ye devāstat sarva śubhajaṃ phalam // Dhs_23.48 //
 yadākāśa ivātasthurdivyaratnavibhūṣitāḥ /
 virājante 'malā devāstacchīlasya mahat phalam // Dhs_23.49 //
 yatkānaneṣu ramyeṣu citreṣu puṣpiteṣu ca /
 ramanti giripṛṣṭheṣu surāstacchīlajaṃ phalam // Dhs_23.50 //
 svagṛhaṃ hi yathā martyāḥ praviśanti gatavyathāḥ /
 tathā śīlasamācārāḥ prayānti tridivaṃ narāḥ // Dhs_23.51 //
 etat sujīvitaṃ śreṣṭhaṃ yacchīlaparirakṣaṇam /
 maraṇānāṃ paraṃ mṛtyuḥ yacchīlaparivarjanam // Dhs_23.52 //
 śīlamanupamaṃ kāryam
 etān guṇān sadā matvā priyatvamapi cātmanaḥ /
 śīlaṃ surakṣitaṃ kārya dauḥśīlyaṃ ca vivarjayet // Dhs_23.53 //
 śīlacārī sadā dāntaḥ kṣamāvāṃśca sudarśanaḥ /
 sopānamiva cārūḍhaṃ prayātyānandasannidhim // Dhs_23.54 //
 śīlena plavabhūtena saṃsārottaraṇam
 phalaṃ śīlasya tu sukhaṃ devalokeṣu pacyate /
 śīlena plavabhūtena saṃsārāduttaranti ca // Dhs_23.55 //
 śīlāmbhasā viśuddhā ye svāyattā dhīracetasaḥ /
 jāmbūnadamayaiḥ puṣpaiste 'trārcanti divaukasaḥ // Dhs_23.56 //
 ye navādātamanaso nityaṃ śīlena bhūṣitāḥ /
 te yānti devasadanaṃ yatra saukhyamanantakam // Dhs_23.57 //
 saukhyāt saukhyataraṃ yānti narāḥ sukṛtakāriṇaḥ /
 krīḍanti devasadane śīlena paribṛṃhitāḥ // Dhs_23.58 //
 śīlasopānamārūḍhāḥ sugatiṃ prayānti
 śīlasopānamāruhya jñānena paribṛṃhitāḥ /
 narāḥ prayānti sugatiṃ jñānena ca parāyaṇā // Dhs_23.59 //
 suprasannena manasāśīlaṃ yadabhirakṣitam /
 tasya śīlasya śītasva sukhametadupasthitam // Dhs_23.60 //
 śīlasya pariṇāmo sukhadāyakaḥ
 surakṣitasya śīlasya bhāvitasyāpyanekaśaḥ /
 pariṇāme sukhībhūtvā nirvāṇaṃ cādhigacchati // Dhs_23.61 //
 śīlaṃ rakṣatyupāyena śīlaṃ nayati saṅgatim /
 tasmācchīlaṃ sadā rakṣyaṃ pariṇāmo 'sya śītalaḥ // Dhs_23.62 //
 mṛtyukāle samutpanne śīlavānakutobhayaḥ /
 na me durgatinā trāṇaṃ śīlaṃ hi trāṇamuttamam // Dhs_23.63 //
 kutsitaśīlasya kutsitaḥ pariṇāmaḥ
 kācābhrapaṭalaṃ yasya śīlaṃ bhavati kutsitam /
 sa kutsitena śīlena kutsito jāyate naraḥ // Dhs_23.64 //
 śīlavirahitaḥ mūḍho bhavati svargamapi na yāti
 śīlamūlena labdhvedaṃ sukhaṃ svargeṣu dehibhiḥ /
 tṛṣṇākṣayo na bhavati sa paścāt paritapyate // Dhs_23.65 //
 tasmācchīlavatā nityaṃ śīlameva viśiṣyate /
 niḥśīlaḥ puruṣo mūḍho na svargamadhirohati // Dhs_23.66 //
 pañcakāmopamaṃ divyaṃ yadidaṃ bhujyate sukham /
 tacchīlasya viśuddhasya prāpyate hi phalaṃ mahat // Dhs_23.67 //
 yattejaḥ kāñcanasyāsya meruparvataśālinaḥ /
 tacchīlatejasastejaḥ kalāṃ nārhati ṣoḍaśīm // Dhs_23.68 //
 dīpyamānaiḥ sadā śīlaiḥ nirdhātukanakatviṣā /
 saṃyuktāstridivaṃ yānti paṇḍitā svena karmaṇā // Dhs_23.69 //
 trividhaśīlasya trividhaṃ phalam
 hīnamadhyaviśiṣṭasya śīlasya trividhasya vai /
 phalaṃ hi trividhaṃ dṛṣṭaṃ hīnamadhyottamaṃ tathā // Dhs_23.70 //
 pramādarahitaṃ śīlamapramādopabṛṃhitam /
 nityaṃ tat sukhadaṃ dṛṣṭaṃ dharmateyaṃ vyavasthitā // Dhs_23.71 //
 śīlaprabhayā sūryasahastrasyādi parābhavaḥ
 śīlodbhavā yā vimalā prabhā bhavati dehinām /
 na sā sūryasahastrasya saṃyuktasya bhaviṣyati // Dhs_23.72 //
 śīlaṃ saptavidhaṃ ramyaṃ yo rakṣati narottamaḥ /
 sa kāmaṃ bhuñjati phalaṃ sugatena ca deśitam // Dhs_23.73 //
 śīlacaryā vinā svarga na yānti
 śīlacaryā samāśritya samyagdarśanatatparaḥ /
 martyalokād divaṃ yānti na kaṣṭaṃ tapacāriṇaḥ // Dhs_23.74 //
 yacchīlaṃ śīlasaṃsparśa pariṇāme 'pi śītalam /
 niṣevate sadāmūḍhaḥ sa paścāt paritapyate // Dhs_23.75 //
 saptavidhena śīlena devasānnidhyaṃ prāpyate
 śīlaṃ saptavidhaṃ dhanyamavisaṃvādakaṃ padam /
 śīlena rakṣitaḥ puruṣo devānāmantikaṃ gataḥ // Dhs_23.76 //
 śīlena śobhanaṃ phalaṃ milati
 yathā pakṣairdṛḍhaiḥ pakṣī svedacchatraṃ nihanti (vai) /
 tathā naro dṛḍhaḥ śīlairdevalokāya kalpyate // Dhs_23.77 //
 śrutimātraṃ ca (tacchīlaṃ)
 ramyād ramyataraṃ ca tat /
 labhate puruṣaḥ kartā phalaṃ śīlasya śobhanam // Dhs_23.78 //
 dānaśīlataporatnaṃ hṛdayaiśca samāśritam /
 devatā vā manuṣyo vā labhate paramaṃ padam // Dhs_23.79 //
 antarbahiśca niḥsārāḥ puruṣā dharmavarjitāḥ /
 saṃsārāt phalakāṅkṣibhyaḥ saddharmo na (ca) rocate // Dhs_23.80 //
 antarbahiśca ye sārāste narā vastuto dṛḍhāḥ /
 ye dharmacāriṇaḥ śāntāḥ parasattvahitaiṣiṇaḥ // Dhs_23.81 //
 anuttaraḥ śīlavatāṃ sugandhaḥ
 na ketakī campakapuṣpagandhā,
 tamālake nāgarucaśca gandhaḥ /
 prayānti gandhā hiṃ yathā sureṇa,
 anuttaraḥ śīlavatāṃ sugandhaḥ // Dhs_23.82 //
 dauḥśīlyaṃ sadā varjyam
 tasmācchīlaṃ sadā kārya dānajñānatapodhanaiḥ /
 dauḥśīlyaṃ ca sadā varjyaviṣaśastrānalopanam // Dhs_23.83 //
 śīlena eva sukhamavāpnute
 evaṃ surakṣitaṃ śīlaṃ narān nayati saṅgatim /
 na hi śīlādṛte kaścit padaṃ sukhamavāpnute // Dhs_23.84 //
 devaguṇasadṛśaṃ śīlaṃ sadācaret
 tasmād devaguṇaṃ matvā śīlameva sadācaret /
 na śīlasadṛśaṃ kiñcidanyat trāṇamihāsti vai // Dhs_23.85 //
 // iti śīlavargastrayoviṃśaḥ //
 (24) kṣāntivargaḥ
 kṣamābhūṣaṇenaiva bhūṣito bhavati pumān
 kṣāntyā vibhūṣitaḥ jīva bhūṣito netarairdhanaiḥ /
 dhanaṃ vinā samāyāti kṣāntiṃ naiva kathañcana // Dhs_24.1 //
 kṣamāvān puruṣaḥ sarvapriyo bhavati dehinām /
 pūjyate daivatairnityaṃ tasmāt kṣāntiḥ parantapa / // Dhs_24.2 //
 kṣamāvān puruṣaḥ sarvatra pūjyate
 kṣamāvān puruṣaḥ sarvaiḥ krodhadoṣairvivarjitaḥ /
 yaśasā pūjyate nityamiha loke paratra ca // Dhs_24.3 //
 kṣāntidhanaṃ sarvottamam
 kṣāntirdhanaṃ dhanaṃ śīlaprajñāvardhanameva ca /
 dhanānyanyāni śastāni na hitasya kathañcana // Dhs_24.4 //
 sadbhiḥ kṣamāvāneva pūjyate
 pūjyate satataṃ sadbhiryaśasā caiva pūjyate /
 kṣamāvān puruṣaḥ sarvastamāt kṣāntiparo bhavet // Dhs_24.5 //
 krodhaviṣasya kṣamaiva bheṣajam
 kṣāntiḥ krodhaviṣasyāsya bheṣajaṃ paramaṃ matam /
 kṣāntyāvināśitaḥ krodho 'narthāyopajāyate // Dhs_24.6 //
 jñānaśīlābhibhūtānāṃ bāliśānāṃ viśeṣataḥ /
 pratīpakārya kurute kṣāntirmārganidarśikā // Dhs_24.7 //
 kṣamāvanta eva loke dhaninaḥ
 sa dharmadhanahīnānāṃ bhramatāṃ gatipañcake /
 yeṣāṃ kṣāntimayaṃ dravyaṃ te loke dhaninaḥ smṛtāḥ // Dhs_24.8 //
 tamonicayakāntāre dṛḍhakrodhena dustare /
 kṣāntyā yathā smṛtāḥ sadbhistaranti khula mānavāḥ // Dhs_24.9 //
 saddharmapāṭhanaṣṭānāṃ deśikā kṣāntiruttamā /
 apāyabhayabhītānāṃ na bhayaṃ kṣāntirucyate // Dhs_24.10 //
 nṛṇāṃ kṣāntiḥ sukhāvahā
 sukhāvahā sadā nṛṇāṃ duḥkhasya ca vighātikā /
 kṣemasamprāpikā nityaṃ viśvāsaguṇakārikā // Dhs_24.11 //
 śubhāsti nāyikā dhanyā hyaśubhebhyo vivarjitā /
 mokṣasaṃdeśikā puṃsāṃ saṃsārabhayanāśikā // Dhs_24.12 //
 kṣāntiḥ narakāgnivināśikā svargasopānabhūtā ca
 svargasopānabhūtā sā narakāgnivināśikā /
 trāyate pretalokātsā tiryagyonau tathaiva ca // Dhs_24.13 //
 kṣāntiḥ sanmārgāmṛtadīpikā
 sā guṇaudhaiḥ sadā pūrṇā śivā bhavati dehinām /
 sā praśaste sukhe prāpte kṣāntiḥ kāryā prayatnataḥ /
 sarvalokasya māteva sanmārgāmṛtadīpikā // Dhs_24.14 //
 // iti kṣāntivargaścaturviṃśaḥ //
 (25) vīryavargaḥ
 deśakriyāyuktāni kāryāṇi siddhayanti
 deśakālopapannasya kriyātithyocitasya ca /
 nyāyenārabhyamāṇasya vīryasya sakalaṃ phalam // Dhs_25.1 //
 nyāyadeśakriyāhīnā adharmeṇa vivarjitāḥ /
 sīdanti kāryanikarā vīryeṇa parivarjitāḥ // Dhs_25.2 //
 ārabdhavīryā mokṣaṃ prāpnuvanti
 dhyānenārabdhavīryeṇa mokṣaṃ gacchanti paṇḍitāḥ /
 bhavakṣipta ivākāro devaloke prayānti ca // Dhs_25.3 //
 yānyārabdhāni kāryāṇi vīryavad balinā nṛṇā /
 tāni tāni prasiddhāni vipulāni bhavanti ca // Dhs_25.4 //
 ye 'rthā lokottare siddhā ye ca lokeṣu sammatāḥ /
 te vīryeṇa prasādhyante vīryahīnā na jātu vai // Dhs_25.5 //
 mandavīrya cirotsāhaṃ saddharmeṇa vivarjitam /
 naro viśati lokaṃ (ca)
 śaśāṅkamiva kalmaṣam // Dhs_25.6 //
 vīryavattā paramāṃ gatiṃ pradadāti
 āryāṣṭāṅgena mārgeṇa na jñānaparipālitaḥ /
 vīryavattāmahotsāho prayāti paramāṃ gatim // Dhs_25.7 //
 bodhiḥ vīryeṇāvāpyate
 vīryaṇāvāpyate bodhiḥ svavīryeṇa tathā mahī /
 arhattvaṃ vīryavadbhiśca tasmānnāgnisamā gatiḥ // Dhs_25.8 //
 uttamasthānaprāptyartha vīryārambhe matiḥ kāryā
 tasmād devān guṇān matvā vīryavān niyatendriyaḥ /
 vīryārambhe matiṃ kuryārnnāsti vīryasamarthanam // Dhs_25.9 //
 vīryārthī smṛtimān yaśca naro jñānaparāyaṇaḥ /
 prayātyanuttamaṃ sthānaṃ jarāmaraṇavarjitam // Dhs_25.10 //
 // iti vīryavargaḥ pañcaviṃśaḥ //
 (26) dhyānavargaḥ
 svasthaḥ kaḥ?
 asaṃsaktamaternityaṃ nityaṃ dhyānavihāriṇaḥ /
 viśuddhamanaso nityamekāgrabhiratasya ca // Dhs_26.1 //
 yasyaikāgrakaraṃ cittaṃ tasya doṣā na bādhakāḥ /
 sa doṣabhayanirmuktaḥ svastha ityabhidhīyate // Dhs_26.2 //
 ekāgrābhiratañceto vivekamanudhāvati /
 sarvatarkavinirmuktaḥ svastha ityabhidhīyate // Dhs_26.3 //
 cittasyaikāgratāṃ varṇayati
 yasya cittaṃ dhruvaṃ śāntaṃ nirvāṇābhirataṃ sadā /
 na tasyendriyajā doṣā bhavasya śubhahetavaḥ // Dhs_26.4 //
 yacca dhyānakṛtaṃ saukhyaṃ yacca (cittaṃ)
 samādhijam /
 cittaṃ tatsarvamekāgramate bhavati dehinaḥ // Dhs_26.5 //
 yatiḥ alaukikaṃ sukhaṃ bhuṅkte
 ekārāmasya yatino yat sukhaṃ jāyate hṛdi /
 yat saukhyamativijñeyaṃ na saukhyaṃ laukikaṃ matam // Dhs_26.6 //
 kīdṛśaṃ cittaṃ śāntiṃ samadhigacchati?
 ekāgrābhirataṃ cittaṃ viśuddhākṛtameva ca /
 doṣajālavinirmuktaṃ śāntiṃ samadhigacchati // Dhs_26.7 //
 jñānāmbhasā tṛṣṇāgniṃ hanti
 ekāntamanasā nityaṃ saṃkṣiptendriyapañcakaiḥ /
 tṛṣṇāgninātivṛddhaṃ ca hanti jñānāmbhasā budhaḥ // Dhs_26.8 //
 tasya tṛṣṇāvimuktasya viśuddhasya sukhaiṣiṇaḥ /
 akṣayaṃ cāvyayaṃ caiva padaṃ hi sthitamagrataḥ // Dhs_26.9 //
 nirvāṇapuragāmi vartma
 vitarkakuṭilaṃ ceto yatra yatropapadyate /
 ekālambanayuktena dhārya tena samādhinā /
 tasmādetat paraṃ vartma nirvāṇapuragāmikam // Dhs_26.10 //
 manonigrahaphalam
 etadagraṃ manaḥ kṣutvā hanyādarisamūhakam /
 mano hīdaṃ vinirgṛhya (sa)
 vetti dhyānajairdṛḍhaiḥ // Dhs_26.11 //
 nirupamaṃ dhyānajaṃ sukham
 (tatra sthitāḥ narāḥ śreṣṭhāḥ śraddhāvanto manīṣiṇaḥ) /
 prayānti paramaṃ sthānamaśokaṃ hatakilviṣam // Dhs_26.12 //
 nirviṣaskasya tuṣṭasya nirāgasyāpi dhīmataḥ
 yat sukhaṃ dhyānajaṃ bhāti kutastasyopamā parā // Dhs_26.13 //
 dhyānaiḥ paramaṃ padaṃ prāpyate
 etatsāraṃ sudhīrāṇāṃ yogināṃ pāragāminām /
 yadevedaṃ manaḥ śrutvā prayānti padamacyutam // Dhs_26.14 //
 // iti dhyānavargaḥ ṣaḍviṃśaḥ //
 (27) prajñāvargaḥ
 prajñā māteva hitakāriṇī
 dharmānusāriṇī prajñā vīryeṇa parivṛṃhitā /
 samādhibalasaṃyuktā māteva hitakāriṇī // Dhs_27.1 //
 prajñā gatipañcakāt trāyate
 sā hi santrāyate sarvān puruṣān gatipañcakāt /
 na mātā na pitā tatra gacchantamanugacchati // Dhs_27.2 //
 prajñāśikharamāruhya śīlakandaraśobhanam /
 bhavadoṣamidaṃ sarva paśyati (jñāna)
 bhūṣaṇaḥ // Dhs_27.3 //
 samādhinā bhavārṇavaṃ tarati
 indriyāṇīndriyārthebhyo yadā vindanti tatpadam /
 tadā samādhinā jñāna bhavasāgaramuttaret // Dhs_27.4 //
 dānaśīlatapodhyānairjñānamevāgramucyate /
 apavargād yadā jñānaṃ jñānaśīle sukhāvahe // Dhs_27.5 //
 prajñā aṣṭamo mārgastathāgatenopadiṣṭaḥ
 cakṣuṣāṃ ca parā dṛṣṭā prajñoktā (yā)sunirmalā /
 mārgāṇāṃ cāṣṭamo mārgaḥ śivaḥ proktastathāgataiḥ // Dhs_27.6 //
 prajñābalaṃ sarvottamam
 caturṇā caiva satyānāmagre dve tu prakīrtite /
 bālānāṃ ca sadā dṛṣṭaṃ prajñābalamihottamam // Dhs_27.7 //
 janmapadvatirjñānaśastreṇa chettavyā
 jñānaśastreṇa tikṣṇena latā chedyā durāsadā /
 hantavyā doṣanivahāśchettavyā janmapaddhatiḥ // Dhs_27.8 //
 na jñānātparo bandhuḥ
 amṛtānāṃ paraṃ jñānaṃ śreyasāṃ nidhiruttamam /
 na jñānācca paraṃ bandhurna jñānāddhanamuttamam // Dhs_27.9 //
 jñānaśīlayutā prajñā sevitavyā
 jñānaśīlayutāvṛddhā vītarāgā gataspṛhāḥ /
 sevitavyāḥ sadā santastattvamārganidarśakāḥ // Dhs_27.10 //
 kleśādīn prajñāśastreṇa vidārayet
 prajñāvajreṇa tīkṣṇena mahodayavasena ca /
 mahāyogarathārūḍhaḥ kleśādīn pravidārayet // Dhs_27.11 //
 // iti prajñāvargaḥ saptaviṃśaḥ //
 (28) nirvāṇavargaḥ
 kleśakṣaya eva nirvāṇamārgaḥ
 kleśakṣayāt paraṃ saukhyaṃ kathayanti manīṣiṇaḥ /
 eṣa nirvāṇago mārgaḥ kathitastattvadarśakaiḥ // Dhs_28.1 //
 tatpadaṃ śāśvataṃ juṣṭaṃ kathayanti tathāgatāḥ /
 yatra janma na mṛtyurna vidyate duḥkhasambhavaḥ // Dhs_28.2 //
 vibhūtasyāpramattasya śāntasya vanacāriṇaḥ /
 alolupasya vīrasya nirvāṇasya vibhūtayaḥ // Dhs_28.3 //
 viṣayeṣvapramatto nirvāṇaṃ nāticiraṃ prāpnoti
 mitrāmitraprahīṇasya bhavarāgavivarjinaḥ /
 viṣayeṣvapramattasya nirvāṇaṃ nātidūrataḥ // Dhs_28.4 //
 śubhakarttṛ nirvāṇaṃ prāpnoti
 śubhakāryeṣu saktasya maitrīkāruṇyabhāvinaḥ /
 saṃsārabhayabhītasya nirvāṇaṃ nātidūrataḥ // Dhs_28.5 //
 kausīdyavirahitaḥ tvaritaṃ nirvāṇaṃ yāti
 kleśakṣayavidhijñasya nairātmyasyāpi tasya ca /
 kausīdyāccaiva muktasya nirvāṇaṃ nātidūrataḥ // Dhs_28.6 //
 vaśyendriyasya śāntasya nirvāṇaṃ samīpataram
 catuḥsatyavidhijñasya tridoṣavadhasevinaḥ /
 vaśyendriyasya śāntasya nirvāṇaṃ nātidūrataḥ // Dhs_28.7 //
 sukhaduḥkhapāśairmukto muniḥ pāraga ucyate
 sukhaduḥkhamayaiḥ pāśairyasya ceto na hanyate /
 sa doṣabhayanirmuktaḥ pārago munirucyate // Dhs_28.8 //
 śubhānveṣī nirvāṇamadhigacchati
 puruṣo 'pāyabhīruśca pramādabalavarjakaḥ /
 śubhakārī śubhānveṣī nirvāṇamadhigacchati // Dhs_28.9 //
 // iti nirvāṇavargo 'ṣṭāviṃśaḥ //
 (29) mārgavargaḥ
 āryacatuṣṭayopāsakaḥ pāraṃ gacchati
 satyāni catvāri śivāni tāni,
 subhāvitānyeva samīkṣya vidvān /
 sucintako jātijarābhayebhyaḥ,
 pramucyaye pāramupaiti śāntaḥ // Dhs_29.1 //
 kāmeṣu saktaḥ bhavabhogabaddhaḥ bhavati
 acintako yastu vibhūtabuddhiḥ kāmeṣu sakto bhavabhogabaddhaḥ /
 sa bandhanaiḥ kāmamayairnibaddho,
 na mucyate jātijarābhayebhyaḥ // Dhs_29.2 //
 bhavārṇave sukhadraṣṭā ante narakaṃ yāti
 vicintya yo duḥkhamidaṃ viśālaṃ,
 na khedamāyāti bhavārṇavebhyaḥ /
 sa kāmavāṇairnihato hi mūḍhaḥ,
 kaṣṭāmavasthāṃ narake 'pi yāti // Dhs_29.3 //
 ābhyantaraṃ kṣemasukhaṃ ca hitvā,
 kiṃ kāmabhogābhiratā hi bālāḥ /
 naite bijānanti bhayaṃ ca tīvramabhyeti mṛtyurjvalanaprakāśaḥ // Dhs_29.4 //
 tattvamārgapradarśakaiḥ kimuktam?
 anityaduḥkhaśūnyo 'yamātmā kārakavarjitaḥ /
 saṃsāraḥ kathito buddhaiḥ tattvamārgapradarśakaiḥ // Dhs_29.5 //
 tena sarvamidaṃ tattvajñānaṃ jñeyaṃ samāsataḥ /
 jñānajñeyavinirmuktaṃ tṛtīyaṃ nopalabhyate // Dhs_29.6 //
 kaḥ tattvavidhijñaḥ?
 antapāravidhijño yaḥ ṣoḍaśākāratattvavit /
 ūrdhvagatividhijño hi kṣāntitattvavicakṣaṇaḥ // Dhs_29.7 //
 tattvavideva dharmatāmanuviśati
 agralokaikadharmajñaḥ samanantaratattvavit /
 sa dharmatāmanuviśed yathā (ca)
 na vikampate // Dhs_29.8 //
 dvayopāyavinirmukto naṣṭān nāśayate muhuḥ /
 naṣṭapāpagatirvīraḥ strotāpanno nirucyate // Dhs_29.9 //
 srotāṃsya kuśalā dharmā jīryante pāpagāminaḥ /
 mokṣāgninā pratapyante srotāpanno bhavatyataḥ // Dhs_29.10 //
 prasrabdhijaṃ mahodarkamuktaṃ saṃsāramokṣakam /
 tṛṣṇākṣayasukhaṃ dṛṣṭaṃ satyataḥ sukhakārakam // Dhs_29.11 //
 kaḥ sadaiva sukhī bhavati?
 nāvabadhnāti yaṃ tṛṣṇā na vitarkairvihasyate /
 samprāptabhavapārastu sukhī bhavati sarvadā // Dhs_29.12 //
 ārya mārgacatuṣṭayam anyonyaphalasambhūtam
 anyonyaphalasambhūta sarvataḥ sampravartate /
 tadeva kāraṇaṃ jñeyamāryamārgacatuṣṭayam // Dhs_29.13 //
 āryasatyeṣu viditaḥ puruṣo vidyate dhruvam /
 viṣayeṣu hi saṃghuṣṭaṃ jagad bhramati cakravat // Dhs_29.14 //
 kaḥ śreṣṭho mārgaḥ?
 sa mārgo deśakaḥ śreṣṭho yo mārgo bhāṣitaḥ śivaḥ /
 yena mārgeṇa prācīnā (dhruvaṃ)
 yātā manīṣiṇaḥ // Dhs_29.15 //
 triśaraṇagata eva sukhaṃ jīvati
 sujīvitaṃ bhavet tasya yasya buddhau sthitaṃ manaḥ /
 nahi buddhivinirmuktaṃ jīvitaṃ jīvitaṃ bhavet // Dhs_29.16 //
 sujīvitaṃ bhavet tasya yasya dharme sthitaṃ manaḥ /
 nahi dharmavinirmuktaṃ jīvitaṃ jīvitaṃ bhavet // Dhs_29.17 //
 sujīvitaṃ bhavet tasya yasya saṅghe sthitaṃ manaḥ /
 nahi saṅghavinirmuktaṃ jīvitaṃ jīvitaṃ bhavet // Dhs_29.18 //
 keṣāṃ sujīvitaṃ jīvanam?
 sujīvitaṃ bhavet tasya yasya satye sthitaṃ manaḥ /
 nahi satyavinirmuktaṃ jīvitaṃ jīvitaṃ bhavet // Dhs_29.19 //
 sujīvitaṃ bhavet tasya yasya mārge sthitaṃ manaḥ /
 nahi mārgavinirmuktaṃ jīvitaṃ jīvitaṃ bhavet // Dhs_29.20 //
 nirvāṇagamane yasya nityaṃ buddhiravasthitā /
 sa doṣādeva nirmukto na devaḥ krīḍati svayam // Dhs_29.21 //
 kīdṛśī krīḍā sukhodbhāvikā?
 yā bhavavyāpinī krīḍā nityamekāgracetasaḥ /
 sā sukhodbhāvikā krīḍā na krīḍā rāgakārikā // Dhs_29.22 //
 kena mārgeṇa śivaṃ sthānaṃ milati?
 sukhādīniha satyāni yathā dāntena vindati /
 tadā kṣemaṃ śivaṃ sthānaṃ prāpnoti puruṣottamaḥ // Dhs_29.23 //
 // iti mārgavarga ekonatriṃśaḥ //
 (30) bhikṣuvargaḥ
 ādarśo bhikṣuḥ lokamārgadarśakaḥ
 yo hinasti na bhūtāni mitravettā sadākṣayaḥ /
 pitṛvat sarvabhūtāni lokastamanupaśyati // Dhs_30.1 //
 adattādānavirato nityaṃ jñānī jitendriyaḥ /
 praśāntadehakarmā (ca)
 tīrṇasambhavasaṅkramaḥ // Dhs_30.2 //
 nāpyālekhyagatā nāpi cakṣuṣā sā nirīkṣyate /
 hatakāmo dṛṣṭasatyo muktastādṛśa ucyate // Dhs_30.3 //
 samaloṣṭāśmakanakaḥ vītaśokaḥ samāhitaḥ /
 na kleśoragasampṛktaḥ sa saukhyaṃ dhruvamāpnuyāt // Dhs_30.4 //
 kaḥ bhikṣurvidyate?
 arthānarthasamo yasya lābhālābhau tathaiva ca /
 sukhaduḥkhasamāyuktaḥ bhikṣuḥ sa khalu kathyate // Dhs_30.5 //
 mitrāmitraprahīṇo yaḥ samacetā jitendriyaḥ /
 vibheti yo na viṣayaiḥ vijñeyastādṛśo yatiḥ // Dhs_30.6 //
 viṣayadveṣī nirvāṇamadhigacchati
 viṣamatvāddhi viṣayān dveṣṭi dhīro gatavyathaḥ /
 na tasya dūre nirvāṇaṃ samyaksambuddhadeśitam // Dhs_30.7 //
 udayavyayatattvajñaḥ samyagdṛṣṭiralolupaḥ /
 himavāniva niṣkramya saṃsārānmuktahetukaḥ // Dhs_30.8 //
 tṛṇacandanatulyo hi samatṛṣṇāmbarāśinaḥ /
 sa kauśeyasaṅghaṭitatṛṣṇayā naiva bādhate // Dhs_30.9 //
 lābhasatkārasantuṣṭaḥ santuṣṭastṛṇasaṃstaraiḥ /
 vahnivallābhasatkāraṃ yaḥ paśyati sa paśyati // Dhs_30.10 //
 buddhadeśitāḥ bhikṣudharmāḥ
 vāhyate yo na viṣayaistṛṇanadyā na vāhayate /
 svakarmaphalatattvajñaḥ sa bhikṣurbuddhadeśitaḥ // Dhs_30.11 //
 nātītaṃ śocate yo hi buddhayā (caiva)
 gataspṛhaḥ /
 pratyutpannakriyāyogī na buddhistasya lipyate // Dhs_30.12 //
 nirvāṇe (ca) matiryasya dharme nityaṃ sthitā bhavet /
 na vartate sa saṃsāre śukladharmasamāvṛtaḥ // Dhs_30.13 //
 nāvilaṃ kriyate yasya cittaṃ vidyāgnikalpayā /
 dāruvadviṣayā yasya tasya duḥkhaṃ na vidyate // Dhs_30.14 //
 indriyāṇi vaśe yasya cendriyeṣu vaśānugaḥ /
 hriyate yaḥ pumarthaino nikaṣastādṛśo muniḥ // Dhs_30.15 //
 sādhuvaddhimano yasya kṣamāvān priyadarśanaḥ /
 prahlādayati cetāṃsi sa nṛṇāṃ śaśivanmuniḥ // Dhs_30.16 //
 aruṇābhirato yastu harmyāgreṣu na rajyati /
 santuṣṭaḥ pāṃśukūlena bhikṣurbhikṣārato bhavet // Dhs_30.17 //
 śānto dāntaḥ sudhīrarthāt tattvavit sukhaduḥkhayoḥ /
 sa yātyuttamamadhvānaṃ yatra gatvā na śocati // Dhs_30.18 //
 ṛjumatpātakānyasya nityaṃ dhyānaparāyaṇaḥ /
 prākṛtaiśca malai(rhīnaḥ)
 sa yogī satyavartmani // Dhs_30.19 //
 sarvendriyavighātī yaḥ sarvabhūtahite rataḥ /
 śānto dāntendriyaḥ svastho bhikṣurbhavati tādṛśaḥ // Dhs_30.20 //
 ṣaḍindriyarathārūḍho rāgaśatrunivārakaḥ /
 prajñādhīraḥ kriyāvān yaḥ sa śāntipadamaśnute // Dhs_30.21 //
 araṇyavāsī santuṣṭo bhūmivāsī samāhitaḥ /
 dhunāti pāpako dharmaścāyurmeghānivāmbaraḥ // Dhs_30.22 //
 śubhaṃ vā dehakarmāntaḥ śubhacaryāsu saṃrataḥ /
 tattvadṛṣṭiḥ kriyādakṣo nāśayanmārasādhanam // Dhs_30.23 //
 dayālurbhikṣurnirvāṇamārge sthito bhavati
 rāgātyaye na bādheta śubhacittaṃ gatālayam /
 maitryā kāruṇyabahulo bhikṣurnairyyāṇike sthitaḥ // Dhs_30.24 //
 yasya rūpādayo neṣṭā viṣayā bandhahetave /
 sa yāti paramāṃ śāntiṃ yatra gatvā na śocyate // Dhs_30.25 //
 hetupratyayatattvajñaḥ sūkṣmārthe kṛtaniścayaḥ /
 mokṣasrotasyabhiratastṛṣṇayā naiva rajyate // Dhs_30.26 //
 yo nādatte 'śubhaṃ karma śubhakarmarataḥ sadā /
 candrāṃśunirmalagatiryogī bhavati tādṛśaḥ // Dhs_30.27 //
 pradahan pāpakān dharmān śuṣkendhanamivānalaḥ /
 vibhrājate tribhuvane muktapāyo gatavyathaḥ // Dhs_30.28 //
 mokṣe 'sti yasya tu mano na saṃsāre kathañcana /
 nāsau badhnāti saṃsāre muktaḥ pakṣī yathāmbare // Dhs_30.29 //
 vedanodayatattvajño vedanāphalaniścayaḥ /
 sa mukta iti vijñeyastattvavid ṛtavāṃśca saḥ // Dhs_30.30 //
 tathāpyete sukhaduḥkhe mṛṣṭāmṛṣṭairna lipyate /
 dīptaṃ paśyati saṃsāraṃ yaḥ sa yogī satāṃ mataḥ // Dhs_30.31 //
 bhikṣurbhavati kīdṛśaḥ?
 athāmūḍhamatirnityaṃ nityaṃ dharmaparāyaṇaḥ /
 bhikṣuvṛttāvabhirato bhikṣurbhavati tādṛśaḥ // Dhs_30.32 //
 na tṛptirdarśanārāmaiḥ sādhūnāṃ darśane ratiḥ /
 niṣkrāntagṛhakalmāṣo bhikṣurbhavati tādṛśaḥ // Dhs_30.33 //
 na nṛtyagītasandarśī (satyaṃ)
 ca punarīkṣate /
 saṃrakṣito śmaśāneṣu bhikṣurbhavati tādṛśaḥ // Dhs_30.34 //
 ekāhaṃ paramaṃ piṇḍamādatte 'nyatra kāṅkṣati /
 tribhāgakukṣisantuṣṭo bhikṣurbhavati tādṛśaḥ // Dhs_30.35 //
 vastrottamavivarjī yaḥ pāṃsukūleṣu rajyate /
 muktāhāravihāro yo bhikṣurbhavati tādṛśaḥ // Dhs_30.36 //
 karmāṇyārabhate yo na nirāśaḥ sa ca karmasu /
 niruddhako noparato bhikṣurbhavati tādṛśaḥ // Dhs_30.37 //
 kāyakoṭivinirmukto mohadhvāntavivarjitaḥ /
 aliptaḥ pāpakairdharmaibhikṣurbhavati tādṛśaḥ // Dhs_30.38 //
 sarvāśayajanānītaḥ sarvāśayavivarjitaḥ /
 sarvāśayavinirmukto bhikṣurbhavati tādṛśaḥ // Dhs_30.39 //
 āryāṣṭāṅgena mārgeṇa nirvāṇapurataḥ sthitaḥ /
 sarvārthadharmatā hyeṣā bhikṣurbhavati tādṛśaḥ // Dhs_30.40 //
 śāntendriyo dṛḍhamatiḥ kāmapākavivarjitaḥ /
 ekāgrasaṃsthitamanā bhikṣurbhavati tādṛśaḥ // Dhs_30.41 //
 bhūmisaṅkramaṇajño yo bhūmitattvanidarśakaḥ /
 bhūmeḥ parāparajño yo bhikṣurbhavati tādṛśaḥ // Dhs_30.42 //
 sambhavāsambhavān dharmān hetupratyayasambhavān /
 jānīte vidhivat sarvān bhikṣurbhavati tādṛśaḥ // Dhs_30.43 //
 brahmacārī ṛtujñānī styānamiddhavivarjitaḥ /
 kalpodagro 'vanau dakṣo bhikṣurbhavati tādṛśaḥ // Dhs_30.44 //
 śamasthovipaśyanāśca caturdhyānarataśca yaḥ /
 ālaye muditārāmo bhikṣurbhavati tādṛśaḥ // Dhs_30.45 //
 pakṣiṇo gaganasthasya chāyevānugataḥ sadā /
 saddharmasyānujīvī sa bhikṣurbhavati tādṛśaḥ // Dhs_30.46 //
 kleśopakleśabadhakaḥ samadarśī śubhānvitaḥ /
 anāpānavidhijño yo bhikṣurbhavati tādṛśaḥ // Dhs_30.47 //
 anukramavidhijño yo yogavit tattvadarśakaḥ /
 pārāpāravidhijño yo bhikṣurbhavati tādṛśaḥ // Dhs_30.48 //
 yo na hṛṣyati harṣeṣu bhayeṣu na bibheti ca /
 mukto harṣabhayodvegairbhikṣurbhavati tādṛśaḥ // Dhs_30.49 //
 janmamaraṇatattvajñaḥ surāsuranamaskṛtaḥ /
 parāvarajñaḥ sattvānāṃ bhikṣurbhavati tādṛśaḥ // Dhs_30.50 //
 saṅghāṭimātrasaṃhṛṣṭaḥ sañcayeṣu na rajyate /
 alpeccho brahmacārī yo bhikṣurbhavati tādṛśaḥ // Dhs_30.51 //
 ekāśī vṛkṣamūle yaḥ sadā dhyānaṃ samīhate /
 lābhasatkāravirato bhikṣurbhavati tādṛśaḥ // Dhs_30.52 //
 upekṣākaruṇārāgo mokṣadoṣavivarjitaḥ /
 nirdagdhadoṣasarvasvo bhikṣurbhavati tādṛśaḥ // Dhs_30.53 //
 mandavīryakusīdānāṃ bhikṣūṇāṃ darśanāya ca /
 nānyayogābhirakto yo bhikṣurbhavati tādṛśaḥ // Dhs_30.54 //
 kausīdyābhirato bhikṣuḥ nahi kalyāṇamarhati
 na śayyāsanasambhogī bhikṣurbuddhena bhāṣitaḥ /
 kausīdyabhirato yastu nāsau kalyāṇamarhati // Dhs_30.55 //
 kleśānāṃ mūlapākaṃ hi kausīdyaṃ yasya vidyate /
 tasya duḥkhaṃ mahāghoraṃ saṃsāre sampravartate // Dhs_30.56 //
 kausīdyameva yasyāsti tasya dharmo na vidyate /
 kevalaṃ vastramātreṇa 'bhikṣuḥ' sa iti kathyate // Dhs_30.57 //
 bhikṣurbhavati na tādṛśaḥ
 nādhyāpane ratiryasya na dhyānenāśu rakṣati /
 kevalaṃ vastumātreṇa bhikṣurbhavati tādṛśaḥ // Dhs_30.58 //
 vihārābhirato yastu na rato dharmagocare /
 strīmadyalolupamatibhikṣurasti na tādṛśaḥ // Dhs_30.59 //
 (bhavenmatiryasya nityaṃ vividhe)
 pāpakarmaṇi /
 sa bhikṣurdeśito buddhaiḥ na bhoktā svakagocare // Dhs_30.60 //
 varamāśīviṣaviṣaṃ kathitaṃ tāmrameva ca /
 bhuktasyātyantaduḥśīlairadhikaṃ pāpabhojanam // Dhs_30.61 //
 yo hi nārhati piṇḍāya nāsau piṇḍāya kalpate /
 yasya piṇḍikṛtāḥ kleśāḥ sarpā iva vileśayāḥ // Dhs_30.62 //
 sa bhikṣuḥ piṇḍabhojī syānna strīdarśanatatparaḥ /
 bandhakaṃ yadi cātmānaṃ kṛtvā paraśubhakṣatim // Dhs_30.63 //
 bhikṣurdurguṇānāṃ svarūpam
 kathaṃ sa bhikṣurvijñeyaḥ saṅgharatnapradūṣakaḥ /
 yasyeṣṭā lābhasatkārā viṣayā yasya sammatāḥ // Dhs_30.64 //
 nāridarśanasākāṅkṣī na bhikṣurna gṛhīva saḥ /
 rājaseviṣu sṛṣṭāśo madyapaḥ krodhanastathā // Dhs_30.65 //
 sadā bhikṣurbañcayate dāyakānnanu cetasā /
 upāyanānyupādāya rājadvārāśritā hi ye /
 saṃrabdhā gṛhibhiḥ sārdha yathā nāgā vanāśritāḥ // Dhs_30.66 //
 tasmāt tāneva puṣṇanti vāterṣyāste samāgatāḥ /
 putradārān parityajya ye śāntā ratnamāśritāḥ // Dhs_30.67 //
 bhikṣorguṇānāṃ māhātmyam
 prahāya doṣān yo bhikṣurasti darśanatattvavit /
 rūpādiskandhatattvajño mokṣāya yatate sadā // Dhs_30.68 //
 dharmāvabodhābhirato dhyānārāmavihāravān
 tattvalakṣaṇasambodhāt prāpnuyāt padamavyayam // Dhs_30.69 //
 maitryārāmo hi satatamudyukto dharmagocare /
 tattvalakṣaṇatattvajño bhikṣurbhavati tādṛśaḥ // Dhs_30.70 //
 yoniśastu matiryasya kāmakrodhairna hanyate /
 sa bhikṣuriti vijñeyo viparītastato 'nyathā // Dhs_30.71 //
 sarvabhūtadṛḍhaḥ śāntaḥ sarvasaṅgativarjitaḥ /
 sarvabandhananirmukto bhikṣurbhavati tattvavit // Dhs_30.72 //
 karmaṇi yasya vijñānaviṣayairyo na hanyate /
 nirmalaḥ syāt kanakavat santuṣṭo bhikṣurucyate // Dhs_30.73 //
 priyāpriye mano yasya na lepamanugacchati /
 saṅkalpānāṃ vidhijño yaḥ sarvapāpavivarjitaḥ // Dhs_30.74 //
 anyasaṃduṣṭacarito dharmaśīlo jitendriyaḥ /
 ahīnasatvo matimān bhikṣurbhavati tādṛśaḥ // Dhs_30.75 //
 śāstre śāstrārthavijñāne matiryasya sadā ratā /
 na pānabhojanarataḥ sa bhikṣuḥ śāntamānasaḥ // Dhs_30.76 //
 bhikṣoḥ svarūpanirūpaṇam
 vanāraṇyavihāreṣu śmaśāne tṛṇasaṃstare /
 ramate yasya tu mano bhikṣurbhavati tādṛśaḥ // Dhs_30.77 //
 doṣāṇāṃ karmatattvajñaḥ phalavit pariśeṣataḥ /
 hetupratyayatattvajño bhikṣuḥ syād vītakalmaṣaḥ // Dhs_30.78 //
 (hata) kilviṣakāntāro hatadoṣo jitendriyaḥ /
 punarbhavavidhijño yo bhikṣuḥ śāntamanāḥ (smṛta) // Dhs_30.79 //
 notkarṣo hṛṣṭahṛdaye nindayā naiva rūṣyati /
 samudratulyagāmbhīryo yogavān bhikṣurucyate // Dhs_30.80 //
 āveṇiko dṛḍhamatiḥ sūkṣmavādī na lolupaḥ /
 kāmavādī samo dakṣaḥ sa bhikṣuḥ śānta ucyate // Dhs_30.81 //
 kāmadhātūpagān hetūn rūpadhātau tathaiva ca /
 āruṣyeṣu ca tattvajñaḥ śāstrā bhikṣuḥ sa ucyate // Dhs_30.82 //
 na laukikakathāsaktaḥ śatrudoṣabadhe sadā /
 viṣavad yasya viṣayāḥ sa bhikṣurdeśito budhaiḥ // Dhs_30.83 //
 śuddhā yasya (hi)
 kāmeṣu matirbhavati nityaśaḥ /
 sa nirmuktamatirbhikṣurmuktaḥ saṃsārabandhanāt // Dhs_30.84 //
 dhyānādhyayanakarmaṇyaḥ kausīdyaṃ yasya dūrataḥ /
 hitakārī ca sattvānām āraṇyo bhikṣurucyate // Dhs_30.85 //
 praśnottaramatiryasya pratibhāvan jitendriyaḥ /
 sa dharmaḥ kathito jñeyo viparītastṛṇaiḥ samaḥ // Dhs_30.86 //
 buddhaśāsane kīdṛg bhikṣuḥ śastaḥ?
 kāyamānasabhīryasya sarvadā naiva khidyate /
 sarvakṛtyakaro jñeyo yaḥ saṅghāya ca tatparaḥ // Dhs_30.87 //
 na parārtha na lobhārtha yaśo 'rtha kurute na tu /
 saṅghakārye matiryasya sa muktaḥ sarvabandhanaiḥ // Dhs_30.88 //
 na svargārtha matiryasya lābhārtha yaśase na vā /
 nirvāṇārtha kriyā sarvā sa bhikṣuḥ srota ucyate // Dhs_30.89 //
 pāpebhyo nityavirataḥ satkṛtyeṣu rataḥ sadā /
 na pāpamitrasaṃsargī bhikṣuḥ syād buddhaśāsane // Dhs_30.90 //
 maitryā bhāvitacittasya dakṣasya ṛjucetasaḥ /
 śikṣāpadeṣu raktasya nirvāṇaṃ nātidūrataḥ // Dhs_30.91 //
 jarāmaraṇaśīlasya saṃsāravimukhasya ca /
 dhyāne 'pi na pramattasya nirvāṇaṃ nātidūrataḥ // Dhs_30.92 //
 anityatāvidhijñasya śūnyatāvatkriyāvataḥ /
 dhyānotkarṣavidhijñasya nirvāṇaṃ nātidūrataḥ // Dhs_30.93 //
 dhīro 'yamagracoro 'yaṃ yo 'yaṃ bhikṣurasaṃvṛtaḥ /
 antaḥpurīvarasrāvī bahiścīvarasaṃvṛtaḥ // Dhs_30.94 //
 dharmavinayād rikto bhikṣurduḥkhabhāgī bhavedeva
 yathā yatnamayo rāśiḥ sarvo 'sāraśca durbalaḥ /
 evaṃ sañcarati rikto vitatho bhikṣuvādikaḥ // Dhs_30.95 //
 sa nārakeyo duḥśīlaḥ saṅgharatnabahiṣkṛtaḥ /
 kāyasya bhedānnarakaṃ nīyate cittavañcitaḥ // Dhs_30.96 //
 vañcito dharmavinayād yāti tat svena karmaṇā /
 malinastamasā baddho duḥkhabhāgī bhaviṣyati // Dhs_30.97 //
 aprāvṛtaḥ śubhadhaman nagnaḥ sādhujugupsitaḥ /
 nayate narakaṃ ghoraṃ yathā dharmabahiṣkṛtaḥ // Dhs_30.98 //
 aśobhanasya nicayo duḥkhadvāramanāvṛtam /
 saṃsārabandhanaṃ tīvraṃ dauḥśīlyamiti kathyate // Dhs_30.99 //
 asaṃvareṇa yo dagdhaḥ sa dagdho vahninā bhṛśam /
 tasya saṃvarakṣīṇasya vinipāto dhruvaṃ sthitaḥ // Dhs_30.100 //
 kukartṛbhikṣurapi narakaṃ yāti
 manasā saṃvarasthena svācāraiḥ saṃvarāyate /
 samūḍhacaryāmāruhya narakāyopakalpate // Dhs_30.101 //
 aśubhaṃ vardhate tasya divārātrau ca sarvataḥ /
 yasya śīlamayaṃ ratnaṃ dauḥśīlyena nivāritam // Dhs_30.102 //
 dharmaśūnyasya riktasya tamasā saṃvṛtasya ca /
 vidyate 'saṃvarastasya yo na śaucāya kalpate // Dhs_30.103 //
 asaṃvaramayaḥ pāśo malinaḥ sādhuvarjitaḥ /
 ākarṣati sa duḥśīlān pāpiṣṭhān śīlavarjitān // Dhs_30.104 //
 asaṃvaraiśca dauḥśīlyaiḥ pāpaiśca saha saṅgatiḥ /
 dūtakā narakasyaite kāmānāmapi sevakāḥ // Dhs_30.105 //
 asaṃvṛtaprasūtasya capalasya viśeṣataḥ /
 pāpakarmābhiyuktasya narakaṃ nātidūrataḥ // Dhs_30.106 //
 kimete nāvagacchanti karmaṇāṃ sadṛśaṃ phalam /
 akṣipātāya mūḍhāya durmatau (ye)
 vimohitāḥ // Dhs_30.107 //
 ahanyahani vardhante pāpanadyo durāsadāḥ /
 duḥkhormimālāścapalāḥ pāpiṣṭhajanahāriṇaḥ // Dhs_30.108 //
 na teṣāṃ sukaraṃ janma na teṣāṃ sukaraṃ manaḥ /
 aśīlāḥ puruṣā ye vā śukladharmavivarjitāḥ // Dhs_30.109 //
 dharmo 'tyuccaḥ śubho mārgaḥ
 atyuccaśca śubho mārgaḥ sa 'dharma' iti kathyate /
 taṃ prāpyamanujaḥ śīghraṃ prayāti padamacyutam // Dhs_30.110 //
 tato 'pavādāḥ sādhyante śaktimantaḥ sukhāstu ye /
 saṃvarasya sadā dāsāsteṣāṃ duḥkhaṃ na vidyate /
 dauḥśīlyaparamo hyeṣa malinīkurute nṛṇām // Dhs_30.111 //
 ye śaikṣyapadavibhraṣṭā bhāgino narakasya te /
 evaṃ jñātvā naraḥ sarva saṃvaraṃ pratipadyate // Dhs_30.112 //
 śubhadharmī bhikṣurnirvāṇaṃ nāticiraṃ prāpnoti
 bhavārṇasya sarvasya setubhūto hi saṃvaraḥ /
 śuddhājīvaviśuddhasya śāntavaktrasya karmaṇaḥ // Dhs_30.113 //
 dhyāyino vipramuktasya nirvāṇaṃ nātidūrataḥ /
 dhūrdharasyāpramattasya śmaśānavanasevinaḥ // Dhs_30.114 //
 śāyino bhūtale nityaṃ nirvāṇaṃ nātidūrataḥ /
 pāṃśuśayyāvalambāṃsapātamekaṃ sajarjaram // Dhs_30.115 //
 santoṣaḥ phalamūlaiśca sa sukhī buddhasambhavaḥ /
 vipramuktasya kāmebhyaḥ santoṣo hītarasya ca // Dhs_30.116 //
 savimuktakacittasya nirvāṇaṃ nātidūrataḥ /
 kuhakāmalamuktasya rajo vā tasya tāyinaḥ // Dhs_30.117 //
 ākāśasamacittasya nirvāṇaṃ nātidūrataḥ /
 bahubaddhapadairyuktā vijñeyā (bhava)cārikā // Dhs_30.118 //
 nāśikā brahmacaryasya nirvāṇagatiduḥkhikā /
 sevyate yā janairnityaṃ prākṛtaiḥ śīlavarjitaiḥ // Dhs_30.119 //
 ajastraṃ parivarjyā sā dhyāyibhistattvadarśibhiḥ /
 daurbalyamūlamekā sā manaskārapraṇāśikā // Dhs_30.120 //
 nāśinī brahmacaryasya narakasya pradarśikā /
 bhraṃśikā svargamārgasya duḥkhasāgaraśoṣikā // Dhs_30.121 //
 dūtikā pretalokasya tiryagyoninipātikā /
 nāmnā saṅgaṇikā sevā saṃsāre bandhamātṛkā // Dhs_30.122 //
 dhyānādhyayanaśaktaiva varjyā nityaṃ hi bhikṣubhiḥ /
 dhyānādhyayananirmukto nimittābhirataḥ sadā // Dhs_30.123 //
 paradharmo bhayāvahaḥ
 vivarjitaḥ śubhairdharmairapāpagamanāya saḥ /
 svadharma yaḥ parityajya paradharmeṣu rajyate // Dhs_30.124 //
 dharmadvayaparibhraṣṭo vinipātāya kalpate /
 svagṛhaṃ yaḥ parityajya paraveśyāni tiṣṭhati // Dhs_30.125 //
 sadāyaṃ lāghavaṃ yāti nidhanaṃ cāśu gacchati /
 tathā yo vimatirbhūto vidvanmānī janecchayā // Dhs_30.126 //
 svadharmaviratiṃ kṛtvā paradharmeṣu vartate /
 adharme cāśayastasya paraliṅgopajīvinaḥ // Dhs_30.127 //
 tṛṇavidyābhilipto 'yaṃ pretaḥ pāpeṣu pacyate /
 yaśo 'ntaṃ padamāsthāya pāpakarmaṇi vartate // Dhs_30.128 //
 nāsau bhikṣurihocyate
 śaśvat sa patito dṛṣṭaḥ śāsanāntāt pravartate /
 nispṛhaḥ kāmacaryāsu nirāmodaḥ pravarjitaḥ //
 ārabdhavīryaḥ santuṣṭo dhyāyī bhikṣurihocyate // Dhs_30.129 //
 na ca kāmeṣu saṃsakto nityāhāravihāravān /
 kāṣāyasaṃvṛtaḥ kṣauro nāsau bhikṣurihocyate // Dhs_30.130 //
 nimittabodhako (yastu)
 nakṣatragaticintakaḥ /
 rājasevāpramattaśca na sa bhikṣurihocyate // Dhs_30.131 //
 vaidyakarmāṇi kurvaśca śruti saṅgrathanaṃ tathā /
 saṅkīrṇā dinacaryā ca kurvan bhikṣuḥ praṇaśyati // Dhs_30.132 //
 dhyānādhyayanavidveṣī rataḥ saṅgaṇikāsu ca /
 lobhasatkāralābhaṃ ca kurvan bhikṣuḥ praṇaśyati // Dhs_30.133 //
 suvarṇadhātusaṃsakto bahumitraratiśca yaḥ /
 anyalābhābhilāṣito bhikṣuḥ patati śāsanāt // Dhs_30.134 //
 tapasaḥ saṅganirmukto na pāpagaṇasevakaḥ /
 saktūdakena santuṣṭaḥ sa bhikṣurniṣṭhuraḥ smṛtaḥ // Dhs_30.135 //
 kaḥ śuddho bhikṣuḥ?
 āgatān viṣayān sarvān tyajati jvalanopamān /
 viśuddhadoṣo maṇivacchuddho bhikṣurihocyate // Dhs_30.136 //
 antarbahirviśuddhātmā jñānādibhiralaṅkṛtaḥ /
 śraddhayā śīlavastreṇa kriyāvān bhikṣurucyate // Dhs_30.137 //
 lobhadharmavyatīto yaḥ sthito merurivācalaḥ /
 sarvalokapriyaḥ śāntaḥ pārago bhikṣurucyate // Dhs_30.138 //
 trirātrivāsī kutrāpi kuśāsanavidhārakaḥ /
 girigahvarasevī ca vimukto bhikṣurucyate // Dhs_30.139 //
 pāpabhīrurasaṃsparśī saṃvṛtaḥ ca susaṃvṛtaḥ /
 jñānasevī sthiraḥ śānta ekākī bhikṣurucyate // Dhs_30.140 //
 acalaḥ priyavādī ca pāpamitravivarjitaḥ /
 aśaktaḥ sarvakṛtyeṣu mukto bhikṣurihocyate // Dhs_30.141 //
 rājasevā kukaṣāyoktisevā
 rājasevā vigarhyāsti bhikṣoścāraṇyavāsinaḥ /
 kukaṣāyoktisevāsau mṛtyutaskarajīvikā // Dhs_30.142 //
 na hi rājasevako bhikṣuryaḥ sevyo devatairapi /
 na hiṃsāsavasaṃsṛṣṭo mahate 'śucisevakaḥ // Dhs_30.143 //
 bhikṣoḥ rājasevā na śobhate
 nirmalasya nirāmasya nispṛhasya ca dehinaḥ /
 saṃsārabhayabhītasya rājasevā na śobhate // Dhs_30.144 //
 vanāraṇyaśmaśāneṣu palvalo giribhūmiṣu /
 prāntabhūmiṣu grāmasya sthitaḥ bhikṣuḥ praśobhate // Dhs_30.145 //
 vanāraṇyaśmaśāneṣu bhikṣurna rājasevayā /
 dhyānādhyayananirmuktaḥ kavalāhārabhojitā /
 na bhikṣuriti vijñeyaḥ piśācasamamānasaḥ // Dhs_30.146 //
 dhyānāddhi vimalaṃ saukhyaṃ pravadanti manīṣiṇaḥ /
 na tatsukhātsukhaṃ cānyadasti loke kathañcana // Dhs_30.147 //
 taduttamadhyānasukhaṃ muktvā yaḥ puruṣādhamaḥ /
 raseṣu ramate bālastena mūḍho vihanyate // Dhs_30.148 //
 viṣayairbhrāmitasyāsya nityaṃ tadgatacetasaḥ /
 vardhante 'kuśalā dharmāḥ paralokāpakarṣakāḥ // Dhs_30.149 //
 ātmajño bhikṣurnirvāṇamadhigacchati
 ātmano yānahīnaśca gurupṛcchanakastathā /
 bhikṣurudyuktavīryaśca nirvāṇamadhigacchati // Dhs_30.150 //
 śrutaṃ yāvad bhavatyeva tāvadeva prabhāṣate /
 ātmajño mānahīnaśca bhikṣurbhavati tattvavid // Dhs_30.151 //
 mānāpamānahīno yo mārgāmārgavicakṣaṇaḥ /
 svaparārthavidhijño yaḥ sa tuṣṭo bhikṣurucyate // Dhs_30.152 //
 māninaḥ kutaḥ śāntiḥ?
 māninaḥ krūramanasaścapalasyālpamedhasaḥ /
 lābhasatkārayātasya kutaḥ śāntirbhaviṣyati? // Dhs_30.153 //
 prasannācārayuktasya jñānagocarasevinaḥ /
 saṃsāradoṣabhītasya pravrajyā saphalā matā // Dhs_30.154 //
 svabhāvaparabhāveṣu yasya buddhirnamuñcati /
 na karmaṇyavipāke ca mārgāmārge tathaiva ca // Dhs_30.155 //
 nivāsopahato bhikṣuḥ sukhaṃ na vindati
 sadācāraviyuktasya sukhaduḥkhābhayasya ca /
 nivāsopahato bhikṣurbālavad dṛśyate paraiḥ // Dhs_30.156 //
 tṛṇavallaghutāṃ yāti svārthācca parihīyate /
 nivāsopahato bhikṣuḥ parihīṇavane sthitaḥ // Dhs_30.157 //
 dhyānādhyayanakṛtyeṣu mano naiva pravartate /
 nivāsopahato bhikṣurjanasañcayatatparaḥ // Dhs_30.158 //
 sañcayavyagramanasā jīvitaṃ parihīyate /
 kṣiṇoti retasaṃ svasya jīvitaṃ naiva gacchati // Dhs_30.159 //
 kaḥ durgatiṃ yāti?
 na ca vindati yat kṛtvā sukhamanyatra bhujyate /
 nivāsopahato bhikṣurjanasañcayatatparaḥ /
 pāpāni yāti nityaṃ sa tena gacchati durgatim // Dhs_30.160 //
 śrāmaṇyadharmasya mahattvam
 anabhipretamanaso nirāśasya ca dehinaḥ /
 sarvasaṅgavimuktasya śrāmaṇyaṃ saphalaṃ matam // Dhs_30.161 //
 girigahvaravṛkṣeṣu nityaṃ dhyānavihāriṇaḥ /
 prasīdati śubhaṃ jñānaṃ dauḥśīlyaparivarjitam // Dhs_30.162 //
 keṣāṃ saphalaṃ jīvanam?
 sarvasaṅgavinirmukto viṣayairna ca vañcitaḥ /
 (sa) bhikṣu niṣphalo jñeyaḥ śuṣkendhanamivānalaḥ // Dhs_30.163 //
 nirvāṇābhiratasya bhikṣoḥ praśaṃsā
 nirvāṇābhirato yo hi bhītasya vibhavārṇavāt /
 bhikṣurbhavati śuddhātmā na nivāsena karhicit // Dhs_30.164 //
 tṛṣṇā eva anarthakarī
 lobhamoheṣu ye śaktāste śaktā tṛṣṇayā sadā /
 tṛṣṇābandhanabaddhānāṃ nāyaṃ loko na cāparaḥ // Dhs_30.165 //
 dharmajño durgati na labhate
 asaṃśaktā matiryasya mithyākarmasu sarvadā /
 apakṣapātī dharmajño na sa gacchati durgatim // Dhs_30.166 //
 kaḥ munirucyate?
 doṣapaṅkemano yasya na limpati kathañcana /
 ekārāmavihārīyo nirāśo munirucyate // Dhs_30.167 //
 nirmukto vimalācāro nivṛttamalakalmaṣaḥ /
 mukto yo viṣayaiḥ sarvairāraṇyo munirucyate // Dhs_30.168 //
 lokadharmairna nirvedaṃ samāyāti kathañcana /
 sukhaduḥkhasamaprajño nirmalo munirucyate // Dhs_30.169 //
 santoṣaḥ paramo(dharmo)
 nityaṃ kāmavivarjitaḥ /
 nirāmayaḥ kṛcchrajīvī śucirmunirihocyate // Dhs_30.170 //
 nayenna tena saṃśleṣaṃ yatra yatrānugacchati /
 ekacārī dṛḍhamatiḥ kriyāvān munirucyate // Dhs_30.171 //
 śubhāśubhānāṃ sarveṣāṃ karmaṇāṃ phalatattvavit /
 śubhāśubhaparityāgī loke 'sau munirucyate // Dhs_30.172 //
 udyukto doṣanāśāya nityakāmagatiḥ smṛtaḥ /
 udayavyayatattvajño buddhimān munirucyate // Dhs_30.173 //
 deśakālavidāṃ śreṣṭho 'dvayavādī jitendriyaḥ /
 saṃsārabhayabhīto 'yaṃ praśānto munirucyate // Dhs_30.174 //
 kaḥ bhikṣuḥ nirvāṇamadhigacchati?
 ekārāmagato bhikṣuḥ saṃkṣiptendriyapañcakaḥ /
 dehalakṣaṇatattvajño nirvāṇamadhigacchati // Dhs_30.175 //
 vīryavān (satyavāk)
 bhikṣurnityaṃ doṣavivarjitaḥ /
 udyānamiva krīḍāyā nirvāṇamadhigacchati // Dhs_30.176 //
 kalyāṇadharmī bhava
 dagdhe kleśe vayaṃ dagdhā vanaṃ dagdhaṃ yathāgninā /
 kalyāṇadharme saṃraktā na raktā kāmabhojane // Dhs_30.177 //
 māyayā janāḥ vañcakāḥ bhavanti
 nityaṃ prāptyutsukā ye (hi)
 nityaṃ svajanasaṃratāḥ /
 māyayā vañcakā (ye tu)
 mūḍhāste dharmavartmani // Dhs_30.178 //
 śubhakarmaṇi manaḥ kāryaḥ
 ramaṇīyānyaraṇyāni tatraiva ramate manaḥ /
 ramante vītarāgāste na tu kāmagaveṣiṇaḥ // Dhs_30.179 //
 sa kathābhirato yastu rato viṣayatṛṣṇayoḥ /
 na yāsyati puraṃ śāntaṃ yo ca mṛtyuṃ na vindati // Dhs_30.180 //
 advayavādī bhava
 yo 'tyantaśāntamanasā nityaṃ dhyānaparāyaṇaḥ /
 ādimadhyāntakalyāṇo nityamadvayagocaraḥ // Dhs_30.181 //
 // iti bhikṣuvargastriṃśaḥ //
 karuṇādānaśīlānikṣāntirvīryamathāpi ca /
 dhyānaṃ prajñātha nirvāṇo mano bhikṣuśca te daśa //
 // iti tṛtīyam udānam //
 atha caturtham udānam
 (puṇyadevasukhairmitrarājastutibhiranvitāḥ /
 saddharmasmṛtivaipulyai gṛhīto 'yaṃ samuccayaḥ // ) //
 (31) puṇyavargaḥ
 puṇyapraśaṃsā
 ramaṇīyāni puṇyāni phalaṃ teṣāṃ paraṃ śubham /
 tasmāt kuruta puṇyāni nāsti puṇyasamaṃ dhanam // Dhs_31.1 //
 puṇyaṃ nidhānamakṣayyaṃ puṇyaṃ ratnamanuttamam /
 pradīpasadṛśaṃ puṇyaṃ mātṛvat pitṛvat sadā // Dhs_31.2 //
 puṇyaṃ kṛtvā gatā devāḥ puṇyaṃ nayati sadgatim /
 puṇyaṃ kṛtvā narā loke modante tridive hi (te) // Dhs_31.3 //
 puṇyaṃ paraṃ sukham
 puṇyādhikā hi puruṣā bhavanti sukhinaḥ sadā /
 tasmāt kuruta puṇyāni nāsti puṇyasamaṃ sukham // Dhs_31.4 //
 puṇyaṃ kṛtvā gatā devāḥ puṇyapriyadhanasya ca /
 hetubhūtaṃ sadā dṛṣṭaṃ tasmāt puṇyaṃ paraṃ sukham // Dhs_31.5 //
 puṇyādṛte sukhamasaṃbhavam
 puṇyaṃ nityottamaṃ dṛṣṭaṃ chāyāvadanugāmikam /
 tasmāt sukhaṃ paraṃ puṇyaṃ nāsti puṇyādṛte sukham // Dhs_31.6 //
 puṇyāpuṇyaphalayorantaram
 puṇyottīrṇāḥ punardevā patanti sukṛtānugāḥ /
 puṇyāpuṇyaphalo lokastasmāt puṇyaṃ samācaret // Dhs_31.7 //
 apuṇyanindā
 ye puṇyahīnā durdāntā nityaṃ kugatigāminaḥ /
 kutasteṣāṃ sukhaṃ dṛṣṭaṃ sikatāsu yathā ghṛtam // Dhs_31.8 //
 vittena vañcitā mūḍhāḥ puṇyena parivañcitāḥ /
 na teṣāṃ vidyate śarma duḥkhaṃ teṣāmanuttaram // Dhs_31.9 //
 puṇyavaśād devalokaṃ gacchati
 mānuṣyaṃ sukṛtaṃ hyetat kṛte bhavati dehinaḥ /
 tena karmavipākena svargalokeṣu jāyate // Dhs_31.10 //
 priyo bhavati yasyātmā yasya saukhye sthitā matiḥ /
 sa karotu mahatpuṇyaṃ devalokopapattaye // Dhs_31.11 //
 dharmacārī puruṣa eva sukhamavāpnute
 dharmacārī hi puruṣaḥ sukhāt sukhamavāpnute /
 nirmalaśca parāṃ śāntiṃ kṣipramevādhigacchati /
 tasmāt kuruta puṇyāni (yannityaṃ)
 sāṃpracāyikam // Dhs_31.12 //
 puṇyakarttṛ avyayaṃ sukhamaśnute
 puṇyakārī sadā dānto padaṃ gacchati cāvyayam /
 ramaṇīyāni puṇyāni karaṇīyānyanekaśaḥ // Dhs_31.13 //
 puṇyasya vaicitryaṃ dharmasya upādeyatā ca
 vicitraṃ hi kṛtaṃ puṇyaṃ vicitraṃ paripacyate /
 dharmādharmapradhānasya jīvalokasya sarvataḥ /
 śamatrāṇo yathā dharmastasmād dharmarato bhavet // Dhs_31.14 //
 adharmī duḥkhaṃ prāpnoti
 yo (hi) dharma parityajya ramate kukṛte naraḥ /
 tasya duṣkṛtadagdhasya duḥkhaṃ bhavati nityaśaḥ // Dhs_31.15 //
 dharme eva manaḥ kāryam
 yāvannābhyeti maraṇaṃ yāvat sakalacintanam /
 tāvad dharme manaḥ kāryamupaśāntirbhaviṣyati // Dhs_31.16 //
 paropakartṛ nirvāṇapuraṃ yāti
 yo hi deśayate dharma pareṣāṃ hitakāṅkṣayā /
 sa mātā sa pitā caiva nirvāṇapuradeśakaḥ // Dhs_31.17 //
 śāstuḥ subhāṣitamamūlyam
 śubhādhikaparaścaikaḥ yo deśayati deśikaḥ /
 sa gatyantaramārgajño nātho bhavati dehinām /
 na mūlyaṃ vidyate śāstuḥ subhāṣitapadasya vai // Dhs_31.18 //
 sādhāraṇadravyād dharmadravyasya vailakṣaṇyam
 na padaṃ labhate śāntaṃ yad dhanairupalabhyate /
 dravyaṃ sādhāraṇaṃ dṛṣṭaṃ na dharmo buddhibandhanam // Dhs_31.19 //
 dharmadravyamakṣuṇṇamasti
 dravyaṃ vinaśyati nṛṇāṃ dharmadravyaṃ na jātu vai /
 ābhyantarasahastrāṇi dharma eko 'nugacchati // Dhs_31.20 //
 na dhanaṃ padamapyekaṃ gacchantamanugacchati /
 hīyate draviṇaṃ teṣāṃ rājacaurokāgnibhiḥ /
 dharmavittaṃ na tacchakyamapahartu kathañcana // Dhs_31.21 //
 ato dharmaparo bhavet
 acireṇāpi kālena bhuktvā saukhyamanekaśaḥ /
 bhavatyavaśyaṃ patanaṃ tasmād dharmaparo bhavet // Dhs_31.22 //
 dharma ekaḥ paraṃ trāṇaṃ dharma ekaḥ parā gatiḥ /
 dharmeṇa pūrvavartyeṣa maraṇaṃ cāpyadharmataḥ // Dhs_31.23 //
 dharmacāriṇaḥ praśaṃsā
 varaṃ dharmo dharmacārī dharmameva niṣevate /
 sa sukhāt sukhamāpnoti na duḥkhamanupaśyati // Dhs_31.24 //
 adharmacāriṇo nindā
 adharmacārī puruṣo yadādharma niṣevate /
 sa tadā duḥkhamāpnoti narakeṣu punaḥ punaḥ // Dhs_31.25 //
 nirvāṇamahattvam
 ratnatrayaprasādasya bhāvitasyāpyanekaśaḥ /
 phalaṃ bhavati nirvāṇaṃ pūrvasvargopajīvinaḥ // Dhs_31.26 //
 ātmanaiva puṇyamācaraṇīyam
 ātmanā kriyate puṇyamātmanā pratipadyate /
 sukhaṃ vā yadi vā duḥkhamātmanaivopabhujyate // Dhs_31.27 //
 śīlavataḥ puṇyaprabhāvo vipulaḥ
 nadīstrota ivājastraṃ puruṣasya pravartate /
 puṇyaprabhāvo vipulo yasya śīle rataṃ manaḥ // Dhs_31.28 //
 bhavajanyaṃ phalaṃ yasya (yasmai)
 dharmo na rocate /
 dharmo hi nayati svarga dharmacārī sukhānvitaḥ // Dhs_31.29 //
 dharmādṛte puruṣaḥ narakaṃ yāti
 etadeva hi paryāptaṃ yad dharmaparipālanam /
 dharmādṛte hi puruṣo narakānupadhāvati // Dhs_31.30 //
 dharmavigarhaṇānmaraṇaṃ śreyaḥ
 śreyo bhaveddhi maraṇaṃ na tu dharmavigarhaṇam /
 dharmeṇa varjito lokaḥ saṃsāre sarvadā bhramet // Dhs_31.31 //
 dharmavirahitasya duḥkhamayaṃ jīvanam
 dharmacakṣurvimuktasya mohenākrāntacetasaḥ /
 vṛthā saukhyamidaṃ dṛṣṭaṃ dṛṣṭvā yāto yathāparaḥ // Dhs_31.32 //
 dharmāṅkuro manaḥ kṣetre naiva rohatyacetasaḥ /
 yasya śīlapradā buddhiḥ dharmācaraṇatatparā // Dhs_31.33 //
 śubhena saviśuddhena bhāvitena prayatnataḥ /
 prayānti tat padaṃ śāntaṃ yatra duḥkhaṃ na vidyate // Dhs_31.34 //
 indriyavaśī māraṃ nātivartate
 indriyāṇāṃ vaśe yastu viṣayeṣu tathaiva ca /
 sa sarvabandhanairbaddhaḥ sa māraṃ nātivartate // Dhs_31.35 //
 pāpakairdharmairalipta eva svasthaḥ
 aliptapāpakairdharmaiḥ nirdhanāt kanakadyutiḥ /
 sa muktabhavakāntāraḥ svastho bhavati sarvataḥ // Dhs_31.36 //
 buddhādīnāṃ pūjayā nirvāṇalābhaḥ
 buddho yeṣāṃ bahumato nityaṃ dharmaśca gocaraḥ /
 śuśrūṣācāryapādānāṃ śraddadhānaśca karmaṇām // Dhs_31.37 //
 triratnapūjayā nityaṃ sadbuddhiśca (su) nirmalā /
 mātāpitṛṇāṃ pūjātaḥ nirvāṇapuragāminām // Dhs_31.38 //
 pravrajyābhāvadharmāśca sameṣāṃ samprakīrtitāḥ /
 brahmacaryāttacaryāṇāṃ sarvasaukhyāgrakārakāḥ // Dhs_31.39 //
 dharmadānaṃ sarvottamam
 dānānāmuttamaṃ dānaṃ dharmadānaṃ prakathyate /
 udyogānāṃ sadā dhyānaṃ yena gacchati nirvṛtim // Dhs_31.40 //
 agrayastathāgataḥ proktaḥ
 ūrdhvādhastiryaguktasya lokasyānekakarmaṇaḥ /
 agrayastathāgataḥ prokto dharmāṇāṃ tattvadarśakaḥ // Dhs_31.41 //
 vargāṇāṃ cārthasaṅghore pravaraḥ śānta ucyate /
 kṣetrāṇāṃ trividhaṃ puṇyaṃ guṇaduḥkhobhayaṃ tataḥ // Dhs_31.42 //
 mātā pitṛsamaḥ pūjya upādhyāyaḥ sadā bhavet /
 sa unmīlayate cakṣurvaśagocaratāṃ prati // Dhs_31.43 //
 niḥsukhā viṣayā matāḥ
 agrāhyā vā sadā dṛṣṭā muninā tattvadarśinā /
 sukhasya bhūmayo hyetā niḥsukhā viṣayā matāḥ // Dhs_31.44 //
 yadyevaṃ kurute dharma nirmalaṃ mārgadarśinam /
 saukhyaṃ tasya bhavennityaṃ na saukhyaṃ devabhūmiṣu // Dhs_31.45 //
 bhavāntareṣu sukṛtaṃ pṛṣṭhato dehināṃ sthitam /
 sa āhūya prayatnena sevitavyaḥ sadā naraiḥ // Dhs_31.46 //
 anāgate bhayaṃ yo hi paśyati buddhacakṣuṣā /
 sa paṇḍitaḥ sadā dhīro mūrkhatvādatibhīrukaḥ // Dhs_31.47 //
 vipattijaṃ bhayaṃ dṛṣṭvā (mārga)
 paśyati buddhimān /
 sa hi vighne tu samprāpte na viṣādena bādhyate // Dhs_31.48 //
 atha mūḍhamatirnityaṃ viṣayāneva sevate /
 vimohitaḥ sa viṣayaiḥ paścāttāpena dahyate // Dhs_31.49 //
 samagraṃ janma puṇyāni karaṇīyāni
 yāvat samagraṃ janmedaṃ jñānaṃ yāti vināvilam /
 tāvat kuruta puṇyāni duḥkhaṃ hayakṛtapuṇyatā // Dhs_31.50 //
 kṣayaṃ prayānti puṇyāni tvaritaṃ yāti jīvitam /
 dharmasaṅgrahaṇe yatnaḥ karttavyastuṣite suraiḥ // Dhs_31.51 //
 yo hi dharma parityajya pramādopahato naraḥ /
 na sañcinoti puṇyāni sa paścādapi tapyate // Dhs_31.52 //
 na yāvadāyāti jarā na vyādhiḥ saha mṛtyunā /
 tāvat kāryāṇi puṇyāni mā paścāt paritapyatha // Dhs_31.53 //
 asaṅgṛhītapuṇyasya pramādopahatasya ca /
 narake kāraṇaṃ duḥkhaṃ pramādastvāṃ haniṣyati // Dhs_31.54 //
 kiṃ tasya jīvitenārthaḥ kiṃ bhāgyaiḥ kiṃ ca bāndhavaiḥ /
 sabalendriyatāṃ prāpya yo na dharmarataḥ sadā // Dhs_31.55 //
 ahanyahani karttavyaṃ dharmasaṅgrahaṇe manaḥ /
 viratiścāpi pāpebhyaḥ sādhūnāṃ darśane na ca // Dhs_31.56 //
 śīlena yaḥ suro janma labdhvedaṃ kāmamohitaḥ /
 na sañcinoti puṇyāni sa bhavaṃ nātivartate // Dhs_31.57 //
 dharmaratāḥ sadā vandyāḥ
 jñānārambhābhiratayaḥ śīlaratnavibhūṣitāḥ /
 kāmarāgāddhi ye bhītā devānāṃ devasammatāḥ // Dhs_31.58 //
 devāste hi sadā vandyā ye dharme niratāḥ sadā /
 ye tu nityaṃ bhavāsaktāste sarve nidhanaṃ gatāḥ // Dhs_31.59 //
 dharmasetumimaṃ prāpya pārāvāragataṃ mahat /
 na sañcarati yastūrṇa bhavānnaiva pramucyate // Dhs_31.60 //
 śubhaṃ naiva praṇaśyati
 śubhānucāridharmaiśca śubhaṃ bhavati sarvadā /
 kalpakoṭisahastreṇa śubhaṃ naiva praṇaśyati // Dhs_31.61 //
 puṇyaprāptyarthe karaṇīyāni karttavyāni
 saṅgṛhītaṃ sadā śīlaṃ jñānaṃ ca parivartitam /
 dānaṃ cābhikṣayā dattaṃ bhavati svarasātmakam // Dhs_31.62 //
 sadaiva guṇāḥ sevyāḥ
 doṣāstrayaḥ praṇaśyanti tribhirdānādibhirnṛṇām /
 tasmād doṣān parityajya guṇāḥ sevyāḥ prayatnataḥ // Dhs_31.63 //
 jñānena laukikaṃ duḥkhaṃ naśyati
 saṃsargo dharmaśīlānāṃ jñānārambhaḥ prayatnataḥ /
 naśyati bhavajaṃ duḥkhamarkapādairyathā tamaḥ // Dhs_31.64 //
 abhyupeyo devarato devatābhiśca vandyate /
 prāpya janmāntara cāpi nirvṛtiṃ cāśu gacchati // Dhs_31.65 //
 // iti puṇyavarga ekatriṃśaḥ //
 (32) devavargaḥ
 saugatamārge carantaḥ puruṣā devatulyāḥ
 panthāno muninā śāstre uktā ye tattvadarśinā /
 taistu samprasthitāste (hi)
 puruṣā devasammatāḥ // Dhs_32.1 //
 sugatokto mārgaḥ
 satyaṃ hi dānaṃ ca tathaiva maitrī sattveṣu rakṣā priyavāditā ca /
 samyaktvadṛṣṭirvimalaṃ manaśca panthānamāhustridivasya buddhāḥ // Dhs_32.2 //
 śukladharmasamāyuktaḥ śuklacittasamanvitaḥ /
 sukhāt sukhataraṃ yāti jyotirjyotiḥparāyaṇaḥ // Dhs_32.3 //
 jyoti(hi)rjyotiṣā pūrṇa dīpo dīpāntarād yathā /
 tasmāddhi paramāṃllokān prayātā samprapadyate // Dhs_32.4 //
 ācāravān devānāmantikaṃ vrajet
 yasya śuddhaṃ sadā cittaṃ nirmalaṃ maṇivat sadā /
 sa śānto nirmamo dhīmān devānāmantikaṃ vrajet // Dhs_32.5 //
 dhyānaśīlasamādhibhyo yasya cittaṃ śubhānvitam /
 sa dhīmān kāñcanaprakhyo devānāmantikaṃ vrajet // Dhs_32.6 //
 prāṇātipātād virataḥ sarvasattvadayāparaḥ /
 ṛtusroto 'nukampāśca devānāmantikaṃ vrajet // Dhs_32.7 //
 śrutavān sarvalokasya krūrakarmavivarjitaḥ /
 aliptaḥ pāpakairdharmairdevānāmantikaṃ vrajet // Dhs_32.8 //
 tṛṇavat kāñcanaṃ yasya kāmā yasya viṣopamāḥ /
 sa kāmavarjako dhīmān devānāmantikaṃ vrajet // Dhs_32.9 //
 nākṛṣyate manaḥ kāmairviṣayai rāgahetubhiḥ /
 samantātbhavakāntārairdevānāmantikaṃ vrajet // Dhs_32.10 //
 bhinnāḥ paramparā ādau mitravān dhanabāndhavaḥ /
 yaḥ karoti susaṃśliṣṭā devānāmantikaṃ vrajet // Dhs_32.11 //
 yasya buddhisthitaṃ veśma na buddhiḥ kvāpi rāgiṇī /
 sa jitārirviśuddhātmā devānāmantikaṃ vrajet // Dhs_32.12 //
 praśastakāyakarmānto yaḥ pāpavirataḥ sukhī /
 sa kāmavirato dhyāyī devānāmantikaṃ vrajet // Dhs_32.13 //
 pāpamitravinirmuktastṛṣṇāviṣavivarjitaḥ /
 na baddhaḥ strībhayaiḥ pāśairdevānāmantikaṃ vrajet // Dhs_32.14 //
 prayatnavādī yo dharme dānaśīlasamādhimān /
 nityodyukto dṛḍhamatirdevānāmantikaṃ vrajet // Dhs_32.15 //
 samyagbandhano yena pāśaśchinno yathāsinā /
 sacchinnapāśaḥ svavaśī devānāmantikaṃ vrajet // Dhs_32.16 //
 śubhakarmavipākena devaloke udbhavaḥ
 manuṣyabhūtā ye sattvāścaranti sukṛtāvahāḥ /
 tena karmavipākena suraloke prasūyate // Dhs_32.17 //
 dharmapathāśritā eva balinaḥ
 manuṣyāṇāṃ balād devā devānāṃ balino narāḥ /
 anyonyabalino te ye saddharmapathamāsthitāḥ // Dhs_32.18 //
 tistro 'pāyabhūmayaḥ
 devānāṃ sugatirmartyāḥ martyānāṃ sugatiḥ surāḥ /
 apāyabhūmayastisraḥ śubhakarmavivarjitāḥ // Dhs_32.19 //
 sarva sukhaṃ dharmādhīnam
 dharmādhīnaṃ sukhaṃ sarva dharmādhīnā hi nirvṛtiḥ /
 dharmaḥ supteṣu jāgarti dharmo hi paramā gatiḥ // Dhs_32.20 //
 devairasurā jitāḥ
 dharmeṇa nirjito 'dharmaḥ satyenānṛtiko jitaḥ /
 jñānena varjito moho devaistu hyasurā jitāḥ // Dhs_32.21 //
 devalokaṃ sukhodayam
 sopānabhūtā ye tāni karmāṇi tridivasya hi /
 yoniṃ tyaktvā narā yānti devalokaṃ sukhodayam // Dhs_32.22 //
 vāksaṃyamena budhāstridivaṃ sukhaṃ bhuñjanti
 caturvidho vāṅniyamaḥ ko 'pi trividhapañcadhā /
 saptasopānamārūpyaṃ gacchanti tridivaṃ budhāḥ // Dhs_32.23 //
 prabhayā te ca divyantaḥ svaśarīreṇa jātayā /
 ramante svargabhuvane rañjitāḥ svena karmaṇā // Dhs_32.24 //
 śīlameva śubhasya kāraṇam
 nityāmodavihārā(ye)
 nityaṃ saukhyavihāriṇaḥ /
 yad devā devabhavane śīlaṃ tatra hi kāraṇam // Dhs_32.25 //
 yadapsaraḥ parivṛtā yat sūryaśaśisannibhāḥ /
 devāḥ samantād deveṣu tatsarvaśubhahetukam // Dhs_32.26 //
 yadīpsitaṃ sambhavati sambhūtaṃ ca na hīyate /
 vartate ca śubhaṃ nityaṃ tat sarva śubhahetukam // Dhs_32.27 //
 śubhacārī devānāṃ samatāṃ vrajet
 śubhacārī sadā dānī sarvabhūtadayārataḥ /
 dānamaitryā sadā yukto devānāṃ samatāṃ vrajet // Dhs_32.28 //
 prāṇātipātād virataḥ sarvasattvadayāparaḥ /
 samyagājīvakarmānto devānāṃ saṅgatiṃ vrajet // Dhs_32.29 //
 adatte na ratiḥ kiñcid dāne cāsya sadāmatiḥ /
 śāntendriyamatirdhīmān devasaṅgatimaśnute // Dhs_32.30 //
 mithyākāmairvimukto yaḥ satpathābhirataḥ sadā /
 nirvāṇakāṃkṣī vimalo devānāmantikaṃ vrajet // Dhs_32.31 //
 vimanaskaṃ hi yat prīte puruṣe kurute laghu /
 madyavarjī paraṃ dhīro devānāmantikaṃ vrajet // Dhs_32.32 //
 pramādavirahitaḥ sukhamāpnoti
 sukha (prāṇo)
 hi yo devaḥ pramādaṃ nānusevate /
 sukhāt sukhamavāpnoti nirvṛttiṃ cādhigacchati // Dhs_32.33 //
 kṣayāvasānaṃ tat saukhyaṃ nirvāṇamiti śāśvatam /
 tat saprāpyavimāneṣu rājante puruṣottamāḥ // Dhs_32.34 //
 uccāduccaro merustasmāduccaṃ sadā sukham /
 śubhena niyato janturakaniṣṭhān surān (jayet) // Dhs_32.35 //
 niravadye kutastṛptirdevaloke viśeṣataḥ /
 atīva saukhyaṃ labhate kasmād deveṣu sarvadā // Dhs_32.36 //
 kaḥ saukhyamupalabhyate?
 tṛṣṇāgniparidagdhena na saukhyamupalabhyate /
 evaṃ sukṛtadagdhena na saukhyamupalabhyate // Dhs_32.37 //
 trividhaṃ sukṛtaṃ kṛtvā triprakāraṃ trihetukam /
 etadagryaṃ tribhūmiṣṭhaṃ (triguṇaṃ ca)
 phalaṃ mahat // Dhs_32.38 //
 ahiṃsādānaparamā ye saddharmaparāyaṇāḥ /
 satyakṣāntidamairyuktāḥ tridivaṃ(te)
 samāgatāḥ // Dhs_32.39 //
 divyābharaṇasampannā divyamālyavibhūṣitāḥ /
 yad devā divyamatayaḥ (kurvanti)
 śubhameva tat // Dhs_32.40 //
 devānāṃ yanmahatsaukhyaṃ(na)
 nyūnādhikyamāsthitam /
 nyūnamadhyaṃ tu yasyaitat phalaṃ puṇyasya dṛśyate // Dhs_32.41 //
 puṇyakartā devalokaṃ gacchati
 yena yāvaddhi yat puṇyaṃ kṛtaṃ bhavati dehinā /
 tasya tāvaddhi tat saukhyaṃ devalokeṣu pacyate // Dhs_32.42 //
 śīlasaṃrakṣaṇamāvaśyakam
 svāgataṃ tava bho bhadra/
 sukṛtaṃ kṛtavānasi /
 saptadhā rakṣitaṃ śīlaṃ tasyaitat phalamāgatam // Dhs_32.43 //
 ramasva saha daivataiḥ
 vanopavanaśaileṣu padmākaravaneṣu ca /
 harmyāgreṣu ramasva (tvaṃ kāñcaneṣu)
 sadaivataḥ // Dhs_32.44 //
 vanopavanaśaileṣu vaidūryaśikhareṣu ca /
 vanādriṣu ca naikeṣu ramasva saha daivataiḥ // Dhs_32.45 //
 kalpavṛkṣeṣu ramyeṣu nadīprastravaṇeṣu ca /
 saritsu ca viśālāsu (ramasva)
 saha daivataiḥ // Dhs_32.46 //
 strotasvinyādiyukteṣu parvateṣu nadīṣu ca /
 nagareṣu mahārtheṣu ramasva saha daivataiḥ // Dhs_32.47 //
 madagandhipraroheṣu nīlotpalavaneṣu ca /
 yakṣasadmasu ramyeṣu ramasva saha daivataiḥ // Dhs_32.48 //
 bhūmibhāgeṣu cānteṣu ratnākaravaneṣu ca /
 vimāneṣu ca ramyeṣu ramasva saha daivataiḥ // Dhs_32.49 //
 pañcāṅgikena tūryeṇa manaḥprahlādakāriṇā /
 nṛtyamānaḥ sukhī nityaṃ ramasva saha daivataiḥ // Dhs_32.50 //
 śīlabījaṃ śodhayitvā śīleṣu vividheṣu ca /
 krīḍa tvaṃ vividhairdivyairyathārthamanusevase // Dhs_32.51 //
 yatprabhāmālino devā ramante vividhaiḥ sukhaiḥ /
 tacchubhasya phalaṃ dṛṣṭaṃ nirmalasya viśeṣataḥ // Dhs_32.52 //
 yadetairvividhaiḥ saukhyairdevāḥ krīḍantyanekaśaḥ /
 na vayaṃ hetavastatra (tatra hetuḥ)
 purākṛtam // Dhs_32.53 //
 kūṭāgārāṇi sarvāṇi karmacitrāṇi sarvadā /
 bhunakti devo deveṣu satkṛtenopabṛṃhitaḥ // Dhs_32.54 //
 pāśatrayavimuktasya pañcabhiḥ pālitasya vai /
 ekadharmavyatītasya devaloko mahīyate // Dhs_32.55 //
 pramudyaccetasāṃ puṃsāṃ spaṣṭaceṣṭā samāhitā /
 āgatā devasadanaṃ svakarmaphalasākṣiṇī // Dhs_32.56 //
 sukṛtaphalam
 uparyupari saukhyāni (tathā ca)
 sukṛtasya vai /
 bhuñjanti vibudhāḥ svarga yaddhi pūrvakṛtānugam // Dhs_32.57 //
 sākṣibhūtā ime sarvakarmaṇāṃ vividhā drumāḥ /
 nirantaraṃ susadṛśaṃ kathayanti manīṣiṇaḥ // Dhs_32.58 //
 bhāgyaṃ phalati sarvatra
 yena yena vipākena yatra yatropapadyate /
 puruṣo labhate svasya prārabdhasya śubhāśubham // Dhs_32.59 //
 śubhakarmaṇā prāṇī nityaṃ deveṣu jāyate
 śubhena karmaṇā janturnityaṃ deveṣu jāyate /
 tathāśubhena narake patanti puruṣādhamāḥ // Dhs_32.60 //
 kāmino maraṇaṃ nāvagacchanti
 śubhāśubhābhyāṃ saṃraktāḥ kāminaḥ kāmamohitāḥ /
 nāvagacchanti maraṇaṃ yadavaśyaṃ bhaviṣyati // Dhs_32.61 //
 śubhāśubhavipāko 'yaṃ yo vṛkṣeṣūpalabhyate /
 na saukhyād viramantyete manaḥ saukhyena mohitāḥ // Dhs_32.62 //
 sukṛtaṃ kṛtvā mānavāḥ deveṣu yānti
 trividhaṃ sukṛtaṃ kṛtvā bhāvayitvā ca saptadhā /
 trisaṃkhyākān ripūn hatvā yānti deveṣu mānavāḥ // Dhs_32.63 //
 kaḥ devānāmantikaṃ vrajet?
 nāsūyati kriyākleśān na ca nandīmasūyati /
 sa nandyasūyakaḥ śuddho devānāmantikaṃ gataḥ // Dhs_32.64 //
 vinindya mātsaryamidaṃ duḥkhasyāyatanaṃ mahat /
 samaṃ ca trividhaṃ dattvā devānāmantikaṃ gataḥ // Dhs_32.65 //
 prāṇināṃ praṇayaṃ nityaṃ rakṣayitvānukampayā /
 maitracittaḥ sadā dānto devānāmantikaṃ gataḥ // Dhs_32.66 //
 adattaṃ ca dhanaṃ dattvā dattvānandaṃ ca sarvataḥ /
 cetanābhāvitamatirdevānāmantikaṃ vrajet // Dhs_32.67 //
 mātṛvat paradārāṃśca dṛṣṭvā tattvārthacintakaḥ /
 alipto pāpakairdharmairdevānāmantikaṃ vrajet // Dhs_32.68 //
 (kṛtaḥ) svacittaprītyartha jihvāraṇisamudbhavaḥ /
 kathyate sa mṛṣāvādastaṃ hitvā sugatiṃ vrajet // Dhs_32.69 //
 paiśūnyaṃ ca sadā hitvā maitryanarthakaraṃ padam /
 ślakṣṇaprabhaḥ ślakṣṇamatiḥ devānāmantikaṃ vrajet // Dhs_32.70 //
 pāruṣyaṃ śatruvaddhīro varjayatyeva sarvadā /
 ślakṣṇaprabhāmatirnityaṃ sarveṣu gatigāmikaḥ // Dhs_32.71 //
 adharmo yasya jihvāgre na bhūto na bhaviṣyati /
 sadā duṣkālatattvajño devānāmantikaṃ vrajet // Dhs_32.72 //
 yenedaṃ rakṣitaṃ śīlaṃ saptadhā buddhadeśitam /
 sa dhīraḥ śīlatattvajño devānāmantikaṃ vrajet // Dhs_32.73 //
 kaḥ saphalaḥ dharmajñaḥ?
 vividhakarmavaśagaṃ janmedaṃ labhate suraiḥ /
 tatprāpya yo na dharmajñaḥ sa paścāt paritapyate // Dhs_32.74 //
 sukarmaṇā śubhajaṃ phalam
 vanopavanaramyo 'yaṃ latāvedikamaṇḍapaḥ /
 yadvicitramayo lokastat sarva śubhajaṃ phalam // Dhs_32.75 //
 yena yena yathā karma kṛtaṃ bhavati śobhanam /
 tasya tasya tathā dṛṣṭaṃ phalaṃ tadanugāmikam // Dhs_32.76 //
 pratyakṣaṃ dṛśyate devairhīnamadhyottamaṃ sukham /
 yena yena yathā cīrṇaṃ tasya tasya tathā phalam // Dhs_32.77 //
 kukarmaṇā duḥkhajaṃ phalam
 vicitraveṣāḥ saṃmūḍhā devā mohavaśānugāḥ /
 tannāśānmanasā mūḍhā na paśyanti mahadbhayam // Dhs_32.78 //
 vicitrakāmaratayo vicitraphalakāṅkṣiṇaḥ /
 na vā kurvanti karmāṇi te 'surā mūḍhacetasaḥ // Dhs_32.79 //
 ke premaparāyaṇāḥ?
 phalaṃ yeṣāṃ priyaṃ cittaṃ na ca śīle ratā matiḥ /
 te pradīpaṃ parityajya premālokaparāyaṇāḥ // Dhs_32.80 //
 hetuphalatattvajñāḥ sukhino bhavanti
 ye hetuphalasādṛśyenecchanti surasattamān /
 te hetuphalatattvajñā bhavanti sukhabhāginaḥ // Dhs_32.81 //
 jñānādeva muktiḥ
 vinābījaṃ phalaṃ nāsti vinā dīpaṃ kutaḥ prabhā? /
 vinā śīlaiḥ kutaḥ svargo muktirjñānaṃ vinā kutaḥ? // Dhs_32.82 //
 kaḥ dhīmataḥ?
 tatsukhaṃ tadvimuktasya gatakāṅkṣasya tāyinaḥ /
 vimuktakāmatṛṣṇasya nirmamasya ca dhīmataḥ // Dhs_32.83 //
 sukarmaiḥ sukhaṃ bhavatyeva
 yadidaṃ karmajaṃ saukhyaṃ sarva (tajjñeya) kalmaṣam /
 yaṃ neṣṭakaṃ bhavatyeva tat sarvamamalaṃ smṛtam // Dhs_32.84 //
 devalokasya varṇanam
 yo manorathakṛtsnasya bahirantaśca (sarvataḥ) /
 sarvālokaḥ sadāloko devatāgaṇasevitaḥ // Dhs_32.85 //
 virājate girivaro ratnamāṇikyasannibhaḥ /
 prabhūtasalilo yaśca padminībhiḥ samāvṛtaḥ // Dhs_32.86 //
 vanopavanaramyo 'yaṃ mṛgapakṣiniṣevitaḥ /
 kandarodarasaṃrambho bhitvā gaganamutthitaḥ // Dhs_32.87 //
 kutra devataiḥ sevyate?
 sevyate devatairnityaṃ divyamālyavibhūṣitaiḥ /
 nṛtyagītaprakṛṣṭābhirdevatābhiśca sarvataḥ // Dhs_32.88 //
 pañcāṅgikena tūryeṇa prerita iva lakṣyate /
 śirobhūto mahāramyaḥ prabhāmālī samantataḥ // Dhs_32.89 //
 sukṛtena śubhenāyaṃ karmaṇādhiguṇena vai /
 yaṃ samāśritya krīḍanti devavṛndāni sarvataḥ // Dhs_32.90 //
 ke svarga gacchanti?
 dānaśīlayutā vṛddhā nityaṃ tadgatamānasāḥ /
 ye bhavanti sadā dāntāste janāḥsvargagāminaḥ // Dhs_32.91 //
 saṃkṣiptamanasaḥ śāntāste janāḥ svargagāminaḥ /
 vairiṇāṃ viṣayo nityaṃ praśāntamanasastu ye // Dhs_32.92 //
 (vītarāgā vītamohāste janāḥ)
 svargagāminaḥ /
 bhavābhavena tīvreṇa bādhate (yatra) sādhanam /
 sudāntamānasāṃ dhīrāste janāḥ svargagāminaḥ // Dhs_32.93 //
 satyamārgavilambena hayatīva sukhabhāginaḥ /
 sārāsāravidhijñāśca te janāḥ svargagāminaḥ // Dhs_32.94 //
 saṃsāre ye na rakṣanti svamano (nanu) dehinaḥ /
 nirvāṇābhiratā nityaṃ te janāḥ svargagāminaḥ // Dhs_32.95 //
 vṛkṣamūle śmaśāne vā tathā ca girikandare /
 dhyāyinaḥ sattvamanasaste janāḥ svargagāminaḥ // Dhs_32.96 //
 mātrajñā deśakālajñāḥ pāpamitra(vi)varjitāḥ /
 maitreṇa cetasā ye tu te janāḥ svargagāminaḥ // Dhs_32.97 //
 na snānadarśanaratā narāḥ manmathavāriṇā /
 ekāntagāminaḥ śāntāste janāḥ svargagāminaḥ // Dhs_32.98 //
 kṣaṇe kṣaṇe sadā kāyaṃ paśyantyaśucisambhavam /
 kāryākāryavidhijñā ye te janāḥ svargagāminaḥ // Dhs_32.99 //
 dharmāṇāṃ dharmatāṃ ye ca paśyanti vividhā samāḥ /
 na ca rakṣanti saṃsāre te janāḥ svargagāminaḥ // Dhs_32.100 //
 vedanā madhyatattvāntamanekavidhasambhavam /
 paśyanti ca na rakṣanti te janāḥ svargagāminaḥ // Dhs_32.101 //
 māyopamaṃ ca kṣaṇikaṃ gandharvanagaropamam /
 ye jānanti (sadā)
 cittāḥ te janāḥ svargagāminaḥ // Dhs_32.102 //
 ekalakṣaṇatattvajñā vilakṣaṇavidaḥ svayam /
 nirvāṇarāgamanasaste janāḥ svargagāminaḥ // Dhs_32.103 //
 mātṛvat paradārān ye pitṛvat sarvadehinaḥ /
 paśyanti ye bhayaṃ loke te janāḥ svargagāminaḥ // Dhs_32.104 //
 śūnyavargagato nityaṃ sattvānāṃ priyavādinaḥ /
 akrūrā ṛddhimanasaste janāḥ svargagāminaḥ // Dhs_32.105 //
 kāṣṭhavalloṣṭhavat sarva paravittasamīkṣakāḥ /
 saṃtuṣṭāḥ svena cittena te janāḥ svargagāminaḥ // Dhs_32.106 //
 na rātrau na divā yeṣāṃ kausīdyadyutiriṣyate /
 nityodyuktavihārā ye te janāḥ svargagāminaḥ // Dhs_32.107 //
 kaukṛtyaṃ styānamiddhaṃ ca kausīdyaṃ ca viśeṣataḥ /
 varjayanti sadā dhanyāste janāḥ svargagāminaḥ // Dhs_32.108 //
 dauḥśīlyaṃ pañcarandhrebhyaḥ pariśuddhamanekadhā /
 saṃkṣipanti sadā duḥkhaṃ te janāḥ svargagāminaḥ // Dhs_32.109 //
 upādānacatuṣṭvajñāḥ satyāni ca tathaiva ca /
 ye paśyanti budhāḥ prajñāṃ te janāḥ svargagāminaḥ // Dhs_32.110 //
 duḥkhaṃ duḥkhavipākaśca duḥkheṣu ca manaśca yat /
 paśyanti ye sadā tattvaṃ te janāḥ svargagāminaḥ // Dhs_32.111 //
 tīvravyasanamāpannā ye (ca)
 dharmāvimuñcakāḥ /
 śāntāśca dharmamatayaste janāḥ svargagāminaḥ // Dhs_32.112 //
 śuklāvadātaṃ ye vastraṃ pāṃsukūlaṃ tathaiva ca /
 piṇḍapātaratā nityaṃ te janāḥ svargagāminaḥ // Dhs_32.113 //
 adaṇḍāḥ śāntamanaso nityaṃ dhyānavihāriṇaḥ /
 naiṣkarmyaniratāḥ sarve te janāḥ svargagāminaḥ // Dhs_32.114 //
 mṛṣṭaṃ ca yadi vāṅmṛṣṭaṃ yathecchāvidhimāgatam /
 santuṣyanti na kupyanti te janāḥ svargagāminaḥ // Dhs_32.115 //
 śuklāvadātaṃ ye vastraṃ pāṃsukūlaṃ tathaiva ca /
 saṃvṛtau caiva saṃtuṣṭāste janāḥ svargagāminaḥ // Dhs_32.116 //
 śayyātale yathā bhūmau harmyāgre vā tathāpare /
 na duṣyanti (na hṛṣyanti)
 te janāḥ svargagāminaḥ // Dhs_32.117 //
 cakṣurviṣayamāpannaṃ yatkarma sāmparāyikam /
 tattvato ye prapaśyanti te janāḥ svargagāminaḥ // Dhs_32.118 //
 apriyaṃ vā priyaṃ vāpi ye śrutvā tīvrasambhramāt /
 akṣubdhamatayo muktāste janāḥ svargagāminaḥ // Dhs_32.119 //
 ṣaḍindriyāṇi sarvāṇi viṣayāṃstu tathaiva ca /
 saṃkṣipanti na rakṣanti te janāḥ svargagāminaḥ // Dhs_32.120 //
 yathā karma kṛtaṃ sarvamaviśeṣeṇa tattvataḥ /
 paśyantyamanaso dhanyāste janāḥ svargagāminaḥ // Dhs_32.121 //
 karmaṇāṃ ca vipākaṃ ca kṛtaṃ (ye dhīracetasā) /
 bibhyatīha sadā duḥkhete janāḥ svargagāminaḥ // Dhs_32.122 //
 ityetāni mahārthāni nityaṃ duḥkhakarāṇi ca /
 kurvanti vidhivat sarva te janāḥ svargagāminaḥ // Dhs_32.123 //
 // iti devavargo dvātriṃśaḥ //
 (33) sukhavargaḥ
 sukhasvarūpanirūpaṇam
 anuttareṣu saukhyeṣu dhyānopātteṣu ye ratāḥ /
 teṣāṃ sukhaṃ yathāvat syāt nirvāṇapuradarśakam // Dhs_33.1 //
 navena sukhaduḥkhena purāṇamabhihanyate /
 devasyaitannavenaiva purāṇamabhihanyate // Dhs_33.2 //
 dhū(ma) miśraṃ yathā kāṣṭhaṃ vi(ṣṭhā)
 miśraṃ yathodanam /
 tathā sukhamidaṃ sarvamasvatvaṃ nāvagamyate // Dhs_33.3 //
 nirvāṇapuragāmināṃ sukham
 tat sukhaṃ yad vitṛṣṇānāmekāntasukhacāriṇām /
 nirmohiṇāmarāgāṇāṃ nirvāṇapuragāminām // Dhs_33.4 //
 teṣāṃ vimalamādyantaṃ saukhyānāmapi tat sukham /
 yeṣāṃ tṛṣṇānugā cāśā sarvathā naiva cetasi // Dhs_33.5 //
 saṅgṛhītasya cittasya nirātmasya ca sarvataḥ /
 kāryākāryeṣu mūḍhasya sukhaṃ nityamupasthitam // Dhs_33.6 //
 kaḥ śreṣṭhaḥ sukhī?
 sā bahirnihatā yena nandisaṃsārahetukī /
 sa dhīraḥ pāragaḥ śreṣṭhaḥ sukhī nirvāṇamāśritaḥ // Dhs_33.7 //
 naitat sukhena tṛṣṇānāṃ yad rāgadveṣasaṃyutam /
 yatra rāgādinirmuktaṃ tat sukhaṃ nirmalaṃ matam // Dhs_33.8 //
 kutra tṛṣṇā na bādhate?
 devaloke samāsādya yaḥ suro nāvamanyate /
 sa sukhāt sukhatāṃ yāti yatra tṛṣṇā na bādhate // Dhs_33.9 //
 tadantyasukhi śreyo yatra mṛtyurna vidyate /
 mṛtyupāśairna baddhasya na sukhaṃ vidyate kvacit /
 yat sukhaṃ kāmajanakaṃ na tat saukhyaṃ satāṃ matam // Dhs_33.10 //
 yatra kāmavinirmuktastatsukhāt sukhamuttamam /
 yat sukhaṃ janayet śreyaḥ (payomiśraṃ)
 yathodanam // Dhs_33.11 //
 yatra tṛṣṇāvinirmuktiḥ payomiśraṃ yathodanam /
 yathā padmavane gṛddhā yānti(te)
 kravyabhakṣiṇaḥ // Dhs_33.12 //
 evaṃ śānteṣvaraṇyeṣu na bhāntyaśubhacāriṇaḥ /
 kvacicchāntaṃ vanaṃ ramyaṃ kvacid devāḥ pramādinaḥ // Dhs_33.13 //
 kaḥ paramaṃ sukhaṃ prāpnoti?
 viparītaṃ na sadṛśaṃ bhānoḥ śītā yathā prabhā /
 gatatṛṣṇasya yat saukhyaṃ muktaduḥkhasya tāyinaḥ // Dhs_33.14 //
 tasyāntareṇa saukhyasya sukhametanna gaṇyate /
 dhyāyinastvapramattasya muktapāpasya sarvadā // Dhs_33.15 //
 tat sukhaṃ tat paraṃ saukhyaṃ nedaṃ tṛṣṇāvidāṃ matam /
 munisevyaṃ vanamidaṃ sevitaṃ ca subhāṣitaiḥ // Dhs_33.16 //
 nārhā (yūyaṃ)
 rāgagaṇaṃ sevituṃ bho surottamāḥ /
 yadetad bhavatāṃ saukhyametanna khalu śāśvatam // Dhs_33.17 //
 tat sukhaṃ paramaṃ śāntaṃ vītatṛṣṇai niṣevyate /
 niḥsevitaṃ vanamidaṃ ye gatāḥ paramaṃ padam // Dhs_33.18 //
 yat prāpya sarvaduḥkhasyacchedo bhavati sarvathā /
 brahmacaryādanirmuṣṭāḥ śīlālāpena vañcitāḥ // Dhs_33.19 //
 bhikṣūṇāṃ vane vāsa eva sukhāvahaḥ
 nārhanti sevituṃ ramyaṃ vanaṃ śāntaṃ subhāṣitam /
 śāntaṃ ca bhāvitaṃ (caiva)
 ramate śubhagocare // Dhs_33.20 //
 na rāgacāriṇāṃ cittaṃ ramate vanagocare /
 na rāgavyākulaṃ cittaṃ vaneṣu labhate dhṛtim // Dhs_33.21 //
 kaḥ puruṣottamaḥ?
 śravyāmūḍhā matiryasya nityaṃ tribhuvanaṃ kare /
 sa ratiṃ labhate śāntiṃ vane puruṣasattamaḥ // Dhs_33.22 //
 sukhāya vanaṃ sevyam
 sa kalparāgakuṭilo nityaṃ rāgādibhirvṛtaḥ /
 sa śāntiṃ naiva labhate vane śānte sukhāvahe // Dhs_33.23 //
 yeṣāṃ tu manasā nityaṃ vane dhyānaniyoginām /
 vanaṃ teṣāṃ sadāramyaṃ na tu rāgagaveṣiṇām // Dhs_33.24 //
 vaneṣu bhāvitaṃ cittaṃ nagareṣu na kupyate /
 tasmād vanaṃ sadā sevyaṃ nagaraṃ naiva śasyate // Dhs_33.25 //
 vikṣipyate hi nagare nṛṇāṃ rāgādibhirvṛtaḥ /
 vikṣipta mohakuṭilaṃ vanaṃ bhūyaḥ prasīdati // Dhs_33.26 //
 tasmād vanaṃ paraṃ śāntaṃ yogināmālayaṃ mahat /
 saṃsevyaṃ vītamanasā yasya tad vītakalmaṣam // Dhs_33.27 //
 ratiṃ mā kṛthā
 praśāntendriyacittasya yā ratiryogino hṛdi /
 nāsau śaktiḥ sahasrasya (mānavānāṃ)
 bhaviṣyati // Dhs_33.28 //
 yā dhyāyino ratirdṛṣṭā vyavadānāya sarvadā /
 na yāmeṣvapi sā dṛṣṭā nityaṃ rāgānurāgiṇī // Dhs_33.29 //
 ratiryā kāmavaśagā sā nityaṃ duḥkhasambhavā /
 yā tu kleśavaśāt prītiḥ (sā prītiḥ)
 śāśvatā nahi // Dhs_33.30 //
 kaḥ śreyaspadaṃ prāpnoti?
 śreyo vaneṣu caritaṃ tattaduccaritaṃ nṛbhiḥ /
 yasmāt tat pratibaddhaṃ hi śreyasāṃ padamucyate // Dhs_33.31 //
 susambhṛtena dharmeṇa rakṣiteneva cetasā /
 sudṛṣṭaṃ labhate sthānaṃ yatra doṣo na vidyate // Dhs_33.32 //
 yaḥ kṣiptamanasā nityaṃ na ca dharmaparāyaṇaḥ /
 teṣāṃ vṛthā sukhamidaṃ gacchati na nivartate // Dhs_33.33 //
 tattvajñā duḥkhaṃ na paśyanti
 ye tu tattvavido dhīrāḥ paśyanti jagataḥ sthitim /
 anityaduḥkhaśūnyānāṃ teṣāṃ duḥkhaṃ na vidyate // Dhs_33.34 //
 sukhadharmasya caraṇaṃ jñānasya ca niṣevaṇam /
 ahiṃsā satyavacanaṃ tadapyekāntataḥ sthitam // Dhs_33.35 //
 kaḥ svarga yāti?
 ekadharmavyatītā ye ye 'dharmaparivañcakāḥ /
 tristhānalakṣaṇāviṣṭāste janāḥ svargagāminaḥ // Dhs_33.36 //
 sukhasya svarūpam
 udayavyayadharmāṇāmanityaṃ karmajaṃ hi tat /
 tat sukhaṃ sāstravaṃ nityaṃ na bhūtaṃ na bhaviṣyati // Dhs_33.37 //
 tat sukhaṃ tadvitṛṣṇasya nīrāgasya hi dehinaḥ /
 muktirbhavati doṣasya pārasthasya hi tāpinaḥ // Dhs_33.38 //
 tat kiñcit sāsravaṃ saukhyaṃ tat sarva kṣaṇikaṃ matam /
 rāgabandhād vinirmuktaṃ tat sarva niścalaṃ sukham // Dhs_33.39 //
 ye na kṣipanti duḥkhena sukhe yeṣāṃ na saṅgatiḥ /
 te duḥkhasukhanirmuktā nirvāṇasukhagāminaḥ // Dhs_33.40 //
 anupāyena ye mūḍhāḥ prārthayanti sukhaṃ sadā /
 bālukābhiryathā tailaṃ yallabhyaṃ nityameva tat // Dhs_33.41 //
 na cetasā naraḥ prājño manorathaśatairapi /
 śakro 'pi tat sukhaṃ kartu yathā karma kṛtaṃ mahat // Dhs_33.42 //
 sukhāya dharmamācaret
 sasukhaṃ yasya tu manaḥ saddharmānucaro bhavet /
 duḥkhairmuktyabhilāṣo 'yaṃ sa dharme kurute matim // Dhs_33.43 //
 nāhetukaṃ sukhaṃ dṛṣṭaṃ duḥkhaṃ vā trividhātmakam /
 sukhe duḥkhe pṛthagbhāve tasmānnu sukṛta caret // Dhs_33.44 //
 nedaṃ saukhyaṃ sadā śastamadhruvaṃ vipralopi ca /
 tṛṣṇāviṣeṇa sammiśraṃ viṣamiśraṃ yathodanam // Dhs_33.45 //
 tat saukhyaṃ (hi)
 satāṃ śastaṃ yatra mṛtyurna vidyate /
 na ca priyeṇa viśleṣo nāpriyeṇa samāgamaḥ // Dhs_33.46 //
 kīdṛśaṃ sukhaṃ duḥkhajanakam?
 yadetat strīmayaṃ saukhyametad duḥkhāya kalpyate /
 tadbījavartakā dṛṣṭā narakeṣūpapattaye // Dhs_33.47 //
 yat sukhaṃ duḥkhajanakaṃ kathaṃ tat sukhamiṣyate?
 duḥkhād duḥkhataraṃ jñeyaṃ pariṇāmavaśena tat // Dhs_33.48 //
 yadetad bhujyate saukhyametat kālena naśyati /
 sūryastāstaṅgatasyaivaṃ raśmayaḥ saha cāriṇaḥ // Dhs_33.49 //
 vikṛtiṃ yasya (ca)
 manaḥ sukhaduḥkhairna gacchati /
 sa dhīmān suraloke ca gatvānyallabhate sukham // Dhs_33.50 //
 bhuktaṃ sukhaṃ purāṇaṃ tu hīnakarma karoti ca /
 purāṇaṃ sukṛtaṃ śīrṇa mṛtyukāle na budhyate // Dhs_33.51 //
 sarva sukhamanityaṃ bhavati
 yadidaṃ dṛśyate saukhyaṃ manovākkāmajaṃbhṛśam /
 anityaṃ tad vināśatvamacireṇa bhaviṣyati // Dhs_33.52 //
 phenabudbudasaṅkāśaṃ marīcyudakasannibham /
 cañcalormi sukhaṃ sarva vinipāto bhavārṇave // Dhs_33.53 //
 niṣpratīkāraviṣamaḥ sarvabhūtabhayāvahaḥ /
 cakravātapravego (vai)
 mṛtyurājaiṣa dhāvati // Dhs_33.54 //
 nāśayitvā sukhaṃ sarva nāśayitvā ca jīvitam /
 karmasaṅkalpavāhyeṣu lokamanyatra neṣyati // Dhs_33.55 //
 yadatīva sukhaṃ nṛṇāṃ taddhi saukhyāya kalpyate /
 yannaiṣyati sukhaṃ kiñcit taddhi naiva vigaṇyate // Dhs_33.56 //
 vartamānaṃ tu yat saukhyaṃ tṛṣṇāviṣavivarjitam /
 sarva hyanātmajaṃ duḥkhamanityaṃ saṃskṛtaṃ balam // Dhs_33.57 //
 laukikaṃ sukhaṃ na sukham
 yad sukhaṃ triṣu lokeṣu na śastaṃ tattvadarśibhiḥ /
 tena matvā kathaṃ devā bhavanti vigatajvarāḥ? // Dhs_33.58 //
 aviṣṭovatakālo 'yaṃ bhairavo yāti sattvaram /
 yo bhokṣyate surān sarvān śuṣkendhanamivānalaḥ // Dhs_33.59 //
 atiyāti sukhaṃ sarva kriyatāṃ śraiyasaṃ manaḥ /
 mā paścāt saṃbhavo yoge mṛtyukālo bhaviṣyati // Dhs_33.60 //
 sukhamasthiraṃ bhavati
 janmāntarasahasreṣu yad muktaṃ karmajaṃ sukham /
 taraṅgasannibhaḥ kvāyaṃ(jānīyād)
 bāliśo 'sthiram // Dhs_33.61 //
 kaḥ sukhena prasīdati?
 na sukhaistṛpyate bālastathā kāṣṭhairyathānalaḥ /
 tasmānna (sukha)
 saktasya sukhaṃ bhavati naiṣṭhikam // Dhs_33.62 //
 viṣasya doṣamuktasya kāmadoṣānudarśinaḥ /
 dhyāyinaścāpramatasya tat sukhaṃ yadanāvilam // Dhs_33.63 //
 sukhī bhavati tat prāpya na sukhaṃ bhavajanmanaḥ /
 bandhamiśraṃ viṣaṃ yadvad dharmasaukhyodayastathā // Dhs_33.64 //
 kāmavirahitaḥ sukhamaśnuvate
 tasmāt tatsukhasaktānāṃ nityaṃ kāmagaveṣiṇām /
 bhavantyanekasaukhyā(ni)
 tasmāt kāmo na jāyate // Dhs_33.65 //
 jñānenaivendriyāṇi svagocare nivartante
 nendriyāṇāṃ jayaḥ śakyaḥ karttu viṣayagocare /
 jñānena hi nivartante indriyāṇi svagocare // Dhs_33.66 //
 bālā eva gatipañcake bhramanti
 duḥkhe sukhābhisaṃsaktā nityaṃ bālā (haya)medhasaḥ /
 viparyayā paribhrāntā bhramanti gatipañcake // Dhs_33.67 //
 kutra sukhaṃ duḥkhasadṛśaṃ bhavati?
 yadatyantasukhaṃ dṛṣṭaṃ tat sukhaṃ satyamucyate /
 yatra duḥkhaṃ vipākaṃ syāt tat sukhaṃ duḥkhameva tat // Dhs_33.68 //
 pāpasyākaraṇameva sukham
 anyāgatasya duḥkhasya pratighātayate budhaḥ /
 pāpasya hetujaṃ duḥkhaṃ pāpasyākaraṇaṃ sukham // Dhs_33.69 //
 // iti sukhavargo trayastriṃśaḥ //
 (34) mitravargaḥ
 kaḥ pāpānnivārayati?
 tanmitraṃ mitramityuktaṃ yanmitraṃ sāmparāyikam /
 nivartayati yaḥ pāpād vyasanāccāpi rakṣati // Dhs_34.1 //
 praveśayati yannityaṃ taddhitaṃ sāmparāyikam /
 mitraṃ bhavati tannṛṇāṃ na mitraṃ pāpakārakam // Dhs_34.2 //
 saṃsargajā doṣaguṇā bhavanti
 apūtiḥ pūtisaṃśleṣāt pūtirevopajāyate /
 na pūtiḥ pūtasaṃśleṣamapūtiṃ karttumarhati // Dhs_34.3 //
 yādṛśena (hi)
 saṃśleṣaṃ kurute puruṣaḥ sadā /
 taddoṣāt sadṛśo dṛṣṭaḥ śubho vā yadi vāśubhaḥ // Dhs_34.4 //
 na śubhaṃ duḥkhakārakam
 śubhārthī puruṣaḥ sarvānaśubhānnaiva sevate /
 tenāsau duḥkhamāpnoti na śubhaṃ duḥkhakāraṇam // Dhs_34.5 //
 guṇadoṣayorlakṣaṇam
 saṃśleṣajā guṇāḥ dṛṣṭā doṣāḥ saṃśleṣajātayaḥ /
 lakṣaṇaṃ guṇadoṣāṇāmidamuktaṃ svabhāvajam // Dhs_34.6 //
 yaśasā yujyate yo hi nityaṃ sādhusamāgamāt /
 asādhu'saṅgamācchrīghraṃ prayāti puruṣādhamaḥ // Dhs_34.7 //
 satsaṅgatiphalam
 etat sāraṃ sadā kārya yadasādhuvivarjanam /
 sādhubhiśca sadā vāso duṣṭāṇāṃ ca vivarjanam // Dhs_34.8 //
 doṣān samuddhareddhīmān guṇavṛddhiṃ samācaret /
 (sādhu) mitraṃ prakurvīta kausīdyavimukho bhavet // Dhs_34.9 //
 na māninaṃ kusīdaṃ vā nityaṃ sarvānuśaṅkinam /
 liptapāpamatikrūraṃ mitraṃ kuryānna paṇḍitaḥ // Dhs_34.10 //
 udyuktaṃ mṛdujātīyaṃ dharmiṣṭhaṃ doṣavarjitam /
 samyagdṛṣṭiracapalaṃ mitraṃ seveta paṇḍitaḥ // Dhs_34.11 //
 na pāpakaṃ bhavenmitraṃ bhaveduttamapauruṣaḥ /
 uttamaṃ bhajamānasya na doṣebhyo bhayaṃ bhavet // Dhs_34.12 //
 kaḥ laghutāṃ yāti?
 rūpaiśvaryakulādīni bhidyante (yasya) dehinaḥ /
 bhayapradaṃ taṃ mātaṅgaḥ prayāntaṃ naiva paśyati // Dhs_34.13 //
 udvṛttaḥ puruṣo nityaṃ pramādākulitendriyaḥ /
 laghutāṃ yāti loke 'smin pretyapāpeṣu pacyate // Dhs_34.14 //
 rūpaiśvaryamadārthā ye te narāḥ pāpakāriṇaḥ /
 teṣāṃ na suśamaṃ (karma)
 pretyapāpeṣu pacyate // Dhs_34.15 //
 rūpaiśvaryakulārthā ye na te tattvasya bhāginaḥ /
 atattvabuddhayo bālā na taranti bhavārṇavam // Dhs_34.16 //
 jñānaśīlādiyutaṃ kulaṃ śreṣṭham
 etatkulaṃ ye vibhavā yaccānyat sukhamiṣyate /
 sarvāṇyetānyanityāni tasmātteṣu na viśramet // Dhs_34.17 //
 na jñānaśīlanirmuktaṃ kuśalaṃ yānti paṇḍitāḥ /
 yeṣāṃ jñānaṃ ca śīlaṃ ca te kule mahati sthitāḥ // Dhs_34.18 //
 carituṃ cāmalaṃ śīlaṃ śīlameva mahādbhutam /
 mahākulaprasūtāste (paṇḍitāḥ)
 vaśamāninaḥ // Dhs_34.19 //
 dānaśīlatapodhyānasatyaiśvaryaparākramaiḥ /
 saṃyuktā ye kulīnāste ye na dharmavivarjitāḥ // Dhs_34.20 //
 naiśvaryajñānahīnasya na kulaṃ nāpi saṅgatiḥ /
 tasmātkulaṃ jñānamayaṃ jñānahīnaṃ na tat kulam // Dhs_34.21 //
 // iti mitravargaścatustriṃśaḥ //
 (35) rājāvavādavargaḥ
 dhārmiko rājā svarga yāti
 bhuvaṃ parijano paśyan dharmacārī jitendriyaḥ /
 sa rājā dhārmiko dhīmān svargalokopapattaye // Dhs_35.1 //
 kaḥ lobhanirmukto rājā?
 niyataṃ yaḥ karaṃ kāle dharmeṇa paribhujyate /
 sa rājā lobhanirmukto yāmānāmadhipo bhavet // Dhs_35.2 //
 rājñaḥ svarūpam
 kṣamāvān priyavākyo yaḥ krodhaharṣādidhārakaḥ /
 sa mahīṃ pālayettvenāṃ loke hi śreṣṭhatāṃ gataḥ // Dhs_35.3 //
 apakṣapātinaḥ śraddhā mitreṇa ca (vi)hanyate /
 sa rājanyasabhājetā devalokāya kalpyate // Dhs_35.4 //
 baddhadarśī mahātmā yo gurupūjaka eva ca /
 alolo yo dṛḍhamatirdevānāmantikaṃ vrajet // Dhs_35.5 //
 pūrve yat pitṛbhirdattaṃ devānupadiśanti ca /
 na ca hiṃsati bhūtāni sa deveṣūpapadyate // Dhs_35.6 //
 dānaśīle sadā dakṣo dharmavādī jitendriyaḥ /
 sa matvāryāṃ mahīṃ kṛtsnāṃ devalokaṃ mahīyate // Dhs_35.7 //
 nādhārmikaṃ dhārayati dhārmikeṣu ca rakṣati /
 sa dharmaśīlasaṃśuddho devānāmantikaṃ vrajet // Dhs_35.8 //
 na strīṇāṃ vaśago rājā sādhūnāṃ ca vaset sadā /
 sa nirmalamatirdhīraḥ suralokopapattaye // Dhs_35.9 //
 na sarvasya vacogrāhī priyaḥ sādhujanasya tu /
 so 'mṛtastattvadarśīvā nākṛṣṭa iva rohati // Dhs_35.10 //
 ko yāmānāmadhipo?
 yo dharmalobhamāyāti draviṇaṃ naiva lapsyate /
 sa lobhamalanirmukto yāmānāmadhipo bhavet // Dhs_35.11 //
 na mithyādarśanenāpi strītvadarśanatatparaḥ /
 sa śuddha eva vimalo yāmānāmadhipo bhavet // Dhs_35.12 //
 kaḥ rājā devapriyo bhavati?
 prājñaḥ śīle sadāyukto dānenābhīkṣṇatāṃ gataḥ /
 pravijitya mahīṃ kṛtsnāṃ pretya devapriyo bhavet // Dhs_35.13 //
 priyasya tu bhaved vākyaṃ stotrotsavakaraṃ param /
 āhlādayitvā vasudhāmante devopapattaye // Dhs_35.14 //
 avisaṃvādakaṃ vākyaṃ yasya merurivācalam /
 satyasopānamāruhya devānāmantike gataḥ // Dhs_35.15 //
 hrāsavṛddhī ca bhūtānāmakasmāt kurute hi yaḥ /
 sa rājā vai paro devairdevaloke ca tiṣṭhati // Dhs_35.16 //
 manuṣyāntaratattvajño yo vetti hi balābalam /
 sa dhībalābhyāṃ saṃyukto yāmānāmadhipo bhavet // Dhs_35.17 //
 traidhātukapadaṃ yacca ratnatrayamihocyate /
 yastat pūjayate rājā sa deveṣūpajāyate // Dhs_35.18 //
 kālaṃ niyatadarśī yaḥ prajānāṃ ca hite rataḥ /
 sarvato bhadrakāntāro devānāmadhipaḥ smṛtaḥ // Dhs_35.19 //
 nindāmalavinirmuktaḥ saṅgadoṣavivarjitaḥ /
 jñānagocarasampūjyo niyataṃ deva eva saḥ // Dhs_35.20 //
 kaḥ svarga yāti?
 kausīdyadoṣarahito nityaṃ dṛḍhaparākramaḥ /
 nāśayitvā sa doṣaughān pretya svargeṣu jāyate // Dhs_35.21 //
 sanmitraiḥ parivārito rājā devādhipo bhavati
 hitāni yasya mitrāṇi karmakartṛṇi nityaśaḥ /
 sa mitraiḥ samparivṛto nṛpo devādhipo bhavet // Dhs_35.22 //
 nānuseveta durvṛttān vākkṣepeṇa ca varjitaḥ /
 sa sadyo viṣanirmuktaḥ surāṇāmadhipo bhavet // Dhs_35.23 //
 krodhaharṣavighātāya na ca pāpeṣu rakṣyate /
 sa pāpapaṅkanidhautaḥ suralokādhipaḥ sadā // Dhs_35.24 //
 na śaktaḥ pānabhojyeṣu saṃsaktastu śubhe sadā /
 sa śuddhadharmasandarśī vibudho 'dhikatāṃ vrajet // Dhs_35.25 //
 kaḥ padamuttamaṃ prāpnoti?
 sucintitaṃ cintayati (yo)
 dharmeṣu ca vartate /
 dharmodayena dṛṣṭena yathā yāti triviṣṭapam // Dhs_35.26 //
 saṃsārād dīrghasūtrād yastvaritaṃ dharmamācaret /
 sa dīrghasūtranirmuktaḥ prayāti padamuttamam // Dhs_35.27 //
 dharmeṇa prajāpālakaḥ svargasukhaṃ yāti
 dharmeṇaiva prajā nityaṃ prapālayati (yo) nṛpaḥ /
 sa dhārmikaḥ praśastātmā suraloke mahīyate // Dhs_35.28 //
 daśeme kuśalā dharmā ihoktāstattvadarśinā /
 yaste prakurute dharmān sa surādhipatāṃ vrajet // Dhs_35.29 //
 hetupratyayasandarśī mārgāmārgau tathaiva ca /
 sa dṛṣṭimalanirmukto vibudho 'dhikatāṃ gataḥ // Dhs_35.30 //
 kīdṛśairguṇayutaiḥ rājā devānāmadhipo bhavati
 yo devatāṃ pūjayati yathā cāhni mahīpatiḥ /
 sa devapūjito bhūyo devānāmadhipo bhavet // Dhs_35.31 //
 anāvilena manasā prasannaścādhidārakaḥ /
 svasvadāraiśca santuṣṭo devānāmadhipo bhavet // Dhs_35.32 //
 kaḥ śīlavān?
 hīyate yo na viṣayaiḥ sarvabālāpahāribhiḥ /
 sa śīlavān divaṃ yāti nityaṃ śīlena rakṣitaḥ // Dhs_35.33 //
 avidyāvarjakān nityaṃ sevate yaḥ sudhārmikān /
 saddharmacintakaḥ saukhyaṃ kalpate sura(saṃ)sadi // Dhs_35.34 //
 (vyāpāraiḥ svasthacitto yaḥ)
 pārṣadālāpahāribhiḥ /
 sa śīlavān divaṃ yāti nityaṃ śīlena rakṣitaḥ // Dhs_35.35 //
 saddharmī rājā eva vasudhādhipatiḥ
 sadvyāpārāddharmamimaṃ pālayan vasudhādhipaḥ /
 praśāsti ca mahīṃ kṛtsnāṃ yāmānāmadhipo bhavet // Dhs_35.36 //
 satkarmaniratasya rājño bhṛtyo 'pi śobhate
 satkarmanirato bhṛtyo nṛpe sadguṇaśālini /
 jano nirmalatāṃ yāti śaraccandra ivāmbare // Dhs_35.37 //
 kaḥ rājā devatulyo bhavati?
 hetulakṣyavidhijñā ye aviruddhāḥ parasparam /
 samyaksvāmyarthakarttāraḥ devānāṃ vaśamāgatāḥ // Dhs_35.38 //
 // iti rājāvavādavargaḥ pañcatriṃśaḥ //
 (36) stutivargaḥ
 buddhastutiḥ
 samasattvāgravedāya sarvasattveṣu bandhave /
 sanmārgasārthavāhāya bhavabandhanabhedine // Dhs_36.1 //
 (nā)nādṛṣṭivibhedāya sarvasaṃśayamocine /
 samyagdṛṣṭiniveśāya namaḥ sañjñānacakṣuṣe // Dhs_36.2 //
 sarvasaṅkaṭabhedāya tridoṣamalaśodhine /
 namo nakṣatrabhūtāya sarvabījaphaloruhe // Dhs_36.3 //
 sarvaprajñākarāgrāya sarvadhyānāgravedine /
 sarvaratnottamāryāya namo 'lānāgradarśine // Dhs_36.4 //
 iyaṃ sā lokanāśasya viprayuktasya tāpinaḥ /
 pratimā dṛśyate śāntā mokṣamudghāṭyakārikā // Dhs_36.5 //
 samarcatīmāṃ nityaṃ (yaḥ)
 puruṣaḥ śāntamānasaḥ /
 sa mucyate bhavabhayānnivṛttiṃ cādhigacchati // Dhs_36.6 //
 etacchāntapadaṃ ramyametannaiṣṭhikamucyate /
 yadayaṃ bhāṣate dharma nirvāṇapuradeśikaḥ // Dhs_36.7 //
 asya vākyaṃ samālambya puruṣādhīnavikramāḥ /
 ākarṣanti padaṃ nityaṃ yadanantasukhāvaham // Dhs_36.8 //
 etat pūrva samāruhaya puruṣāstattvacintakāḥ /
 trilokaughārṇavaṃ ghoraṃ taranti bhavasāgaram // Dhs_36.9 //
 ayaṃ sa cakṣurlokasya samantāddhi vicakṣuṣaḥ /
 ayaṃ jyotiḥ paraṃ jyotiryajjyotiḥkāṣṭhasambhavam // Dhs_36.10 //
 kalpāntaṃ prāṇināṃ citte nṛṇāṃ rāgādibhirmalaiḥ /
 jñānatoyena mahatā śodhayatyeva vāṅnṛpaḥ // Dhs_36.11 //
 yanna dṛṣṭaṃ padaṃ sarvaistīrthikairjñānapāṇibhiḥ /
 tatpadaṃ vimalairvākyaistvayā nṛṇāṃ pradarśitam // Dhs_36.12 //
 pramādaparamo 'nātho jano 'yaṃ tāritastvayā /
 tīrṇaḥ pāragato nāthastārayatyaghanāśanāt // Dhs_36.13 //
 hitārtha sarvajagatastvamevaiko vyavasthitaḥ /
 ahitānāṃ hitāyaiva tvameva puruṣottamaḥ // Dhs_36.14 //
 anādimati saṃsāre nṛṇāṃ kleśāpahārakaiḥ /
 tvayā viśodhito vākyaistamaḥ sūryodaye yathā // Dhs_36.15 //
 akṣayaḥ sarvadharmāṇāṃ jñānalokakaro mahān /
 tvamevaiko jagannātha lokottaraguṇārṇavaḥ // Dhs_36.16 //
 // iti stutivargaḥ ṣaṭtriṃśaḥ //
 puṇyadevasukhairmitrarājastutibhiranvitāḥ /
 saddharmasmṛtivaipulyai gṛhīto 'yaṃ samuccayaḥ //
 // iti caturtham udānam //
 ye ca dharmā hetubhavā teṣāṃ tathāgato 'vadat /
 teṣāṃ ca yo nirodhaścaivaṃvādīmahāśramaṇaḥ //
 puṇyamavāptamantrakleśaṃ vibhidyājanavalāśrīkam /
 yāvajjagadvyākulaṃ tarkaniṣṭhaiḥ samākulaṃ vetti satyavacanaiḥ //
 vaipulyamahāgambhīrodadhisūtravarād bhikṣu(ṇā)
 avalokitasiṃhenoddhṛtamiti /
 mohāśivādirahitasya vākyavidyasya vipulārjanasya 'dharmasamuccayo' nāma dharmaparyāyaḥ samāptaḥ /
 // iti śubham //
