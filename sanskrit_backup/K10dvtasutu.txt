Devatāsūtra (GBM 1542.5)
evaṃ mayā śrutam ekasmiṃ samaye bhagavāṃ cchrāvastyāṃ viharati sma (Ds; GBM 1542.6)
jetavane 'nāthapiṇḍadasyārāme athānyatamā devatā atikrāntavarṇā atikrāntāyāṃ rātryāṃ yena bhagavāṃs tenopasaṃkrāntā (Ds; GBM 1542.7)
upasaṃkramya bhagavataḥ pādau śirasā vanditvā ekānte niṣaṇṇā /
atha tasyā devatāyā varṇānubhāvena sarvaṃ jetavanaṃ udāreṇāvabhāsena (Ds; GBM 1542.8)
sphuṭam abhūt /
ekānte niṣaṇṇā sā devatā tasyāṃ velāyām imāṃ gāthām abhāṣata
kiṃ nu taṃ niśitaṃ śastraṃ kiṃ vā hālāhalaṃ viṣaṃ /
ko nu prajvālito vahni kiṃ vā tad dāruṇaṃ tamaḥ 1 (Ds; GBM 1543.1)
bhagavān āha /
duṣṭā vāṅ niśitaṃ śastraṃ rāgo hālāhalaṃ viṣaṃ /
dveṣaḥ prajvālito vahni 'vidyā tad dāruṇaṃ tamaḥ 2
devatā prāha (Ds; GBM 1543.2)
gṛhītaṃ kiṃ nu martyena kiṃ vā tad yad ihojjhitaṃ /
abhedyaṃ kavacaṃ kiṃ nu kiṃ vā tīkṣṇam ihāyudhaṃ / 3
bhagavān āha /
gṛhītaṃ yat svayaṃ dattaṃ yad gṛhe tad ihojjhitaṃ / (Ds; GBM 1543.3)
abhedyaṃ kavacaṃ kṣānti prajñā tīkṣṇam ihāyudham / 4
devatā prāha /
ko nv asau procyate cauro dhanaṃ kiṃ vā satāṃ mataṃ /
ke vā sadevake loke procyante muṣitā iti / 5 (Ds; GBM 1543.4)
bhagavān āha /
vitarkaḥ kuśalaś cauro dhanaṃ śīlaṃ satāṃ mataṃ /
te cāpi muṣitā loke yaiḥ śīlaṃ vinipātitam / 6 (Ds; GBM 1543.5)
devatā prāha /
ko nv asau sukhito jñeya ko vā yaḥ parameśvaraḥ
ko vā vibhūṣito nityaṃ brūhi ko vā viḍaṃbitaḥ 7
bhagavān āha / (Ds; GBM 1543.6)
alpecchaḥ sukhito jñeyaḥ saṃtuṣṭo parameśvaraḥ
śīlavāṃ vibhūṣito nityaṃ bhraṣṭaśīlo viḍaṃbitaḥ 8
devatā prāha /
kiṃ svid agnir na dahati na bhinatti ca mārutaḥ (Ds; GBM 1543.7)
kiṃ svin na kledayanty āpaḥ plāvayanto vasundharām / 9
bhagavān āha /
puṇyam agnir na dahati na bhinatti ca mārutaḥ
puṇyaṃ na kledayanty āpaḥ plāvayanto vasundharām / 10 (Ds; GBM 1543.8)
devatā prāha /
kiṃ svid rājā ca caurāś ca spandamānā samudyatā /
nāpahartuṃ śaknuvanti striyā vā puruṣasya vā / 11 (Ds; GBM 1544.1)
bhagavān āha /
puṇyaṃ rājā ca caurāś ca spandamānā samudyatā /
nāpahartuṃ śaknuvanti striyā vā puruṣasya vā / 12
devatā prāha /
vatsalo bāndhavaḥ ko 'sau ko vā duṣṭāśayo ripuḥ (Ds; GBM 1544.2)
kiṃ vā tad dāruṇaṃ duḥkhaṃ kiṃ vā paramaṃ sukham / 13
bhagavān āha /
vatsalo bāndhavaḥ puṇyaṃ pāpaṃ duṣṭāśayo ripuḥ (Ds; GBM 1544.3)
nārakaṃ dāruṇaṃ duḥkhaṃ śuddhā bhāvaḥ paramaṃ sukham / 14
devatā prāha /
kenāyam āvṛto lokaḥ kena loko vaśīkṛtaḥ
kena tyajati mitrāṇi kena svargaṃ na gacchati / 15 (Ds; GBM 1544.4)
bhagavān āha /
ajñānenāvṛto loko mohena ca vaśīkṛtaḥ
lobhāt tyajati mitrāṇi saṃgāt svargaṃ na gacchati / 16 (Ds; GBM 1544.5)
devatā prāha /
kiṃ tat priyam apathyaṃ ca kiṃ vā pathyaṃ na ca priyaṃ
ko vā pīḍākaro vyādhiḥ ko 'sāv eko bhiṣag varaḥ / 17
bhagavān āha /
kāmāḥ priyā apathyāś ca mokṣaḥ pathyo na ca priyaḥ (Ds; GBM 1544.6)
rāgaḥ pīḍākaro vyādhir buddhaś caiko bhiṣag varaḥ / 18
devatā prāha /
kena mitrāṇi vardhante kena śāmyanti śatravaḥ (Ds; GBM 1544.7)
kena svargam avāpnoti kena mokṣaṃ ca gacchati / 19
bhagavān āha /
tyāgān mitrāṇi vardhante maitryā śāmyanti śatravaḥ
śīlāt svargam avāpnoti jñānān mokṣaṃ ca gacchati / 20 (Ds; GBM 1544.8)
devatā prāha /
idaṃ saṃśayam adyāpi mama tvaṃ chettum arhasi /
asmāl lokāt paraṃ lokaṃ ko gato 'tyantavaṃcitaḥ / 21 (Ds; GBM 1545.1)
bhagavān āha /
vidyamāneṣu bhogeṣu puṇyaṃ yena na saṃcitaṃ /
asmāl lokāt paraṃ lokaṃ so gato 'tyantavaṃcitaḥ / 22
devatā prāha (Ds; GBM 1545.2)
cirasya bata paśyāmi brāhmaṇaṃ parinirvṛtaṃ /
sarvavairabhayātītaṃ tīrṇaṃ loke viṣaktikām // 23
ity uktvā sā devatā bhagavato bhāṣitam (Ds; GBM 1545.3)
 abhinandyānumodya bhagavataḥ pādau śirasā vanditvā bhagavato 'ntikāt prakrāntā // ********************************************************************************* 
Alpadevatāsūtra = Ads
evaṃ mayā śrutam ekasmiṃ samaye bhagavāṃ cchrāvastyāṃ (Ads; GBM 1545.4)
viharati sma jetavane anāthapiṇḍadasyārāme athānyatamā devatā atikrāntavarṇā atikrāntāyāṃ rātryāṃ yena bhagavāṃs (Ads; GBM 1545.5)
tenopasaṃkrāntā upasaṃkramya bhagavataḥ pādau śirasā vanditvaikānte niṣaṇṇā apīdānīṃ tasyā devatāyā varṇānubhāvena (Ads; GBM 1545.6)
sarvaṃ jetavanaṃ udāreṇāvabhāsena sphuṭam abhūt /
ekānte niṣaṇṇā sā devatā tasyāṃ velāyāṃ gāthām abhāṣata //
kiṃśīlāḥ kiṃsamācārāḥ ke guṇāḥ kena karmaṇā / (Ads; GBM 1545.7)
ke .e .ihādi .. prājñāḥ ke janā svargagāminaḥ 1
tasyā śāstā vyākārṣī devatā .. .. .. .. ..ḥ (Ads; GBM 1545.8)
śrūyatāṃ devate mahyaṃ ye janā svargagāminaḥ 2
prāṇātipātād viratā suśīlāḥ saṃyame ratāḥ
yena hiṃsanti bhūtāni te janāḥ svargagāminaḥ 3
