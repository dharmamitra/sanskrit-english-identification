namaḥ śivāya śaktyai ca bindave śāśvatāya ca /
gurave ca gaṇeśāya kārtikeyāya dhīmate // SRtp_1 //
binduśaktiśivākhyāni trīṇi siddhāntasāgarāt /
samuddhṛtya satāṃ dhartuṃ hṛtkaṇṭhaśravaṇe sadā // SRtp_2 //
ratnāni vāṅmayaiḥ sūtrair nibadhyante mayā tataḥ /
kṣantumarhanti tatsanto nāsūyā paricārake // SRtp_3 //
rañjanātsarvatattveṣu rāgādebhyo 'dhikārayoḥ /
īśvarāṇāṃ śivānāṃ ca dhāraṇīyatayā dhiyā // SRtp_4 //
puṃsāmapratighodāra- marīcinicayena ca /
ratnānīṣṭavidhānācca bindvādyāḥ śivaśāsane // SRtp_5 //
ratnatrayaṃ samāśritya vartate tattvasaṃhatiḥ /
adhvaitatprāpyate ṣoḍhā varṇyate parameṣṭhinā // SRtp_6 //
etadeva mataṃ bījaṃ trayaṃ dīkṣāpratiṣthayoḥ /
yogāśca vividhāḥ karma nityanaimittikaṃ tathā // SRtp_7 //
jñānāni siddhayo mokṣā api tasyāvabodhanāt /
etadeva parā kāṣṭhā mokṣākhyāṇorvicārataḥ // SRtp_8 //
śrotavyametadāptoktyā mantavyaṃ copapattibhiḥ /
dhyeyaṃ ca yogamārgeṇa śaktipātoditātmabhiḥ // SRtp_9 //
āptoktiratra siddhāntaḥ śiva evāptimān yataḥ /
na tābhyāṃ sadṛśaḥ kaścic chreya āptividhāyakaḥ // SRtp_10 //
siddhānta eva siddhāntaḥ pūrvapakṣāstataḥ pare /
āptastu śiva evaikaḥ śivānye tvaśivā matāḥ // SRtp_11 //
siddhāntaḥ sevyate sadbhiḥ śaktipātapavitritaiḥ /
kāmakāritayānyaistu nindyate paśuśāstravat // SRtp_12 //
na hi kastūrikāmodaḥ puruṣaiḥ pratihanyate /
hetubhiḥ sādhyate kintu dhanyairāghrāyate sadā // SRtp_13 //
vedāntaiśca kulāmnāyais tathānyaiḥ pratipādyate /
ānandavipralabdhānām ānandopahitā citiḥ // SRtp_14 //
cinmahodadhigāmbhīryam avasīyeta sūribhiḥ /
avagāhya parānanda- laharī yadi notkṣipet // SRtp_15 //
tadatra kathitaṃ sarva- srotasāṃ jyāyasi prabhoḥ /
udakṣeṇordhvavaktreṇa tatastadavadhārayet // SRtp_16 //
hetūnapi parīkṣāyai lakṣayet tasya śāstrataḥ /
na hyatra śemuṣī śuddhā vipulāpi pragalbhate // SRtp_17 //
alaukikāni sūkṣmāṇi gopitāni śivena ca /
trīṇi ratnāni ko vetti siddhāntena vinā svayam // SRtp_18 //
hetūnapi kutarkāndha- tamasārīn manīṣayā /
tadvadyogaṃ ca ko vetti sabījābījalakṣaṇam // SRtp_19 //
siddhāntaḥ sevitaḥ sadbhir api kāmān prayacchati /
sarvān sādhakacittasthān āptaścintāmaṇiryathā // SRtp_20 //
tamāsevya mayāpyeṣā binduśaktiśivāśrayā /
parīkṣā kriyate tatra bindurādau nirūpyate // SRtp_21 //
jāyate 'dhvā yataḥ śuddho vartate yatra līyate /
sa binduḥ paranādākhyaḥ nādabindvarṇakāraṇam // SRtp_22 //
uttīrṇamāyāmbudhayo bhagnakarmamahārgalāḥ /
aprāptaśivadhāmānas tridhā vijñānakevalāḥ // SRtp_23 //
vidyāvidyādhipatayaḥ paśupūrvāḥ sadāśivāḥ /
tatra vidyābhujaḥ pūrve mantrā vidyāśca nāmataḥ // SRtp_24 //
vidyeśvaraniyojyāste saṃkhyayā saptakoṭayaḥ /
teṣāṃ purāṇi viyāyāṃ vāmādīni yathottaram // SRtp_25 //
sphītāni nava jātāni tanubhogendriyādibhiḥ /
madhyāḥ praśāntakaluṣā vidyeśāḥ śivatejasaḥ // SRtp_26 //
adhikāramalopetās tattvamaiśaṃ samāśritāḥ /
śivārkakarasamparka- vikāsātmīyaśaktayaḥ // SRtp_27 //
aṣṭāvanantapūrvāste yathāpūrvaṃ guṇādhikāḥ /
tathā purāṇi tatraiṣām anantaḥ parameśvaraḥ // SRtp_28 //
tatrāṇavaḥ pureṣvāsan nāpyanye tadvibhūtayaḥ /
pare sadāśivasamāḥ patikṛtyādhikāriṇaḥ // SRtp_29 //
mūrdhānamadhvanaḥ prāptāḥ prasanne parameśvare /
tattvameṣāmasūtāṅga- purabhogādiśobhitam // SRtp_30 //
sadāśivamadhiṣṭhātṛ- nāmnā te 'pi sadāśivāḥ /
aṣṭādaśabhiradhvāyaṃ bhuvanaiḥ saha bhoktṛbhiḥ // SRtp_31 //
tribhiśca tattvairuddiṣṭo viśuddhaḥ śivakartṛkaḥ /
sadāśivāditattvaugho nityopādānakāraṇaḥ // SRtp_32 //
vikāritvādyathā kumbhas tathā caiṣa tatastathā /
pārthivo 'pi bhavetkumbho māyopādānakāraṇaḥ // SRtp_33 //
vināśotpattimattvābhyāṃ pariṇāmitayā tathā /
yadyadutpadyate vastu tanmāyeyaṃ yathā kalā // SRtp_34 //
utpattināśau māyeya- dharmāvāha maheśvaraḥ /
pariṇāmo hi vastūnāṃ pūrvāvasthāparicyuteḥ // SRtp_35 //
avasthāntarasamprāptiḥ kṣīrasya dadhibhāvavat /
dadhnaśca takravat tatra takrāvasthā nirūpyate // SRtp_36 //
na dadhno nāpi dugdhasya pūrvāvasthe hi te mate /
sadavasthaṃ hi vastvekaṃ pūrvaṃ kṣīraṃ tato dadhi // SRtp_37 //
paścāttakraṃ tathā māyā vicitrapariṇāmataḥ /
tattvatāttvikabhāvānām upādānamanaśvaram // SRtp_38 //
tato nidarśanaṃ sādhu prasiddhoktaviśeṣaṇam /
na māyā neśvaro nāṇur na śaktiḥ śuddhavartmanaḥ // SRtp_39 //
upādānamato binduḥ pariśeṣeṇa labhyate /
tathā hi māyā yā teṣāṃ kṣobhitānantatejasā // SRtp_40 //
jalādikṣitiparyantaṃ tattvajātamasūta sā /
aviśuddhajaḍatvena māyāmārgatayā tathā // SRtp_41 //
duḥkhānuṣaṅgānmāyeya- kārmāṇavamalānvayaiḥ /
sakalāṇūpabhogyatvāt pariṇāmodayairapi // SRtp_42 //
māyā jaḍāntaravyāptā pariṇāmavatī ca yat /
niṣpādane kalādīnāṃ śarīrādisamanvitam // SRtp_43 //
puruṣaṃ gamayedeva parādhīnamasaṃśayam /
suvarṇamiva karmāraṃ makuṭotpādakarmaṇi // SRtp_44 //
saiṣā vikalpavijñāna- gocaraiva satī ca yat /
kṣobhyate 'nantanāthena kumbhakāreṇa mṛd yathā // SRtp_45 //
savikalpakavijñānaṃ citeḥ śabdānuvedhataḥ /
sa tu śabdaścaturdhā vāg- vaikharyādivibhedataḥ // SRtp_46 //
jāyate bindusaṃkṣobhād anantasyārthadarśane /
vidyāśarīro bhagavān anantaḥ kṣobhako mataḥ // SRtp_47 //
māyāyāḥ sā ca vidvadbhir baindavaṃ tattvamucyate /
ato na māyopādānaṃ tathaivāyaṃ maheśvaraḥ // SRtp_48 //
cetanatvādavṛttitvāt pariṇāmāt tatastathā /
ātmā śaktiśca vijñeyau vistaro 'traiva vakṣyate // SRtp_49 //
ito 'pi lakṣyate bindur aṇuvaiṣamyadarśanāt /
dṛśyante pudgalāḥ kecid alpajñānakriyānvitāḥ // SRtp_50 //
tebhyo 'dhikāḥ pare 'nye tu sarvajñā balaśālinaḥ /
pudgalaścetano nityo vikārarahito mataḥ // SRtp_51 //
vikāritve jaḍānitya- bhāvaḥ syād ghaṭakuḍyavat /
tathaiva ca citiḥ śaktis tayorapyavikāriṇoḥ // SRtp_52 //
bahudhā yadavasthānaṃ tadupādhivaśād bhavet /
sampṛktā cidaṇoryena māyādyarthāvalokane // SRtp_53 //
yadupādhervicitrā ca sa bindurbahuvṛttikaḥ /
na karmaṇāṇorvaicitryam anapekṣeṇa jāyate // SRtp_54 //
vaicitryamapi bhogasya sāpekṣeṇaiva tena yat /
karmopabhogaṃ kurute vaicitryaṃ candanādayaḥ // SRtp_55 //
tadeva yadi tatkuryāt kiṃ tairiti vilupyatām /
pravṛttiḥ sarvabhūtānāṃ tyāgopādānakāraṇam // SRtp_56 //
kiñcātiśāyikaṃ prāhus tamambaramanaśvaram /
śivānāmasamaiśvarya- bhājāṃ bhogādhikārayoḥ // SRtp_57 //
jyotirgaṇānāmākāśam iva bhūtādikāraṇam /
bindureva vikalpākhyāṃ savikalpakabuddhiṣu // SRtp_58 //
svavṛttibhedasambhedair ullikhan labhate citim /
na cāyaṃ bhāvanāsaṃjñaḥ saṃskāro 'dhyakṣabhāvataḥ // SRtp_59 //
saṃskārāḥ smṛtiliṅgā hi nāsmatpratyakṣagocarāḥ /
na buddheḥ pariṇāmo vā māyordhvamapi sambhavāt // SRtp_60 //
tathā vidyeśvaro 'nanto māyāmākramya tejasā /
tataḥ sṛṣṭiṃ prakurute savikalpakabodhavān // SRtp_61 //
aṇutvea sati kartṛtvād asmatpreṣyo yathā janaḥ /
anye vṛttiparīṇāma- bhedavādaviśāradāḥ // SRtp_62 //
guravaḥ kathayantyenam anyathoktaviśeṣaṇam /
pariṇāmasya kartāyaṃ na tu vṛttestatastathā // SRtp_63 //
idamevaṃ mayā kṣubdham iṣṭaṃ sampādayed dhruvam /
iti jānāti yaḥ śaktaḥ sa kartā pariṇāminām // SRtp_64 //
pariṇāmiṣvayaṃ dharmo vṛttimatsvanyathā bhavet /
tathā hi sarvo nirdhūta- vikalpamavalokayan // SRtp_65 //
vastu loko vijānāti savikalpakamanyathā /
anantenāpi śabdānu- viddhavijñānapūrvakam // SRtp_66 //
sarvaṃ cediha vijñātam iṣyetaiṣa karoti ca /
savikalpaṃ vijānāmīty avabodhābhimānataḥ // SRtp_67 //
vṛttireva matā bindoḥ paṭasyeva kuṭī tataḥ /
nirvikalpakabodhe 'pi bindumīśo 'dhitiṣṭhati // SRtp_68 //
naivaṃ vidyeśvaro māyām eṣā hi pariṇāminī /
na vṛttipariṇāmābhyāṃ kartṛbhedo 'vadhāryate // SRtp_69 //
kurvato 'pi kuṭīṃ buddhiḥ savikalpā hi dṛśyate /
śabdatattvamaghoṣā vāg brahma kuṇḍalinī dhruvam // SRtp_70 //
vidyāśaktiḥ parā nādo mahāmāyeti deśikaiḥ /
bindurevaṃ samākhyāto vyomānāhatamityapi // SRtp_71 //
catasro vṛttayastasya yābhirvyāptāstridhāṇavaḥ /
vaikharī madhyamābhikhyā paśyantī sūkṣmasaṃjñitā // SRtp_72 //
tatra sā vaikharī śrotra- grāhyā yārthasya vācikā /
sthāneṣu vidhṛte vāyau kṛtavarṇaparigrahā // SRtp_73 //
prayoktṝṇāmiyaṃ prāyaḥ prāṇavṛttinibandhanā /
kevalaṃ buddhyupādānā kramād varṇānupāyinī // SRtp_74 //
antaḥsaṃjalparūpā tu na śrotramupasarpati /
prāṇavṛttimatikramya vartate madhyamāhvayā // SRtp_75 //
avibhāgena varṇānāṃ sarvataḥ saṃhṛtikramāt /
svayamprakāśā paśyantī māyūrāṇḍarasopamā // SRtp_76 //
svarūpajyotirevāntaḥ sūkṣmā vāganapāyinī /
yasyāṃ dṛṣṭasvarūpāyām adhikāro nivartate // SRtp_77 //
[Agh: tataśca tadviṣayavivekavijñānābhāvādeva śabdabrahmavādinaḥ puruṣasamavāyinīṃ tāṃ manyanta ityāha---]
puruṣe ṣoḍaśakale tāmāhuramṛtāhvayām /
kevalaḥ paramānando ghoro nityoditaḥ prabhuḥ // SRtp_78 //
nāstameti na codeti na śrānto na vikāravān /
sarvabhūtāntaracaraḥ śabdabrahmātmako raviḥ // SRtp_79 //
bhittvā yaṃ bodhakhaḍgena nirgacchantyaviśaṅkitāḥ /
[Agh/ atra siddhāntamāha---]
tāmeva vāṇīṃ sūkṣmākhyām āhurātmavido janāḥ // SRtp_80 //
pratyātmaniyatā etā vṛttayo bandhanātmikāḥ /
ābhyo viviktamātmānaṃ na hi paśyanti pudgalāḥ // SRtp_81 //
paramātmaiva vāgātmā vāgevātmeti ca śruteḥ /
vaikharī śrotraje bodhe madhyamā savikalpake // SRtp_82 //
paśyantī madhyamotpāda- samudyogeṣu lakṣyate /
yadāvṛttiraśeṣeṇa vilīnā cittasaṃśrayā // SRtp_83 //
tadā sūkṣmā viśuddheva cidābhātyavivekataḥ /
na so 'sti pratyayo 'ṇūnāṃ yaḥ śabdānugamādṛte // SRtp_84 //
anuviddhamiha jñānaṃ sarvaṃ śabdena jāyate /
Cf. Vākyapadīya I.131:
na so 'sti pratyayo loke yaḥ śabdānugamād ṛte /
anuviddham iva jñānaṃ sarvaṃ śabdena bhāsate /
saiṣā caturvidhā vṛttir nivṛttyādikalāśrayāt // SRtp_85 //
pañcadhā bhidyate bhūyaḥ kalāstā binduvṛttayaḥ /
nivṛttiśca pratiṣṭhā ca vidyā śāntiśca pañcamī // SRtp_86 //
śāntyatītāḥ kalā etā yābhivyāpto 'dhvapañcakam /
tattvādhvā bhuvanādhvā ca varṇādhvā ca padātmakaḥ // SRtp_87 //
mantrādhvā vyāpakasteṣāṃ kalādhvā bindumāśritaḥ /
tyaktvaikamekaṃ samprāpya kalādiṣvajarāmaram // SRtp_88 //
padamāsādyate pumbhir ato 'dhvānaḥ kalādayaḥ /
kalādhvā varṇitaḥ pūrvaṃ nivṛttyādivibhedataḥ // SRtp_89 //
vyāptiṃ tasyābhidhāsyāmi sādhārāṅkādhidevatām /
sākārakāraṇāmātma- binduśaktiśivāśrayām // SRtp_90 //
nivṛttikalā:---
nivṛttau pārthivaṃ tattvaṃ purāṇyaṣṭottaraṃ śatam /
teṣu kālānalādīnām anantāṇḍasya ṣaḍ bahiḥ // SRtp_91 //
prācyādiṣu daśasvāsann āśāsvekaikaśo daśa /
rudrāṇāṃ śatasaṃkhyānāṃ vīrabhadrasya copari // SRtp_92 //
bhadrakālyāśca bhuvane kṣakāro 'rṇeṣu kīrtitaḥ /
[Agh: tatra rudranāmānyeva bhuvanānāmapi nāmāni /
bhuvanādayaśca paddhatyāmevāsmābhirvivicya darśitāḥ /
Cross reference to his Paddhati,
which means his commentary on this work may have been composed after 1157AD]
ekāśītipadā devī pratisargapadakramāt // SRtp_93 //
aṣṭāviṃśatisaṃkhyasitu padairatra pratiṣṭhitā /
mantrāvajātahṛdayau tatra sā tu parā kalā // SRtp_94 //
bhuvanādīnabhivyāpya pañca pañcasu vartate /
pītaiṣā caturaśrā ca kaṭhinā vajralāñchitā // SRtp_95 //
dhyātavyodyadanekārcir māṃsalā hṛdayāmbuje /
tatpralīnāṇusaṃghasya saṃkalpo vinivartate // SRtp_96 //
anāsādya phalaṃ tena nivṛttirabhidhīyate /
brahmātra kāraṇaṃ mantraḥ sadyojāto 'dhidevatā // SRtp_97 //
pratiṣṭhākalā:---
pratiṣṭhāyāṃ tu catvāri kalāyāmavanīṃ vinā /
bhūtāni pañca tanmātrāḥ pañca karmendriyāṇi ca // SRtp_98 //
pañca buddhīndriyāṇyāsan mano'haṅkārabuddhayaḥ /
avyaktamapi varṇāśca hādiṭāntā vilomataḥ // SRtp_99 //
trayoviṃśatirāmnātāḥ ṣaṭpañcāśat purāṇi ca /
jalatejo 'nilākāśa- buddhyavyakteṣvahaṅkṛtau // SRtp_100 //
aṣṭāvaṣṭau padānyeka- viṃśatistatra saṃkhyayā /
śiro vāmaśca mantrau dvau viṣṇuḥ kāraṇamucyate // SRtp_101 //
sā tu śuklārdhacandrābhā nīlotpaladalāṅkitā /
dhyātavyā galapadmāntar- bahulālokaśālinī // SRtp_102 //
tatpralīnāṇusaṃghasya saṃkalpo 'rthaprasiddhaye /
pratiṣṭhito yatastena pratiṣṭhā nāma sā kalā // SRtp_103 //
vāmadevo hyadhiṣṭhātā vācyamantrātmako mataḥ /
vidyākalā:---
vidyāyāṃ sapta puruṣo rāgo niyatisaṃyutaḥ // SRtp_104 //
vidyā kalā ca kālaśca māyātattvāni tatra tu /
māyādibhuvanānāṃ ca vijñeyāḥ saptaviṃśatiḥ // SRtp_105 //
ñādayo 'tra ghakārāntā varṇāḥ sapta vilomataḥ /
[i.e. gha, ṅa, ca,
cha, ja, jha,
and ña in vidyākalā]
padāni viṃśatirmantrau śikhāghorau vyavasthitau // SRtp_106 //
rudro 'tra kāraṇaṃ mantro bahurūpo 'dhidevatā /
sā tu sphuradanekārcis trikoṇā svastikāṅkitā // SRtp_107 //
dhyātavyā tālupadmāntar- nīlāñjanasamadyutiḥ /
tatpralīnāṇusaṃghasya saṃkalpo 'śeṣagocaraḥ // SRtp_108 //
savārthadyotako yena tena vidyeti gīyate /
śāntikalā:---
śāntau tu trīṇi tattvāni daśāṣṭau bhuvanāni ca // SRtp_109 //
kathitānyatra varṇāstu gādikāntāstrayo matāḥ /
[i.e. ka, kha, and ga;
in śāntikalā]
padānyekādaśātrāsan mantrau vaktratanucchadau // SRtp_110 //
bhuvanādīnyabhivyāpya pañca ṣaḍbindulāñchitā /
ṣaṭkoṇoditamalpānta- sahasrakiraṇadyutiḥ // SRtp_111 //
dhyātavyā sā parā śaktir bhrūmadhyakamalodare /
tatpralīnāṇusaṃghasya dveṣarāgādyabhāvataḥ // SRtp_112 //
saṃkalpasya praśāntatvāc chāntireṣā nigadyate /
īśvaraḥ kāraṇaṃ tatra mantrastatpuruṣāhvayaḥ // SRtp_113 //
tadadhiṣṭhāyako jñeyaḥ puruṣastvadhidevatā /
atra ca trīṇi tattvāni pañcamī tu parā kalā // SRtp_114 //
śāntyatītakalā:---
śivatattvātmakaṃ tatra purāṇi daśa pañca ca /
varṇā visargapūrvā ye ṣoḍaśa svarasaṃjñitāḥ // SRtp_115 //
[i.e: a ā i ī u ū ṛ ṝ ḷ ḹ e ai o au aṃ aḥ = all vowels in śāntyatītakalā]
omityādyaṃ padaṃ mantrāḥ śivāstreśānaśabditāḥ /
śāntyatītā ca pañcādhva- garbhiṇī paramā kalā // SRtp_116 //
cintanīyā mahākāśa- svarūpā mūrdhapaṅkaje /
īśāno mantrarāḍenām adhitiṣṭhati kāraṇam // SRtp_117 //
devaḥ sadāśivastatra kalādhveti prakīrtitaḥ /
vyāpako bhuvanādīnām abhivyāptaḥ sa bindunā // SRtp_118 //
binduḥ śaktyā śivenaiṣā nānyena vyāpyate śivaḥ /
sa hi devaḥ samāvṛtya svaśaktyānanyabhūtayā // SRtp_119 //
sarvamākramya ca tayā vijānāti karoti ca /
anyasyānyatra sadbhāvaḥ sarvadāvyabhicāriṇī // SRtp_120 //
vyāptirāptapadārthātma- lābhasthitinibandhanam /
dvidhā sā sannidhāvekā paramātmavidhānataḥ // SRtp_121 //
tatra sannidhimātreṇa vidadhātyakhilaṃ citiḥ /
yathārko dinaceṣṭānāṃ sannidherupakārakaḥ // SRtp_122 //
bindurātmani nādādīn adhvanaḥ ṣaḍapi kramāt /
vicitraiḥ pariṇāmaistair vidadhāti śiveritaḥ // SRtp_123 //
yathā mṛtkalaśādīni kulālādhiṣṭhitā satī /
yena yad vyāpyate vastu pariṇāmitayā svayam // SRtp_124 //
sā tasya vikṛtiḥ proktā hemnastu makuṭo yathā /
bindunā vyāpyate yo 'sau ṣaḍvidho 'dhvā kalādikaḥ // SRtp_125 //
sā tasya vikṛtistena vyāptatvānnādabinduvat /
kecidācakṣate binduḥ samavaiti śive tataḥ // SRtp_126 //
dṛkśaktivat kriyāśaktir iyaṃ kuṇḍalinī parā /
dve śaktī samavāyinyau śive jñānakriyātmike // SRtp_127 //
ādyā tu saṃvid vijñānaṃ kriyā kuṇḍalinī parā /
jñānaśaktyā vijānāti kriyayā kurute jagat // SRtp_128 //
kriyā hi phaladā puṃsāṃ na jñānaṃ syāt phalapradam /
tābhyāṃ na virahastasya te ca na staḥ śivaṃ vinā // SRtp_129 //
tayoḥ prasaratoḥ sāmye tattvātmā syāt sadāśivaḥ /
īśādhikakriyāśaktyor vidyājñānātiriktayoḥ // SRtp_130 //
tattveṣu teṣu vijñāna- kevalānāṃ mahātmanām /
bhuvanāni vicitrāṇi svabhāvalalitāḥ priyāḥ // SRtp_131 //
bhogānapyaparimlānān aṅgāni karaṇāni ca /
vidadhāti śivaḥ śakter ananyāyāḥ kriyātmanaḥ // SRtp_132 //
nādādīnapi tenaiṣa kartā śuddhādhvano mataḥ /
ato nāyaṃ pṛthak śakteḥ śaktireva kriyātmikā // SRtp_133 //
samavetā śive bindur iti tatrābhidhīyate /
so 'yamātmani tattvaugham anekabhuvanāvalim // SRtp_134 //
vidadhad vividhānalpa- tanubhogendriyādikam /
bindurākhyāyate yuktyā pariṇāmī pradhānavat // SRtp_135 //
pariṇāmi ca yadvastu tadavaśyaṃ jaḍātmakam /
yathā kṣīraṃ jaḍatve 'sya samavāyaḥ kathaṃ śive // SRtp_136 //
sa hi tādātmyasambandho jaḍena jaḍimāvahaḥ /
śivasyānupamākhaṇḍa- cidghanaikasvarūpiṇaḥ // SRtp_137 //
yastvenaṃ manyate mohāj jaḍadhīrjaḍamīśvaram /
na tasya yuktiḥ śāstraṃ vā nātmā nāsti ca devatā // SRtp_138 //
sa varjanīyo vidvadbhiḥ sarvāstikabahiṣkṛtaḥ /
kriyayā hetubhūtatvāt kriyāśaktiścideva yat // SRtp_139 //
binduranyo na māyordhvam acidastīti cetanam /
jāyate 'dhvā kutaḥ śuddhaḥ kva vā līyeta kena vā // SRtp_140 //
ṣoḍhā bhavedayaṃ tattva- bhuvanādivibhedataḥ /
vijñānakevalāstredhā kathaṃ kasmācca te punaḥ // SRtp_141 //
vimucyerannṛte bindos tadvaicitryavidhāyinaḥ /
na hi cit pariṇāmena kurute tadaśeṣataḥ // SRtp_142 //
caitanyabhāvādityagre vakṣyate śaktinirṇaye /
Agh: sādhitaṃ cāsmābhistattvaprakāśavṛttau vistareṇa
The commentary on this work postdates tattvaprakāśavṛtti
parāśaṅkā--
syādeṣa kalpitāneka- bhedaḥ kāryaviśeṣataḥ // SRtp_143 //
eka eva śivo naika- śaktimāniti cenmatam /
māyeyo 'pi tathā tu syād adhvā yuktyaviśeṣataḥ // SRtp_144 //
yathāsvaṃ hetubhiḥ śāstraiḥ pratyakṣairapi yoginām /
prasiddhānadhvanaḥ śuddhān pratyācaṣṭe kathaṃ sudhīḥ // SRtp_145 //
viśiṣṭe paramodāra- dātarīśe yathāgamam /
pravṛttirupabhogāya mokṣāya ca nigadyate // SRtp_146 //
sadāśivapadaṃ yogāc caryāto vātha dīkṣayā /
prāpyate cittabhedena mokṣo vātha catuṣṭayāt // SRtp_147 //
[N.B. This is a quotation of Mat VP 26:63]
iti bhogaḥ samākhyātaḥ sadāśivapadaṃ mahat /
na tatra māyopādānaṃ tanubhogādi jāyate // SRtp_148 //
viśuddhatvādataḥ siddhaḥ śuddhādhvā copabhuktaye /
kiñca māyā prayojyena kartrā kenāpyadhiṣṭhitā // SRtp_149 //
upādānaṃ kalādīnāṃ kalāvyāptasvarūpiṇī /
yathā mṛtkalaśādīnāṃ kulālena tathā hyasau // SRtp_150 //
prayojyaḥ paśubhāvena kartā heturmaheśvaraḥ /
ajño janturanīśo 'yam ātmakārye 'pi kīrtitaḥ // SRtp_151 //
Cf. Vāyavīya pūrva 5:63:
ajño janturanīśo 'yamātmanaḥ sukhaduḥkhayoḥ /
īśvaraprerito gacchet svargaṃ vā śvabhrameva vā // 63 //
which is quoted in Sarvadarśanasaṃgraha under śaivadarśanam
on p.176 of 3rd Ed. of Abhyankar's text (BORI, 1978)
IT also occurs as Mahābhārata 3.31:
27 and is cited
as Aagamaḍambara 3:
30 and in Nyāyamañjarī I, p.511.
Cf. also Pauṣkara 1:86:
ajño janturanīśo 'yamātmā yasmād dvijarṣabhāḥ /
so a.pi sāpekṣa eva syāt svapravṛttau ghaṭādivat // 86 //
īśvarapreritaḥ kuryāc chubhaṃ vā yadi vāśubham /
prayojyatvāccharīrādi- yukto 'nantaḥ kulālavat // SRtp_152 //
māyāyāḥ kṣobhako yena śarīreṇendriyeṇa ca /
deśādinā sa siddho 'dhvā viśuddhaḥ śivaśāsane // SRtp_153 //
avasthāmapare bindor māyāmāhurvipaścitaḥ /
kalāvyāptasvarūpā ca pudgalādhiṣṭhitā ca yat // SRtp_154 //
tathaiva prakṛtisteṣāṃ sthūlā sūkṣmā paretyasau /
mahāmāyā bhavet tredhā tatra sthūlā guṇātmikā // SRtp_155 //
buddhyādibhogyajananī prakṛtiḥ puruṣasya sā /
sūkṣmā kalāditattvānām avibhāgasvarūpiṇī // SRtp_156 //
jananī mohinī māyā sarvāśuddhādhvakāraṇam /
mantrayoniḥ parā māyā nityā kuṇḍalinī tu yā // SRtp_157 //
upādānaṃ śarīrāṇāṃ vidyāvidyeśvarātmanām /
kāryātmikā sā māyeyaṃ pariṇāmavatī ca yat // SRtp_158 //
śarīrendriyasaṃyuktaṃ kartāraṃ sādhayet tataḥ /
viśuddhasyādhvanaḥ siddhir anivāryāvatiṣṭhate // SRtp_159 //
yeṣāṃ māyā mate 'nityā kalāvidyādikāraṇam /
na teṣāmasito mārgaḥ kalāśuddhyā viśuddhyati // SRtp_160 //
kalā hi śodhitāḥ pañca nivṛttyādyā viśuddhaye /
tattvādīnāmato bindoḥ kāryamadhvā viśeṣataḥ // SRtp_161 //
na tu vyāpakamātrāṇāṃ śuddhyā śuddhirmatādhvasu /
anupādānarūpāṇāṃ kalānāṃ nityaśuddhayoḥ // SRtp_162 //
śivaśaktyorviśuddhyaiva sadā śuddhiprasaṅgataḥ /
ityākhyātā mahāmāyā sarvādhvaprakṛtiḥ parā // SRtp_163 //
ācāryaistairaśeṣādhva- kāryavādavicakṣaṇaiḥ /
anye tu kathayantyatra māyāmadhvasvanaśvarīm // SRtp_164 //
upādānaṃ kalādīnām abhivyāptāṃ ca bindunā /
śuddhiśca tādṛśī jñeyā tayorāgamavedibhiḥ // SRtp_165 //
yayā vyāpakaśuddhyaiva viśuddhiritarāśrayā /
mantrayonirmahāmāyā yā parigrahavartinī // SRtp_166 //
śivasya śaktirākrāntā yayā sarve 'pi pudgalāḥ /
seyaṃ kriyātmikā śaktir īśvarī sarvadoditā // SRtp_167 //
vartamānā paśuṣveva pāśatvena vyavasthitā /
paśūn vartayate nityaṃ nānāyoniṣvaniścitā // SRtp_168 //
svaparāmarśavīryeṇa bhogamokṣau prayacchati /
sā bhogasādhanopāya- pratyayodayahetunā // SRtp_169 //
śabdānuvedhena sadā mohayedavivecitā /
sarvathaivāmṛtaprāpteḥ pṛthakkāraṃ pratanvatī // SRtp_170 //
tato 'bhūd viṣayābhoga- prītilālasacetasaḥ /
jñānaṃ parāmṛtopāya- hetuḥ parikaraḥ paśoḥ // SRtp_171 //
tacca śabdānuvedhena śabdarāśerabhūdasau /
śabdarāśiśca bindūttho bindurnādādasāvapi // SRtp_172 //
bindoranāhatādeṣa kāraṇaṃ śuddhavartmanaḥ /
tatra bhoktṛtayā bhogaiḥ śarīrendriyagocaraiḥ // SRtp_173 //
malaḥ karma ca māyā ca viśuddhamanumīyate /
māyaiva kāraṇaṃ śuddhā- śuddhayormalakarmaṇoḥ // SRtp_174 //
aśuddhayoraśuddhaiva māyāto dvividhā matā /
bindorviveke sahasā cchidyate malakambukaḥ // SRtp_175 //
māyāpuruṣaviveke tu dharmādharmatuṣakṣayaḥ /
uttirṇamāyamātmānaṃ mahāmāyānuṣaṅgiṇam // SRtp_176 //
uddiśya śaktirīśasya bindoḥ kṣobhāya vartate /
yathodadhiruparyeva vikarotyanileraṇāt // SRtp_177 //
tathaikadeśato binduḥ śaktervyāpnoti cākhilam /
evaṃ māyaikadeśena vikaroti tathākhilam // SRtp_178 //
vyāpnoti kāryamātmīyaṃ tathaivāvyaktamiṣyate /
tatrākṣubdhe bhavedbhogo bindāvānandarūpiṇi // SRtp_179 //
kṣubdhe 'dhikāro devasya layo 'tikrāntabindukaḥ /
ekaiva khalu cicchaktiḥ śivasya samavāyinī // SRtp_180 //
trividhopādhisambhedāl layabhogādhikāriṇī /
tayaitayābhisambandhād eko devastridhā bhavet // SRtp_181 //
śivaḥ sadāśivo 'dhīśo layabhogādhikāravān /
śaktirapratighodāra- marīcinicayātmikā // SRtp_182 //
nityoditānavacchinnā nirvikalpasvarūpiṇī /
nirāvaraṇavirdvandva- nirupādānavaibhavā // SRtp_183 //
vividhopādhisambandha- vivartabhidurodayā /
śāntoditaprapañcādi- binduvyāptipaṭīyasī // SRtp_184 //
parānapekṣānanyātma- prakāśyā sarvatomukhī /
ādimadhyāntarahitā rahitā sarvabandhanaiḥ // SRtp_185 //
niṣṭhā kāṣṭhā parā sūkṣmā vastumātrātilālasā /
citireva matāmlāna- mahimā parameṣṭhinaḥ // SRtp_186 //
śivasyānāhitāpūrva- viśeṣasyaiva sannidhau /
tayaitayābhisambandha- viśeṣānnityarūpayā // SRtp_187 //
vikaroti vicitrābhir vṛttibhiḥ sthagayanniva /
bindurāpūrayannādair āṇavaṃ cinnabho muhuḥ // SRtp_188 //
saridvānabhisambandhād indunārkasya sannidhau /
vikaroti yathā lolaiḥ kallolairnādayannabhaḥ // SRtp_189 //
saiṣā śivāśrayā śaktir amoghā balaśālinī /
ekānekavibhāgeva kāryabhedād vibhāvyate // SRtp_190 //
yathaikā savituḥ śaktir dānādānādikarmabhiḥ /
icchākāryamanicchāpi kurvāṇecchā cidavyayā // SRtp_191 //
jñānamajñānarūpaivam akriyāpi kriyā tathā /
yad yasyāḥ kāryamāmnāya- lokābhyāmavadhāritam // SRtp_192 //
tadetadrūpiṇī śaktiḥ kurute 'cintyavaibhavā /
kāmānapi bahūnekaḥ kalpavṛkṣaḥ prayacchati // SRtp_193 //
cintāmaṇiśca vividhān acintyamahimā yathā /
tathānāhitasaṃskāra- viśeṣaikasvarūpiṇī // SRtp_194 //
cidacintyā vibhoḥ śaktir aśeṣārthakriyāvidhau /
na jāyate na mriyate kṣīyate na ca vardhate // SRtp_195 //
citiḥ śaktiḥ prakāśatvād ajaḍatvācca yat punaḥ /
utpadyate naśyati vā cinotyapacinoti ca // SRtp_196 //
tadaprakāśarūpaṃ vā jaḍaṃ vā dṛśyate yathā /
śarīrādi tathā nāsau tasmānnaiṣā vikāriṇī // SRtp_197 //
tābhyāmevopadeśābhyāṃ pariṇāmo nirākṛtaḥ /
bodhaśakterabodhasya pariṇāmo hi dṛśyate // SRtp_198 //
pariṇāmāparimlānaṃ śāśvataṃ śivamāśritā /
samavāyena tādātmyān na hi cit pariṇāmiṇī // SRtp_199 //
nityaiṣāśeṣakāryāṇāṃ kāraṇatvād yatheśvaraḥ /
sattve kāraṇaśūnyatvād api binduvadiṣyate // SRtp_200 //
tathā hi tāṃ samāśritya santo 'nye śāśvatī satī /
yatsiddhau jagataḥ siddhir yadasiddhau na kiñcana // SRtp_201 //
tatsattā sādhyate kasya kena vā pratipādyate /
tāmetāmadvayāmeke kīrtayanti vipaścitaḥ // SRtp_202 //
citiṃ sadasadākāra- vivartollāsaśālinīm /
yathā rajjurahicchidra- mālāvibhramakāriṇī // SRtp_203 //
na tānutpādayatyarthān asataḥ prathayatyasau /
jñānamātraṃ tathaiveyam ekānekāyate bhramāt // SRtp_204 //
seyaṃ bhrāntiranālambā sarvanyāyavirodhinī /
vicārāllūnamūlatvād aheturbandhamokṣayoḥ // SRtp_205 //
tasmānna baddho bandho 'nyo bandhakaśca vicārataḥ /
nityamuktādvayānanta- saṃvidevāsti kevalam // SRtp_206 //
kathaṃ punarayaṃ bheda- pratibhāso 'pi dṛśyate /
vyavahārastu bhedātmā vijñeyo vaṭayakṣavat // SRtp_207 //
tathā hi bhedo bhāvānāṃ na pratyakṣo 'kṣadhīryataḥ /
bālamūkādivijñāna- tulyaivākalpanārthajā // SRtp_208 //
sā vidhātrī padārthānāṃ na niṣedhati kiñcana /
[Allusion, as Agh points out,
to Brahmasiddhi 2:1:
āhurvidhātṛ pratyakṣaṃ /
na niṣeddhṛ vipaścitaḥ /
yad viśeṣaṇavijñānaṃ śabdasaṃskārapūrvakam // SRtp_209 //
deśakālādyapekṣākṣair udapādi na tatpunaḥ /
arthasāmarthajaṃ jñānaṃ smṛtisaṅkalpavanmatam // SRtp_210 //
nānumānāgamau tatra pramāṇaṃ tadabhāvataḥ /
pratyakṣa eva tāvarthe vikalpaviṣayāvapi // SRtp_211 //
svotthairnibaddhyate tasmāc chaṅkāpāśairvimūḍhadhīḥ /
mucyate tebhya evāyaṃ bandhamokṣau na vastutaḥ // SRtp_212 //
ityadvaitagrahāviṣṭāḥ pralapanto dayālubhiḥ /
gurubhiḥ pratibodhyante siddhāntāgamadāyibhiḥ // SRtp_213 //
yadyadvayeyaṃ saṃvittiḥ pramāṇairvyāvahārikaiḥ /
sādhyeta taireva dṛḍhaṃ tasyāḥ syāt sadvitīyatā // SRtp_214 //
prasiddhāḥ pṛthagevālaṃ dharmidṛṣṭāntahetavaḥ /
aprasiddhasya dharmasya siddhyai vyāptyupabṛṃhitāḥ // SRtp_215 //
na siddhaḥ sādhyate dharmo nāsiddhairapi taistathā /
siddhyasiddhī ca sambhūya naikatra sthātumarhataḥ // SRtp_216 //
sapakṣapakṣayorbhede pramāṇamanumā bhavet /
aikye hi na tayorhetu- sādharmyaṃ tadabhāvataḥ // SRtp_217 //
kasya kena kathaṃ vyāptir ityadvaitaprasiddhaye /
prayukto bhedamākhyāti prayogaḥ svāṅgasiddhaye // SRtp_218 //
advayeti niṣedho 'pi citi yujyeta tanmate(?) /
dvaitabhāvastato 'nyatra siddhyet siddhāvapi dhruvam // SRtp_219 //
pratijñā bhajyate teṣām āśāmātravijṛmbhitā /
āgamo 'pi padaistaistaiḥ smāritārthaviśeṣataḥ // SRtp_220 //
padārthajātaṃ saṃsarga- viśiṣṭaṃ kathayet katham /
yadyadvayeyaṃ saṃvittiḥ svena syādabhidhitsitā // SRtp_221 //
āgamaḥ kathamadvaitam anumānaṃ ca sādhayet /
nivāryamāṇamaṅgaiḥ svair advaitakṣapaṇakṣamaiḥ // SRtp_222 //
kiñca śabdāḥ parityajya mukhyamarthaṃ virodhataḥ /
vartamānā hi dṛśyante gauṇe 'rthe lokavedayoḥ // SRtp_223 //
gaurbrāhmaṇo 'yamādityo yūpa ityevamādayaḥ /
naivaṃ heturadṛṣṭāyāṃ vyāptau sādhyaṃ na sādhayet // SRtp_224 //
ato hetubalākrāntāḥ śrutayo dvaitamātmanām /
mukhyamapyapahāyārthaṃ nutiṃ kurvanti saṃvidaḥ // SRtp_225 //
pratyakṣamapi gṛhṇāti vastuno nirvikalpakam /
bhedaṃ parebhyo vyāvṛtti- rūpaṃ yenopajāyate // SRtp_226 //
jāyamānena nāmādi- viśeṣasmṛtipūrvakam /
savikalpamasandigdhaṃ vyabhicāravivarjitam // SRtp_227 //
pratyakṣasaṃjñaṃ vijñānam anyathā nopapadyate /
agṛhītārthabhedasya tannāmādiviśeṣavat // SRtp_228 //
anumānasya sāphalyam api bhedagrahe sati /
vyāptigrahaṇasambandhe sāmānye siddhasādhanāt // SRtp_229 //
api cānyatvamadvaita- bhedayorabhyupaiti cet /
bhedaḥ siddhyedathānanya- bhāva evaṃ ca sādhyate // SRtp_230 //
na hi dṛṣṭāntamātreṇa sādhyasiddhirbhavedataḥ /
rajjūdāharaṇaṃ śiṣya- sammohāyaiva kevalam // SRtp_231 //
nāpi saṃvitsamā rajjor viśeṣānupalabdhitaḥ /
vivartamānā tairbhāvair jñānamātranivartakaiḥ // SRtp_232 //
sā tu saṃvedavijñātā taistairbhāvairvivartate /
maloparuddhadṛkśakter narasyevoḍurāṭ paśoḥ // SRtp_233 //
[N.B. jalacandra example,
again for vivarta]
yathā taimiriko hetu- sahasreṇāpi tarkayan /
ekamindumanekāṃstān bhūyobhūyaḥ samīksate // SRtp_234 //
yathā vā pittasanduṣṭa- rasanaḥ svādu tarkayan /
api tiktaṃ vijānāti payaḥ karaṇadoṣataḥ // SRtp_235 //
yathā vāñjanasaṃyukte kvathyamāne ca vāriṇi /
viduṣāmapi nīloṣṇa- pratyayāvavivekataḥ // SRtp_236 //
tathā parīkṣitā samyag āgamaiḥ sopapattikaiḥ /
vivartamānā jāteti naṣṭeti vividheti ca // SRtp_237 //
jñānānivṛttiṃ gamayet kāraṇaṃ timirādivat /
tacchivapraṇidhānena śivaśāstroditena ca // SRtp_238 //
karmaṇaiva nivartyeta nānyathā jñānakoṭibhiḥ /
timirādiryathārogya- śāstroktenaiva karmaṇā // SRtp_239 //
deśakālanarānyatve 'pyanyathānavabhāsitaḥ /
abādhitaḥ pramāṇaiśca vivartaḥ syāt kathaṃ citeḥ // SRtp_240 //
prapañcaḥ kiñca māyeyaḥ pramāṇaireva sādhitaḥ /
tasmādvivartate saṃvid aṇūnāmeva bandhanāt // SRtp_241 //
vivartaḥ khalu cicchakter mithyāpariṇatiryayā /
atadrūpāpi tadrūpa- rūpiṇīvānubhūyate // SRtp_242 //
sa parasparasambaddhaś cidacidgocarastayoḥ /
anyonyādhyāsasādhyatvād avivekakṛtodayaḥ // SRtp_243 //
tatra cit svābhisambandha- buddhitattvāvivekataḥ /
āropyātmani tadvṛtti- vikārānavikāriṇī // SRtp_244 //
janmādīnanu jāteti naṣṭeti vividheti ca /
sasukheti saduḥkheti svātmānaṃ darśayatyaṇoḥ // SRtp_245 //
tadvajjaḍaṃ ca caitanyam āropyātmani cidguṇam /
avivekena jānati bālo 'haṃ kṛśa ityataḥ // SRtp_246 //
sarveṣāmaviveko 'yam aṇūnāṃ malahetukaḥ /
[sarveṣāmaviveko conj;
sarveṣāmaviko edV unmetrical]
bhrāntipradhānasantāna- kandaścijjaḍavastunoḥ // SRtp_247 //
na hi saṃvidviśeṣāṇāṃ viśiṣṭairjaḍavastubhiḥ /
vivartabhedo yujyerann antarā dṛḍhabandhanam // SRtp_248 //
tathā hi dehe 'haṃbuddhir na loṣṭe sāpi kasyacit /
aṇoreva na sarveṣām ato bandhastayormataḥ // SRtp_249 //
yāni yasyendriyāṇāsan narasya jñānakarmaṇoḥ /
na tāni punaranyasya karaṇāni tayostathā // SRtp_250 //
viśiṣṭaiva vivartāya cidviśeṣasya vāryate /
buddhirna sarvā sarveṣāṃ tena bandhastayormataḥ // SRtp_251 //
buddhyārūḍhaṃ sukhaṃ duḥkhaṃ kiñcit kenacideva yat /
puṃsopabhujyate tena tayorbandho niyāmakaḥ // SRtp_252 //
aviveko niyantā cet sa tayoreva kiṅkṛtaḥ /
tena bandho 'sti bandhaśca pṛthageveśiturmataḥ // SRtp_253 //
bandhavartī vimūḍhātmā mokṣastadbandhamocanam /
galite sarvathā bandhe vimukte cāṇave male // SRtp_254 //
sarvārthadyotikā śaktiḥ śivasyaiva vijṛmbhate /
sarvāvaraṇanirmuktā śaktireṣā mahīyasī // SRtp_255 //
alpīyāṃsaṃ samāvṛtya viṣayaṃ sā tu darśayet /
parasaṃvitsvarūpāyāḥ śakterasati bandhane // SRtp_256 //
paramātraṃ prakāśeta muktāṇūnāmanāratam /
[Agh: malarahitatvena svaparaprakāśikāyā muktātmasaṃvidaḥ paramātraṃ parasya vastunaḥ sattāmātraṃ prakāśeta,
na tu baddhātmavadasya viśeṣeṇa bhogyatayā prakāśata ityarthaḥ,
tathātve muktasyāpi sukhaduḥkhādisaṃvedanena bhoktṛtvaprasaṅgāt]
ato vimuktāḥ sarvajñā na tu cinmātravedinaḥ // SRtp_257 //
sati bāhye tadajñānaṃ vastuni syāt tamaḥkṛtam /
tamasācchādyamānā hi na te muktā bhavanti ca // SRtp_258 //
vikalpo bindusaṃkṣobhāc chabdavedhena saṃvidām /
jāyate malaruddhānām aṇūnāmarthadarśane // SRtp_259 //
nirmalānāmasaṃkṣobhād bindostadbandhamokṣajā /
nirvikalpārthasaṃvittis tadaharjātabālavat // SRtp_260 //
yo yadā vartate bhāvo bhūto bhāvi ca tat tadā /
[syntax of this line unclear;
do we have a masculine-neuter switch in the middle?]
yathārthasthitiṃ gṛḥnāti svasaṃvedyā cidavyayā // SRtp_261 //
na te viśvasya kartāraḥ kartāsya śiva eva yat /
na hi kartṛbahutvasya gamakaṃ vidyate kvacit // SRtp_262 //
nityamuktoditācintya- prabhāvā śaktisaṃjñitā /
saṃvidāśrayate śaśvac- chivaṃ paramakāraṇam // SRtp_263 //
sa tayā jaḍamākramya sṛjatyavati hanti ca /
tirodadhāti bhagavān anugṛhṇāti cātmanaḥ // SRtp_264 //
kṛtyeṣu teṣu kartāsau trividhaḥ pañcasūcyate /
śaktimānāhitodyogaḥ pravṛttaśceti deśikaiḥ // SRtp_265 //
[Allusion to śaktodyuktaḥ pravṛttaśca kartā trividha iṣyate,
which is quoted in KirV 3,
ad Mat VP 3:20,
and as Śataratnasaṅgraha 14. And note that here too it is attributed to humans with deśikaiḥ.]
tatra śakto bhavedādyo niṣkalaḥ śivasaṃjñitaḥ /
tasmin mukulitevāste kriyākhyā śaktiraiśvarī // SRtp_266 //
saivonmiṣantī samprāpta- bindugarbhabharālasā /
patyurāviṣkarotyuccaiḥ paramānandasantatim // SRtp_267 //
sa tayā ramate nityaṃ samudyuktaḥ sadāśivaḥ /
pañcamantratanuḥ śrīmān devaḥ sakalaniṣkalaḥ // SRtp_268 //
mananāt sarvabhāvānāṃ trāṇāt saṃsārasāgarāt /
mantrarūpā hi tacchaktir mananatrāṇadharmiṇī // SRtp_269 //
[Agh: taduktam---`mananaṃ sarvaveditvaṃ trāṇaṃ saṃsāryanugrahaḥ /
mananatrāṇadharmitvānmatra ityabhidhīyate' iti /
eṣā ca vyutpattiḥ śivasya śaktervidyeśvarādīnāṃ ca samānaiva,
ataśca vācakaśabdānāmupacāreṇa mantraśabdaprayogaḥ]
kāryabhedādadhiṣṭhāna- vaśādekaiva pañcadhā /
sā bhāti binduśāntyādi- pañcādhiṣṭheyagocarā // SRtp_270 //
binduḥ śāntiḥ kalā vidyā pratiṣṭhā sanivṛttikā /
bhogasthānāni pañcaiṣāṃ bindusaṃjñā śiveritā // SRtp_271 //
kalānāmavibhāgo 'yaṃ pañcānāṃ bindusaṃjñitaḥ /
tadgocarā parā mūrtir aparā kāryagocarā // SRtp_272 //
yā taysa vimalā śaktiḥ śivasya samavāyinī /
saiva mūrtiḥ kriyābhedāt sādākhyā tanurucyate // SRtp_273 //
mahāmāyā samākrāntā śivena balaśālinā /
bhogasthānaniviṣṭānāṃ nirmalānāṃ śivātmanām // SRtp_274 //
tanubhogendriyasthāna- vijñānādi karoti yat /
tatkāryaṃ sā kriyāśaktir asāvapi tathocyate // SRtp_275 //
sarvajñānakriyārūpā śaktirekā hi śūlinaḥ /
[QUOTATION of Moksa 25cd: sarvajñānakriyārūpā śaktirekaiva śūlinaḥ]
icchājñānakriyādyā yat prabhavāḥ karyayonayaḥ // SRtp_276 //
īśvarāṇāṃ śivānāṃ ca mahāmāyāmayāstathā /
dehendriyādayaḥ śuddhāḥ subhagāḥ svadhikārakāḥ // SRtp_277 //
seyaṃ kriyātmikā śaktiḥ śivasyāvyabhicāriṇī /
tatsambandhācchivo 'śeṣa- kāryāṇāṃ heturucyate // SRtp_278 //
sa bindoravatīryāṇu- sadāśivasamāvṛtaḥ /
patikṛtyādhikāreṣu sadāśivamaheśvarān // SRtp_279 //
sampreṣayannaśeṣādhva- mūrdhani bhrājate prabhuḥ /
pañcasrotomukhaḥ śāntaḥ prabhuḥ śaktiśirāḥ śivaḥ // SRtp_280 //
dṛkkriyecchāviśālākṣo vijñānendukalānvitaḥ /
īśānamūrdhā puṃvaktro daśadigbāhumaṇḍalaḥ // SRtp_281 //
aghorahṛdayo vāma- guhyo jātatanūjjvalaḥ /
pravṛttimānayaṃ devaḥ sakalaḥ sarvapāvanaḥ // SRtp_282 //
NOTE that this is the end of the commentary on the
half-verse śaktodyuktaḥ pravṛttaśca kartā trividha iṣyate,
which was allued to in 265.
NOTE also that these last two verses could be considered to be a
paraphrase of Parakhya 2:84--85b or of Mat VP 4:14c--15b.
eka eva śivastadvac chaktirapyavikāriṇī /
layabhogādhikāreṣu tau hi cinmātrarūpiṇau // SRtp_283 //
tathā hi vimalodāra- gabhīre cinmahodadhau /
svātmani pravilīyante tenaike samadhiṣṭhitāḥ // SRtp_284 //
śivena nibhṛtātmīya- śaktayo 'nye viśerate /
samāliṅgya mahāmāyām apare vṛttiśālinīm // SRtp_285 //
tatsamparkiasukhaikāgra- buddhayo bhogalampaṭāḥ /
tathā pare paravyoma samāśrityādhvamūrdhani // SRtp_286 //
kurvanti pañcakṛtyāni patyurājñānuvartinaḥ /
tataḥ sa teṣāmeko 'pi layabhogādhikāriṇām // SRtp_287 //
adhiṣṭhātṛtayā bhedam aupacārikamṛcchati /
tadvadeva matā śaktis tayorbhedo 'dhunocyate // SRtp_288 //
śuddhe 'dhvani śivaḥ kartā kāraṇaṃ śaktirāśritā /
[289a = Kir 3:26c]
samāśrayaḥ sa vijñeyaḥ svaniṣṭhaghanacinmayaḥ // SRtp_289 //
sā tu saṃvidaśeṣārtha- grahaṇe lampaṭodayā /
paramaiśvaryarūpā ca mahimā vyāptirūpiṇī // SRtp_290 //
maheśvaro mahāneṣa sarvārthavyāpakastayoḥ /
parānapekṣaṃ rūpaṃ yad vijñānaṃ śivasaṃjñitam // SRtp_291 //
tasya śaktiṃ parāpekṣaṃ rūpamāhurvipaścitaḥ /
ākāradvayasaṃvittir aśeṣasyāpi vastunaḥ // SRtp_292 //
parāpekṣānapekṣābhyām asti śaktiḥ śivāśrayā /
nityoditānavacchinna- vibhūterīśvarasya yat // SRtp_293 //
śeyādhiṣṭheyakāryādau na tu hetvādikaṃ param /
tena śaktiḥ parāpekṣaṃ rūpamīśasya yujyate // SRtp_294 //
na sarvasya parāpekṣaṃ rūpamātramasau bhavet /
kāryaputrādirūpāṇām anyathaivopalambhanāt // SRtp_295 //
na tu nirviṣayaṃ jñānaṃ tadeva viṣayagrahaḥ /
virodhenātha paryāyān naivamapyavināśi yat // SRtp_296 //
naśvarāṇāmayaṃ dharmo yaḥ kāle nānyathodayaḥ /
avināśi ca tannityam iṣṭamasmād vibhidyate // SRtp_297 //
śaktirāśayataḥ śambhoḥ sa ca tasyāstatastathā /
kāryopādhivaśācchakti- saṃjñā syādapi cidghane // SRtp_298 //
na tu śaktiḥ parāpekṣā vastuto 'stīti kecana /
karaṇena vinā kāryaṃ kurvan kartā bhavediti // SRtp_299 //
matireṣāmayuktaiva yuktipratyakṣabādhitā /
kiñcāgṛhītamapi ced upādhiḥ kāryamīśituḥ // SRtp_300 //
sadopahitabhāvena nirupādhiḥ kathaṃ śivaḥ /
kathaṃ vāyaṃ bhavet kartā kāraṇajñānavarjitaḥ // SRtp_301 //
puruṣo vā kathaṃ buddhiṃ paśyet śaktyā tayā vinā /
idamandhatamaḥ kṛtsnam antarā śaktidīpikām // SRtp_302 //
jāyetānyacca bhagavān aśaktaḥ kiṃ kariṣyati /
ananyāpi tathā śambhor vibhinnā śaktiriṣyate // SRtp_303 //
yathā masūrastvaṅguṣṭhān nāpi bhinnoktahetubhiḥ /
[edV prints: yathā masūrātva(rastva)
ṅguṣṭhānnāpi bhinnoktahetubhiḥ]
Agh's first sentence:
yathā masūrākhyo dhānyaviśeṣo 'ṅguṣṭhākhyastajjātīyo 'pi kenāpyākāreṇa bhidyate,
evaṃ śivaśaktyorvastvantaratvābhāve 'pi dharmidharmatayā bhedaḥ siddhaḥ /
ananyāpi vibhinnātaḥ śambhoḥ sā samavāyinī // SRtp_304 //
svābhāvikī ca tanmūlā prabhā bhānorivāmalā /
na hyeṣa bhagavān śaktyā svātmano 'tyantabhinnayā // SRtp_305 //
kadācit kurute kiñcin nāpi jānāti kiñcana /
anāhitaviśeṣo 'pi heturdevo maheśvaraḥ // SRtp_306 //
kāryabhedo 'pi kāryasya syādavasthāviśeṣataḥ /
binduḥ pralīnakāryo 'sau śivaśaktisamīritaḥ // SRtp_307 //
sargāya sthitaye sraṣṭṛ- prapañcavilayāya ca /
cirasthāpitaviśvo hi bindureva pravartate // SRtp_308 //
avasthābhedamāsādya ghaṭamārabhate yathā /
mṛdavasthāntarāpattyā pūrvamevamasāvapi // SRtp_309 //
prabhuśaktisamākrāntas tattadvṛttiviśeṣataḥ /
kāryabhedāya ghaṭate nirvikāre 'pi śūlini // SRtp_310 //
anāpannavikāro 'pi yathoktakramabhāvinām /
bhedasaṃśoṣacūrṇānām avasthābhedajanmanām // SRtp_311 //
vidhātā kamalasyoṣṇa- gabhastiḥ syāt tathā śivaḥ /
kartā sargādikāryāṇām avikāro 'pi śaktimān // SRtp_312 //
yathā madhūcchiṣṭamṛdor anapekṣaḥ kṣaṇena ca /
dravatāśuṣkatāhetur avikāro 'pi bhāskaraḥ // SRtp_313 //
tathā samāsamātmīya- puṇyāpuṇyākhyakarmaṇām /
aṇūnāmavikāro 'pi bandhamokṣakaraḥ śivaḥ // SRtp_314 //
parasparavirodhena nivāritavipākayoḥ /
karmaṇoḥ sannipātena śaivī śaktiḥ patatyaṇoḥ // SRtp_315 //
A plain affirmation,
in spite of what Agh's commentary may
say, of the karmasāmyapakṣa (not the malaparipākapakṣa).
tasyāṃ patitamātrāyāṃ nirdhūtaghanasaṃvṛtiḥ /
praśāntamalakāluṣyam ātmānamanupaśyati // SRtp_316 //
tadaiva hi vimukto 'sau yadāghrātaḥ śivecchayā /
nityanaimittikenaiṣa karmaṇā vartate param // SRtp_317 //
anenaiva śarīreṇa parāṃ vyāptimakhaṇḍitām /
prāpnuvanti mahādhīrā dhanyā hi śivayoginaḥ // SRtp_318 //
sa punāti dṛśā vācā caraṇena kareṇa ca /
nadījanapadodyāna- purādīni svalīlayā // SRtp_319 //
kiṃ punaḥ śaraṇāyātaṃ bhavabhītamimaṃ janam /
namastathāvidhāyāsmad- gurave śivatejase // SRtp_320 //
nidhaye yogaratnānām anantaphaladāyinām /
rāmakaṇṭhakṛtāloka- nirmalīkṛtacetasā // SRtp_321 //
ratnatrayaparīkṣeyaṃ kṛtā śrīkaṇṭhasūriṇā /
śrīrāmakaṇṭhasadvṛttiṃ mayaivamanukurvatā /
ratnatrayaparīkṣārthaḥ saṃkṣepeṇa prakāśitaḥ // SRtp_322 //
iti ratnatrayaparīkṣā samāptā
