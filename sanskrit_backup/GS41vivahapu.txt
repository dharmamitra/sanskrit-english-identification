VP_1ab/.ajñātamadhyāntasamudbhavāya sarvātmane sarvagatāya tasmai/
VP_1cd/.praṇamya devāya manobhavāya khalīkṛtaṃ yena jagat samagram//
VP_2ab/.prajāpatir manmatha eva yasmāt kāmād vinā na prabhavaḥ prajānām/
VP_2cd/.mahatsu sūkṣmeṣu ca so 'sti devaḥ sarvātmakaḥ sarvagataś ca yasmāt//
VP_3ab/.yasmāt paran nāparam asti kiñcit saukṣmyān mahatvāc ca yataś ca nānyat/
VP_3cd/.tenedam ekena manobhavena vyāptaṃ jagac chāṛṅgabhṛteva sarvam//
VP_4ab/.agamyagāmī bhagavān prajeśaḥ śroṇīsahasrāṅkatanuś ca śakraḥ/
VP_4cd/.caturmukho yena kṛtaś ca śambhu samanmatho maṅgalam ādadhātu//
VP_5ab/.bhagavān api śārṅgarathāṅgadharo bhagavat(t)
vam avāpa yataḥ/
VP_5cd/.bahavo 'sya bhagā iti tena kṛtaṃ bhagavān iti nāma jagat prathitam//
VP_6ab/.sītāviyogena bahuni duḥkhāny āptāni rāmeṇa salakṣmaṇena/
VP_6cd/.tānīha saṃsmṛtya kalau sahasrāṇy aṣṭau tathāṣṭau ca vivāhitāni//
VP_7ab/.durbhagās tanayavarjitāś ca yā niḥsvasanti vanitāḥ pativratā/
VP_7cd/.tāḥ kudaivavinipātayantritā nānyajanmajanitaiḥ suduskṛtaiḥ//
VP_8ab/.surabhikusumagandhais tarpayitvā dvijedrān śubhatithidivasarkṣe daivavitsaṃpradiṣṭe/
VP_8cd/.ubhayakulaviśuddhe jñātaśīle surūpe prathamavayasi dadyāt kanyakāṃ yauvanasthe//
VP_9ab/.puṣye divase 'thavā kṣaṇe vaivāhyeṣu ca bheṣu kārayet/
VP_9cd/.ghaṭakāramṛdā sulakṣaṇām indrāṇīṃ kuśalena śilpinā//
VP_10ab/.kusumbharaktāmbarabhūṣaṇojjvalāḥ sādhvyaḥ surūpāḥ subhagāḥ kulodbhavāḥ/
VP_10cd/.nadīṃ nayeyuḥ saro 'thavā taṭaṃ kanyām alaṅkṛtya sahendra jāyayā//
VP_11ab/.sūrpeṇadikṣu pramadā baliṃ tā datvā sakālīyakagandhadigdhām/
VP_11cd/.kusumbharaktāmbaraveṣṭitāṅgīṃ śacīsakāśaṃ pramadā nayeyuḥ//
VP_12ab/.dadhyodanena haviṣā madhunā ca kanyā saṃpūjya śakradayitāṃ ca salohastā [U. salohahastā]/
VP_12cd/.tūṣṇīṃ praṇamya śirasā gṛham eva yāyād devīṃ pragṛhya muditā niyataiś ca keśaiḥ//
VP_13ab/.gṛhe stitāṃ [U. sthitāṃ] tāṃ puruhūtapatnīṃ prāṅmadhyāstamayeṣu kanyā/
VP_13cd/.sraggandhadhūpaiḥ pratipūjaṇec [U. pratipūjayec] ca pāṇīgrahaṃ yāvad upāgateti//
VP_14a/.ratnānīndukaraḥ srajaḥ śubhagatā harmyotpalāny āsavaḥ
VP_14b/.tāṃbūlaṃ pravarāmbarāṇi ruciraṃ gītaṃ vibhūtyaś cayā/
VP_14c/.yasmān na striyam antareṇa hi nṛṇāṃ sarvāṇy abhiprītaye
VP_14d/.tasmād vacmi tadāptiyogyasamayo dharmārthakāmāya ca//
VP_14e/.uktaṃ janmani yat tad eva bhavitā yady aṅganānāṃ phalam/
VP_14f/.vyartho na tv ayam ādaraṃ pariṇaye tatkālalagnādigaḥ//
VP_15ab/.ajñātaṃ prathamaṃ pradhānam aparaṃ tadvyañjakaṃ yoṣitām/
VP_15cd/.udvāhe niyati nayaty atibalād velāsamāyuk phalaiḥ//
VP_16a/.vātsyo varṣam anojam icchati tathā ebhyo janaś cottaraṃ
VP_16b/.strīṇāṃ mānam [U. nāmam] ṛtuṃ vihāya munayo māṇḍavyaśiṣyā jaguḥ/
VP_16c/.caitraṃ projjhya parāśāro kathayate durbhāgyadaṃ yoṣitāṃ
VP_16d/.āṣāḍhādicatuṣṭayena śubhadaṃ kaiś cit pradiṣṭaṃ dvijaiḥ//
VP_17ab/.śreṣṭhaṃ pakṣam uṣanti śuklam asitasyādyaṃ tribhāgaṃ tathā/
VP_17cd/.riktāṃ projjhya tithiṃ tathā tv ayanayoḥ sandhiṃ ca śeṣāḥ śubhāḥ//
VP_18ab/.āgneyagrahavāsareṣu kalahaḥ prītis tu satsūttamān [U. satsūttamā]/
VP_18cd/.kaiścit stharyam uṣanti sauradivase cāndre samāpatnikam//
VP_19ab/.mṛgaśirasi maghāyāṃ hastamitrottarāsu svasananirṛtipūṣādhātṛdeveṣu coḍhā/
VP_19cd/.bahusutaśukha [U. sukha]dāsīvittasaubhāgyayuktā janayati paritoṣaṃ kanyakā bāndhavānām//
VP_20ab/.ārdrādye bhacatuṣṭaye vidhavatā sāgneyayāmye smṛtā/
VP_20cd/.śeṣeṣv akṣayadoṣaśokamaraṇaṃ vyādhyādyaniṣṭaṃ bahuḥ//
VP_21ab/.prītir janmasu tārakāsu parataḥ sañjñānurūpaṃ phalam/
VP_21cd/.candre copacayā ''dyasaptamagate saubhāgyasaukhyāptayaḥ//
VP_22ab/.nakṣatratulyaṃ phalam āha gargaḥ kṣeṇeṣu nakṣatrapasañjñiteṣu
VP_22cd/.hārītababhrū dvijadevalaś ca viṣṭi vinā 'nyat karaṇaṃ praśastam//
VP_23ab/.tithidinakaraṇarkṣalagnavīryaṃ paricayam āha parāśaraḥ krameṇa/
VP_23cd/.tithir iti balabān vadanti gargāḥ karaṇabalād divaso 'pi bhāguriś ca/
VP_23ef/.dinakaraṇabalād bhṛgur bhavīryaṃ balam udayasya jagāda jīvaśarmā//
VP_24ab/.karaṇabhatithayo 'rdhabhuktabhogāḥ svaphalakarā na bhavanti tatra sāmye/
VP_24cd/.karaṇatithivāsarodayānāṃ caraṇavivṛtthir anukramāt phalānām//
VP_25ab/.ṣaṭkāṣṭake maraṇavairaviyogadoṣā dvir dvādaśe nidhanatā 'prajātā trikoṇe/
VP_25cd/.prītiḥ parā nigaditā samasaptakeṣu śeṣeṣv anekavidhasaukhyasutārthasaṃpat//
VP_26a/.ṣaṭkāṣṭake 'pi bhavanādhipam eva bhāva
VP_26b/.ekādhipatyam avalokya ca vaśyarāśim/
VP_26c/.kāryo vivāhasamayaḥ śubhakṛt saduktaḥ
VP_26d/.stārā [U. tārā] bhaved yadi parasparato 'nukūlā//
VP_27a/.dāridrayaṃ [U. dāridryaṃ] raviṇā kujena maraṇaṃ saumyena nasyuḥ prajāḥ
VP_27b/.daurbhāgyaṃ guruṇā sitena sahite candreṇa sāpatnikā/
VP_27c/.pravrajyārkasutena sendujagurau vāñchanti kecit chubham
VP_27d/.vyādhyair mṛtyur aṇaṃgrahair [U. asaṅgrahair] bahuvidhā dīkṣā pravāsāḥ śubhaiḥ//
VP_28ab/.kriye kumāreṣv anuraktacittā vihīnavittā gavi govratā ca/
VP_28cd/.kuladvayānandakarī tṛtīye kulīralagne kulaṭā nṛśaṃsā//
VP_29ab/.harau prasūtā sakṛd āśritā pituḥ patipriyā 'ti śvaśurasya ṣaṣṭhabhe/
VP_29cd/.tulādimānārthavatī tulādhare tathālini krandati nityam asthirā//
VP_30ab/.dhanuṣi kulaṭā tatpūrvārddhe satīty apare jaguḥ/
VP_30cd/.mṛgajhaṣaghaṭeṣv anyāśaktā jarām upagacchati//
VP_31ab/.dvipadabhavanaprāpī yo 'ṃśaḥ sa śubho 'nyagṛhodaye/
VP_31cd/.dvipadabhavaneṣv apy anyāṃśā na bhavanti śubhāvahā//
VP_32ab/.bhānur mṛtyur na bahudhanatāṃ bhartṛdāyād avittaṃ [U. vittaṃ] bandhudhvaṃsaṃ tanayavirahaṃ bhartṛvṛddhiṃ parāṃ ca/
VP_32cd/.vaidhavyaṃ syān [U. prāk] na laghumaraṇaṃ dharmahāniṃ viśīlaṃ lābhānekān vyayam api dadāty udgamarkṣāt krameṇa//
VP_33ab/.śaśiny aśvā sārthā tad anu śubhatā bāndhavahitā viputrā bandhyārtā bhavati sasapatnā [U. sapatnā] ''śunidhanā/
VP_33cd/.janitrī kanyānām atha vihatakarmā 'tidhaninī vyayāśaktety eke jagur aśubhadā bandhuṣu jale//
VP_34ab/.mṛtyur naiḥsvaṃ sārthatā bandhuvairaṃ na syuḥ putrā bhartṛvṛddhiṃ kumaitrīm/
VP_34cd/.raktasrāvo nānukulye ca bhartuḥ kravyācchailyaṃ svāptināśaṃ ca bhaume//
VP_35ab/.bhartṛvratā sugṛhiṇī patipakṣapūjyā bandhvarcitā bahusutā vijitāripakṣā/
VP_35cd/.bandhyā vyasur niyamadānakṛśāṅgavittā māyāvatī dhanavatī vyayanīya [U. vyayanī] saumye//
VP_36ab/.patyuḥ priyā 'ti dhaninī muditā dhanyāḍhyā putrānvitā hataparā na sameti bhartā/
VP_36cd/.kṣīṇāyuṣā śubharatā śubhasiddhakāryā svāyānvitā tadubhayopakṛtā ca jīve//
VP_37a/.priyā patyur lubdhā patisahajaśaktā kulahitā
VP_37b/.suputrā vairāḍhyā tad anu kulaṭā kṣipranidhanā/
VP_37c/.ratā nityaṃ dharme bahukuśalakarmaṇy abhiratā
VP_37d/.bhavaty āyaprāyā kṣapitavibhavā ceti bhṛguṇā//
VP_38a/.puṃścaly asvā bahudhanavatī svalpadugdhārkaputre
VP_38b/.hṛdrogā''rtā vinihataparā garbhavisrāvaśīlā//
VP_38c/.rogān muktā skhalitaniyamā pāpaśīlā 'tivittā
VP_38d/.pānair arthān nayati vilayaṃ prāvilagnāt krameṇa//
VP_39ab/.saumyā vyayāstanidhanaṃ tryaribhaṃ ca śukre [U. śukraḥ] hitvā sthitas tridhanalābhagataḥ śaśāṅkaḥ/
VP_39cd/.pāpā triṣaḍnidhanalābhagatā vivāhe hitvā 'ṣṭamaṃ kṣitijam iṣṭaphalāni dadyuḥ//
VP_40ab/.sutahibukaviyadvilagnadharmeṣv amaragurur yadi dānavārcito vā/
VP_40cd/.yad aśubham upayāti tac chubhatvaṃ śubham api vṛddhim upaiti tatprabhāvāt//
VP_41ab/.aniṣṭasthānasaṃstho 'pi praśastaphaladaḥ śaśiḥ/
VP_41cd/.saumyabhāge 'dhimitraṇa [U. 'dhimitreṇa] balinā cen nirīkṣtaḥ//
VP_42ab/.naragrahabale strīṇāṃ pumān bhavati ballabhaḥ/
VP_42cd/.viparīte 'ṅganā bhartur arthād anyat prakalpayet//
VP_43ab/.śukrasūryāstapatiṣu śatrubhe vā tadaṃśake/
VP_43cd/.virodhamūḍhā yāty āśu śvasruśvasurabhartṛṣu//
VP_44ab/.vilagnāṃśaḥ svanāthena yady udvāhe na dṛśyate/
VP_44cd/.puṃvināśas tato 'stāṃśe yady evaṃ yoṣitas tathā//
VP_45ab/.gurusitayor uccagayor ekatame vā vilagnage kanyā/
VP_45cd/.rājñi bhavaty asaṃśayam eva gurusaumyayoś coḍhā//
VP_46ab/.svajāmitrodaye lagne śubhe kāryā caturthikā/
VP_46cd/.svavarṇasadṛśā jārās tryādyair ekarkṣasaṃsthitaiḥ//
VP_47ab/.carabhavanagataṃ vihāya satyaḥ śaśinam uvāca śubhapradaṃ vivāhe/
VP_47cd/.munivacanavirodhi tac ca sūtre na tu kathite pavanarkṣavaiśvadeve//
VP_48ab/.rāśyudgamadvādaśarāśicakre yuktā vivāhā munibhiḥ pradiṣṭā/
VP_48cd/.nāmāni cakre grahayogalagne śrīdevakīrtiḥ śṛṇu tasya ca ''ryā//
VP_49ab/.nando bhadro jīvo jīmūtaḥ sthāvaro jayo vijayaḥ/
VP_49cd/.vyālo rasātalamukhaḥ kṣayas tamo 'ntyo vivāhagaṇaḥ//
VP_50ab/.saumye vilagne nandaḥ śukre bhadras tathā gurau jīvaḥ/
VP_50cd/.ādyantau jīmūtaḥ sthāvara iti madhyamāntyābhyām//
VP_51ab/.saumyair atha tair vā ravibhaumaśanaiścaraiḥ kramaśaḥ/
VP_51cd/.saumyaiḥ jñeyā saumyā krūrāḥ kruraiḥ [U. krūraiḥ] samākhyātā//
VP_52ab/.dinakarayogād vyālo bhaumena rasātalaḥ kṣayaḥ śaninā/
VP_52cd/.tamasā tamo nirukto 'thāntye keto [U. ketor] kṛtāntaś ca//
VP_53ab/.triṣu nandādiṣu rājñī caturṣu cātaḥ paraṃ mahādevī/
VP_53cd/.vyālādyeṣu ca pañcaṣu vidhavāḥ śocyā daridrāś ca//
VP_54ab/.anadhikṛtaḥ śubhakṛt syād ete [U. etaiś] candro 'nyathā 'dhikṛtaḥ/
VP_54cd/.tasmāt vivāhasamaye na kena cit saṅgataḥ śaśī dhanyaḥ//
VP_55ab/.sapta te śaśiyogā saumyā [U. saumyaiḥ] saha sarvakarmasiddhikarāḥ/
VP_55cd/.aśubhaphaladās tu pāpaiḥ patyudvahane vivarjyās te//
VP_55ef/.tasmād etān yogān matimāṃ[sic.] sañcivtya [U. yuñjīta] sarvakāryeṣu/
VP_56ab/.ūḍhā nande kanyā devīśabdaṃ samāpnuyād acirāt//
VP_56cd/.bhavati narendrajananī bhartuḥ prāṇaiḥ priyā caiva/
VP_57ab/.bhadre pāṇigrahaṇe yadi nāma kumārikā samupayāti//
VP_57cd/.sā tvaritān nṛpaśabdaṃ karoti bhārtuḥ kulasyāpi/
VP_58ab/.pariṇītā jīvākhye kanyā vijayāya kīrtyate bhartuḥ//
VP_58cd/.prāpnoti sā trivargaṃ kuladvayaṃ cāpi nandayati/
VP_59ab/.jīmūte pariṇītā vipulān bhogān mahāphalān bhuktvā//
VP_59cd/.dṛṣdvā ca naptṛtanayān sahabhartā devatvam/
VP_60ab/.sthāvarayoge kanyā pāṇigraham etya vipulam aiśvaryam//
VP_60cd/.bhartur nidhānalābhān prāpya kulasyonnatiṃ kurute/
VP_61ab/.pāṇigraham etya jaye jaghanyakulajāpi bhartur aiśvaryam//
VP_61cd/.āvahati sadā kanyā niṣevyamānā sapatnībhiḥ/
VP_62ab/.vijayāṃ prāpyodvāhaṃ prāpnoti sutān yaśo 'rthalābhaṃ ca//
VP_62cd/.vaṃśasya ca pratiṣṭhāṃ parato maraṇāc ca suralokam/
VP_63ab/.vyāle vyālākārā pāṇigraham eti kanyakā daivāt//
VP_63cd/.dāridryāmayayuktā naikasmin puṃsi sā ramate/
VP_64ab/.pātālanāmani gatā pāṇigrahaṇe ca pañcamān māsāt//
VP_64cd/.sā prāpya doṣam atulaṃ paraḥ prāṇān parityajati/
VP_65ab/.kṣayam āsādyodvāhaṃ kanyā pakṣadvayāt patiṃ hatvā//
VP_65cd/.nīcena tu saha bhartrā kṣapayati jārāgninā gotram/
VP_66ab/.pāṇigrahas tamasi cel lakṣaṇaguṇavittato 'pi sampannā//
VP_66cd/.saptati rātrāt kṣapayati yady api jātā surendreṇa/
VP_67ab/.yadi khalu kṛtāntayoge pariṇayam āyati kanyakā daivāt//
VP_67cd/.sā śvasurabandhuvargaṃ kṣapayaty acireṇa kālena/
VP_68ab/.ātmopekṣakapoṣakavadhakā iti rāśayo 'rthato 'bhihitaḥ//
VP_68cd/.ebhyaḥ śubham aśubhaṃ vā nirdeśyā janmalagnābhyām/
VP_69ab/.ātmeti janmalagnaṃ pañcama navamaṃ ca kīrtitaṃ tasmāt//
VP_69cd/.dviṣaṭkadaśamabhavanam upekṣakākhyaṃ vinirdiṣṭam//
VP_70ab/.duścikyaṃ jāmitraṃ caikādaśakaṃ ca poṣakaṃ jñeyam//
VP_70cd/.dvādaśanidhanacaturthaṃ vadhakākhyaṃ śāstranirdiṣṭam/
VP_71ab/.hitvā śaśāṅkaṃ yadi sapta saumyaiḥ pañcāśubhaiḥ kiṃ kathitā na saptā//
VP_71cd/.dvitryādiyogān parihṛtya kasmān noktaṃ śataṃ trighanaṃ vilagne/
VP_72ab/.deśācāras tāvad ādau vicintyo deśe deśe yā sthiti saiva kāryā//
VP_72cd/.lokadviṣṭāṃ paṇḍitā varjayanti daivajño 'pi lokamārgeṇa yāyāt/
VP_73ab/.bṛhaspatau gocaraśobhanasthe vivāham icchanti ca dakṣiṇātyāḥ/
VP_73cd/.ravau śubhasthe ca vadanti gauḍā na gocaro mālavake pramāṇam//
VP_74ab/.harau prasupte na ca dakṣiṇāyane na caitramāse na ca puṣyasaṃjñite/
VP_74cd/.tithau ca rikte śaśini kṣayaṅgate ravīndubhaumārkidineṣu cāśubham//
VP_75ab/.vyatipātahataṃ dinatrayaṃ vyatipātena samaṃ ca vaidhṛtim//
VP_75cd/.tad api sphuṭapātadarśane dviguṇaṃ yadi vā na niścitam/
VP_76ab/.vyatipātavyāghātaḥ ṣaṣṭhe daśame ca vaidhṛtaṃ dhiṣṇye//
VP_76cd/.vikṣobhaṇagaṇḍāntāv atidhṛtisaṃkhye ca vyāghātaḥ/
VP_77ab/.tad idaṃ vyatipātaṃ ca kathayanti uttaradiksthitājanāḥ//
VP_77cd/.vyatipātavad ākulasthitaṃ bahusiddhāntaviśeṣakāraṇe/
VP_78ab/.tathottarāḥ sākalasannikṛṣṭā māṇḍavyamātīyatusārddhakeṣu//
VP_78cd/.khaśeṣu hūṇeṣu na bāhlikeṣu vā na,
kāṇadeśeṣu na gopabhojāḥ/
VP_79ab/.ekādaśoktāni śubhāni bhāni śeṣāṇy aniṣṭāni vivāhakāle//
VP_79cd/.tatrāgni [U. tatrāpi] tārā śaśivīryayuktā triṃśan muhūrtāś ca vicintanīyāḥ/
VP_80ab/.tulādharastrīmithunād vivāha [U. vihāya] lagne sthitā pāpaphalā na cānye//
VP_80cd/.triṃśāṃśakadvādaśabhāgabhedair dreṣkāṇahorāpramukhair vicintyaḥ/
VP_81ab/.māse nāṣṭāu viṣṭiduṣṭāni bhāni tatrāpy eke rātrim āhur dinaṃ ca//
VP_81cd/.tithyarddhe 'ntye prāptināśau ca viṣṭe [U. viṣṭeḥ] cāndraṃ mānaṃ viṣṭihetu na śeṣam/
VP_82ab/.prācyāḥ prāyoḥ nyūnavarṇāḥ sagopāḥ saṃdhyākālaṃ prāhur iṣṭaṃ na śeṣam//
VP_82cd/.yāvac chāntaṃ gorajo nābhyupeti tāvat teṣāṃ cittaśuddhir vivāhe/
VP_83a/.gopair yaṣṭayāhatānāṃ [U. yaṣṭyāhatānāṃ] khurapuṭadalitā yā tu dhūlir dinānte
VP_83b/.sodvāhe sundarīṇāṃ vipuladhanasutāś cāyurārogyasaṃpat//
VP_83c/.tasmin kāle na ca rkṣaṃ na ca tithikaraṇaṃ naiva lagnaṃ na yogaḥ
VP_83d/.khyātaḥ puṃsāṃ sukhārthaṃ śamayati duritāni utthitaṃ gorajas tu/
VP_84ab/.kulasya deśasya ca cittavṛttir na khaṇḍaniyā [U. khaṇḍanīyā] viduṣā kadācit//
VP_84cd/.dosaḥ pratisyāyakṛto 'pi yo 'tra saṃbhāvyate jyautiṣikasya so 'jñaiḥ/
VP_85ab/.śāstraśarīram abudhvā bahudhā jalpanti yady api nānumatam//
VP_85cd/.kāṇānāṃ viṣayagataḥ prājño nimilayen netram/
VP_86ab/.evaṃ vivāhasamaye gamane praveśe kāryeṣu maṅgalayuteṣv athavā pareṣu//
VP_86cd/.doṣaṃ kuśikṣitakudaivavido vadanti rāgeṇa vā paṭudhiyo namo 'stu tebhyaḥ/
VP_87ab/.gocaraśuddhāv induṃ kanyāyā yatnataḥ śubhaṃ vīkṣya//
VP_87cd/.tigmakiraṇaś ca puṃsaḥ śeṣair avarṇair api vivāhaḥ/
VP_88ab/.na sakalaguṇasaṃpal labhyate 'lpair ahobhir bahutaraguṇayogaṃ yojayet maṅgaleṣu//
VP_88cd/.prabhavati na hi doṣo bhūribhāve guṇānāṃ salilalava ivāgneḥ saṃpradīptendhanasya/
VP_89ab/.guṇaśatam api doṣaḥ kaścid eko 'pi vṛddhaḥ kṣapayati yadi nānyat tadvirodhiguṇo 'sti/
VP_89cd/.ghaṭam api paripūrṇaṃ pañcagavyasya śaktyā malinayati surāyā bindur eko 'pi sarvam//
VP_90ab/.kṛtakautukamaṅgalo varo madhuparkādyaśanād anantaram//
VP_90cd/.jvalitāgnisamakṣamaṅgalaṃ yad avāpnoti śubhāśubhaṃ ca tam//
VP_91ab/.cakre varāhamihiraḥ praṇipatya sādhūn samyak vivāhapaṭalaṃ pṛthutāṃ vihāya/
VP_91cd/.pūrvaṃ ca yad yuvatijanmavidhau mayoktaṃ saṃcintya tac ca sadasatparikalpanīyam//
End of Vivahapatala
