 buddhacarita
 CANTO 1
 aikṣvāka ikṣvākusamaprabhāvaḥ
 śākyeṣvaśakyeṣu viśuddhavṛttaḥ |
 priyaḥ śaraccandra iva prajānāṃ
 śuddhodano nāma babhūva rājā ||1 ||
 tasyendrakalpasya babhūva patnī
 dīptyā narendrasya samaprabhāvā |
 padmeva lakṣmīḥ pṛthivīva dhīrā
 māyeti nāmnānupameva māyā ||2 ||
 sārdha tayāsau vijahāra rājā
 nācintayadvaiśravaṇasya lakṣmīm |
 tataśca vidheva samādhiyuktā
 garbha dadhe pāpavivarjitā sā ||3 ||
 prāggarbhadhānnānmanujendrapatnī
 sitaṃ dadarśa dviparājamekam |
 svapne viśantaṃ vapurātmanaḥ sā
 na tannimittaṃ samavāpa tāpam ||4 ||
 sā tasya devapratimasya devī
 garbheṇa vaṃśaśriyamudvahantī |
 śramaṃ na lebhe na śucaṃ na māyāṃ
 gantuṃ vanaṃ sā nibhṛtaṃ cakāṅkṣa ||5 ||
 sā lumbinī nāma vanāntabhūmiṃ
 citradrūmāṃ caitrarathābhirāmām |
 dhyānānukūlāṃ vijanāmiyeṣa
 tasyāṃ nivāsāya nṛpaṃ babhāṣe ||6 ||
 āryāśayāṃ tāṃ pravaṇāṃ ca dharme
 vijñāya kautūhalaharṣapūrṇaḥ |
 śivāt purād bhūmipatirjagāma
 tatprītaye nāpi vihārahetoḥ ||7 ||
 tasminvane śrīmati rājapatnī
 prasūtikālaṃ samavekṣamāṇā |
 śayyāṃ vitānopahitāṃ prapede
 nārīsahasrairabhinandyamānā ||8 ||
 tataḥ prasannaśca babhūva puṣya-
 stasyāśca devyā vratasaṃskṛtāyāḥ |
 pārśvātsuto lokahitāya jajñe
 nirvedanaṃ caiva nirāmayaṃ ca ||9 ||
 ūroryathaurvasya pṛthośca hastā-
 nmāndhāturindrapratimasya mūrdhnaḥ |
 kakṣīvataścaiva bhujāṃsadeśā-
 ttathāvidhaṃ tasya babhūva janma ||10 ||
 krameṇa garbhādabhiniḥsṛtaḥ san
 babhau cyutaḥ khādiva yonyajātaḥ |
 kalpeṣvanekeṣu ca bhāvitātmā
 yaḥ saṃprajānansuṣuve na mūḍhaḥ ||11 ||
 dīptyā ca dhairyeṇa ca yo rarāja
 bālo ravibhūmimivāvatīrṇaḥ |
 tathātidīpto'pi nirīkṣyamāṇo
 jahāra cakṣūṃṣi yathā śaśāṅkaḥ ||12 ||
 sa hi svagātraprabhayojjvalantyā
 dīpaprabhāṃ bhāskaravanmumoṣa |
 mahārhajāmbūnadacāruvarṇo
 vidyotayāmāsa diśaśca sarvāḥ ||13 ||
 anākulānyubjasamudgatāni
 niṣpeṣavadvyāyatavikramāṇi |
 tathaiva dhīrāṇi padāni sapta
 saptarṣitārāsadṛśo jagāma ||14 ||
 bodhāya jāto'smi jagaddhitārtha-
 mantyā bhavotpattiriyaṃ mameti |
 caturdiśaṃ siṃhagatirvilokya
 vāṇī ca bhavyārthakarīmuvāca ||15 ||
 khātprasrūte candramarīciśubhre
 dve vāridhāre śiśiroṣṇavīrye |
 śarīrasaṃsparśasukhāntarāya
 nipetaturmūrdhani tasya saumye ||16 ||
 śrīmadvitāne kanakojjvalāṅge
 vaiḍūryapāde śayane śayānam |
 yadgauravātkāñcanapadmahastā
 yakṣādhipāḥ saṃparivārya tasthuḥ ||17 ||
 adṛśyabhāvāśca divaukasaḥ khe
 yasya prabhāvātpraṇataiḥ śīrobhiḥ |
 ādhārayan pāṇḍaramātapatraṃ
 bodhāya jepuḥ paramāśiṣaśca ||18 ||
 mahoragā dharmaviśeṣatarṣād
 buddheṣvatīteṣu kṛtādhikārāḥ |
 yamavyajan bhaktiviśiṣṭanetrā
 mandārapuṣpaiḥ samavākiraṃśca ||19 ||
 tathāgatotpādaguṇena tuṣṭāḥ
 śuddhādhivāsāśca viśuddhasattvāḥ |
 devā nanandurvigate'pi rāge
 magnasya duḥkhe jagato hitāya ||20 ||
 yasya prasūtau girirājakīlā
 vātāhatā nauriva bhūścacāla |
 sacandanā cotpalapadmagarbhā
 papāta vṛṣṭirgaganādanabhrāt ||21 ||
 vātā vavuḥ sparśasukhā manojñā
 divyāni vāsāṃsyavapātayantaḥ |
 sūryaḥ sa evābhyadhikaṃ cakāśe
 jajvāla saumyārciranīrito'gniḥ ||22 ||
 prāguttare cāvasathapradeśe
 kūpaḥ svayaṃ prādurabhūtsitāmbuḥ
 antaḥpurāṇyāgatavismayāni
 yasmin kriyāstīrtha iva pracakruḥ ||23 ||
 dharmārthibhirbhūtagaṇaiśca divyai-
 staddarśanārtha vanamāpupūre |
 kautūhalenaiva ca pādapebhyaḥ
 puṣpāṇyakāle'pyavapātayadbhiḥ ||24 ||
 bhūtairasaumyaiḥ parityaktahiṃsai-
 rnākāri pīḍā svagaṇe pare vā |
 loke hi sarvāśca vinā prayāsaṃ
 rujo narāṇāṃ śamayāṃbabhūvuḥ ||25 ||
 kalaṃ praṇeduḥ mṛgapakṣiṇaśca
 śāntāmbuvāhāḥ sarito babhūvuḥ |
 diśaḥ prasedurvimale nirabhre
 vihāyase dundubhayo nineduḥ ||26 ||
 lokasya mokṣāya gurau prasūte
 śamaṃ prapede jagadavyavastham |
 prāpyeva nāthaṃ khalu nītimantam
 eko na māro mudamāpa loke ||27 ||
 divyādbhutaṃ janma nirīkṣya tasya
 dhīro'pi rājā bahukṣobhametaḥ |
 snehādasau bhītipramodajanye
 dve vāridhāre mumuce narendraḥ ||28 ||
 amānuṣī tasya niśamya śaktiṃ
 mātā prakṛtyā karuṇārdracittā |
 prītā ca bhītā ca babhūva devī
 śītoṣṇamiśreva jalasya dhārā ||29 ||
 nirīkṣamāṇā bhayahetumeva
 dhyātuṃ na śekuḥ vanitāḥ pravṛddhāḥ |
 pūtāśca tā maṅgalakarma cakruḥ
 śivaṃ yayācuḥ śiśave suraughān ||30 ||
 viprāśca khyātāḥ śrutaśīlavāgbhiḥ
 śrutvā nimittāni vicārya samyak |
 mukhaiḥ praphullaiścakitaiśca dīptaiḥ |
 bhītaprasannaṃ nṛpametya procuḥ ||31 ||
 śamepsavo ye bhuvi santi sattvāḥ |
 putraṃ vinecchanti guṇaṃ na kañcit |
 tvatputra eṣo'sti kulapradīpaḥ |
 nṛtyotsavaṃ tvadya vidhehi rājan ||32 ||
 vihāya cintāṃ bhava śāntacitto
 modasva vaṃśastava vṛddhibhāgī |
 lokasya netā tava putrabhūtaḥ
 duḥkhārditānāṃ bhuvi eṣa trātā ||33 ||
 dīpaprabho'yaṃ kanakojjvalāṅgaḥ
 sulakṣaṇairyaistu samanvito'sti |
 nidhirguṇānāṃ samaye sa gatāṃ
 buddharṣibhāvaṃ paramāṃ śriyaṃ vā ||34 ||
 icchedasau vai pṛthivīśriyaṃ cet
 nyāyena jitvā pṛthivī samagrām |
 bhūpeṣu rājeta yathā prakāśaḥ
 graheṣu sarveṣu ravervibhāti ||35 ||
 mokṣāya cedvā vanameva gacchet |
 tattvena samyak sa vijitya sarvān |
 matān pṛthivyāṃ bahumānametaḥ
 rājeta śaileṣu yathā sumeruḥ ||36 ||
 yathā hiraṇyaṃ śuci dhātumadhye
 merurgirīṇāṃ sarasāṃ samudraḥ |
 tārāsu candrastapatāṃ ca sūryaḥ
 putrastathā te dvipadeṣu varyaḥ ||37 ||
 tasyākṣiṇī nirnimiṣe viśāle
 snigdhe ca dīpte vimale tathaiva |
 niṣkampakṛṣṇāyataśuddhapakṣme
 draṣṭuṃ samarthe khalu sarvabhāvān ||38 ||
 kasmānnu hetoḥ kathitānbhavadbhiḥ
 varānguṇān dhārayate kumāraḥ |
 prāpurna pūrve munayo nṛpāśca
 rājñeti pṛṣṭā jagadus dvijāstam ||39 ||
 khyātāni karmāṇi yaśo matiśca
 pūrva na bhūtāni bhavanti paścāt |
 guṇā hi sarvāḥ prabhavanti hetoḥ
 nidarśanānyatra ca no nibodha ||40 ||
 yadrājaśāstraṃ bhṛguraṅgirā vā
 na cakraturvaśakarāvṛṣī tau |
 tayoḥ sutau saumya sasarjatusta-
 tkālena śukraśca bṛhaspatiśca ||41 ||
 sārasvataścāpi jagāda naṣṭaṃ
 vedaṃ punaryaṃ dadṛśurna pūrve |
 vyāsastathainaṃ bahudhā cakāra
 na yaṃ vasiṣṭhaḥ kṛtavānaśaktiḥ ||42 ||
 vālmīkirādau ca sasarja padyaṃ
 jagrantha yanna cyavano maharṣiḥ |
 cikitsitaṃ yacca cakāra nātriḥ
 paścāttadātreya ṛṣirjagāda ||43 ||
 yacca dvijatvaṃ kuśiko na lebhe
 tadgādhinaḥ sunūravāpa rājan |
 velāṃ samudre sagaraśca dadhre
 nekṣvākavo yāṃ prathamaṃ babandhuḥ ||44 ||
 ācāryakaṃ yogavidhau dvijānā-
 maprāptamanyairjanako jagāma |
 khyātāni karmāṇi ca yāni śaureḥ
 śūrādayasteṣvabalā babhūvuḥ ||45 ||
 tasmātpramāṇaṃ na vayo na vaṃśaḥ
 kaścitkvacicchraiṣṭhyamupaiti loke |
 rājñāmṛṣīṇāṃ ca hi tāni tāni
 kṛtāni putrairakṛtāni pūrvaiḥ ||46 ||
 evaṃ nṛpaḥ pratyayitairdvijaistai-
 rāśvāsitaścāpyabhinanditaśca |
 śaṅkāmaniṣṭāṃ vijahau manastaḥ
 praharṣamevādhikamāruroha || 47 ||
 prītaśca tebhyo dvijasattamebhyaḥ
 satkārapūrva pradadau dhanāni |
 bhūyādayaṃ bhūmipatiryathokto
 yāyājjarāmetya vanāni ceti ||48 ||
 atho nimittaiśca tapobalācca
 tajjanma janmāntakarasya buddhvā |
 śākyeśvarasyālayamājagāma
 saddharmatarṣādasito maharṣiḥ ||49 ||
 taṃ brahmavidbrahmavidaṃ jvalantaṃ
 brāhmyā śriyā caiva tapaḥśriyā ca |
 rājño gururgauravasatkriyābhyāṃ
 praveśāyāmāsa narendrasadma ||50 ||
 sa pārthivāntaḥpurasaṃnikarṣa
 kumārajanmāgataharṣavegaḥ |
 viveśa dhīro vanasaṃjñayeva
 tapaḥprakarṣācca jarāśrayācca ||51 ||
 tato nṛpastaṃ munimāsanasthaṃ
 pādyārdhyapūrvaṃ pratipūjya samyak |
 nimantrayāmāsa yathopacāraṃ
 purā vasiṣṭhaṃ sa ivāntidevaḥ ||52 ||
 dhanyo'smyanugrāhyamidaṃ kulaṃ me |
 yanmāṃ didṛkṣurbhagavānupetaḥ |
 ājñāpyatāṃ kiṃ karavāṇi saumya
 śiṣyo'smi viśrambhitumarhasīti ||53 ||
 evaṃ nṛpeṇopanimantritaḥ sa-
 nsarveṇa bhāvena muniryathāvat |
 sa vismayotphullaviśāladṛṣṭi-
 rgambhīradhīrāṇi vacāṃsyuvāca ||54 ||
 mahātmani tvayyupapannameta-
 tpriyātithau tyāgini dharmakāme |
 sattvānvayajñānavayo'nurūpā
 snigdhā yadevaṃ mayi me matiḥ syāt ||55 ||
 etacca tadyena nṛparṣayaste |
 dharmeṇa sūkṣmeṇa dhanānyavāpya |
 nityaṃ tyajanto vidhivadbabhūvu-
 stapobhirāḍhyā vibhavairdaridrāḥ ||56 ||
 prayojanaṃ yattu mamopayāne
 tanme śṛṇu prītimupehi ca tvam |
 divyā mayādityapathe śrutā vā-
 gbodhāya jātastanayastaveti ||57 ||
 śrutvā vacastacca manaśca yuktvā
 jñātvā nimittaiśca tato'smyupetaḥ |
 didṛkṣayā śākyakuladhvajasya
 śakradhvajasyeva samucchritasya ||58 ||
 ityetadevaṃ vacanaṃ niśamya
 praharṣasaṃbhrāntagatinarendraḥ |
 ādāya dhātryaṅkagataṃ kumāraṃ
 saṃdarśayāmāsa tapodhanāya ||59 ||
 cakrāṅkapādaṃ sa tato maharṣi-
 rjālāvanaddhāṅgulipāṇipādam |
 sorṇabhruvaṃ vāraṇavastikośaṃ
 savismayaṃ rājasutaṃ dadarśa ||60 ||
 dhātryaṅkasaṃviṣṭamavekṣya cainaṃ
 devyaṅkasaṃviṣṭamivāgnisūnum |
 babhūva pakṣmāntavicañcitāśru-
 rniśvasya caiva tridivonmukho'bhūt ||61 ||
 dṛṣṭvāsitaṃ tvaśrupariplutākṣaṃ |
 snehāttanūjasya nṛpaścakampe |
 sagadgadaṃ bāṣpakaṣāyakaṇṭhaḥ
 papraccha sa prāñjalirānatāṅgaḥ ||62 ||
 alpāntaraṃ yasya vapuḥ surebhyo
 bavhadbhutaṃ yasya ca janma dīptam |
 yasyottamaṃ bhāvinamāttha cārtha
 taṃ prekṣya kasmāttava dhīra bāṣpaḥ ||63 ||
 api sthirāyurbhagavan kumāraḥ
 kaccinna śokāya mama prasūtaḥ |
 labdhaḥ kathaṃcitsalilāñjalirme
 na khalvimaṃ pātumupaiti kālaḥ ||64 ||
 apyakṣayaṃ me yaśaso nidhānaṃ
 kacciddhruvo me kulahastasāraḥ |
 api prayāsyāmi sukhaṃ paratra
 supto'pi putre'nimiṣaikacakṣuḥ ||65 ||
 kaccinna me jātamaphullameva
 kulapravālaṃ pariśoṣabhāgi |
 kṣipraṃ vibho brūhi na me'sti śāntiḥ
 snehaṃ sute vetsi hi bāndhavānām ||66 ||
 ityāgatāvegamaniṣṭabuddhyā
 buddhvā narendraṃ sa munirbabhāṣe |
 mā bhūnmatiste nṛpa kācidanyā
 niḥsaṃśayaṃ tadyadavocamasmi ||67 ||
 nāsyānyathātvaṃ prati vikriyā me
 svāṃ vañcanāṃ tu prati viklavo'smi |
 kālo hi me yātumayaṃ ca jāto
 jātikṣayasyāsulabhasya boddhā ||68 ||
 vihāya rājyaṃ viṣayeṣvanāstha-
 stīvraiḥ prayatnairadhigamya tattvam |
 jagatyayaṃ mohatamo nihantuṃ
 jvaliṣyati jñānamayo hi sūryaḥ ||69 ||
 duḥkhārṇavādvyādhivikīrṇaphenā-
 jjarātaraṅgānmaraṇogravegāt |
 uttārayiṣyatyayamuhyamāna-
 mārta jagajjñānamahāplavena ||70 ||
 prajñāmbuvegāṃ sthiraśīlavaprāṃ
 samādhiśītāṃ vratacakravākām |
 asyottamāṃ dharmanadī pravṛtāṃ |
 tṛṣṇārditaḥ pāsyati jīvalokaḥ ||71 ||
 duḥkhārditebhyo viṣayāvṛtebhyaḥ
 saṃsārakāntārapathasthitebhyaḥ |
 ākhyāsyati hyeṣa vimokṣamārga
 mārgapranaṣṭebhya ivādhvagebhyaḥ ||72 ||
 vidahyamānāya janāya loke
 rāgāgnināyaṃ viṣayendhanena |
 pralhādamādhāsyati dharmavṛṣṭyā
 vṛṣṭyā mahāmegha ivātapānte ||73 ||
 tṛṣṇārgalaṃ mohatamaḥkapāṭaṃ
 dvāraṃ prajānāmapayānahetoḥ |
 vipāṭayiṣyatyayamuttamena
 saddharmatāḍena durāsadena ||74 ||
 svairmohapāśaiḥ pariveṣṭitasya
 duḥkhābhibhūtasya nirāśrayasya |
 lokasya saṃbudhya ca dharmarājaḥ
 kariṣyate bandhanamokṣameṣaḥ ||75 ||
 tanmā kṛthāḥ śokamimaṃ prati tva-
 masminsa śocyo'sti manuṣyaloke |
 mohena vā kāmasukhairmadādvā
 yo naiṣṭhikaṃ śroṣyati nāsya dharmam ||76 ||
 bhraṣṭasya tasmācca guṇādato me
 dhyānāni labdhvāpyakṛtārthataiva |
 dharmasya tasyāśravaṇādahaṃ hi
 manye vipattiṃ tridive'pi vāsam ||77 ||
 iti śrutārthaḥ sasuhṛtsadāra-
 styaktvā viṣādaṃ mumude narendraḥ |
 evaṃvidho'yaṃ tanayo mameti
 mene sa hi svāmapi sāravattām ||78 ||
 ārṣeṇa mārgeṇa tu yāsyatīti
 cintāvidheyaṃ hṛdayaṃ cakāra |
 na khalvasau na priyadharmapakṣaḥ |
 saṃtānanāśāttu bhayaṃ dadarśa ||79 ||
 atha munirasito nivedya tattvaṃ
 sutaniyataṃ sutaviklavāya rājñe |
 sabahumatumudīkṣyamāṇarūpaḥ
 pavanapathena yathāgataṃ jagāma ||80 ||
 kṛtamitiranujāsutaṃ ca dṛṣṭvā
 munivacanaśravaṇe ca tanmatau ca |
 bahuvidhamanukampayā sa sādhuḥ
 priyasutavadviniyojayāṃcakāra ||81 ||
 narapatirapi putrajanmatuṣṭo
 viṣayagatāni vimucya bandhanāni |
 kulasadṛśamacīrakaradyathāva-
 tpriyatanayastanayasya jātakarma ||82 ||
 daśasu pariṇateṣvahaḥsu caiva
 prayatamanāḥ parayā mudā parītaḥ |
 akuruta japahomamaṅgalādyāḥ
 paramabhavāya sutasya devatejyāḥ ||83 ||
 api ca śatasahasrapūrṇasaṃkhyāḥ
 sthirabalavattanayāḥ sahemaśṛṅgīḥ |
 anupagatajarāḥ payasvinīrgāḥ
 svayamadadātsutavṛddhaye dvijebhyaḥ ||84 ||
 bahuvidhaviṣayāstato yatātmā
 svahṛdayatoṣakarīḥ kriyā vidhāya |
 guṇavati niyate śive muhūrte
 matimakaronmuditaḥ purapraveśe ||85 ||
 dviradaradamayīmatho mahārhā
 sitasitapuṣpabhṛtāṃ maṇipradīpām |
 abhajata śivikāṃ śivāya devī
 tanayavatī praṇipatya devatābhyaḥ ||86 ||
 puramatha purataḥ praveśya patnīṃ
 sthavirajanānugatāmapatyanāthām |
 nṛpatirapi jagāma paurasaṃghai-
 rdivamamarairmaghavānivārcyamānaḥ ||87 ||
 bhavanamatha vigāhya śākyarājo
 bhava iva ṣaṇmukhajanmanā pratītaḥ |
 idamidamiti harṣapūrṇavaktro
 bahuvidhapuṣṭiyaśaskaraṃ vyadhatta ||88 ||
 iti narapatiputrajanmavṛddhyā
 sajanapadaṃ kapilāvhayaṃ puraṃ tat |
 dhanadapuramivāpsaro'vakīrṇa
 muditamabhūnnalakūbaraprasūtau ||89 ||
 iti buddhacarite mahākāvye
 bhagavatprasūtirnāma prathamaḥ sargaḥ ||1 ||
 CANTO II
 ā janmano janmajarāntakasya
 tasyātmajasyātmajitaḥ sa rājā |
 ahanyahanyarthagajāśvamitrai-
 rvṛddhiṃ yayau sindhurivāmbuvegaiḥ ||1 ||
 dhanasya ratnasya ca tasya tasya
 kṛtākṛtasyaiva ca kāñcanasya |
 tadā hi naikānsa nidhīnavāpa
 manorathasyāpyatibhārabhūtān ||2 ||
 ye padmakalpairapi ca dvipendrai-
 rna maṇḍalaṃ śakyamihābhinetum |
 madotkaṭā haimavatā gajāste
 vināpi yatnādupatasthurenam ||3 ||
 nānāṅkacinhairnavahemabhāṇḍai-
 rvibhūṣitairlambasaṭaistathānyaiḥ |
 saṃcukṣubhe cāsya puraṃ turaṅgai-
 rbalena maitryā ca dhanena cāptaiḥ ||4 ||
 puṣṭāśca tuṣṭāśca tathāsya rājye
 sādhvyo'rajaskā guṇavatpayaskāḥ |
 udagravatsaiḥ sahitā babhūvu-
 rbavhyo bahukṣīraduhaśca gāvaḥ ||5 ||
 madhyasthatāṃ tasya ripurjagāma
 madhyasthabhāvaḥ prayayau suhṛttvam |
 viśeṣato dārḍhyamiyāya mitraṃ
 dvāvasya pakṣāvaparastu nāsa ||6 ||
 tathāsya mandānilameghaśabdaḥ
 saudāminīkuṇḍalamaṇḍitābhraḥ |
 vināśmavarṣāśanipātadoṣaiḥ
 kāle ca deśe pravavarṣa devaḥ ||7 ||
 ruroha sasyaṃ phalavadyathartu
 tadākṛtenāpi kṛṣiśrameṇa |
 tā eva cāsyauṣadhayo rasena
 sāreṇa caivābhyadhikā babhūvuḥ ||8 ||
 śarīrasaṃdehakare'pi kāle
 saṃgrāmasaṃmarda iva pravṛte |
 svasthāḥ sukhaṃ caiva nirāmayaṃ ca
 prajajñire kālavaśena nāryaḥ ||9 ||
 pṛthagvratibhyo vibhave'pi garhye
 na prārthayanti sma narāḥ parebhyaḥ |
 abhyarthitaḥ sūkṣmadhano'pi cārya-
 stadā na kaścidvimukho babhūva ||10 ||
 nāgauravo bandhuṣu nāpyadātā
 naivāvrato nānṛtiko na hiṃsraḥ |
 āsīttadā kaścana tasya rājye
 rājño yayāteriva nāhuṣasya ||11 ||
 udyānadevāyatanāśramāṇāṃ
 kūpaprapāpuṣkariṇīvanānām |
 cakruḥ kriyāstatra ca dharmakāmāḥ
 pratyakṣataḥ svargīmavopalabhya ||12 ||
 muktaśca durbhikṣabhayāmayebhyo
 hṛṣṭo janaḥ svarga ivābhireme |
 patnīṃ patirvā mahiṣī patiṃ vā
 parasparaṃ na vyabhiceratuśca ||13 ||
 kaścitsiṣeve rataye na kāmaṃ
 kāmārthamarthaṃ na jugopa kaścit |
 kaściddhanārthaṃ na cacāra dharma
 dharmāya kaścinna cakāra hiṃsām ||14 ||
 steyādibhiścāpyaribhiśca naṣṭaṃ
 svasthaṃ svacakraṃ paracakramuktam |
 kṣemaṃ subhikṣaṃ ca babhūva tasya
 purānaraṇyasya yathaiva rāṣṭre ||15 ||
 tadā hi tajjanmani tasya rājño
 manorivādityasutasya rājye |
 cacāra harṣaḥ praṇanāśa pāpmā
 jajvāla dharmaḥ kaluṣaḥ śaśāma ||16 ||
 evaṃvidhā rājakulasya saṃpa-
 tsarvārthasiddhiśca yato babhūva |
 tato nṛpastasya sutasya nāma
 sarvārthasiddhi'yamiti pracakre ||17 ||
 devī tu māyā vibudharṣikalpaṃ
 dṛṣṭvā viśālaṃ tanayaprabhāvam |
 jātaṃ praharṣa na śaśāka soḍhuṃ
 tato nivāsāya divaṃ jagāma ||18 ||
 tataḥ kumāraṃ suragarbhakalpaṃ
 snehena bhāvena ca nirviśeṣam |
 mātṛṣvasā mātṛsamaprabhāvā
 saṃvardhayāmātmajavadbabhūva ||19 ||
 tataḥ sa bālārka ivodayasthaḥ
 samīrito vanhirivānilena |
 krameṇa samyagvavṛdhe kumāra-
 stārādhipaḥ pakṣa ivātamaske ||20 ||
 tato mahārhāṇi ca candanāni
 ratnāvalīścauṣadhibhiḥ sagarbhāḥ |
 mṛgaprayuktān rathakāṃśca haimā-
 nācakrire'smai suhṛdālayebhyaḥ ||21 ||
 vayo'nurūpāṇi ca bhūṣaṇāni
 hiraṇmayān hastimṛgāśvakāṃśca |
 rathāṃśca goputrakasaṃprayuktān
 putrīśca cāmīkararūpyacitrāḥ ||22 ||
 evaṃ sa taistairviṣayopacārai-
 rvayo'nurūpairupacaryamāṇaḥ |
 bālo'pyabālapratimo babhūva
 dhṛtyā ca śaucena dhiyā śriyā ca ||23 ||
 vayaśca kaumāramatītya samyak
 saṃprāpya kāle pratipattikarma |
 alpairahobhirbahuvarṣagāmyā
 jagrāha vidyāḥ svakulānurūpāḥ ||24 ||
 naiḥśreyasaṃ tasya tu bhavyamarthaṃ
 śrutvā purastādasitānmaharṣeḥ |
 kāmeṣu saṅgaṃ janayāṃbabhūva
 vanāni yāyāditi śākyarājaḥ ||25 ||
 kulāttato'smai sthiraśīlayuktā-
 tsādhvīṃ vapurhrīvinayopapannām |
 yaśodharāṃ nāma yaśoviśālāṃ
 vāmābhidhānāṃ śriyamājuhāva ||26 ||
 vidyotamāno vapuṣā pareṇa
 sanatkumārapratimaḥ kumāraḥ |
 sārdha tayā śākyanarendravadhvā
 śacyā sahasrākṣa ivābhireme ||27 ||
 kiṃcinmanaḥkṣobhakaraṃ pratīpaṃ
 kathaṃ na paśyediti so'nucintya |
 vāsaṃ nṛpo vyādiśati sma tasmai
 harmyodareṣveva na bhūpracāram ||28 ||
 tataḥ śarattoyadapāṇḍareṣu
 bhūmau vimāneṣviva rañjiteṣu |
 harmyeṣu sarvartusukhāśrayeṣu
 strīṇāmudārairvijahāra tūryaiḥ ||29 ||
 kalairhi cāmīkarabaddhakakṣai-
 rnārīkarāgrābhihatairmṛdaṅgaiḥ |
 varāpsaronṛtyasamaiśca nṛtyaiḥ
 kailāsavattadbhavanaṃ rarāja ||30 ||
 vāgbhiḥ kalābhirlīlataiśca hāvai-
 rmadaiḥ sakhelairmadhuraiśca hāsaiḥ |
 taṃ tatra nāryo ramayāṃbabhūvu-
 rbhūvañcitairardhīnarīkṣitaiśca ||31 ||
 tataḥ sa kāmāśrayapaṇḍitābhiḥ
 strībhirgṛhīto ratikarkaśābhiḥ |
 vimānapṛṣṭhānna mahīṃ jagāma
 vimānapṛṣṭhādiva puṇyakarmā ||32 ||
 nṛpastu tasyaiva vivṛddhiheto-
 stadbhāvinārthena ca codyamānaḥ |
 śame'bhireme virarāma pāpā-
 dbheje damaṃ saṃvibabhāja sādhūn ||33 ||
 nādhīravatkāmasukhe sasañje
 na saṃrarañje viṣamaṃ jananyām |
 dhṛtyendriyāśvāṃścapalānvijigye
 bandhūṃśca paurāṃśca guṇairjigāya ||34 ||
 nādhyaiṣṭa duḥkhāya parasya vidyāṃ
 jñānaṃ śivaṃ yattu tadadhyagīṣṭa |
 svābhyaḥ prajābhyo hi yathā tathaiva
 sarvaprajābhyaḥ śivamāśaśaṃse ||35 ||
 bhaṃ bhāsuraṃ cāṅgirasādhidevaṃ
 yathāvadānarca tadāyuṣe saḥ |
 juhāva havyānyakṛśe kṛśānau
 dadau dvijebhyaḥ kṛśanaṃ ca gāśca ||36 ||
 sasnau śarīraṃ pavituṃ manaśca
 tīrthāmbubhiścaiva guṇāmbubhiśca |
 vedopadiṣṭaṃ samamātmajaṃ ca
 somaṃ papau śāntisukhaṃ ca hārdam ||37 ||
 sāntvaṃ babhāṣe na ca nārthavadya-
 jjajalpa tattvaṃ na ca vipriyaṃ yat |
 sāntvaṃ hyatattvaṃ paruṣaṃ ca tattvaṃ
 hriyāśakannātmana eva vaktum ||38 ||
 iṣṭeṣvaniṣṭeṣu ca kāryavatsu
 na rāgadoṣāśrayatāṃ prapede |
 śivaṃ siṣeve vyavahāraśuddhaṃ
 yajñaṃ hi mene na tathā yathā tat ||39 ||
 āśāvate cāhigatāya sadyo
 deyāmbubhistarṣamacecchidiṣṭa |
 yuddhādṛte vṛttaparaśvadhena
 dviḍdarpamudvṛttamabebhidiṣṭa ||40 ||
 ekaṃ vininye sa jugopa sapta
 saptaiva tatyāja rarakṣa pañca |
 prāpa trivarga bubudhe trivarga
 jajñe dvivarga prajahau dvivargam ||41 ||
 kṛtāgaso'pi pratipādya vadhyā-
 nnājīghanannāpi ruṣā dadarśa |
 babandha sāntvena phalena caitāṃ-
 styāgo'pi teṣāṃ hyanayāya dṛṣṭaḥ ||42 ||
 ārṣāṇyacārītparamavratāni
 vairāṇyahāsīccirasaṃbhṛtāni |
 yaśāṃsi cāpadguṇagandhavanti
 rajāṃsyahārṣīnmalinīkarāṇi ||43 ||
 na cājihīrṣidvalimapravṛttaṃ
 na cācikīrṣitparavastvabhidhyām |
 na cāvivakṣīd dviṣatāmadharma
 na cāvivākṣīddhṛdayena manyum ||44 ||
 tasmiṃstathā bhūmipatau pravṛtte
 bhṛtyāśca paurāśca tathaiva ceruḥ |
 śamātmake cetasi viprasanne
 prayuktayogasya yathendriyāṇi ||45 ||
 kāle tataścārupayodharāyāṃ
 yaśodharāyāṃ svayaśodharāyām |
 śauddhodane rāhusapatnavaktro
 jajñe suto rāhula eva nāmnā ||46 ||
 atheṣṭaputraḥ paramapratītaḥ
 kulasya vṛddhiṃ prati bhūmipālaḥ |
 yathaiva putraprasave nananda
 tathaiva pautraprasave nananda ||47 ||
 putrasya me putragato mameva
 snehaḥ kathaṃ syāditi jātaharṣaḥ |
 kāle sa taṃ taṃ vidhimālalambe
 putrapriyaḥ svargamivārurukṣan ||48 ||
 sthitvā pathi prāthamakalpikānāṃ
 rājavarṣabhāṇāṃ yaśasānvitānām |
 śuklānyamuktvāpi tapāṃsyatapta
 yajñaiśca hiṃsārahitairayaṣṭa ||49 ||
 ajājvaliṣṭātha sa puṇyakarmā
 nṛpaśriyā caiva tapaḥśriyā ca |
 kulena vṛttena dhiyā ca dīpta-
 stejaḥ sahasrāṃśurivotsisṛkṣuḥ ||50 ||
 svāyaṃbhuvaṃ cārcikamarcayitvā
 jajāpa putrasthitaye sthitaśrīḥ |
 cakāra karmāṇi ca duṣkarāṇi
 prajāḥ sisṛkṣuḥ ka ivādikāle ||51 ||
 tatyāja śastraṃ vimamarśa śāstraṃ
 śamaṃ siṣeve niyamaṃ viṣehe |
 vaśīva kaṃcidviṣayaṃ na bheje
 piteva sarvānviṣayāndadarśa ||52 ||
 babhāra rājyaṃ sa hi putrahetoḥ
 putraṃ kulārthaṃ yaśase kulaṃ tu |
 svargāya śabdaṃ divamātmaheto-
 rdharmārthamātmasthitimācakāṅkṣa ||53 ||
 evaṃ sa dharma vividhaṃ cakāra
 sidbhirnipātaṃ śrutitaśca siddham |
 dṛṣṭvā kathaṃ putramukhaṃ suto me
 vanaṃ na yāyāditi nāthamānaḥ ||54 ||
 rirakṣiṣantaḥ śriyamātmasaṃsthāṃ
 rakṣanti putrān bhuvi bhūmipālāḥ |
 putraṃ narendraḥ sa tu dharmakāmo
 rarakṣa dharmādviṣayeṣu muñcan ||55 ||
 vanamanupamasattvā bodhisattvāstu sarve
 viṣayasukharasajñā jagmurutpannaputrāḥ |
 ata upacitakarmā rūḍhamūle'pi hetau
 sa ratimupasiṣeve bodhimāpanna yāvat ||56 ||
 iti buddhacarite mahākāvye
 antaḥpuravihāro nāma dvitīyaḥ sargaḥ ||2 ||
 CANTO III
 tataḥ kadācinmṛduśādvalāni
 puṃskokilonnāditapādapāni |
 śuśrāva padmākaramaṇḍitāni
 gītairnibaddhāni sa kānanāni ||1 ||
 śrutvā tataḥ strījanavallabhānāṃ
 manojñabhāvaṃ purakānanānām |
 bahiḥprayāṇāya cakāra buddhi-
 mantargṛhe nāga ivāvarūddhaḥ ||2 ||
 tato nṛpastasya niśamya bhāvaṃ
 putrābhidhānasya manorathasya |
 snehasya lakṣmyā vayasaśca yogyā-
 mājñāpayāmāsa vihārayātrām ||3 ||
 nivartayāmāsa ca rājamārge
 saṃpātamārtasya pṛthagjanasya |
 mā bhūtkumāraḥ sukumāracittaḥ
 saṃvignacetā iti manyamānaḥ ||4 ||
 pratyaṅgahīnānvikalendriyāṃśca
 jīrṇāturādīn kṛpaṇāṃśca dikṣu |
 tataḥ samutsārya pareṇa sāmnā
 śobhāṃ parāṃ rājapathasya cakuḥ ||5 ||
 tataḥ kṛte śrīmati rājamārge
 śrīmānvinītānucaraḥ kumāraḥ |
 prāsādapṛṣṭhādavatīrya kāle
 kṛtābhyanujño nṛpamabhyagacchat ||6 ||
 atho narendraḥ sutamāgatāśruḥ
 śirasyupāghrāya ciraṃ nirīkṣya |
 gaccheti cājñāpayati sma vācā
 snehānna cainaṃ manasā mumoca ||7 ||
 tataḥ sa jāmbūnadabhāṇḍabhṛdbhi-
 ryuktaṃ caturbhirnibhṛtaisturaṅgaiḥ |
 aklībavidvacchuciraśmidhāraṃ
 hiraṇmayaṃ syandanamāruroha ||8 ||
 tataḥ prakīrṇojjvalapuṣpajālaṃ
 viṣaktamālyaṃ pracalatpatākam |
 mārgaṃ prapede sadṛśānuyātra-
 ścandraḥ sanakṣatra ivāntarīkṣam ||9 ||
 kautūhalātsphītataraiśca netrai-
 rnīlotpalārdhairiva kīryamāṇam |
 śanaiḥ śanai rājapathaṃ jagāhe
 pauraiḥ samantādabhivīkṣyamāṇaḥ ||10 ||
 taṃ tuṣṭuvuḥ saumyaguṇena keci-
 dvavandire dīptatayā tathānye |
 saumukhyatastu śriyamasya keci-
 dvaipulyamāśaṃsiṣurāyuṣaśca ||11 ||
 niḥsṛtya kubjāśca mahākulebhyo
 vyūhāśca kairātakavāmanānām |
 nāryaḥ kṛśebhyaśca niveśanebhyo
 devānuyānadhvajavatpraṇemuḥ ||12 ||
 tataḥ kumāraḥ khalu gacchatīti
 śrutvā striyaḥ preṣyajanātpravṛttim |
 didṛkṣayā harmyatalāni jagmu-
 rjanena mānyena kṛtābhyanujñāḥ ||13 ||
 tāḥ srastakāñcīguṇavighnitāśca
 suptaprabuddhākulalocanāśca |
 vṛttāntavinyastavibhūṣaṇāśca
 kautūhalenānibhṛtāḥ parīyuḥ ||14 ||
 prāsādasopānatalapraṇādaiḥ
 kāñcīravairnūpuranisvanaiśca |
 vitrāsayantyo gṛhapakṣisaṅghā-
 nanyonyavegāṃśca samākṣipantyaḥ ||15 ||
 kāsāṃcidāsāṃ tu varāṅganānāṃ
 jātatvarāṇāmapi sotsukānām |
 gatiṃ gurutvājjagṛhurviśālāḥ
 śroṇīrathāḥ pīnapayodharāśca ||16 ||
 śīghraṃ samarthāpi tu gantumanyā
 gatiṃ nijagrāha yayau na tūrṇam |
 hriyāpragalbhā vinigūhamānā
 rahaḥprayuktāni vibhūṣaṇāni ||17 ||
 parasparotpīḍanapiṇḍitānāṃ
 saṃmardasaṃkṣobhikuṇḍalānām |
 tāsāṃ tadā sasvanabhūṣaṇānāṃ
 vātayaneṣvapraśamo babhūva ||18 ||
 vātāyanebhyastu viniḥsṛtāni
 parasparāyāsitakuṇḍalāni |
 strīṇāṃ virejurmukhapaṅkajāni
 saktāni harmyeṣviva paṅkajāni ||19 ||
 tato vimānairyuvatīkarālaiḥ
 kautūhalodghāṭitavātayānaiḥ |
 śrīmatsamantānnagaraṃ babhāse
 viyadvimānairiva sāpsarobhiḥ ||20 ||
 vātāyanānāmaviśālabhāvā-
 danyonyagaṇḍārpitakuṇḍalānām |
 mukhāni rejuḥ pramodottamānāṃ
 baddhāḥ kalāpā iva paṅkajānām ||21 ||
 taṃ tāḥ kumāraṃ pathi vīkṣamāṇāḥ
 striyo babhurgāmiva gantukāmāḥ |
 ūrdhvonmukhāścainamudīkṣamāṇā
 narā babhurdyāmiva gantukāmāḥ ||22 ||
 dṛṣṭvā ca taṃ rājasutaṃ striyastā
 jājvalyamānaṃ vapuṣā śriyā ca |
 dhanyāsya bhāryeti śanairavoca-
 ñśuddhairmanobhiḥ khalu nānyabhāvāt ||23 ||
 ayaṃ kila vyāyatapīnabāhū
 rūpeṇa sākṣādiva puṣpaketuḥ |
 tyaktvā śriyaṃ dharmamupaiṣyatīti
 tasmin hi tā gauravameva cakruḥ ||24 ||
 kīrṇa tathā rājapathaṃ kumāraḥ
 paurairvinītaiḥ śucidhīraveṣaiḥ |
 tatpūrvamālokya jaharṣa kiṃci-
 nmene punarbhāvamivātmanaśca ||25 ||
 puraṃ tu tatsvargamiva prahṛṣṭaṃ
 śuddhādhivāsāḥ samavekṣya devāḥ |
 jīrṇaṃ naraṃ nirmamire prayātuṃ
 saṃcodanārthaṃ kṣitipātmajasya ||26 ||
 tataḥ kumāro jarayābhibhūtaṃ
 dṛṣṭvā narebhyaḥ pṛthagākṛtiṃ tam |
 uvāca saṃgrāhakamāgatāstha-
 statraiva niṣkampaniviṣṭadṛṣṭiḥ ||27 ||
 ka eṣa bhoḥ sūta naro'bhyupetaḥ
 keśaiḥ sitairyaṣṭiviṣaktahaṣṭaḥ |
 bhrūsaṃvṛtākṣaḥ śithilānatāṅgaḥ
 kiṃ vikriyaiṣā prakṛtiryadṛcchā ||28 ||
 ityevamuktaḥ sa rathapraṇetā
 nivedayāmāsa nṛpātmajāya |
 saṃrakṣyamapyarthamadoṣadarśī
 taireva devaiḥ kṛtabuddhimohaḥ ||29 ||
 rūpasya hantrī vyasanaṃ balasya
 śokasya yonirnidhana ratīnām |
 nāśaḥ smṛtīnāṃ ripurindriyāṇā-
 meṣā jarā nāma yayaiṣa bhagnaḥ ||30 ||
 pītaṃ hyanenāpi payaḥ śiśutve
 kālena bhūyaḥ parisṛptamurvyām |
 krameṇa bhūtvā ca yuvā vapuṣmān
 krameṇa tenaiva jarāmupetaḥ ||31 ||
 ityevamukte calitaḥ sa kiṃci-
 drājātmajaḥ sūtamidaṃ babhāṣe |
 kimeṣa doṣo bhavitā mamāpī-
 tyasmai tataḥ sārathirabhyuvāca ||32 ||
 āyuṣmato'pyeṣa vayaḥprakarṣo
 niḥsaṃśayaṃ kālavaśena bhāvī |
 evaṃ jarāṃ rūpavināśayitrīṃ
 jānāti caivecchati caiva lokaḥ ||33 ||
 tataḥ sa pūrvāśayaśuddhabuddhi-
 rvistīrṇakalpācitapuṇyakarmā |
 śrutvā jarāṃ savivije mahātmā
 mahāśanerghoṣamivāntike gauḥ ||34 ||
 niḥśvasya dīrghaṃ svaśiraḥ prakampya
 tasmiṃśca jīrṇe viniveśya cakṣuḥ |
 tāṃ caiva dṛṣṭvā janatāṃ saharṣāṃ
 vākyaṃ sa saṃvigna idaṃ jagāda ||35 ||
 evaṃ jarā hanti ca nirviśeṣaṃ
 smṛtiṃ ca rūpaṃ ca parākramaṃ ca |
 na caiva saṃvegamupaiti lokaḥ
 pratyakṣato'pīdṛśamīkṣamāṇaḥ ||36 ||
 evaṃ gate sūta nivartayāśvān
 śīghraṃ gṛhāṇyeva bhavānprayātu |
 udyānabhūmau hi kuto ratirme
 jarābhaye cetasi vartamāne ||37 ||
 athājñayā bhartusutasya tasya
 nivartayāmāsa rathaṃ niyantā |
 tataḥ kumāro bhavanaṃ tadeva
 cintāvaśaḥ śūnyamiva prapede ||38 ||
 yadā tu tatraiva na śarma lebhe
 jarā jareti praparīkṣamāṇaḥ |
 tato narendrānumataḥ sa bhūyaḥ
 krameṇa tenaiva bahirjagāma ||39 ||
 athāparaṃ vyādhiparītadehaṃ
 ta eva devāḥ sasṛjurmanuṣyam |
 dṛṣṭvā ca taṃ sārathimābabhāṣe
 śauddhodanistadgatadṛṣṭireva ||40 ||
 sthūlodaraḥ śvāsacalaccharīraḥ
 srastāṃsabāhuḥ kṛśapāṇḍugātraḥ |
 ambeti vācaṃ karuṇaṃ bruvāṇaḥ
 paraṃ samāśritya naraḥ ka eṣaḥ ||41 ||
 tato'bravītsārathirasya saumya
 dhātuprakopaprabhavaḥ pravṛddhaḥ |
 rogābhidhānaḥ sumahānanarthaḥ
 śakto'pi yenaiṣa kṛto'svatantraḥ ||42 ||
 ityūcivān rājasutaḥ sa bhūya-
 staṃ sānukampo naramīkṣamāṇaḥ |
 asyaiva jāto pṛthageṣa doṣaḥ
 sāmānyato rogabhayaṃ prajānām ||43 ||
 tato babhāṣe sa rathapraṇetā
 kumāra sādhāraṇa eṣa doṣaḥ |
 evaṃ hi rogaiḥ paripīḍyamāno
 rujāturo harṣamupaiti lokaḥ ||44 ||
 iti śrutārthaḥ sa viṣaṇṇacetāḥ
 prāvepatāmbūrmigataḥ śaśīva |
 idaṃ ca vākyaṃ karuṇāyamānaḥ
 provāca kiṃcinmṛdunā svareṇa ||45 ||
 idaṃ ca rogavyasanaṃ prajānāṃ
 paśyaṃśca viśrambhamupaiti lokaḥ |
 vistīrṇamajñānamaho narāṇāṃ
 hasanti ye rogabhayairamuktāḥ ||46 ||
 nivartyatāṃ sūta bahiḥprayāṇā-
 nnarendrasadmaiva rathaḥ prayātu |
 śrutvā ca me rogabhayaṃ ratibhyaḥ
 pratyāhataṃ saṃkucatīva cetaḥ ||47 ||
 tato nivṛttaḥ sa nivṛttaharṣaḥ
 pradhyānayuktaḥ praviveśa veśma |
 taṃ dvistathā prekṣya ca saṃnivṛttaṃ
 paryeṣaṇaṃ bhūmipatiścakāra ||48 ||
 śrutvā nimittaṃ tu nivartanasya
 saṃtyaktamātmānamanena mene |
 mārgasya śaucādhikṛtāya caiva
 cukrośa ruṣṭo'pi ca nogradaṇḍaḥ ||49 ||
 bhūyaśca tasmai vidadhe sutāya
 viśeṣayuktaṃ viṣayapracāram |
 calendriyatvādapi nāma sakto
 nāsmānvijahyāditi nāthamānaḥ ||50 ||
 yadā ca śabdādibhirindriyārthai-
 rantaḥpure naiva suto'sya reme |
 tato bahirvyādiśati sma yātrāṃ
 rasāntaraṃ syāditi manyamānaḥ ||51 ||
 snehācca bhāvaṃ tanayasya buddhvā
 sa rāgadoṣānavicintya kāṃścit |
 yogyāḥ samājñāpayati sma tatra
 kalāsvabhijñā iti vāramukhyāḥ ||52 ||
 tato viśeṣeṇa narendramārge
 svalaṃkṛte caiva parīkṣite ca |
 vyatyasya sūtaṃ ca rathaṃ ca rājā
 prasthāpayāmāsa bahiḥ kumāram ||53 ||
 tatastathā gacchati rājaputre
 taireva devairvihito gatāsuḥ |
 taṃ caiva mārge mṛtamuhyamānaṃ
 sūtaḥ kumāraśca dadarśa nānyaḥ ||54 ||
 athabravīdrājasutaḥ sa sūtaṃ
 naraiścaturbhihriyate ka eṣaḥ |
 dīnairmanuṣyairanugamyamāno
 yo bhūṣitaścāpyavarudyate ca ||55 ||
 tataḥ sa śudhdātmabhireva devaiḥ
 śuddhādhivāsairabhibhūtacetāḥ |
 avācyamapyathīmimaṃ niyantā
 pravyājahārārthavadīśvarāya ||56 ||
 buddhīndriyaprāṇaguṇairviyuktaḥ
 supto visaṃjñastṛṇakāṣṭhabhūtaḥ |
 saṃvardhya saṃrakṣya ca yatnavadbhiḥ
 priyapriyaistyajyata eṣa ko'pi ||57 ||
 iti praṇetuḥ sa niśamya vākyaṃ
 saṃcukṣubhe kiṃciduvāca cainam |
 kiṃ kevalo'syaiva janasya dharmaḥ
 sarvaprajānāmayamīdṛśo'ntaḥ ||58 ||
 tataḥ praṇetā vadati sma tasmai
 sarvaprajānāmidamantakarma |
 hīnasya madhyasya mahātmano vā
 sarvasya loke niyato vināśaḥ ||59 ||
 tataḥ sa dhīro'pi narendrasūnuḥ
 śrutvaiva mṛtyuṃ viṣasāda sadyaḥ |
 aṃsena saṃśliṣya ca kūbarāgraṃ
 provāca nihrādavatā svareṇa ||60 ||
 iyaṃ ca niṣṭhā niyatā prajānāṃ
 pramādyati tyaktabhayaśca lokaḥ |
 manāṃsi śaṅke kaṭhināni nṝṇāṃ
 svasthāstathā hyadhvani vartamānāḥ ||61 ||
 tasmādrathaḥ sūta nivartyatā no
 vihārabhūmerna hi deśakālaḥ |
 jānanvināśaṃ kathamartikāle
 sacetanaḥ syādiha hi pramattaḥ ||62 ||
 iti bruvāṇe'pi narādhipātmaje
 nivartayāmāsa sa naiva taṃ ratham |
 viśeṣayuktaṃ tu narendraśāsanā-
 tsa padmaṣaṇḍaṃ vanameva niryayau ||63 ||
 tataḥ śivaṃ kusumitabālapādapaṃ
 paribhramatpramuditamattakokilam |
 vimānavatsa kamalacārudīrghikaṃ
 dadarśa tadvanamiva nandanaṃ vanam ||64 ||
 varāṅganāgaṇakalilaṃ nṛpātmaja-
 stato balādvanamatinīyate sma tat |
 varāpsarovṛtamalakādhipālayaṃ
 navavrato muniriva vighnakātaraḥ ||65 ||
 iti buddhacarite mahākāvye
 saṃvegotpattirnāma tṛtīyaḥ sargaḥ ||3 ||
 CANTO IV
 tatastasmātpurodyānā-
 tkautūhalacalekṣaṇāḥ |
 pratyujjagmurnṛpasutaṃ
 prāptaṃ varamiva striyaḥ ||1 ||
 abhigamya ca tāstasmai
 vismayotphullalocanāḥ |
 cakrire samudācāraṃ
 padmakośanibhaiḥ karaiḥ ||2 ||
 tasthuśca parivāryainaṃ
 manmathākṣiptacetasaḥ |
 niścalaiḥ prītivikacaiḥ
 pibantya iva locanaiḥ ||3 ||
 taṃ hi tā menire nāryaḥ
 kāmo vigrahavāniti |
 śobhitaṃ lakṣaṇairdīptaiḥ
 sahajairbhūṣāṇairiva ||4 ||
 saumyatvāccaiva dhairyācca
 kāścidenaṃ prajajñire |
 avatīrṇo mahī sākṣād
 guḍhāṃśuścandramā iti ||5 ||
 tasya tā vapuṣākṣiptā
 nigṛhītaṃ jajṛmbhire |
 anyonyaṃ dṛṣṭibhirhatvā
 śanaiśca viniśaśvasuḥ ||6 ||
 evaṃ tā dṛṣṭimātreṇa
 nāryo dadṛśureva tam |
 na vyājahurna jahasuḥ
 prabhāveṇāsya yantritāḥ ||7 ||
 tāstathā nu nirārambhā
 dṛṣṭvā praṇayaviklavāḥ |
 purohitasuto dhīmā-
 nudāyī vākyamabravīt ||8 ||
 sarvāḥ sarvakalājñāḥ stha
 bhāvagrahaṇapaṇḍitāḥ |
 rupacāturyasaṃpannāḥ
 svaguṇairmukhyatāṃ gatāḥ ||9 ||
 śobhayeta guṇairebhi-
 rapi tānuttarān kurūn |
 kuberasyāpi cākrīḍaṃ
 prāgeva vasudhāmimām ||10 ||
 śaktāścaliyituṃ yūyaṃ
 vitarāgānuṣīnapi |
 apsarobhiśca kalitān
 grahītuṃ vibudhānapi ||11 ||
 bhāvajñānena hāvena
 rūpacāturyasaṃpadā |
 strīṇāmeva ca śaktāḥ stha
 saṃrāge kiṃ punarnṛṇām ||12 ||
 tāsāmevaṃvidhānāṃ vo
 viyuktānāṃ svagocare |
 iyamevaṃvidhā ceṣṭā
 na tuṣṭo'smyārjavena vaḥ ||13 ||
 idaṃ navavadhūnāṃ vo
 hrīnīkuñcitacakṣuṣām |
 sadṛśaṃ ceṣṭitaṃ hi syā-
 dapi vā gopāyoṣitām ||14 ||
 yadapi syādayaṃ dhīraḥ
 śriprabhāvānmahāniti |
 strīṇāmapi mahatteja
 itaḥ kāryo'tra niścayaḥ ||15 ||
 purā hi kāśisundaryā
 veśavadhvā mahānṛṣiḥ |
 tāḍito'bhūtpadā vyāso
 durdharṣo devatairapi ||16 ||
 manthālagautamo bhikṣu-
 rjaṅghayā vāramukhyayā |
 piprīṣuśca tadarthārthaṃ
 vyasūnniraharatpurā ||17 ||
 gautamaṃ dīrghatapasaṃ
 maharṣi dīrghajīvinam |
 yoṣitsaṃtoṣayāmāsa
 varṇasthānāvarā satī ||18 ||
 ṛṣyaśṛṅgaṃ munisutaṃ
 tathaiva strīṣvapaṇḍitam |
 upāyairvividhaiḥ śāntā
 jagrāha ca jahāra ca ||19 ||
 viśvāmitro maharṣiśca
 vigāḍho'pi mahattapaḥ |
 daśa varṣāṇyaharmene
 ghṛtācyāpsarasā hṛtaḥ ||20 ||
 evamādīnṛṣīstāṃstā-
 nanayanvikriyāṃ striyaḥ |
 lalitaṃ pūrvavayasaṃ
 kiṃ punarnṛpateḥ sutam ||21 ||
 tadevaṃ sati viśrabdhaṃ
 prayatadhvaṃ tathā yathā |
 iyaṃ nṛpasya vaṃśaśrī-
 rito na syātparāṅmukhī ||22 ||
 yā hi kāścidyuvatayo
 haranti sadṛśaṃ janam |
 nikṛṣṭotkṛṣṭayorbhāvaṃ
 yā gṛhṇanti tu tāḥ striyaḥ ||23 ||
 ityudāyivacaḥ śrutvā
 tā viddhā iva yoṣitaḥ |
 samāruruhurātmānaṃ
 kumāragrahaṇaṃ prati ||24 ||
 tā bhrūmiḥ prekṣitairhāvai-
 rhasitailīḍitairgataiḥ |
 cakrurākṣepikāśceṣṭā
 bhītabhītā ivāṅganāḥ ||25 ||
 rājñastu viniyogena
 kumārasya ca mārdavāt |
 jahuḥ kṣipramaviśrambhaṃ
 madena madanena ca ||26 ||
 atha nārījanavṛtaḥ
 kumāro vyacaradvanam |
 vāsitāyūthasahitaḥ
 karīva himavadvanam ||27 ||
 sa tasmin kānane ramye
 jajvāla strīpuraḥsaraḥ |
 ākrīḍa iva vibhrāje
 vivasvānapsarovṛtaḥ ||28 ||
 madenāvarjitā nāma
 taṃ kāścittatra yiṣitaḥ |
 kaṭhinaiḥ paspṛśuḥ pīnaiḥ
 saṃhatairvalgubhiḥ stanaiḥ ||29 ||
 srastāṃsakomalālamba-
 mṛdubāhulatābalā |
 anṛtaṃ skhalitaṃ kāci-
 tkṛtvainaṃ sasvaje balāt ||30 ||
 kācittāmrādharoṣṭhena
 mukhenāsavagandhinā |
 viniśaśvāsa karṇe'sya
 rahasyaṃ śrūyatāmiti ||31 ||
 kācidājñāpayantīva
 provācārdrānulepanā |
 iha bhaktiṃ kuruṣveti
 hastasaṃśleṣalipsayā ||32 ||
 muhurmuhurmadavyāja-
 srastanīlāṃśukāparā |
 ālakṣyaraśanā reje
 sphuradvidyudiva kṣapā ||33 ||
 kāścitkanakakāñcībhi-
 rmukharābhiritastataḥ |
 babhramurdarśayantyo'sya
 śroṇīstanvaṃśukāvṛtāḥ ||34 ||
 cūtaśākhāṃ kusumitāṃ
 pragṛhyānyā lalambire |
 suvarṇakalaśaprakhyā-
 ndarśayantyaḥ payodharān ||35 ||
 kācitpadmavanādetya
 sapadmā padmalocanā |
 padmavaktrasya pārśve'sya
 padmaśrīriva tasthuṣī ||36 ||
 madhuraṃ gītamanvarthaṃ
 kācitsābhinayaṃ jagau |
 taṃ svasthaṃ codayantīva
 vañcito'sītyavekṣitaiḥ ||37 ||
 śubhena vadanenānyā
 bhrūkārmukavikarṣiṇā |
 prāvṛtyānucakārāsya
 ceṣṭitaṃ dhīralīlayā ||38 ||
 pīnavalgustanī kāci-
 ddhāsāghūrṇitakuṇḍalā |
 uccairavajahāsainaṃ
 samāpnotu bhavāniti ||39 ||
 apayāntaṃ tathaivānyā
 babandhurmālyadāmabhiḥ |
 kāścitsākṣepamadhurai-
 rjagṛharvacanāṅkuśaiḥ ||40 ||
 pratiyogārthinī kācid
 gṛhītvā cūtavallarīm |
 idaṃ puṣpaṃ tu kasyeti |
 papraccha madaviklavā ||41 ||
 kācitpuruṣavatkṛtvā
 gatiṃ saṃsthānameva ca |
 uvācainaṃ jitaḥ strībhī-
 rjaya bho pṛthivīmimām ||42 ||
 atha lolekṣaṇā kāci-
 jjighrantī nīlamutpalam |
 kiṃcinmadakalairvākyai
 rnṛpātmajamabhāṣata ||43 ||
 paśya bhartīścitaṃ cūtaṃ
 kusumairmadhugandhibhiḥ |
 hemapañjararuddho vā
 kokilo yatra kūjati ||44 ||
 aśoko dṛśyatāmeṣa
 kāmiśokavivardhanaḥ |
 ruvanti bhramarā yatra
 dahyamānā ivāgninā ||45 ||
 cūtayaṣṭyā samāśliṣṭo
 dṛśyatāṃ tilakadrumaḥ |
 śuklavāsā iva naraḥ
 striyā pītāṅgarāgayā ||46 ||
 phullaṃ kurubakaṃ paśya
 nirbhuktālaktakaprabham |
 yo nakhaprabhayā strīṇāṃ
 nirbhīrtsata ivānataḥ ||47 ||
 bālāśokaśca nicito
 dṛśyatāmeṣa pallavaiḥ |
 yo'smākaṃ hastaśobhābhi-
 rlajjamāna iva sthitaḥ ||48 ||
 dīrghikā prāvṛtāṃ paśya
 tīrajaiḥ sinduvārakaiḥ |
 pāṇḍurāṃśukasaṃvītāṃ
 śayānāṃ pramadāmiva ||49 ||
 dṛśyatāṃ strīṣu māhātmyaṃ
 cakravāko hyasau jale |
 pṛṣṭhataḥ preṣyavadbhāryā-
 manuvartyanugacchati ||50 ||
 mattasya parapuṣṭasya
 ruvataḥ śrūyatāṃ dhvaniḥ |
 aparaḥ kokilo'nvakṣaṃ
 pratiśrutkeva kūjati ||51 ||
 api nāma vihaṅgānāṃ
 vasantenāhṛto madaḥ |
 na tu cintayato'cintyaṃ
 janasya prājñamāninaḥ ||52 ||
 ityevaṃ tā yuvatayo
 manmathoddāmacetasaḥ |
 kumāraṃ vividhaistaistai-
 rupacakramire nayaiḥ ||53 ||
 evamākṣipyamāṇo'pi |
 satu dhairyāvṛtendriyaḥ |
 martavyamiti sodvego
 na jaharṣa na vivyathe ||54 ||
 tāsāṃ tattve'navasthānaṃ
 dṛṣṭvā sa puruṣottamaḥ |
 samaṃ vignena dhīreṇa
 cintayāmāsa cetasā ||55 ||
 kiṃ tvimā nāvagacchanti
 capalaṃ yauvanaṃ striyaḥ |
 yato rūpeṇa saṃmattaṃ
 jarā yannāśayiṣyati ||56 ||
 nūnametā na paśyanti
 kasyacidrogasaṃplavam |
 tathā hṛṣṭā bhayaṃ tyaktvā
 jagati vyadhidharmiṇi ||57 ||
 anabhijñāśca suvyaktaṃ
 mṛtyoḥ sarvāpahāriṇaḥ |
 tataḥ svasthā nirudvignāḥ
 krīḍanti ca hasanti ca ||58 ||
 jarāṃ vyādhiṃ ca mṛtyuṃ ca
 ko hi jānansacetanaḥ |
 svasthastiṣṭhenniṣīdedvā
 śayedvā kiṃ punarhaset ||59 ||
 yastu dṛṣṭvā paraṃ jīrṇa
 vyādhitaṃ mṛtameva ca |
 svastho bhavati nodvigno
 yathācetāstathaiva saḥ ||60 ||
 viyujyamāne hi tarau
 puṣpairapi phalairapi |
 patati cchidyamāne vā
 taruranyo na śocate ||61 ||
 iti dhyānaparaṃ dṛṣṭvā
 viṣayebhyo gataspṛham |
 udāyī nītiśāstrajña-
 stamuvāca suhṛttayā ||62 ||
 ahaṃ nṛpatinā dattaḥ
 sakhā tubhyaṃ kṣamaḥ kila |
 yāsmāttvayi vivakṣā me
 tayā praṇayavattayā ||63 ||
 ahitātpratiṣedhaśca
 hite cānupravartanam |
 vyasane cāparityāga-
 strividhaṃ mitralakṣaṇam ||64 ||
 so'haṃ maitrīṃ pratijñāya
 puruṣārthātparāṅmukhaḥ |
 yadi tvā samupekṣeya
 na bhavenmitratā mayi ||65 ||
 tadbravīmi suhṛdbhūtvā
 taruṇasya vapuṣmataḥ |
 idaṃ na pratirūpaṃ te
 strīṣvadākṣiṇyamīdṛśam ||66 ||
 anṛtenāpi nārīṇāṃ
 yuktaṃ samanuvartanam |
 tadvrīḍāparihārārtha-
 mātmaratyarthameva ca ||67 ||
 saṃnatiścānuvṛttiśca
 strīṇāṃ hṛdayabandhanam |
 snehasya hi guṇā yoni-
 rmānakāmāśca yoṣitaḥ ||68 ||
 tadarhasi viśālākṣa
 hṛdaye'pi parāṅmukhe |
 rūpasyāsyānurūpeṇa
 dākṣiṇyenānuvartitum ||69 ||
 dākṣiṇyamauṣadhaṃ strīṇāṃ
 dākṣiṇyaṃ bhūṣaṇaṃ param |
 dākṣiṇyarahitaṃ rūpaṃ
 niṣpuṣpamiva kānanam ||70 ||
 kiṃ vā dākṣiṇyamātreṇa
 bhāvenāstu parigrahaḥ |
 viṣayāndurlabhāllabdhvā
 na hyavajñātumarhasi ||71 ||
 kāmaṃ paramiti jñātvā
 devo'pi hi puraṃdaraḥ |
 gautamasya muneḥ patnī-
 mahalyāṃ cakame purā ||72 ||
 agastyaḥ prārthayāmāsa
 somabhāryā ca rohiṇīm |
 tasmāttatsadṛśī lebhe
 lopāmudrāmiti śrutiḥ ||73 ||
 utathyasya ca bhāryāyāṃ
 mamātāyaṃ mahātapaḥ |
 mārutyāṃ janayāmāsa
 bharadvājaṃ bṛhaspatiḥ ||74 ||
 bṛhaspatermahiṣyāṃ ca
 juvhatyāṃ juvhatāṃ varaḥ |
 budhaṃ vibudhakarmāṇaṃ
 janayāmāsa candramāḥ ||75 ||
 kālīṃ caiva purā kanyāṃ
 jalaprabhavasaṃbhavām |
 jagāma yamunātīre
 jātarāgaḥ parāśaraḥ ||76 ||
 mātaṅgayāmakṣamālāyāṃ
 garhitāyāṃ riraṃsayā |
 kapiñjalādaṃ tanayaṃ
 vasiṣṭho'janayanmuniḥ ||77 ||
 yayātiścaiva rājarṣi-
 rvayasyapi vinirgate |
 viśvācyāpsarasā sārdhaṃ
 reme caitrarathe vane ||78 ||
 strīsaṃsarga vināśāntaṃ
 pāṇḍurjñātvāpi kauravaḥ |
 mādrīrūpaguṇākṣiptaḥ
 siṣeve kāmajaṃ sukham ||79 ||
 karālajanakaścaiva
 hṛtvā brāhmaṇakanyakām |
 avāpa bhraṃśamapyevaṃ
 na tu seje na manmatham ||80 ||
 evamādyā mahātmāno
 viṣayān garhitānapi |
 ratihetorbubhujire
 prāgeva guṇasaṃhitān ||81 ||
 tvaṃ punarnyāyataḥ prāptān
 balavān rūpavānyuvā |
 viṣayānavajānāsi
 yatra saktamidaṃ jagat ||82 ||
 iti śrutvā vacastasya
 ślakṣṇamāgamasaṃhitam |
 meghastanitanirghoṣaḥ
 kumāraḥ pratyabhāṣata ||83 ||
 upapannamidaṃ vākyaṃ
 sauhārdavyañjakaṃ tvayi |
 atra ca tvānuneṣyāmi
 yatra mā duṣṭhu manyase ||84 ||
 nāvajānāmi viṣayān
 jāne lokaṃ tadātmakam |
 anityaṃ tu jagamatvā
 nātra me ramate manaḥ ||85 ||
 jarā vyādhiśca mṛtyuśca
 yadi na syādidaṃ trayam |
 mamāpi hi manojñeṣu
 viṣayeṣu ratirbhavet ||86 ||
 nityaṃ yadapi hi strīṇā-
 metadeva vapurbhavet |
 doṣavatsvapi kāmeṣu
 kāmaṃ rajyeta me manaḥ ||87 ||
 yadā tu jarayāpītaṃ
 rūpamāsāṃ bhaviṣyati |
 ātmano'pyanabhipretaṃ
 mohāttatra ratirbhavet ||88 ||
 mṛtyuvyādhijarādharmā
 mṛtyuvyādhijarātmabhiḥ |
 ramamāṇo hyasaṃvignaḥ
 samāno mṛgapakṣibhiḥ ||89 ||
 yadapyāttha mahātmāna-
 ste'pi kāmātmakā iti |
 saṃvego'traiva kartavyo
 yadā teṣāmapi kṣayaḥ ||90 ||
 māhātmyaṃ na ca tanmanye
 yatra sāmānyataḥ kṣayaḥ |
 viṣayeṣu prasaktirvā
 yuktirvā nātmavattayā ||91 ||
 yadapyātthānṛtenāpi
 strījane vartyatāmiti |
 anṛtaṃ nāvagacchāmi |
 dākṣiṇyenāpi kiṃcana ||92 ||
 na cānuvartanaṃ tanme
 rucitaṃ yatra nārjavam |
 sarvabhāvena saṃparko
 yadi nāsti dhigastu tat ||93 ||
 adhṛteḥ śraddadhānasya
 saktasyādoṣadarśinaḥ |
 kiṃ hi vañcayitavyaṃ syā-
 jjātarāgasya cetasaḥ ||94 ||
 vañcayanti ca yadyevaṃ
 jātarāgāḥ parasparam |
 nanu naiva kṣamaṃ draṣṭuṃ
 narāḥ strīṇāṃ nṛṇāṃ striyaḥ ||95 ||
 tadevaṃ sati duḥkhārta
 jarāmaraṇabhāginam |
 na māṃ kāmeṣvanāryeṣu
 pratārayitumarhasi ||96 ||
 aho'tidhīraṃ balavacca te mana-
 ścaleṣu kāmeṣu ca sāradarśinaḥ |
 bhaye'titīvre viṣayeṣu sajjase
 nirīkṣamāṇo maraṇādhvani prajāḥ ||97 ||
 ahaṃ punarbhīruratīvaviklavo
 jarāvipadvyādhibhayaṃ vicintayan |
 labhe na śāntiṃ na dhṛtiṃ kuto ratiṃ
 niśāmayandīptamivāgninā jagat ||98 ||
 asaṃśayaṃ mṛtyuriti prajānato
 narasya rāgo hṛdi yasya jāyate |
 ayomayīṃ tasya paraimi cetanāṃ
 mahābhaye rajyati yo na roditi ||99 ||
 atho kumāraśca viniścayātmikāṃ
 cakāra kāmāśrayaghātinīṃ kathām |
 janasya cakṣurgamanīyamaṇḍalo
 mahīdharaṃ cāstamiyāya bhāskaraḥ ||100 ||
 tato vṛthādhāritabhūṣaṇasrajaḥ
 kalāguṇaiśca praṇayaiśca niṣphalaiḥ |
 sva eva bhāve vinigṛhya manmathaṃ
 puraṃ yayurbhagnamanorathāḥ striyaḥ ||101 ||
 tataḥ purodyānagatāṃ janaśriyaṃ
 nirīkṣya sāyaṃ pratisaṃhṛtāṃ punaḥ |
 anityatāṃ sarvagatāṃ vicintaya-
 nviveśa dhiṣṇayaṃ kṣitipālakātmajaḥ ||102 ||
 tataḥ śrutvā rājā
 viṣayavimukhaṃ tasya tu mano
 na śiśye tāṃ rātriṃ
 hṛdayagataśalyo gaja iva |
 atha śrānto mantre
 bahuvividhamārge sasacivo
 na so'nyatkāmebhyo
 niyamanamapaśyatsutamateḥ ||103 ||
 iti buddhacarite mahākāvye strīvighātano
 nāma caturthaḥ sargaḥ ||4 ||
 CANTO V
 sa tathā viṣayairvilobhyamānaḥ |
 paramārhairapi śākyarājasūnuḥ |
 na jagāma dhṛtiṃ na śarma lebhe
 hṛdaye siṃha ivātidigdhaviddhaḥ ||1 ||
 atha mantisutaiḥ kṣamaiḥ kadāci-
 tsakhibhiścitrakathaiḥ kṛtānuyātraḥ |
 vanabhūmididṛkṣayā śamepsu-
 rnaradevānumato bahiḥ pratasthe ||2 ||
 navarukmakhalīnakiṅkiṇīkaṃ
 pracalaccāramaracāruhemabhāṇḍam |
 abhiruhya sa kanthakaṃ sadaśvaṃ
 prayayau ketumiva drumābjaketuḥ ||3 ||
 sa vikṛṣṭatarāṃ vanāntabhūmiṃ
 vanalobhācca yayau mahīguṇācca |
 salilormivikārasīramārgāṃ
 vasudhāṃ caiva dadarśa kṛṣyamāṇām ||4 ||
 halabhinnavikīrṇaśaṣpadarbhā
 hatasūkṣmakrimikīṭajantukīrṇām |
 samavekṣya rasāṃ tathāvidhāṃ tāṃ
 svajanasyeva vadhe bhṛśaṃ śuśoca ||5 ||
 kṛṣataḥ puruṣāṃśca vīkṣamāṇaḥ
 pavanārkāśurajovibhinnavarṇān |
 vahanaklamaviklavāṃśca dhuryān
 paramāryaḥ paramāṃ kṛpāṃ cakāra ||6 ||
 avatīrya tatasturaṅgapṛṣṭhā-
 cchanakairgā vyacaracchucā parītaḥ |
 jagato jananavyayaṃ vicinvan
 kṛpaṇaṃ khalvidamityuvāca cārtaḥ ||7 ||
 manasā ca viviktatāmabhīpsuḥ
 suhṛdastānanuyāyino nivārya |
 abhitaścalacāruparṇavatyā
 vijane mūlamupeyivān sa jambvāḥ ||8 ||
 niṣasāda sa yatra śaucavatyāṃ
 bhuvi vaidūryanikāśaśādvalāyām |
 jagataḥ prabhavavyayau vicinva-
 nmanasaśca sthitimārgamālalambe ||9 ||
 samavāptamanaḥsthitiśca sadyo
 viṣayecchādibhirādhibhiśca muktaḥ |
 savitarkavicāramāpa śāntaṃ
 prathamaṃ dhyānamanāsravaprakāram ||10 ||
 adhigamya tato vivekajaṃ tu
 paramaprītisukhaṃ manaḥsamādhim |
 idameva tataḥ paraṃ pradadhyau
 manasā lokagatiṃ niśāmya samyak ||11 ||
 kṛpaṇaṃ bata yajjanaḥ svayaṃ sa-
 nnavaśo vyādhijarāvināśadharmā |
 jarayārditamāturaṃ mṛtaṃ vā
 paramajño vijugupsate madāndhaḥ ||12 ||
 iha cedahamīdṛśaḥ svayaṃ sa-
 nvijugupseya paraṃ tathāsvabhāvam |
 na bhavetsadṛśaṃ hi tatkṣamaṃ vā
 paramaṃ dharmamimaṃ vijānato me ||13 ||
 iti tasya vipaśyato yathāva-
 jjagato vyādhijarāvipattidoṣān |
 balayauvanajīvitapravṛtto
 vijagāmātmagato madaḥ kṣaṇena ||14 ||
 na jaharṣa na cāpi cānutepe
 vicikitsāṃ na yayau na tandrinidre |
 na ca kāmaguṇeṣu saṃrarañje
 na vididveṣa paraṃ na cāvamene ||15 ||
 iti buddhiriyaṃ ca nīrajaskā
 vavṛdhe tasya mahātmano viśuddhā |
 puruṣairaparairadṛśyamānaḥ
 puruṣaścopasasarpa bhikṣuveṣaḥ ||16 ||
 naradevasutastamabhyapṛccha-
 dvada ko'sīti śaśaṃsa so'tha tasmai |
 narapuṃgava janmamṛtyubhītaḥ
 śramaṇaḥ pravrajito'smi mokṣahetoḥ ||17 ||
 jagati kṣayadharmake mumukṣa-
 rmṛgaye'haṃ śivamakṣayaṃ padaṃ tat |
 svajane'nyajane ca tulyabuddhi-
 rviṣayebhyo vinivṛttarāgadoṣaḥ ||18 ||
 nivasan kvacideva vṛkṣamūle
 vijane vāyatane girau vane vā |
 vicarāmyaparigraho nirāśaḥ
 paramārthāya yathopapannabhaikṣaḥ ||19 ||
 iti paśyata eva rājasūno-
 ridamuktvā sa nabhaḥ samutpapāta |
 sa hi tadvapuranyabuddhadarśī
 smṛtaye tasya sameyivāndivaukāḥ ||20 ||
 gaganaṃ khagavadgate ca tasmi-
 nṛvaraḥ saṃjahṛṣe visismiye ca |
 upalabhya tataśca dharmasaṃjñā-
 mabhiniryāṇavidhau matiṃ cakāra ||21 ||
 tata indrasamo jitendriyāśvaḥ
 pravivikṣuḥ puramaśvamāruroha |
 parivārajanaṃ tvavekṣamāṇa-
 stata evābhimataṃ vanaṃ na bheje ||22 ||
 sa jarāmaraṇakṣayaṃ cikīrṣu-
 rvanavāsāya matiṃ smṛtau nidhāya |
 praviveśa punaḥ puraṃ na kāmā-
 dvanabhūmeriva maṇḍalaṃ dvipendraḥ ||23 ||
 sukhitā bata nirvṛtā ca sā strī
 patirīdṛkṣa ihāyatākṣa yasyāḥ |
 iti taṃ samudīkṣya rājakanyā
 praviśantaṃ pathi sāñjalirjagāda ||24 ||
 atha ghoṣamimaṃ mahābhraghoṣaḥ
 pariśuśrāva śamaṃ paraṃ ca lebhe |
 śrutavānsa hi nirvṛteti śabdaṃ
 parinirvāṇavidhau matiṃ cakāra ||25 ||
 atha kāñcanaśailaśṛṅgavarṣmā
 gajamegharṣabhabāhunisvanākṣaḥ |
 kṣayamakṣayadharmajātarāgaḥ
 śaśisiṃhānanavikramaḥ prapede ||26 ||
 mṛgarājagatistato'bhyagaccha-
 nnṛpatiṃ mantrigaṇairupāsyamānam |
 samitau marutāmiva jvalantaṃ
 maghavantaṃ tridive sanatkumāraḥ ||27 ||
 praṇipatya ca sāñjalirbabhāṣe
 diśa mahyaṃ naradeva sādhvanujñām |
 parivivrajiṣāmi mokṣaheto-
 rniyato hyasya janasya viprayogaḥ ||28 ||
 iti tasya vaco niśamya rājā
 kariṇevābhihato drumaścacāla |
 kamalapratime'ñjalau gṛhītvā
 vacanaṃ cedamuvāca bāṣpakaṇṭhaḥ ||29 ||
 pratisaṃhara tāt buddhimetāṃ
 na hi kālastava dharmasaṃśrayasya |
 vayasi prathame matau calāyāṃ
 bahudoṣāṃ hi vadanti dharmacaryām ||30 ||
 viṣayeṣu kutūhalendriyasya
 vratakhedeṣvasamarthīniścayasya |
 taruṇasya manaścalatyaraṇyā-
 danabhijñaśca viśeṣato viveke ||31 ||
 mama tu priyadharma dharmakāla-
 stvayi lakṣmīmavasṛjya lakṣmabhūte |
 sthiravikrama vikrameṇa dharma-
 stava hitvā tu guruṃ bhavedadharmaḥ ||32 ||
 tadimaṃ vyavasāyamutsṛja tvaṃ
 bhava tāvannirato gṛhasthadharme |
 puruṣasya vayaḥsukhāni bhuktvā
 ramaṇīyo hi tapovanapraveśaḥ ||33 ||
 iti vākyamidaṃ niśamya rājñaḥ
 kalaviṅkasvara uttaraṃ babhāṣe |
 yadi me pratibhūtaścaturṣu rājan
 bhavasi tvaṃ na tapovanaṃ śrayiṣye ||34 ||
 na bhavenmaraṇāya jīvitaṃ me
 viharetsvāsthyamidaṃ ca me na rogaḥ |
 na ca yauvanamākṣipejjarā me
 na ca saṃpattimimāṃ haredvipattiḥ ||35 ||
 iti durlabhamarthamūcivāṃsaṃ
 tanayaṃ vākyamuvāca śākyarājaḥ |
 tyaja buddhimimāmatipravṛttā-
 mavahāsyo'timanoratho'kramaśca ||36 ||
 atha merugururguruṃ babhāṣe
 yadi nāsti krama eṣa nāsmi vāryaḥ |
 śaraṇājjvalanena dahyamānā-
 nna hi niścikramiṣuḥ kṣamaṃ grahītum ||37 ||
 jagataśca yadā dhruvo viyogo
 nanu dharmāya varaṃ svayaviyogaḥ |
 avaśaṃ nanu viprayojayenmā-
 makṛtasvārthamatṛptameva mṛtyuḥ ||38 ||
 iti bhūmipatirniśamya tasya
 vyavasāyaṃ tanayasya nirmumukṣoḥ |
 abhidhāya na yāsyatīti bhūyo
 vidadhe rakṣaṇamuttamāṃśca kāmān ||39 ||
 sacivaistu nidarśito yathāvad
 bahumānātpraṇayācca śāstrapūrvam |
 guruṇā ca nivārito'śrupātaiḥ
 praviveśāvasathaṃ tataḥ sa śocan ||40 ||
 calakuṇḍalacumbitānanābhi-
 rghananiśvāsavikampitastanībhiḥ |
 vanitābhiradhīralocanābhi-
 mṛrgaśāvābhirivābhyudīkṣyamāṇaḥ ||41 ||
 sa hi kāñcanaparvatāvadāto
 hṛdayenmādakaro varāṅganānām |
 śravaṇāṅgavilocanātmabhāvā-
 nvacanasparśavapurguṇairjahāra ||42 ||
 vigate divase tato vimānaṃ
 vapuṣā sūrya iva pradīpyamānaḥ |
 timiraṃ vijighāṃsurātmabhāsā
 ravirudyanniva merumāruroha ||43 ||
 kanakojjvaladīptadīpavṛkṣaṃ
 varakālāgurudhūpapūrṇagarbham |
 adhiruhya sa vajrabhakticitraṃ
 pravaraṃ kāñcanamāsanaṃ siṣeve ||44 ||
 tata uttamamuttamāṅganāstaṃ
 niśi tūryairupatasthurindrakalpam |
 himavacchirasīva candragaure
 draviṇendrātmajamapsarogaṇaughāḥ ||45 ||
 paramairapi divyatūryakalpaiḥ
 sa tu tairnaiva ratiṃ yayau na harṣam |
 paramārthasukhāya tasya sādho-
 rabhiniścikramiṣā yato na reme ||46 ||
 atha tatra suraistapovariṣṭhai-
 rakaniṣṭhairvyavasāyamasya buddhvā |
 yugapatpramadājanasya nidrā
 vihitāsīdvikṛtāśca gātraceṣṭāḥ ||47 ||
 abhavacchayitā hi tatra kāci-
 dviniveśya pracale kare kapolam |
 dayitāmapi rukmapattracitrāṃ
 kupitevāṅkagatāṃ vihāya vīṇām ||48 ||
 vibabhau karalagnaveṇuranyā
 stanavisrastasitāṃśukā śayānā |
 ṛjuṣaṭpadapaṅktijuṣṭapadmā
 jalaphenaprahasattaṭā nadīva ||49 ||
 navapuṣkaragarbhakomalābhyāṃ
 tapanīyojjvalasaṃgatāṅgadābhyām |
 svapiti sma tathāparā bhujābhyāṃ
 parirabhya priyavanmṛdaṅgameva ||50 ||
 navahāṭakabhūṣaṇāstathānyā
 vasanaṃ pītamanuttamaṃ vasānāḥ |
 avaśā ghananidrayā nipetu-
 rgajabhagnā iva karṇikāraśākhāḥ ||51 ||
 avalambya gavākṣapārśvamanyā
 śayitā cāpavibhugnagātrayaṣṭiḥ |
 virarāja vilambicāruhārā
 racitā toraṇāśālabhañjikeva ||52 ||
 maṇikuṇḍaladaṣṭapattralekhaṃ
 mukhapadmaṃ vinataṃ tathāparasyāḥ |
 śatapattramivārdhavakranāḍaṃ
 sthitakāraṇḍavaghaṭṭitaṃ cakāśe ||53 ||
 aparāḥ śayitā yathopaviṣṭāḥ
 stanabhārairavanamyamānagātrāḥ |
 upaguhya parasparaṃ vireju-
 rbhujapāśaistapanīyaparihāryaiḥ ||54 ||
 mahatī parivādinī ca kāci-
 dvanitāliṅgya sakhīmiva prasuptā |
 vijughūrṇa calatsuvarṇasūtrā
 vadanenākulakarṇikojjvalena ||55 ||
 paṇavaṃ yuvatirbhujāṃsadeśā-
 davavisraṃsitacārūpāśamanyā |
 savilāsaratāntatāntamūrvo-
 rvivare kāntamivābhinīya śiśye ||56 ||
 aparā babhūvurnimīlitākṣyo
 vipulākṣyo'pi śubhabhruvo'pi satyaḥ |
 pratisaṃkucitāravindakośāḥ
 savitaryastamite yathā nalinyaḥ ||57 ||
 śithilākulamūrdhajā tathānyā
 jaghanasrastavibhūṣaṇāṃśukāntā |
 aśayiṣṭa vikīrṇakaṇṭhasūtrā
 gajabhagnā pratiyātanāṅganeva ||58 ||
 aparāstvavaśā hriyā viyuktā
 dhṛtimatyo'pi vapurguṇairupetāḥ |
 viniśaśvasurulbaṇaṃ śayānā
 vikṛtāḥ kṣiptabhūjā jajṛmbhire ca ||59 ||
 vyapaviddhavibhūṣaṇasrajo'nyā
 visṛtāgranthanavāsaso visaṃjñāḥ |
 animīlitaśuklaniścalākṣyo
 na virejuḥ śayitā gatāsukalpāḥ ||60 ||
 vivṛtāsyapuṭā vivṛddhagātrī
 prapatadvaktrajalā prakāśaguhyā |
 aparā madaghūrṇiteva śiśye
 na babhāse vikṛtaṃ vapuḥ pupoṣa ||61 ||
 iti sattvakulānvayānurūpaṃ
 vividhaṃ sa pramadājanaḥ śayānaḥ |
 sarasaḥ sadṛśaṃ babhāra rūpaṃ
 pavanāvarjitarugnapuṣkarasya ||62 ||
 samavekṣya tathā tathā śayānā
 vikṛtāstā yuvatīradhīraceṣṭāḥ |
 guṇavadvapuṣo'pi valgubhāṣā
 nṛpasūnuḥ sa vigarhayāṃbabhūva ||63 ||
 aśucirvikṛtaśca jīvaloke
 vanitānāmayamīdṛśaḥ svabhāvaḥ |
 vasanābharaṇaistu vañcyamānaḥ
 puruṣaḥ strīviṣayeṣu rāgameti ||64 ||
 vimṛśedyadi yoṣitāṃ manuṣyaḥ
 prakṛtiṃ svapnavikāramīdṛśaṃ ca |
 dhruvamatra na vardhayetpramādaṃ
 guṇasaṃkalpahatastu rāgameti ||65 ||
 iti tasya tadantaraṃ viditvā
 niśi niścikramiṣā samudbabhūva |
 avagamya manastato'sya devai-
 rbhavanadvāramapāvṛtaṃ babhūva ||66 ||
 atha so'vatatāra harmyapṛṣṭhā-
 dyuvatīstāḥ śayitā vigarhamāṇaḥ |
 avatīrya tataśca nirviśaṅko
 gṛhakakṣyāṃ prathamāṃ vinirjagāma ||67 ||
 turagāvacaraṃ sa bodhayitvā
 javinaṃ chandakamitthamityuvāca |
 hayamānaya kanthakaṃ tvarāvā-
 namṛtaṃ prāptumito'dya me yiyāsā ||68 ||
 hṛdi yā mama tuṣṭiradya jātā
 vyavasāyaśca yathā matau niviṣṭaḥ |
 vijane'pi ca nāthavānivāsmi
 dhruvamartho'bhimukhaḥ sameta iṣṭaḥ ||69 ||
 hriyameva ca saṃnatiṃ ca hitvā
 śayitā matpramukhe yathā yuvatyaḥ |
 vivṛte ca yathā svayaṃ kapāṭe
 niyataṃ yātumato mamādya kālaḥ ||70 ||
 pratigṛhya tataḥ sa bharturājñāṃ
 viditārtho'pi narendraśāsanasya |
 manasīva pareṇa codyamāna-
 sturagasyānayane matiṃ cakāra ||71 ||
 atha hemakhalīnapūrṇavaktraṃ
 laghuśayyāstaraṇonapūrṇavaktraṃ
 laghuśayyāstaraṇopagūḍhapṛṣṭham |
 balasattvajavānvayopapannaṃ
 sa varāśvaṃ tamupānināya bhartre ||72 ||
 pratatrikapucchamūlapārṣṇi
 nibhṛtahṛsvatanūjapucchakarṇam |
 vinatonnatapṛṣṭhakukṣipārśva
 vipulaprothalalāṭakaṭyuraskam ||73 ||
 upaguhya sa taṃ viśālavakṣāḥ
 kamalābhena ca sāntvayan kareṇa |
 madhurākṣarayā girā śaśāsa
 dhvajinīmadhyamiva praveṣṭukāmaḥ ||74 ||
 bahuśaḥ kila śatravo nirastāḥ
 samare tvāmadhiruhya pārthivena |
 ahamapyamṛtaṃ padaṃ yathāva-
 tturagaśreṣṭha labheya tatkuruṣva ||75 ||
 sulabhāḥ khalu saṃyuge sahāyā
 viṣayāvāptasukhe dhanārjane vā |
 puruṣasya tu durlabhāḥ sahāyāḥ
 patitasyāpadi dharmasaṃśraye vā ||76 ||
 iha caiva bhavanti ye sahāyaḥ
 kaluṣe karmaṇi dharmasaṃśraye vā |
 avagacchait me yathāntarātmā
 niyataṃ te'pi janāstadaṃśabhājaḥ ||77 ||
 tadidaṃ parigamya dharmayuktaṃ
 mama niryāṇamito jagaddhitāya |
 turagottama vegavikramābhyāṃ
 prayatasvātmahite jagaddhite ca ||78 ||
 iti suhṛdamivānuśiṣya kṛtye
 turagavaraṃ nṛvaro vanaṃ yiyāsuḥ |
 sitamasitagatidyutirvapuṣmān
 raviriva śāradamabhramāruroha ||79 ||
 atha sa pariharanniśīthacaṇḍaṃ
 parijanabodhakaraṃ dhvanīṃ sadaśvaḥ |
 vigatahanuravaḥ praśāntaheṣa-
 ścakitavimuktapadakramo jagāma ||80 ||
 kanakavalayabhūṣitaprakoṣṭhaiḥ
 kamalanibhaiḥ kamalāniva pravidhya |
 avanatatanavastato'sya yakṣā-
 ścakitagatairdīdhare khurān karāgraiḥ ||81 ||
 guruparighakapāṭasaṃvṛtā yā
 na sukhamapi dviradairapāvriyante |
 vrajati nṛpasute gatasvanāstāḥ
 svayamabhavanvivṛtāḥ puraḥ pratolyaḥ ||82 ||
 pitaramabhimukhaṃ sutaṃ ca bālaṃ
 janamanuraktamanuttamāṃ ca lakṣmīm |
 kṛtamatirapahāya nirvyapekṣaḥ
 pitṛnagarātsa tato vinirjagāma ||83 ||
 atha sa vimalapaṅkajāyatākṣaḥ
 puramavalokya nanāda siṃhanādam |
 jananamaraṇayoradṛṣṭapāro
 na puramahaṃ kapilāvhayaṃ praveṣṭā ||84 ||
 iti vacanamidaṃ niśamya tasya
 draviṇapateḥ pariṣadgaṇā nananduḥ |
 pramuditamanasaśca devasaṅghā
 vyavasitapāraṇamāśaśaṃsire'smai ||85 ||
 hutavahavapuṣoḥ divaukaso'nye
 vyavasitamasya suduṣkaraṃ viditvā |
 akṛṣata tuhine pathi prakāśaṃ
 ghanavivaraprasṛtā ivendupādāḥ ||86 ||
 harituragaturaṅgavatturaṅgaḥ
 sa tu vicaranmanasīva codyamānaḥ |
 aruṇaparuṣatāramantarikṣaṃ
 sa ca subahūni jagāma yojanāni ||87 ||
 iti buddhacarite mahākāvye'bhiniṣkramaṇo
 nāma pañcamaḥ sargaḥ ||5 ||
 CANTO VI
 tato muhūrtābhyudite
 jagaccakṣuṣi bhāskare |
 bhārgavasyāśramapadaṃ
 sa dadarśa nṛṇāṃ varaḥ ||1 ||
 suptaviśvastahariṇaṃ
 svasthasthitavihaṅgamam |
 viśrānta iva yaddṛṣṭvā
 kṛtārtha iva cābhavat ||2 ||
 sa vismayanivṛttyartha
 tapaḥpūjārthameva ca |
 svāṃ cānuvartitā rakṣa-
 nnaśvapṛṣṭhādavatārat ||3 ||
 avatīrya ca pasparśa
 nistīrṇamiti vājinam |
 chandakaṃ cāvravītprītaḥ
 snāpayanniva cakṣuṣā ||4 ||
 imaṃ tārkṣyopamajavaṃ
 turaṅgamanugacchatā |
 darśitā saumya madbhakti-
 rvikramaścāyamātmanaḥ ||5 ||
 sarvathāsmyanyakāryo'pi
 gṛhīto bhavatā hṛdi |
 bhartusnehaśca yasyāya-
 mīdṛśaḥ śaktireva ca ||6 ||
 asnigdho'pi samartho'sti
 niḥsāmarthyo'pi bhaktimān |
 bhaktimāṃścaiva śaktaśca
 durlabhastvadvidho bhuvi ||7 ||
 tatprīto'smi tavānena
 mahābhāgena karmaṇā |
 yasya te mayi bhāvo'yaṃ
 phalebhyo'pi parāṅmukhaḥ ||8 ||
 ko janasya phalasthasya
 na syādabhimukho janaḥ |
 janībhavati bhūyiṣṭhaṃ
 svajano'pi viparyaye ||9 ||
 kulārtha dhāryate putraḥ
 poṣārtha sevyate pitā |
 āśayācchilaṣyati jaga-
 nnāsti niṣkāraṇā svatā ||10 ||
 kimuktvā bahu saṃkṣepā-
 tkṛtaṃ me sumahatpriyam |
 nivartasvāśvamādāya
 saṃprāpto'smīpsitaṃ padam ||11 ||
 ityuktvā sa mahābāhu-
 ranuśaṃsacikīrṣayā |
 bhūṣaṇānyavamucyāsmai
 saṃtaptamanase dadau ||12 ||
 mukuṭāddīpakarmāṇaṃ
 maṇīmādāya bhāsvaram |
 bruvanvākyamidaṃ tasthau
 sāṃditya iva mandaraḥ ||13 ||
 anena maṇinā chanda
 praṇamya bahuśo nṛpaḥ |
 vijñāpyo'muktaviśrambhaṃ
 saṃtāpavinivṛttaye ||14 ||
 janmamaraṇanāśārtha
 praviṣṭo'smi tapovanam |
 na khalu svargatarṣeṇa
 nāsnehena na manyunā ||15 ||
 tadevamabhiniṣkrāntaṃ
 na māṃ śocitumarhasi |
 bhūtvāpi hi ciraṃ śleṣaḥ
 kālena na bhaviṣyati ||16 ||
 dhruvo yasmācca viśleṣa-
 stasmānmokṣāya me matiḥ |
 viprayogaḥ kathaṃ na syād
 bhūyo'pi svajanāditi ||17 ||
 śokatyāgāya niṣkrāntaṃ
 na māṃ śocitumarhasi |
 śokahetuṣu kāmeṣu
 saktāḥ śocyāstu rāgiṇaḥ ||18 ||
 ayaṃ ca kila pūrveṣā-
 masmākaṃ niścayaḥ sthiraḥ |
 iti dāyādyabhūtena
 na śocyo'smi pathā vrajan ||19 ||
 bhavanti hyarthadāyādāḥ
 puruṣasya viparyaye |
 pṛthivyāṃ dharmadāyādāḥ
 durlabhāstu na santi vā ||20 ||
 yadapi syādasamaye
 yāto vanamasāviti |
 akālo nāsti dharmasya
 jīvite cañcale sati ||21 ||
 tasmādadyaiva me śreya-
 ścetavyamiti niścayaḥ |
 jīvite ko hi viśrambho
 mṛtyau pratyarthini sthite ||22 ||
 evamādi tvayā saumya
 vijñāpyo vasudhādhipaḥ |
 prayatethāstathā caiva
 yathā māṃ na smaredāpi ||23 ||
 api nairguṇyamasmākaṃ
 vācyaṃ narapatau tvayā |
 nairguṇyāttyajyate snehaḥ
 snehatyāgānna śocyate ||24 ||
 iti vākyamidaṃ śrutvā
 chandaḥ saṃtāpaviklavaḥ |
 bāṣpagrathitayā vācā
 pratyuvāca kṛtāñjaliḥ ||25 ||
 anena ta va bhāvena
 bāndhavāyāsadāyinā |
 bhartaḥ sīdati me ceto
 nadīpaṅka iva dvipaḥ ||26 ||
 kasya notpādayedbāṣpaṃ
 niścayaste'yamīdṛśaḥ |
 ayomaye'pi hṛdaye
 kiṃ punaḥ snehaviklave ||27 ||
 vimānaśayanārhaṃ hi
 saukumāryamidaṃ kva ca |
 kharadarbhāṅkuravatī
 tapovanamahī kva ca ||28 ||
 śrutvā tu vyavasāyaṃ te
 yadaśvo'yaṃ mayāhṛtaḥ |
 balātkāreṇa tannātha
 daivenaivāsmi kāritaḥ ||29 ||
 kathaṃ hyātmavaśo jānan
 vyavasāyamimaṃ tava |
 upānayeyaṃ turagaṃ
 śokaṃ kapilavāstunaḥ ||30 ||
 tannārhasi mahābāho
 vihātuṃ putralālasam |
 snigdhaṃ vṛddhaṃ ca rājānaṃ
 saddharmamiva nāstikaḥ ||31 ||
 saṃvardhanapariśrāntāṃ
 dvitīyāṃ tāṃ ca mātaram |
 devīṃ nārhasi vismartu
 kṛtaghna iva satkriyām ||32 ||
 bālaputrāṃ guṇavartī
 kulaślādhyāṃ pativratām |
 devīmarhasi na tyaktuṃ
 klībaḥ prāptāmiva śriyam ||33 ||
 putraṃ yāśodharaṃ ślādhyaṃ
 yaśodharmabhṛtāṃ varam |
 bālamarhasi na tyaktuṃ
 vyasanīvottamaṃ yaśaḥ ||34 ||
 atha bandhuṃ ca rājyaṃ ca
 tyaktumeva kṛtā matiḥ |
 māṃ nārhasi vibho tyaktuṃ
 tvatpādau hi gatirmama ||35 ||
 nāsmi yātuṃ puraṃ śakto
 dahyamānena cetasā |
 tvāmaraṇye parityajya
 sumantra iva rāghavam ||36 ||
 kiṃ hi vakṣyati māṃ rājā
 tvadṛte nagaraṃ gatam |
 vakṣyāmyucitadarśitvā-
 tkiṃ tavāntaḥpurāṇi vā ||37 ||
 yadapyātthāpi nairguṇyaṃ
 vācyaṃ narapatāviti |
 kiṃ tadvakṣyāmyabhūtaṃ te
 nirdoṣasya muneriva ||38 ||
 hṛdayena salajjena
 jivhayā sajjamānayā |
 ahaṃ yadapi vā brūyāṃ
 kastacchraddhātumarhati ||39 ||
 yo hi candramasastaikṣṇyaṃ
 kathayecchraddadhīta vā |
 sa doṣāṃstava doṣajña
 kathayecchraddadhīta vā ||40 ||
 sānukrośasya satataṃ
 nityaṃ karuṇavedinaḥ |
 snigdhatyāgo na sadṛśo
 nivartasva prasīda me ||41 ||
 iti śokābhibhūtasya
 śrutvā chandasya bhāṣitam |
 svasthaḥ paramayā dhṛtyā
 jagāda vadatāṃ varaḥ ||42 ||
 madviyogaṃ prati cchanda
 saṃtāpastyajyatāmayam |
 nānābhāvo hi niyataṃ
 pṛthagjātiṣu dehiṣu ||43 ||
 svajanaṃ yadyapi snehā-
 nna tyajeyamahaṃ svayam |
 mṛtyuranyonyamavaśā-
 nasmān saṃtyājayiṣyati ||44 ||
 mahatyā tṛṣṇayā duḥkhai-
 rgarbheṇāsmi yayā dhṛtaḥ |
 tasyā niṣphalayatnāyāḥ
 kvāhaṃ mātuḥ kva sā mama ||45 ||
 vāsavṛkṣe samāgamya
 vigacchanti yathāṇḍajāḥ |
 niyataṃ viprayogānta-
 stathā bhūtasamāgamaḥ ||46 ||
 sametya ca yathā bhūyo
 vyapayānti balāhakāḥ |
 saṃyogo viprayogaśca
 tathā me prāṇināṃ mataḥ ||47 ||
 yasmādyāti ca loko'yaṃ
 vipralabhya paraṃparam |
 mamattvaṃ na kṣamaṃ tasmā-
 tsvapnabhūte samāgame ||48 ||
 sahajena viyujyante
 parṇarāgeṇa pādapāḥ |
 anyenānyasya viśleṣaḥ
 kiṃ punarna bhaviṣyati ||49 ||
 tadevaṃ sati saṃtāpaṃ
 mā kārṣī saumya gamyatām |
 lambate yadi tu sneho
 gatvāpi punarāvraja ||50 ||
 brūyāścāsmatkṛtāpekṣaṃ
 janaṃ kapilavāstuni |
 tyajyatāṃ tagdataḥ snehaḥ |
 śrūyatāṃ cāsya niścayaḥ ||51 ||
 kṣiprameṣyati vā kṛtvā
 janmamṛtyukṣayaṃ kila |
 akṛtārtho nirārambho
 nidhanaṃ yāsyatīti vā ||52 ||
 iti tasya vacaḥ śrutvā
 kanthakasturagottamaḥ |
 jivhayā lilihe pādau
 bāṣpamuṣṇaṃ mumoca ca ||53 ||
 jālinā svastikāṅkena
 cakramadhyena pāṇinā |
 āmamarśa kumārastaṃ
 babhāṣe ca vayasyavat ||54 ||
 muñca kanthaka mā bāṣpaṃ
 darśiteyaṃ sadaśvatā |
 mṛṣyatāṃ saphalaḥ śīghraṃ
 śramaste'yaṃ bhaviṣyati ||55 ||
 maṇitsaruṃ chandakahastasaṃsthaṃ
 tataḥ sa dhīro niśitaṃ gṛhītvā
 kośādasiṃ kañcanabhakticitraṃ
 bilādivaśīviṣamudbabarha ||56 ||
 niṣkāsya taṃ cotpalapattranīlaṃ
 ciccheda citraṃ mukuṭaṃ sakeśam |
 vikīryamāṇāṃśukamantarīkṣe
 cikṣepa cainaṃ sarasīva haṃsam ||57 ||
 pūjābhilāṣeṇa ca bāhumānyā-
 ddivaukasastaṃ jagṛhuḥ praviddham |
 yathāvadenaṃ divi devasaṅghā
 divyairviśeṣairmahayāṃ ca cakruḥ ||58 ||
 muktvā tvalaṃkārakalatravattāṃ
 śrīvipravāsaṃ śirasaśca kṛtvā |
 dṛṣṭvāṃśukaṃ kāñcanahaṃsacinhaṃ
 vanyaṃ sa dhīro'bhicakāṅkṣa vāsaḥ ||59 ||
 tato mṛgavyādhanapurdivaukā
 bhāvaṃ viditvāsya viśuddhabhāvaḥ |
 kāṣāyavastro'bhiyayau samīpaṃ
 taṃ śākyarājaprabhavo'bhyuvāca ||60 ||
 śivaṃ ca kāṣāyamṛṣidhvajaste
 na yujyate hiṃsramidaṃ dhanuśca |
 tatsaumya yadyasti na saktiratra
 mahyaṃ prayacchedamidaṃ gṛhāṇa ||61 ||
 vyādho'bravītkāmada kāmamārā-
 danena viśvāsya mṛgāgnihanmi |
 arthastu śakropama yadyanena
 hanta pratīcchānaya śuklametat ||62 ||
 pareṇa harṣeṇa tataḥ sa vanyaṃ
 jagrāha vāso'śukamutsasarja |
 vyādhastu divyaṃ vapureva bibhra-
 ttacchuklamādāya divaṃ jagāma ||63 ||
 tataḥ kumāraśca sa cāśvagopa-
 stasmiṃstathā yāti visismiyāte |
 āraṇyake vāsasi caiva bhūya-
 stasminnakārṣṭā bahumānamāśu ||64 ||
 chandaṃ tataḥ sāśrumukhaṃ visṛjya
 kāṣāyasaṃbhṛddhṛtikīrtibhṛtsaḥ |
 yenāśramastena yayau mahātmā
 saṃdhyābhrasaṃvīta ivoḍurājaḥ ||65 ||
 tatastathā bhartari rājyaniḥspṛhe
 tapovanaṃ yāti vivarṇavāsasi |
 bhujau samutkṣipya tataḥ sa vājibhṛd
 bhṛśaṃ vicukrośa papāta ca kṣitau ||66 ||
 vilokya bhūyaśca ruroda sasvaraṃ
 hayaṃ bhujābhyāmupaguhya kanthakam |
 tato nirāśo vilapananmuhurmuhu-
 ryayau śarīreṇa puraṃ na cetasā ||67 ||
 kvacitpradadhyau vilalāpa ca kvacit
 kvacitpracaskhāla papāta ca kvacit |
 ato vrajan bhaktivaśena duḥkhita-
 ścacāra bavhīravaśaḥ pathi kriyāḥ ||68 ||
 iti buddhacarite mahākāvye
 chandakanivartano nāma ṣaṣṭhaḥ sargaḥ ||6 ||
 CANTO VII
 tato visṛjyāśrumukhaṃ rudantaṃ
 chandaṃ vanacchandatayā nirāsthaḥ |
 sarvārthasiddho vapuṣābhibhūya
 tamāśramaṃ siddha iva prapede ||1 ||
 sa rājasūnurmṛgarājagāmī
 mṛgājiraṃ tanmṛgavatpraviṣṭaḥ |
 lakṣmīviyukto'pi śarīralakṣmyā
 cakṣūṃṣi sarvāśramiṇāṃ jahāra ||2 ||
 sthitā hi hastasthayugāstathaiva
 kautūhalāccakradharāḥ sadārāḥ |
 tamindrakalpaṃ dadṛśurna jagmu-
 rdhuryā ivārdhāvanataiḥ śirobhiḥ ||3 ||
 viprāśca gatvā bahiridhmahetoḥ
 prāptāḥ samitpuṣpavitrahastāḥ |
 tapaḥpradhānāḥ kṛtabuddhayo'pi
 taṃ draṣṭumīyurna maṭhānabhīyuḥ ||4 ||
 hṛṣṭāśca kekā mumucurmayūrā
 dṛṣṭvāmbudaṃ nīlamivonnamantaḥ |
 śaṣpāṇi hitvābhimukhāśca tasthu-
 rmṛgāścalākṣā mṛgacāriṇaśca ||5 ||
 dṛṣṭvā tamikṣvākukulapradīpaṃ
 jvalantamudyantamivāṃśumantam |
 kṛte'pi dohe janitapramodāḥ
 prasusruvurhomaduhaśca gāvaḥ ||6 ||
 kaścidvasūnāmayamaṣṭamaḥ syā-
 tsyādāviśvanoranyataraścyuto vā |
 ucceruruccairiti tatra vāca-
 staddarśanādvismayajā munīnām ||7 ||
 lekharṣabhasyeva vapurdvitīyaṃ
 dhāmeva lokasya carācarasya |
 sa dyotayāmāsa vanaṃ hi kṛtsnaṃ
 yadṛcchayā sūrya ivāvatīrṇaḥ ||8 ||
 tataḥ sa tairāśramibhiryathāva-
 dabhyarcitaścopanimantritaśca |
 pratyarcayāṃ dharmabhṛto babhūva
 svareṇa sāmbho'mbudharopamena ||9 ||
 kīrṇaṃ tathā puṇyakṛtā janena |
 svargābhikāmena vimokṣakāmaḥ |
 tamāśramaṃ so'nucacāra dhira-
 stapāṃsi citrāṇi nirīkṣamāṇaḥ ||10 ||
 tapovikārāṃśca nirīkṣya saumya-
 stapovane tatra tapodhanānām |
 tapasvinaṃ kaṃcidanuvrajantaṃ
 tattvaṃ vijijñāsuridaṃ babhāṣe ||11 ||
 tatpūrvamadyāśramadarśanaṃ me
 yāsmādimaṃ dharmavidhiṃ na jāne |
 tasmābhdavānarhati bhāṣituṃ me
 yo niścayo yatprati vaḥ pravṛttaḥ ||12 ||
 tato dvijātiḥ sa tapovihāraḥ
 śākyarṣabhāyarṣabhavikramāya |
 krameṇa tasmai kathayāṃcakāra
 tapoviśeṣāṃstapasaḥ phalaṃ ca ||13 ||
 agrāmyamannaṃ salile prarūḍhaṃ
 parṇīna toyaṃ phalamūlameva |
 yathāgamaṃ vṛttiriyaṃ munīnāṃ
 bhinnāstu te te tapasāṃ vikalpāḥ ||14 ||
 uñchena jīvanti khagā ivānye
 tṛṇāni kecinmṛgavaccaranti |
 kecidbhujaṅgaiḥ saha vartayanti
 valmīkabhūtā vanamārutena ||15 ||
 āśmaprayatnārjitavṛttayo'nye
 kecitsvadantāpahatānnabhakṣāḥ |
 kṛtvā parārtha śrapaṇaṃ tathānye
 kurvanti kāryaṃ yadi śeṣamasti ||16 ||
 kecijjalaklinnajaṭākalāpā
 dviḥ pāvakaṃ juvhati mantrapūrvam |
 mīnaiḥ samaṃ kecidapo vigāhya
 vasanti kūrmollikhitaiḥ śarīraiḥ ||17 ||
 evaṃvidhaiḥ kālacitaistapobhiḥ
 parairdivaṃ yāntyaparairnṛlokam |
 duḥkhena mārgeṇa sukhaṃ hyupaiti
 sukhaṃ hi dharmasya vadanti mūlam ||18 ||
 ityevamādi dvipadendravatsaḥ
 śrutvā vacastasya tapodhanasya |
 adṛṣṭatattvo'pi na saṃtutoṣa |
 śanairidaṃ cātmagataṃ babhāṣe ||19 ||
 duḥkhātmakaṃ naikavidhaṃ tapaśca
 svargapradhānaṃ tapasaḥ phalaṃ ca |
 lokāśca sarve pariṇāmavantaḥ
 svalpe śramaḥ khalvayamāśramāṇām ||20 ||
 priyāṃśca bandhūnviṣayāṃśca hitvā
 ye svargahetorniyamaṃ caranti |
 te viprayuktāḥ khalu gantukāmā
 mahattaraṃ bandhanameva bhūyaḥ ||21 ||
 kāyaklamairyaśca tapo'bhidhānaiḥ
 pravṛttimakāṅkṣati kāmahetoḥ |
 saṃsāradoṣānaparīkṣamāṇo
 duḥkhena so'nvicchati duḥkhameva ||22 ||
 trāsaśca nityaṃ maraṇātprajānāṃ
 yatnena cecchanti punaḥprasūtim |
 satyāṃ pravṛttau niyataśca mṛtyu-
 statraiva magnā yata eva bhītāḥ ||23 ||
 ihārthameke praviśanti khedaṃ
 svargārthamanye śramamāpnuvanti |
 sukhārthamāśākṛpaṇo'kṛtārthaḥ
 patatyanarthe khalu jīvalokaḥ ||24 ||
 na khalvayaṃ garhita eva yatno
 yo hīnamṛtsṛjya viśeṣagāmi |
 prājñaiḥ samānena pariśrameṇa
 kāryaṃ tu tadyatra punarna kāryam ||25 ||
 śarīrapīḍā tu yadīha dharmaḥ
 sukhaṃ śarīrasya bhavatyadharmaḥ |
 dharmeṇa cāpnoti sukhaṃ paratra
 tasmādadharma phalatīha dharmaḥ ||26 ||
 yataḥ śarīraṃ manaso vaśena
 pravartate cāpi nivartate ca |
 yukto damaścetasa eva tasmā-
 ccittādṛte kāṣṭhasamaṃ śarīram ||27 ||
 āhāraśuddhyā yadi puṇyamiṣṭaṃ
 tasmānmṛgānāmapi puṇyamasti |
 ye cāpi bāhyāḥ puruṣāḥ phalebhyo
 bhāgyāparādhena parāṅmukhārthāḥ ||28 ||
 duḥkhe'bhisaṃdhistvatha puṇyahetuḥ
 sukhe'pi kāryo nanu so'bhisaṃdhiḥ |
 atha pramāṇaṃ na sukhe'bhisaṃdhi-
 rduḥkhe pramāṇaṃ nanu nābhisaṃdhiḥ ||29 ||
 tathaiva ye karmaviśuddhihetoḥ
 spṛśantyapastīrthamiti pravṛttāḥ |
 tatrāpi toṣo hṛdi kevalo'yaṃ
 na pāvayiṣyanti hi pāpamāpaḥ ||30 ||
 spṛṣṭaṃ hi yadyadguṇavadbhirambha-
 stattatpṛthivyāṃ yadi tīrthamiṣṭam |
 tasmādguṇāneva paraimi tīrtha-
 māpastu niḥsaṃśayamāpa eva ||31 ||
 iti sma tattadbahuyuktiyuktaṃ
 jagāda cāstaṃ ca yayau vivasvān |
 tato havirdhūmavivarṇavṛkṣaṃ
 tapaḥpraśāntaṃ sa vanaṃ viveśa ||32 ||
 abhyuddhṛtaprajvalitāgnihotraṃ
 kṛtābhiṣekarṣijanāvakirṇam |
 jāpyasvanākūjitadevakoṣṭhaṃ
 dharmasya karmāntamiva pravṛttam ||33 ||
 kāścinniśāstatra niśākarābhaḥ
 parīkṣamāṇaśca tapāṃsyuvāsa |
 sarva parikṣepya tapaśca matvā
 tasmāttapaḥkṣetratalājjagāma ||34 ||
 anvavrajannāśramiṇastatastaṃ
 tadrūpamāhātmyagatairmanobhiḥ |
 deśādanāryairabhibhūyamānā-
 nmaharṣayo dharmamivāpayāntam ||35 ||
 tato jaṭāvalkalacīrakhelāṃ-
 stapodhanāṃścaiva sa tāndadarśa |
 tapāṃsi caiṣāmanurudhyamāna-
 stasthau śive śrīmati vṛkṣamūle ||36 ||
 athopasṛtyāśramavāsinastaṃ
 manuṣyavarya parivārya tasthuḥ |
 vṛddhaśca teṣāṃ bahumānapūrvaṃ
 kalena sāmnā giramityuvāca ||37 ||
 tvayyāgate pūrṇa ivāśramo'bhū-
 tsaṃpadyate śūnya eva prayāte |
 tasmādimaṃ nārhasi tāta hātuṃ
 jijīviṣordehamiveṣṭamāyuḥ ||38 ||
 brahmarṣirājarṣisurarṣijuṣṭaḥ
 puṇyaḥ samīpe himavān hi śailaḥ |
 tapāṃsi tānyeva tapodhanānāṃ
 yatsaṃnikarṣādbahulībhavanti ||39 ||
 tīrthāni puṇyāyānyabhitastathaiva
 sopānabhūtāni nabhastalasya
 juṣṭāni dharmātmabhirātmavadbhi-
 rdevarṣibhiścaiva maharṣibhiśca ||40 ||
 itaśca bhūyaḥ kṣamamuttaraiva
 diksevituṃ dharmīvaśeṣahetoḥ |
 na tu kṣamaṃ dakṣiṇato budhena
 padaṃ bhavedekamapi prayātum ||41 ||
 tapovane'sminnatha niṣkriyo vā
 saṃkīrṇadharmāpatito'śucirvā |
 dṛṣṭastvayā yena na te vivatsā
 tadbrūhi yāvadrucito'stu vāsaḥ ||42 ||
 ime hi vāñchanti tapaḥsahāyaṃ
 taponidhānapratīmaṃ bhavantam |
 vāsastvayā hīndrasamena sārdha
 bṛhaspaterabhyudayāvahaḥ syāt ||43 ||
 ityevamukte sa tapasvimadhye
 tapasvimukhyena manīṣimukhyaḥ |
 bhavapraṇāśāya kṛtapratijñaḥ
 svaṃ bhāvāmantargatamācacakṣe ||44 ||
 ṛjvātmanāṃ dharmabhṛtāṃ munīnā-
 miṣṭātithitvātsvajanopamānām |
 evaṃvidhairmā prati bhāvajātaiḥ
 prītiḥ parā me janitaśca mānaḥ ||45 ||
 snigdhābhirābhirhṛdayaṃgamābhiḥ
 samāsataḥ snāta ivāsmi vāgbhiḥ |
 ratiśca me dharmanavagrahasya
 vispanditā saṃprati bhūya eva ||46 ||
 evaṃ pravṛttān bhavataḥ śaraṇyā-
 natīva saṃdarśitapakṣapātān |
 yāsyāmi hitveti mamāpi duḥkhaṃ
 yathaiva bandhūṃstyajatastathaiva ||47 ||
 svargāya yuṣmākamayaṃ tu dharmo
 mamābhilāṣastvapunarbhavāya |
 asminvane yena na me vivatsā
 bhinnaḥ pravṛttyā hi nivṛttidharmaḥ ||48 ||
 tannāratirme na parāpacāro
 vanādito yena parivrajāmi |
 dharme sthitāḥ pūrvayugānurūpe
 sarve bhavanto hi maharṣikalpāḥ ||49 ||
 tato vacaḥ sūnṛtamarthavacca
 suślakṣṇamojasvi ca garvita ca |
 śrutvā kumārasya tapasvinaste
 viśeṣayuktaṃ bahumānamīyuḥ ||50 ||
 kaściddvijastatra tu bhasmaśāyī
 prāṃśuḥ śikhī dāravacīravāsāḥ |
 āpiṅgalākṣastanudīrghaghoṇaḥ
 kuṇḍaikahasto giramityuvāca ||51 ||
 dhīmannudāraḥ khalu niścayaste
 yastvaṃ yuvā janmani dṛṣṭadoṣaḥ |
 svargāpavargau hi vicārya samya-
 gyasyāpavarge matirasti so'sti ||52 ||
 yajñaistapobhirniyamaiśca taistaiḥ
 svarga yiyāsanti hi rāgavantaḥ |
 rāgeṇa sārdha ripuṇeva yuddhvā
 mokṣaṃ parīpsanti tu sattvavantaḥ ||53 ||
 tadbuddhireṣā yadi niścitā te
 tūrṇaṃ bhavān gacchatu vindhyakoṣṭham |
 asau munistatra vasatyarāḍo
 yo naiṣṭhike śreyasi labdhacakṣuḥ ||54 ||
 tasmādbhavāñcchroṣyati tattvamārga
 satyāṃ rucau saṃpratipatsyate ca |
 yathā tu paśyāmi matistathaiṣā
 tasyāpi yāsyatyavadhūya buddhim ||55 ||
 spaṣṭoccaghoṇaṃ vipulāyatākṣaṃ |
 tāmrādharauṣṭhaṃ sitatīkṣaṇadaṃṣṭram |
 idaṃ hi vaktuṃ tanuraktajivhaṃ
 jñeyārṇavaṃ pāsyati kṛtsnameva ||56 ||
 gambhīratā yā bhavatastvagādhā
 yā dīptatā yāni ca lakṣaṇāni |
 ācāryakaṃ prāpsyasi tatpṛthivyāṃ
 yannarṣibhiḥ pūrvayuge'pyavāptam ||57 ||
 paramamiti tato nṛpātmaja-
 stamṛṣijanaṃ pratinandya niryayau |
 vidhivadanuvidhāya te'pi taṃ
 praviviśurāśramiṇastapovanam ||58 ||
 iti buddhacarite mahākāvye
 tapovanapraveśo nāma saptamaḥ sargaḥ ||7 ||
 CANTO VIII
 tatasturaṅgāvacaraḥ sa durmanā-
 stathā vanaṃ bhartari nirmame gate |
 cakāra yatnaṃ pathi śokanigrahe
 tathāpi caivāśru na tasya cikṣiye ||1 ||
 yamekarātreṇa tu bharturājñayā
 jagāma mārga saha tena vājinā |
 iyāya bharturvirahaṃ vicintayaṃ-
 stameva panthānamahobhiraṣṭabhiḥ ||2 ||
 hayaśca saujā vicacāra kanthaka-
 statāma bhāvena babhūva nirmadaḥ |
 alaṃkṛtaścāpi tathaiva bhūṣaṇai-
 rabhūdgataśrīriva tena varjitaḥ ||3 ||
 nivṛtya caivābhimukhastapovanaṃ
 bhṛśaṃ jiheṣe karuṇaṃ muhurmuhuḥ |
 kṣudhānvito'pyadhvani śaṣpamambu vā
 yathā purā nābhinanda nādade ||4 ||
 tato vihīnaṃ kapilāvhayaṃ puraṃ
 mahātmanā tena jagaddhitātmanā |
 krameṇa tau śūnyamivopajagmatu-
 rdivākareṇeva vinākṛtaṃ nabhaḥ ||5 ||
 sapuṇḍarīkairapi śobhitaṃ jalai-
 ralaṃkṛtaṃ puṣpadharairnagairapi |
 tadeva tasyopavanaṃ vanopamaṃ
 gatapraharṣairna rarāja nāgaraiḥ ||6 ||
 tato bhramadbhirdiśi dīnamānasai-
 ranujjvalairbāṣpahatekṣaṇairnaraiḥ |
 nirvāyamāṇāviva tāvubhau puraṃ
 śanairapasnātamivābhijagmatuḥ ||7 ||
 niśāmya ca srastaśarīragāminau
 vināgatau śākyakularṣabheṇa tau |
 mumoca bāṣpaṃ pathi nāgaro janaḥ
 pura rathe dāśaratherivāgate ||8 ||
 atha bruvantaḥ samupetamanyavo
 janāḥ pathi cchandakamāgatāśravaḥ |
 kva rājaputraḥ purarāṣṭranandano
 hṛtastvayāsāviti pṛṣṭhato'nvayuḥ ||9 ||
 tataḥ sa tān bhaktimato'bravījjanā-
 nnarendraputraṃ na parityajāmyaham |
 rudannahaṃ tena tu nirjane vane
 gṛhasthaveśaśca visarjitāviti ||10 ||
 idaṃ vacastasya niśamya te janāḥ
 suduṣkaraṃ khalviti niścayaṃ yayuḥ |
 pataddhi jahruḥ salilaṃ na netrajaṃ
 mano nininduśca phalotthamātmanaḥ ||11 ||
 athocuradyaiva viśāma tadvanaṃ
 gataḥ sa yatra dviparājavikramaḥ |
 jijīviṣā nāsti hi tena no vinā
 yathendriyāṇāṃ vigame śarīriṇām ||12 ||
 idaṃ puraṃ tena vivarjitaṃ vanaṃ
 vanaṃ ca tattena samanvitaṃ puram |
 na śobhate tena hi no vinā puraṃ
 marutvatā vṛtravadhe yathā divam ||13 ||
 punaḥ kumāro vinivṛtta ityatho
 gavākṣamālāḥ pratipedire'ṅganāḥ |
 viviktapṛṣṭhaṃ ca niśāmya vājinaṃ
 punargavākṣāṇi pidhāya cukruśuḥ ||14 ||
 praviṣṭadīkṣastu sutopalabdhaye
 vratena śokena ca khinnamānasaḥ |
 jajāpa devāyatane narādhipa-
 ścakāra tāstāśca yathāśayāḥ kriyāḥ ||15 ||
 tataḥ sa bāṣpapratipūrṇalocana-
 sturaṅgamādāya turaṅgamānugaḥ |
 viveśa śokābhihato nṛpakṣayaṃ
 yudhāpinīte ripuṇeva bhartari ||16 ||
 vigāhamānaśca narendramandiraṃ
 vilokayannaśruvahena cakṣuṣā |
 svareṇa puṣṭena rurāva kanthako
 janāya duḥkhaṃ prativedayanniva ||17 ||
 tataḥ khagāśca kṣayamadhyagocarāḥ
 samīpabaddhāsturagāśca satkṛtāḥ |
 hayasya tasya pratisasvanuḥ svanaṃ
 narendrasūnorupayānaśaṅkinaḥ ||18 ||
 janāśca harṣatiśayena vañcitā
 janādhipāntaḥpurasaṃnikarṣagāḥ |
 yathā hayaḥ kanthaka eṣa heṣate
 dhruvaṃ kumāro viśatīti menire ||19 ||
 atipraharṣādatha śokamūrchitāḥ
 kumārasaṃdarśanalolalocanāḥ |
 gṛhādviniścakramurāśayā striyaḥ
 śaratpayodādiva vidyutaścalāḥ ||20 ||
 vilambakeśyo malināṃśukāmbarā
 nirañjanairbāṣpahatekṣaṇairmukhaiḥ |
 striyo na rejurmṛjayā vinākṛtā
 divīva tārā rajanīkṣayāruṇāḥ ||21 ||
 araktatāmraiścaraṇairanūpurai-
 rakuṇḍalairārjavakandharairmukhaiḥ |
 svabhāvapīnairjaghanairamekhalai-
 rahārayoktrairmuṣitairiva stanaiḥ ||22 ||
 nirīkṣya tā bāṣpaparītalocanā
 nirāśrayaṃ chandakamaśvameva ca |
 viṣaṇṇavaktrā rurudurvarāṅganā
 vanāntare gāva ivarṣabhojjhitāḥ ||23 ||
 tataḥ sabāṣpā mahīṣī mahīpateḥ
 pranaṣṭavatsā mahiṣīva vatsalā |
 pragṛhya bāhū nipapāta gautamī
 vilolaparṇā kadalīva kāñcanī ||24 ||
 hatatviṣo'nyāḥ śithilāṃsabāhavaḥ
 striyo viṣādena vicetanā iva |
 na cukruśurnāśru jahurna śaśvasu-
 rna celurāsurlikhitā iva sthitāḥ ||25 ||
 adhīramanyāḥ patiśokamūrcchitā
 vilocanaprasravaṇairmukhaiḥ striyaḥ |
 siṣiñcire proṣitacandanān stanā-
 ndharādharaḥ prasravaṇairivopalān ||26 ||
 mukhaiśca tāsāṃ nāyanāmbutāḍitaiṃ
 rarāja tadrājaniveśanaṃ tadā |
 navāmbukāle'mbudavṛṣṭitāḍitaiḥ
 sravajjalaistāmarasairyathā saraḥ ||27 ||
 suvṛttapiṇāḍagulibhirnirantarai-
 rabhūṣaṇairgūḍhasirairvarāṅganāḥ |
 urāṃsi jaghnuḥ kamalopamaiḥ karaiḥ
 svapallavairvātacalā latā iva ||28 ||
 karaprahārapracalaiśca tā babhu-
 stathāpi nāryaḥ sahitonnataiḥ stanaiḥ |
 vanānilāghūrṇitapadmakampitai
 rathāṅganāmnāṃ mithunairivāpagāḥ ||29 ||
 yathā ca vakṣāṃsi karairapīḍayaṃ-
 stathaiva vakṣobhirapīḍayan karān |
 akārayaṃstatra parasparaṃ vyathāḥ
 karāgravakṣāṃsyabalā dayālasāḥ ||30 ||
 tatastu roṣapraviraktalocanā
 viṣādasaṃbandhikaṣāyagadgadam |
 uvāca niśvāsacalatpayodharā
 vigāḍhaśokāśrudharā yaśodharā ||31 ||
 niśi prasuptāmavaśāṃ vihāya māṃ
 gataḥ kva sa chandaka manmanorathaḥ |
 upāgate ca tvayi kanthake ca me
 samaṃ gateṣu triṣu kampate manaḥ ||32 ||
 anāryamasnigdhamamitrakarma me
 nṛśaṃsa kṛtvā kimihādya rodiṣi |
 niyaccha bāṣpaṃ bhava tuṣṭamānaso
 na saṃvadatyaśru ca tacca karma te ||33 ||
 priyeṇa vaśyena hitena sādhunā
 tvayā sahāyena yathārthakāriṇā |
 gato'ryaputro hyapunarnivṛttaye
 ramasva diṣṭyā saphalaḥ śramastava ||34 ||
 varaṃ manuṣyasya vicakṣaṇo ripu-
 rna mitramaprājñamayogapeśalam |
 suhṛdbruveṇa hyavipaścitā tvayā
 kṛtaḥ kulasyāsya mahānupaplavaḥ ||35 ||
 imā hi śocyā vyavamuktabhūṣaṇāḥ
 prasaktabāṣpāvilaraktalocanāḥ |
 sthite'pi patyau himavanmahīsame
 pranaṣṭaśobhā vidhavā iva striyaḥ ||36 ||
 imāśca vikṣiptaviṭaṅkabāhavaḥ
 prasaktapārāvatadīrghanisvanāḥ |
 vinākṛtāstena sahāvarodhanai-
 rbhṛśaṃ rudantīva vimānapaṅktayaḥ ||37 ||
 anarthakāmo'sya janasya sarvathā
 turaṅgamo'pi dhruvameṣa kanthakaḥ |
 jahāra sarvasvamitastathā hi me
 jane prasupte niśi ratnacauravat ||38 ||
 yadā samarthaḥ khalu soḍhumāgatā-
 niṣuprahārānapi kiṃ punaḥ kaśāḥ |
 gataḥ kaśāpātabhayātkathaṃ nvayaṃ
 śriyaṃ gṛhītvā hṛdayaṃ ca me samam ||39 ||
 anāryakarmā bhṛśamadya heṣate
 narendradhiṣṇyaṃ pratipūrayanniva |
 yadā tu nirvāhayati sma me priyaṃ
 tadā hi mūkasturagādhamo'bhavat ||40 ||
 yadi hyaheṣiṣyata bodhayan janaṃ
 khuraiḥ kṣitau vāpyakariṣyata dhvanim |
 hanusvanaṃ vājanayiṣyaduttamaṃ
 na cābhaviṣyanmama duḥkhamīdṛśam ||41 ||
 itīha devyāḥ paridevitāśrayaṃ
 niśamya bāṣpagrathitākṣaraṃ vacaḥ |
 adhomukhaḥ sāśrukalaḥ kṛtāñjaliḥ
 śanairidaṃ chandaka uttaraṃ jagau ||42 ||
 vigarhituṃ nārhasi devi kanthakaṃ
 na cāpi roṣaṃ mayi kartumarhasi |
 anāgasau svaḥ samavehi sarvaśo
 gato nṛdevaḥ sa hi devi devavat ||43 ||
 ahaṃ hi jānannapi rājaśāsanaṃ
 balātkṛtaḥ kairapi daivatairiva |
 upānayaṃ tūrṇamimaṃ turaṅgamaṃ
 tathānvagacchaṃ vigataśramo'dhvani ||44 ||
 vrajannayaṃ vajivaro'pi nāspṛśa-
 nmahī khurāgrairvidhṛtairivāntarā |
 tathaiva daivādiva saṃyatānano
 hanusvanaṃ nākṛta nāpyaheṣata ||45 ||
 yato bahirgacchati pārthivātmaje
 tadābhavaddvāramapāvṛtaṃ svayam |
 tamaśca naiśaṃ raviṇeva pāṭitaṃ
 tapo'pi daivo vidhireṣa gṛhyatām ||46 ||
 yadapramatto'pi narendraśāsanād
 gṛhe pure civa sahasraśo janaḥ |
 tadā sa nābudhyata nidrayā hṛta-
 stato'pi daivo vidhireṣa gṛhyatām ||47 ||
 yataśca vāso vanavāsasaṃmataṃ
 nisṛṣṭamasmai samaye divaukasā |
 divi praviddhaṃ mukuṭaṃ ca taddhṛtaṃ
 tato'pi daivo vidhireṣa gṛhyatām ||48 ||
 tadevamāvāṃ naradevi doṣato
 na tatprayātaṃ prati gantumarhasi |
 na kāmakāro mama nāsya vājinaḥ
 kṛtānuyātraḥ sa hi daivatairgataḥ ||49 ||
 iti prayāṇaṃ bahudevamadbhūtaṃ
 niśamya tāstasya mahātmanaḥ striyaḥ |
 pranaṣṭaśokā iva vismayaṃ yayu-
 rmanojvaraṃ pravrajanāttu lebhire ||50 ||
 viṣādapāriplavalocanā tataḥ
 pranaṣṭapotā kurarīva duḥkhitā |
 vihāya dhairya virurāva gautamī
 tatāma caivāśrumukhī jagāda ca ||51 ||
 mahormimanto mṛdavo'sitāḥ śubhāḥ
 pṛthakpṛthaṅmūlaruhāḥ samudgatāḥ |
 praveritāste bhuvi tasya murdhajā
 narendramaulīpariveṣṭanakṣamāḥ ||52 ||
 pralambabāhurmṛgarājavikramo
 maharṣabhākṣaḥ kanakojjvaladyutiḥ |
 viśālavakṣā ghanadundubhisvana-
 stathāvidho'pyāśramavāsamarhati ||53 ||
 abhāginī nūnamiyaṃ vasuṃdharā
 tamāryakarmāṇamanuttamaṃ patim |
 gatastato'sau guṇavān hi tādṛśo
 nṛpaḥ prajābhāgyaguṇaiḥ prasūyate ||54 ||
 sujātajālāvatatāṅgulī mṛdū
 nigūḍhagulphau bisapuṣpakomalau |
 vanāntabhūmiṃ kaṭhināṃ kathaṃ nu tau
 sacakramadhyau caraṇau gamiṣyataḥ ||55 ||
 vimānapṛṣṭhe śayanāsanocitaṃ
 mahārhavastrāgurucandanārcitam |
 kathaṃ nu śītoṣṇajalāgameṣu ta-
 ccharīramojasvi vane bhaviṣyati ||56 ||
 kulena sattvena balena varcasā
 śrutena lakṣmyā vayasā ca garvitaḥ |
 pradātumevābhyucito na yācituṃ
 kathaṃ sa bhikṣāṃ parataścariṣyati ||57 ||
 śucau śayitvā śayane hiraṇmaye
 prabodhyamāno niśi tūryanisvanaiḥ |
 kathaṃ bata svapsyati so'dya me vratī
 paṭaikadeśāntarite mahītale ||58 ||
 imaṃ pralāpaṃ karuṇaṃ niśamya tā
 bhujaiḥ pariṣvajya parasparaṃ striyaḥ |
 vilocanebhyaḥ salilāni tatyaju-
 rmadhūni puṣpebhya iveritā latāḥ ||59 ||
 tato dharāyāmapatadyaśodharā
 vicakravākeva rathāṅgasāvhayā |
 śanaiśca tattadvilalāpa viklavā
 muhurmuhurgadgadaruddhayā girā ||60 ||
 sa māmanāthāṃ sahadharmacāriṇī-
 mapāsya dharma yadi kartumicchati |
 kuto'sya dharmaḥ sahadharmacāriṇī
 vinā tapo yaḥ paribhoktumicchati ||61 ||
 śṛṇoti nūnaṃ sa na pūrvapārthivā-
 nmahāsudarśaprabhṛtīn pitāmahān |
 vanāni patnīsahitānupeyuṣa-
 stathā hi dharma madṛte cikīrṣīte ||62 ||
 makheṣu vā vedavidhānasaṃskṛtau
 na daṃpatī paśyati dīkṣitābubhau |
 samaṃ bubhukṣū parato'pi tatphalaṃ
 tato'sya jāto mayi dharmamatsaraḥ ||63 ||
 dhruvaṃ sa jānanmama dharmavallabho
 manaḥ priyerṣyākalahaṃ muhurmithaḥ |
 sukhaṃ vibhīrmāmapahāya roṣaṇāṃ
 mahendraloke'psaraso jighṛkṣati ||64 ||
 iyaṃ tu cintā mama kīdṛśaṃ nu tā
 vapurguṇaṃ bibhrati tatra yoṣitaḥ |
 vane yadartha sa tapāṃsi tapyate
 śriyaṃ ca hitvā mama bhaktimeva ca ||65 ||
 na khalviyaṃ svargasukhāya me spṛhā
 na tajjanasyātmavato'pi durlabham |
 sa tu priyo māmiha vā paratra vā
 kathaṃ na jahyāditi me manorathaḥ ||66 ||
 abhāginī yadyahamāyatekṣaṇaṃ
 śucismitaṃ bharturudīkṣituṃ mukham |
 na mandabhāgyo'rhati rāhulo'pyayaṃ
 kadācidaṅke parivartituṃ pituḥ ||67 ||
 aho nṛśaṃsaṃ sukumāravarcasaḥ
 sudāruṇaṃ tasya manasvino manaḥ |
 kalapralāpaṃ dviṣato'pi harṣaṇaṃ
 śiśuṃ sutaṃ yastyajatīdṛśaṃ bata ||68 ||
 mamāpi kāmaṃ hṛdayaṃ sudāruṇaṃ
 śilāmayaṃ vāpyayaso'pi vā kṛtam |
 anāthavacchrīrahite sukhocite
 vanaṃ gate bhartari yanna dīryate ||69 ||
 itīha devī patiśokamūrchitā
 ruroda dadhyau vilalāpa cāsakṛt |
 svabhāvadhīrāpi hi sā satī śucā
 dhṛtiṃ na sasmāra cakāra no hriyam ||70 ||
 tatastathā śokavilāpaviklavāṃ
 yaśodharāṃ prekṣya vasuṃdharāgatām |
 mahāravindairiva vṛṣṭitāḍitai-
 rmukhaiḥ sabāṣpairvanitā vicukruśuḥ ||71 ||
 samāptajāpyaḥ kṛtahomamaṅgalo
 nṛpastu devāyatanādviniryayau |
 janasya tejārtaraveṇa cāhata-
 ścacāla vajradhvanineva vāraṇaḥ ||72 ||
 niśāmya ca cchandakakanthakāvubhau
 sutasya saṃśrutya ca niścayaṃ sthiram |
 papāta śokābhihato mahīpatiḥ
 śacīpatervṛtta ivotsave dhvajaḥ ||73 ||
 tato muhūrta sutaśokamohito
 janena tulyābhijanena dhāritaḥ |
 nirīkṣya dṛṣṭyā jalapūrṇayā hayaṃ
 mahītalastho vilalāpa pārthivaḥ ||74 ||
 bahūni kṛtvā samare priyāṇi me
 mahattvayā kanthaka vipriyaṃ kṛtam |
 guṇapriyo yena vane sa me priyaḥ
 priyo'pi sannapriyavatpraveritaḥ ||75 ||
 tadadya māṃ vā naya tatra yatra sa
 vraja drutaṃ vā punarenamānaya |
 ṛte hi tasmānmama nāsti jīvitaṃ
 vigāḍharogasya sadauṣadhādiva ||76 ||
 suvarṇaniṣṭhīvini mṛtyunā hṛte
 suduṣkaraṃ yanna mamāra saṃjayaḥ |
 ahaṃ punardharmaratau sute gate
 mumukṣurātmānamanātmavāniva ||77 ||
 vibhordaśakṣatrakṛtaḥ prajāpateḥ
 parāparajñasya vivasvadātmanaḥ |
 priyeṇa putreṇa satā vinākṛtaṃ
 kathaṃ na muhyeddhi mano manorapi ||78 ||
 ajasya rājñastanayāya dhīmate
 narādhipāyendrasakhāya me spṛhā |
 gate vanaṃ yastanaye divaṃ gato
 na moghabāṣpaḥ kṛpaṇaṃ jijīva ha ||79 ||
 pracakṣva me bhadra tadāśramājiraṃ
 hṛtastvayā yatra sa me jalāñjaliḥ |
 ime parīpsanti hi taṃ pipāsavo
 mamāsavaḥ pretagatiṃ yiyāsavaḥ ||80 ||
 iti tanayaviyogajātaduḥkha
 kṣitisadṛśaṃ sahajaṃ vihāya dhairyam |
 daśaratha iva rāmaśokavaśyo
 bahu vilalāpa nṛpo visaṃjñakalpaḥ ||81 ||
 śrutavinayaguṇānvitastatastaṃ
 matisacivaḥ pravayā purohitaśca |
 samadhṛtamidamūcaturyathāva-
 nna ca pariptamukhau na cāpyaśokau ||82 ||
 tyaja naravara śokamehi dhairya
 kudhṛtirivārhasi dhīra nāśru moktum |
 srajamiva mṛditāmapāsya lakṣmīṃ
 bhuvi bahavo hi nṛpā vanānyabhīyuḥ ||83 ||
 api ca niyata eṣa tasya bhāvaḥ
 smara vacanaṃ tadṛṣeḥ purāsitasya |
 na hi sa divi na cakravartirājye
 kṣaṇamapi vāsayituṃ sukhena śakyaḥ ||84 ||
 yadi tu nṛvara kārya eva yatna-
 stvaritamudāhara yāvadatra yāvaḥ |
 bahuvidhimiha yuddhamastu tāva-
 ttava tanayasya vidheśca tasya tasya ||85 ||
 narapatiratha tau śaśāsa tasmād
 drutamita eva yuvāmabhiprayātam |
 na hi mama hṛdayaṃ prayāti śāntiṃ
 vanaśakuneriva putralālasasya ||86 ||
 paramamiti narendraśāsanāttau
 yayaturamātyapurohitau vanaṃ tat |
 kṛtamiti savadhūjanaḥ sadāro
 nṛpatirapi pracakāra śeṣakāryam ||87 ||
 iti buddhacarite mahākāvye'ntaḥpuravilāpo
 nāmāṣṭamaḥ sargaḥ ||8 ||
 CANTO IX
 tatastadā mantripurohitau tau
 bāṣpapratodābhihatau nṛpeṇa |
 viddhau sadaśvāviva sarvayatnā-
 tsauhārdaśīghraṃ yayaturvanaṃ tat ||1 ||
 tamāśramaṃ jātapariśramau tā-
 vupetya kāle sadṛśānuyātrau |
 rājarddhimutsṛjya vinītaceṣṭā-
 vupeyaturbhārgavadhiṣṇyameva ||2 ||
 tau nyāyatastaṃ pratipūjya vipraṃ
 tenārcitau tāvapi cānurūpam |
 kṛtāsanau bhārgavamāsanasthaṃ
 chittvā kathāmūcaturātmakṛtyam ||3 ||
 śuddhaujasaḥ śuddhaviśālakīrte-
 rikṣvākuvaṃśaprabhavasya rājñaḥ |
 imaṃ janaṃ vettu bhavānadhītaṃ
 śrutagrahe mantraparigrahe ca ||4 ||
 tasyendrakalpasya jayantakalpaḥ
 putro jarāmṛtyubhayaṃ titīrṣuḥ |
 ihābhyutepaḥ kila tasya heto-
 rāvāmupetau bhagavānavaitu ||5 ||
 tau so'bravīdasti sa dīrghabāhuḥ
 prāptaḥ kumāro na tu nāvabuddhaḥ |
 dharmo'yamāvartaka ityavetya
 yātastvarāḍābhimukho mumukṣuḥ ||6 ||
 tasmāttatastāvupalabhya tattvaṃ
 taṃ vipramāmantrya tadaiva sadyaḥ |
 khinnāvakhinnāviva rājabhaktyā
 prasasratustena yataḥ sa yātaḥ ||7 ||
 yāntau tatastau mṛjayā vihīna-
 mapaśyatāṃ taṃ vapuṣojjvalantam |
 upopaviṣṭaṃ pathi vṛkṣamūle
 sūrya ghanābhogamiva praviṣṭam ||8 ||
 yānaṃ vihāyopayayau tatastaṃ
 purohito mantradhareṇa sārdham |
 yathā vanasthaṃ sahavāmadevo
 rāmaṃ didṛkṣurmunirāvairvaśeyaḥ ||9 ||
 tāvarcayāmāsaturarhatastaṃ
 divīva śukrāṅgirasau mahendram |
 pratyarcayāmāsa sa cārhatastau
 divīva śukrāṅgirasau mahendraḥ ||10 ||
 kṛtābhyanujñāvabhitastatastau
 niṣedatuḥ śākyakuladhvajasya |
 virejatustasya ca saṃnikarṣe
 punarvasū yogagatāvivendoḥ ||11 ||
 taṃ vṛkṣamūlasthamabhijvalantaṃ
 purohito rājasutaṃ babhāṣe |
 yathopaviṣṭaṃ divi pārijāte
 bṛhaspatiḥ śakrasutaṃ jayantam ||12 ||
 tvacchokaśalye hṛdayāvagāḍhe
 mohaṃ gato bhūmitale muhūrtam |
 kumāra rājā nayanāmbuvarṣo
 yattvāmavocattadidaṃ nibodha ||13 ||
 jānāmi dharma prati niścayaṃ te
 paraimi te bhāvinametamartham |
 ahaṃ tvakāle vanasaṃśrayātte
 śokāgnināgnipratimena dahye ||14 ||
 tadehi dharmapriya matpriyārtha
 dharmārthameva tyaja buddhimetām |
 ayaṃ hi mā śokarayaḥ pravṛddhau
 nadīrayaḥ kūlamivābhihanti ||15 ||
 meghāmbukakṣādriṣu yā hi vṛttiḥ
 samīraṇārkāgnimahāśanīnām |
 tāṃ vṛttimasmāsu karoti śoko
 vikarṣaṇocchoṣaṇadāhabhedaiḥ ||16 ||
 tadbhuṅkṣva tāvadvasudhādhipatyaṃ
 kāle vanaṃ yāsyāsi śāstradṛṣṭe |
 aniṣṭabandhau kuru mayyapekṣāṃ
 sarveṣu bhūteṣu dayā hi dharmaḥ ||17 ||
 na caiṣa dharmo vana eva siddhaḥ
 pure'pi siddhirniyatā yatīnām |
 buddhiśca yatnaśca nimittamatra
 vana ca liṅgaṃ ca hi bhīrucinham ||18 ||
 maulīdharairasaviṣaktahāraiḥ
 keyūraviṣṭabdhabhujairnarendraiḥ |
 lakṣbhyaṅkamadhye parivartamānaiḥ
 prāpto gṛhasthairapi mokṣadharmaḥ ||19 ||
 dhruvānujau yau balivajrabāhū
 vaibhrājamāṣāḍhamathāntidevam |
 videharājaṃ janakaṃ tathaiva
 śālvadrumaṃ senajitaśca rājñaḥ ||20 ||
 etān gṛhasthānnṛpatīnavehi
 naiḥśreyase dharmavidhau vinītān |
 ubhe'pi tasmādyugapadbhajasva
 cittādhipatyaṃ ca nṛpaśriyaṃ ca ||21 ||
 icchāmi hi tvāmupaguhya gāḍhaṃ
 kṛtābhiṣekaṃ salilārdrameva |
 dhṛtātapattraṃ samudīkṣamāṇa-
 stenaiva harṣeṇa vanaṃ praveṣṭum ||22 ||
 ityabravīdbhūmipatirbhavantaṃ
 vākyena bāṣpagrathitākṣareṇa |
 śrutvā bhavānarhati tatpriyārtha
 snehena tasnehamanuprayātum ||23 ||
 śokāmbhasi tvatprabhave hyagādhe
 duḥkhārṇave majjati śākyarājaḥ |
 tasmāttamuttāraya nāthahīnaṃ
 nirāśrayaṃ magnamivārṇave nauḥ ||24 ||
 bhīṣmeṇa gaṅgodarasaṃbhavena
 rāmeṇa rāmeṇa ca bhārgaveṇa |
 śrutvā kṛtaṃ karma pituḥ priyārtha
 pitustvamaopyarhasi kartumiṣṭam ||25 ||
 saṃvardhayitrī samavehi devī-
 magastyajuṣṭāṃ diśamaprayātām |
 pranaṣṭavatsāmiva vatsalāṃ gā-
 majasramārtā karuṇaṃ rudantīm ||26 ||
 haṃsena haṃsīmiva viprayuktāṃ
 tyaktāṃ gajeneva vane kareṇum |
 artā sanāthāmapi nāthahīnāṃ
 trātuṃ vadhūmarhasi darśanena ||27 ||
 ekaṃ sutaṃ bālamanarhaduḥkhaṃ
 saṃtāpamantargatamudvahantam |
 taṃ rāhulaṃ mokṣaya bandhuśokā-
 drāhūpasargādeva pūrṇacandram ||28 ||
 śokāgninā tvadvirahendhanena |
 niḥsvāsadhūmena tamaḥśikhena |
 tvaddarśanāmbvicchati dahyamāna-
 mantaḥpuraṃ caiva puraṃ ca kṛtsnam ||29 ||
 sa bodhisattvaḥ paripūrṇasattvaḥ
 śrutvā vacastasya purohitasya |
 dhyātvā muhūrtaṃ guṇavadguṇajñaḥ
 pratyuttaraṃ praśritamityuvāca ||30 ||
 avaimi bhāvaṃ tanaye pitṝṇāṃ
 viśeṣato yo mayi bhūmipasya |
 jānannapi vyādhijarāvipadbhyo
 bhītastvagatyā svajanaṃ tyajāmi ||31 ||
 draṣṭuṃ priyaṃ kaḥ svajanaṃ hi necche-
 nnānte yadi syātpriyaviprayogaḥ |
 yadā tu bhūtvāpi ciraṃ viyoga-
 stato guruaṃ snindhamapi tyajāmi ||32 ||
 maddhetukaṃ yattu narādhipasya
 śokaṃ bhavānāha na tatpriyaṃ me |
 yatsvapnabhūteṣu samāgameṣu
 saṃtapyate bhāvini viprayoge ||33 ||
 evaṃ ca te niścayametu buddhi-
 rdṛṣṭvā vicitraṃ jagataḥ pracāram |
 saṃtāpaheturna suto na bandhu-
 rajñānanaimittika eṣa tāpaḥ ||34 ||
 yathādhvagānamiha saṃgatānāṃ
 kāle viyogo niyataḥ prajānām |
 prājño janaḥ ko tu bhajeta śokaṃ
 bandhupratijñātajanairvihīnaḥ ||35 ||
 ihaiti hitvā svajanaṃ paratra
 pralabhya cehāpi punaḥ prayāti |
 gatvāpi tatrāpyaparatra gaccha-
 tyevaṃ jane tyāgini ko'nurodhaḥ ||36 ||
 yadā ca garbhātprabhṛti pravṛttaḥ
 sarvāsvavasthāsu vadhāya mṛtyuḥ |
 kasmādakāle vanasaṃśrayaṃ me
 putrapriyastatrabhavānavocat ||37 ||
 bhavatyakālo viṣayābhipattau
 kālastathaivārthavidhau pradiṣṭaḥ |
 kālo jagatkarṣati sarvakālā-
 nnirvāhake śreyasi nāsti kālaḥ ||38 ||
 rājyaṃ mumukṣurmayi yacca rājā
 tadapyudāraṃ sadṛśaṃ pituśca |
 pratigrahītuṃ mama na kṣamaṃ tu
 lobhādapathyānnamivāturasya ||39 ||
 kathaṃ nu mohāyatanaṃ nṛpatvaṃ
 kṣamaṃ prapattuṃ viduṣā nareṇa |
 sodvegatā yatra madaḥ śramaśca
 parāpacāreṇa ca dharmapīḍā ||40 ||
 jāmbūnadaṃ harmyamiva pradīptaṃ
 viṣeṇa saṃyuktamivottamānnam |
 grāhākulaṃ cāmbviva sāravindaṃ
 rājyaṃ hi ramyaṃ vyasanāśrayaṃ ca ||41 ||
 itthaṃ ca rājyaṃ na sukhaṃ na dharmaḥ
 pūrve yathā jātaghṛṇā narendrāḥ |
 vayaḥprakarṣe'parihāryaduḥkhe
 rājyāni muktvā vanameva jagmuḥ ||42 ||
 varaṃ hi bhuktāni tṛṇānyaraṇye
 toṣaṃ paraṃ ratnamivopagṛhya |
 sahoṣitaṃ śrīsulabhairna caiva
 doṣairadṛśyairiva kṛṣṇasarpaiḥ ||43 ||
 ślādhyaṃ hi rājyāni vihāya rājñāṃ
 dharmābhilāṣeṇa vanaṃ praveṣṭum |
 bhagnapratijñasya na tūpapannaṃ
 vanaṃ parityajya gṛhaṃ praveṣṭum ||44 ||
 jātaḥ kule ko hi naraḥ sasattvo
 dharmābhilāṣeṇa vanaṃ praviṣṭaḥ |
 kāṣāyamutsṛjya vimuktalajjaḥ
 puraṃdarasyāpi puraṃ śrayeta ||45 ||
 lobhāddhi mohādathavā bhayena
 yo vāntamannaṃ punarādadīta |
 lobhātsa mohādathavā bhayena
 saṃtyajya kāmān punarādadīta ||46 ||
 yaśca pradīptāccharaṇātkathaṃci-
 nniṣkramya bhūyaḥ praviśettadeva |
 gārhasthyamutsṛjya sa dṛṣṭadoṣo
 mohena bhūyo'bhilaṣedgrahītum ||47 ||
 yā ca śrutirmokṣamavāptavanto
 nṛpā gṛhasthā iti naitadasti |
 śamapradhānaḥ kva ca mokṣadharmo
 daṇḍapradhānaḥ kva ca rājadharmaḥ ||48 ||
 śame ratiścecchithilaṃ ca rājyaṃ
 rājye matiścecchamaviplavaśca |
 śamaśca taikṣṇyaṃ ca hi nopapannaṃ
 śītoṣṇayoraikyamivodakāgnyoḥ ||49 ||
 tanniścayādvā vasudhādhipāste
 rājyāni muktvā śamamāptavantaḥ |
 rājyāṅgitā vā nibhṛtendriyatvā-
 danaiṣṭhike mokṣakṛtābhimānāḥ ||50 ||
 teṣāṃ ca rājye'stu śamo yathāva-
 tprāpto vanaṃ nāhamaniścayena |
 chittvā hi pāśaṃ gṛhabandhusaṃjñaṃ
 muktaḥ punarna pravivikṣurasmi ||51 ||
 ityātmavijñānaguṇānurūpaṃ
 muktaspṛhaṃ hetumadūrjitaṃ ca |
 śrutvā narendrātmajamuktavantaṃ
 pratyuttaraṃ mantradharo'pyuvāca ||52 ||
 yo niścayo dharmavidhau tavāyaṃ
 nāyaṃ na yukto na tu kālayuktaḥ |
 śokāya dattvā pitaraṃ vayaḥsthaṃ
 syāddharmakāmasya hi te na dharmaḥ ||53 ||
 nūnaṃ ca buddhistava nātisūkṣmā
 dharmārthakāmeṣvavicakṣaṇā vā |
 hetoradṛṣṭasya phalasya yastvaṃ
 pratyakṣamartha paribhūya yāsi ||54 ||
 punarbhavo'stīti ca kecidāhu-
 rnāstīti kecinniyatapratijñāḥ |
 evaṃ yadā saṃśayito'yamartha-
 stasmātkṣamaṃ bhoktumupasthitā śrīḥ ||55 ||
 bhūyaḥ pravṛttiryadi kācidasti
 raṃsyāmahe tatra yathopapattau |
 atha pravṛttiḥ parato na kāci-
 tsiddhau'prayatnājjagato'sya mokṣaḥ ||56 ||
 astīti kecitparalokamāhu-
 rmokṣasya yogaṃ na tu varṇayanti |
 agneryathā hyauṣṇyamapāṃ dravatvaṃ
 tadvatpravṛttau prakṛtiṃ vadanti ||57 ||
 kecitsvabhāvāditi varṇayanti
 śubhāśubhaṃ caiva bhavābhavau ca |
 svābhāvikaṃ sarvamidaṃ ca yasmā-
 dato'pi mogho bhavati prayatnaḥ ||58 ||
 yadindriyāṇāṃ niyataḥ pracāraḥ
 priyāpriyatvaṃ viṣayeṣu caiva |
 saṃyujyate yajjarayārtibhiśca
 kastatra yatno nanu sa svabhāvaḥ ||59 ||
 adbhirhutāśaḥ śamamabhyupaiti
 tejāṃsi cāpo gamayanti śoṣam |
 bhinnāni bhūtāni śarīrasaṃsthā-
 nyaikyaṃ ca gatvā jagadudvahanti ||60 ||
 yatpāṇipādodarapṛṣṭhamūrdhnā
 nirvartate garbhagatasya bhāvaḥ |
 yadātmanastasya ca tena yogaḥ
 svābhāvikaṃ tatkathayanti tajjñāḥ ||61 ||
 kaḥ kaṇṭakasya prakaroti taikṣṇyaṃ
 vicitrabhāvaṃ mṛgapakṣiṇāṃ vā |
 svabhāvataḥ sarvamidaṃ pravṛttaṃ
 na kāmakāro'sti kutaḥ prayatnaḥ ||62 ||
 sarga vadantīśvaratastathānye
 tatra paryatne puruṣasya ko'rthaḥ |
 ya eva heturjagataḥ pravṛttau
 heturnivṛttau niyataḥ sa eva ||63 ||
 kecidvadantyātmanimittameva
 prādurbhavaṃ caiva bhavakṣayaṃ ca |
 prādurbhavaṃ tu pravadantyayatnā-
 dyatnena mokṣādhigamaṃ bruvanti ||64 ||
 naraḥ pitṛṇāmanṛṇaḥ prajābhi-
 rvedaiṛṣīṇāṃ kratubhiḥ surāṇām |
 utpadyate sārdhamṛṇaistribhistai-
 ryasyāsti mokṣaḥ kila tasya mokṣaḥ ||65 ||
 ityevametena vidhikrameṇa
 mokṣaṃ sayatnasya vadanti tajjñāḥ |
 prayatnavanto'pi hi vikrameṇa
 mumukṣavaḥ khedamavāpnuvanti ||66 ||
 tatsaumya mokṣe yadi bhaktirasti
 nyāyena sevasva vidhiṃ yathoktam |
 evaṃ bhaviṣyatyupapattirasya
 saṃtāpanāśaśca narādhipasya ||67 ||
 yā ca pravṛttā tava doṣabuddhi-
 stapovanebhyo bhavanaṃ praveṣṭum |
 tatrāpi cintā tava tāta mā bhūta
 pūrve'pi jagmuḥ svagṛhānvanebhyaḥ ||68 ||
 tapovanastho'pi vṛtaḥ prajābhi-
 rjagāma rājā puramambarīṣaḥ |
 tathā mahīṃ viprakṛtāmanāryai-
 stapovanādetya rarakṣa rāmaḥ ||69 ||
 tathaiva śālvādhipatirdrumākhyo
 vanātsasūranurnagaraṃ viveśa |
 brahmārṣibhūtaśca munervasiṣṭhā-
 ddadhre śriyaṃ sāṃkṛtirantidevaḥ ||70 ||
 evaṃvidhā dharmayaśaḥpradīptā
 vanāni hitvā bhavanānyatīyuḥ |
 tasmānna doṣo'sti gṛhaṃ prayātuṃ
 tapovanāddharmanimittameva ||71 ||
 tato vacastasya niśamya mantriṇaḥ
 priyaṃ hitaṃ caiva nṛpasya cakṣuṣaḥ |
 anūnamavyastamasaktamadrutaṃ
 dhṛtau sthito rājasuto'bravīdvacaḥ ||72 ||
 ihāsti nāstīti ya eṣa saṃśayaḥ
 parasya vākyairna mamātra niścayaḥ |
 avetya tattvaṃ tapasā śamena ca
 svayaṃ grahīṣyāmi yadatra niścitam ||73 ||
 na me kṣamaṃ saṃśayajaṃ hi darśanaṃ
 grahītumavyaktaparasparāhatam |
 budhaḥ parapratyayato hi ko vraje-
 jjano'ndhakāre'ndha ivāndhadeśikaḥ ||74 ||
 adṛṣṭatattvasya sato'pi kiṃ tu me
 śubhāśubhe saṃśayitu śubhe matiḥ |
 vṛthāpi khedo hi varaṃ śubhātmanaḥ
 sukhaṃ na tattve'pi vigarhitātmanaḥ ||75 ||
 imaṃ tu dṛṣṭvāgamamavyavasthitaṃ
 yaduktamāpttaistadavehi sādhviti |
 prahīṇadoṣatvamavehi cāptatāṃ
 prahīṇadoṣo hyanṛtaṃ na vakṣyati ||76 ||
 gṛhapraveśaṃ prati yacca me bhavā-
 nuvāca rāmaprabhṛtīnnidarśanam |
 na te pramāṇaṃ na hi dharmaniścayai-
 ṣvalaṃ pramāṇāya parikṣatavratāḥ ||77 ||
 tadevamapyeva ravirmahī pate-
 dapi sthiratvaṃ himavān giristyajet |
 adṛṣṭatattvo viṣayonmukhendriyaḥ
 śrayeya na tveva gṛhān pṛthagjanaḥ ||78 ||
 ahaṃ viśeyaṃ jvalitaṃ hutāśanaṃ
 na cākṛtārthaḥ praviśeyamālayam |
 iti pratijñāṃ sa cakāra garvito
 yatheṣṭamutthāya ca nirmamo yayau ||79 ||
 tataḥ sabāṣpau sacivadvijābubhau
 niśamya tasya sthirameva niścayam |
 viṣaṇṇavaktrāvanugamya duḥkhitau
 śanairagatyā purameva jagmatuḥ ||80 ||
 tatsnehādatha nṛpateśca bhaktitastau
 sāpekṣaṃ pratiyayatuśca tasthatuśca |
 durdharṣa ravimiva dīptamātmabhāsā
 taṃ draṣṭuṃ na hi pathi śekaturna moktum ||81 ||
 tau jñātuṃ paramagatergatiṃ tu tasya
 pracchannāṃścarapuruṣāñchucīnvidhāya |
 rājānaṃ priyasutalālasaṃ nu gatvā
 drakṣyāvaḥ kathamiti jagmatuḥ kathaṃcitu ||82 ||
 iti buddhacarite mahākāvye
 kumārānveṣaṇoṃ nāma navamaḥ sargaḥ ||9 ||
 CANTO X
 sa rājavatsaḥ pṛthupīnavakṣā-
 stau havyamantrādhikṛtau vihāya |
 uttīrya gaṅgāṃ pracalattaraṅgāṃ
 śrīmadgṛhaṃ rājagṛhaṃ jagāma ||1 ||
 śailaiḥ suguptaṃ ca vibhūṣitaṃ ca
 dhṛtaṃ ca pūtaṃ ca śivaistapodaiḥ |
 pañcācalāṅkaṃ nagaraṃ prapede
 śāntaḥ svayaṃbhūriva nākapṛṣṭham ||2 ||
 gāmbhīryamojaśca niśāmya tasya
 vapuśca dīptaṃ puruṣānatītya |
 visismiye tatra janastadānīṃ
 sthāṇūvratasyeva vṛṣādhvajāsya ||3 ||
 taṃ prekṣya yo'nyena yayau sa tasthau
 yastatra tasthau pathi so'nvagacchat |
 drutaṃ yayau yaḥ sa jagāma dhīraṃ
 yaḥ kaścidāste sma sa cotpapāta ||4 ||
 kaścittamānarca janaḥ karābhyāṃ
 satkṛtya kaścicchirasā vavande |
 snigdhena kaścidvacasābhyananda-
 nainaṃ jagāmāpratipūjya kaścit ||5 ||
 taṃ jihriyuḥ prekṣya vicitraveṣāḥ
 prakīrṇavācaḥ pathi maunamīyuḥ |
 dharmasya sākṣādiva saṃnikarṣe
 na kaścidanyāyamatirbabhūva ||6 ||
 anyakriyāṇāmapi rājamārge
 strīṇāṃ nṛṇāṃ vā bahumānapūrvam |
 taṃ devakalpaṃ naradevasūnuṃ
 nirīkṣamāṇā na tatarpa dṛṣṭiḥ ||7 ||
 bhruvau lalāṭaṃ mukhamīkṣaṇe vā
 vapuḥ karau vā caraṇau gatiṃ vā |
 yadeva yastasya dadarśa tatra
 tadeva tasyātha babandha cakṣuḥ ||8 ||
 dṛṣṭvā ca sorṇabhruvamāyatākṣaṃ
 jvalaccharīraṃ śubhajālahastam |
 ta bhikṣuveṣaṃ kṣitipālanārha
 saṃcukṣubhe rājagṛhasya lakṣmīḥ ||9 ||
 śreṇyo'tha bhartā magadhājirasya
 bāhyādvimānādvipulaṃ janaugham |
 dadarśa papraccha ca tasya hetuṃ
 tatastamasmai puruṣaḥ śaśaṃsa ||10 ||
 jñānaṃ paraṃ vā pṛthivīśriyaṃ vā
 viprairya ukto'dhigamiṣyatīti |
 sa eṣa śākyādhipatestanūjo
 nirīkṣyate pravrajito janena ||11 ||
 tataḥ śrutārtho manasāgatāstho
 rājā babhāṣe puruṣaṃ tameva |
 vijñāyatāṃ kva pratigacchatīti
 tathetyathainaṃ puruṣo'nvagacchat ||12 ||
 alolacakṣuryugamātradarśī
 nivṛttavāgyantritamandagāmī |
 cacāra bhikṣāṃ sa tu bhikṣuvaryo
 nidhāya gātrāṇi calaṃ ca cetaḥ ||13 ||
 ādāya bhaikṣaṃ ca yathopapannaṃ
 yayau gireḥ prasravaṇaṃ viviktam |
 nyāyena tatrābhyavahṛtya caina-
 nmahīdharaṃ pāṇḍavamāruroha ||14 ||
 tasminnavau lodhravanopagūḍhe
 mayūranādapratipurṇakuñje |
 kāṣāyavāsāḥ sa babhau nṛsūryo
 yathodayasyopari bālasūryaḥ ||15 ||
 tatrainamālokya sa rājabhṛtyaḥ
 śreṇyāya rājñe kathayāṃcakāra |
 saṃśrutya rājā sa ca bāhumānyā-
 ttatra pratasthe nibhṛtānuyātraḥ ||16 ||
 sa pāṇḍavaṃ pāṇḍavatulyavīryaḥ
 śailottamaṃ śailasamānavarṣmā |
 maulīdharaḥ siṃhagatirnṛsiṃha-
 ścalatsaṭaḥ siṃha ivāruroha ||17 ||
 tataḥ sma tasyopari śṛṅgabhūtaṃ
 śāntendriyaṃ paśyati bodhisattvam |
 paryaṅkamāsthāya virocamānaṃ
 śaśāṅkamudyantamivābhrakuñjāt ||18 ||
 taṃ rupalakṣmyā ca śamena caiva
 dharmasya nirmāṇamivopaviṣṭam |
 savismayaḥ praśrayavānnarendraḥ
 svayaṃbhūvaṃ śakra ivopatasthe ||19 ||
 taṃ nyāyato nyāyavidāṃ variṣṭhaṃ
 sametya papraccha ca dhātusāmyam |
 sa cāpyavocatsadṛśena sāmnā
 nṛpaṃ manaḥsvāsthyamanāmayaṃ ca ||20 ||
 tataḥ śucau vāraṇakarṇanīle
 śilātale saṃniṣasāda rājā |
 upopaviśyānumataśca tasya
 bhāvaṃ vijijñāsuridaṃ babhāṣe ||21 ||
 prītiḥ parā me bhavataḥ kulena
 kramāgatā caiva parīkṣitā ca |
 jātā vivakṣā svavayo yato me
 tasmādidaṃ snehavaco nibodha ||22 ||
 ādityapūrva vipulaṃ kulaṃ te
 navaṃ vayo dīptamidaṃ vapuśca |
 kasmādiyaṃ te matirakrameṇa
 bhaikṣāka evābhiratā na rājye ||23 ||
 gātraṃ hi te lohitacandanārhaṃ
 kāṣāyasaṃśleṣamanarhametat |
 hastaḥ prajāpālanayogya eṣa
 bhoktuṃ na cārhaḥ paradattamannam ||24 ||
 tatsaumya rājyaṃ yadi paitṛkaṃ tvaṃ
 snehātpiturnecchasi vikrameṇa |
 na ca kramaṃ marṣayituṃ matiste
 bhuṅkṣvārdhamasmādviṣayasya śīghram ||25 ||
 evaṃ hi na syātsvajanāvamardaḥ
 kālakrameṇāpi śamaśrayā śrīḥ |
 tasmātkuruṣva praṇayaṃ mayi tvaṃ
 sadbhiḥ sahīyā hi satāṃ samṛddhiḥ ||26 ||
 atha tvidānī kulagarvitatvā-
 dasmāsu viśrambhaguṇo na te'sti |
 vyūḍhānyanīkāni vigāhya bāṇai-
 rmayā sahāyena parān jigīṣa ||27 ||
 tadbuddhimatrānyatarāṃ vṛṇīṣva
 dharmārthakāmānvidhivadbhajasva |
 vyatyasya rāgādiha hi trivarga
 pretyeha ca bhraṃśamavāpnuvanti ||28 ||
 yo hyarthadharmau paripīḍya kāmaḥ
 syāddharmakāmau paribhūya cārthaḥ |
 kāmārthayoścoparameṇa dharma-
 styājyaḥ sa kṛtsno yadi kāṅkṣito'rthaḥ ||29 ||
 tasmāttrivargasya niṣevaṇena
 tvaṃ rūpametatsaphalaṃ kuruṣva |
 dharmārthakāmādhigamaṃ hyanūnaṃ
 nṛṇāmanūnaṃ puruṣārthamāhuḥ ||30 ||
 tanniṣphalau nārhasi kartumetau
 pīnau bhujau cāpavikarṣaṇārhau |
 māndhātṛvajjetumimau hi yogyau
 lokānapi trīniha kiṃ punargām ||31 ||
 snehena khalvetadahaṃ bravīmi
 naiśvaryarāgeṇa na vismayena |
 imaṃ hi dṛṣṭvā tava bhikṣuveṣaṃ
 jātānukampo'smyapi cāgatāśruḥ ||32 ||
 yāvatsvavaṃśapratirūpa rūpaṃ
 na te jarābhyetyabhibhūya bhūyaḥ |
 tadbhuṅkṣva bhikṣāśramakāma kāmān
 kāle'si kartā priyadharma dharmam ||33 ||
 śaknoti jīrṇaḥ khalu dharmamāptuṃ
 kāmopabhogeṣvagatirjarāyāḥ |
 ataśca yūnaḥ kathayanti kāmā-
 nmadhyasya vittaṃ sthavirasya dharmam ||34 ||
 dharmasya cārthasya ca jīvaloke
 pratyarthibhutāni hi yauvanāni |
 saṃrakṣyamāṇānyapi durgrahāṇi
 kāmā yatastena pathā haranti ||35 ||
 vayāṃsi jīrṇāni vimarśavanti
 dhīrāṇyavasthānaparāyaṇāni |
 alpena yatnena śamātmakāni
 bhavantyagatyaiva ca lajjayā ca ||36 ||
 ataśca lolaṃ viṣayapradhānaṃ
 pramattamakṣāntamadīrghadarśi |
 bahucchalaṃ yauvanamabhyatītya
 nistīrya kāntāramivāśvasanti ||37 ||
 tasmādadhīraṃ capalapramādi
 navaṃ vayastāvadidaṃ vyapaitu |
 kāmasya pūrva hi vayaḥ śaravyaṃ
 na śakyate rakṣitumindriyebhyaḥ ||38 ||
 atho cikīrṣā tava dharma eva
 yajasva yajñaṃ kuladharma eṣaḥ |
 yajñairadhiṣṭhāya hi nāgapṛṣṭhaṃ
 yayau marutvānapi nākapṛṣṭham ||39 ||
 suvarṇakeyūravidaṣṭabāhavo
 maṇipradīpojjvalacitramaulayaḥ |
 nṛparṣayastāṃ hi gatiṃ gatā makhaiḥ
 śrameṇa yāmeva maharṣayo yayuḥ ||40 ||
 ityevaṃ magadhapatirvaco babhāṣe
 yaḥ samyagvalābhidiva bruvan babhāse |
 tacchrutvā na sa vicacāla rājasūnuḥ
 kailāso giririva naikacitrasānuḥ ||41 ||
 iti buddhacarite mahākāvye'śvaghoṣakṛte
 śreṇyābhigamano nāma daśamaḥ sargaḥ ||10 ||
 CANTO XI
 athaivamukto magadhādhipena
 suhṛnmukhena pratikūlamartham |
 svastho'vikāraḥ kulaśaucaśuddhaḥ
 śauddhodanirvākyamidaṃ jagāda ||1 ||
 nāścaryametadbhavato vidhānaṃ
 jātasya haryaṅkakule viśāle |
 yanmitrapakṣe tava mitrakāma
 syādvṛttireṣā pariśuddhavṛtteḥ ||2 ||
 asatsu maitrī svakulānuvṛttā
 na tiṣṭhati śrīriva viklaveṣu |
 pūrvaiḥ kṛtāṃ prītiparaṃparābhi-
 stāmeva santastu vivardhayanti ||3 ||
 ye cārthakṛccheṣu bhavanti loke
 samānakāryāḥ suhṛdāṃ manuṣyāḥ |
 mitrāṇiḥ tānīti paraimi buddhyā
 svasthasya vṛddhiṣviha ko hi na syāt ||4 ||
 evaṃ ca ye dravyamavāpya loke
 mitreṣu dharme ca niyojayanti |
 avāptasārāṇi dhanāni teṣāṃ
 bhraṣṭāni nānte janayanti tāpam ||5 ||
 suhṛttayā cāryatayā ca rājan
 khalveṣa yo māṃ prati niścayaste |
 atrānuneṣyāmi suhṛttayaiva
 brūyāmahaṃ nottaramanyadatra ||6 ||
 ahaṃ jarāmṛtyubhayaṃ viditvā
 mumukṣayā dharmamimaṃ prapannaḥ |
 bandhūn priyānaśrumukhānvihāya
 prāgeva kāmānuśubhasya hetūn ||7 ||
 nāśīviṣebhyo hi tathā bibhemi
 naivāśanibhyo gaganāccyutebhyaḥ |
 na pāvakebhyo'nilasaṃhitebhyo
 yathā bhayaṃ me viṣayebhya eva ||8 ||
 kāmā hyanityāḥ kuśalārthacaurā
 riktāśca māyāsadṛśāśca loke |
 āśāsyamānā api mohayanti
 cittaṃ nṛṇāṃ kiṃ punarātmasaṃsthāḥ ||9 ||
 kāmābhibhūtā hi na yānti śarma
 tripiṣṭape kiṃ bata martyaloke |
 kāmaiḥ satṛṣṇasya hi nāsti tṛpti-
 ryathendhanairvātasakhasya vanheḥ ||10 ||
 jagatyanartho na samo'sti kāmai-
 rmohācca teṣveva janaḥ prasaktaḥ |
 tattvaṃ viditvaivamanarthabhīruḥ
 prājñaḥ svayaṃ ko'bhilaṣedanartham ||11 ||
 samudravaktrāmapi gāmavāpya
 pāraṃ jigīṣanti mahārṇavasya |
 lokasya kāmairna vitṛptirasti
 patidbhirambhobhirivārṇavasya ||12 ||
 devena vṛṣṭe'pi hiraṇyavarṣe
 dvīpānsamagrāṃścaturo'pi jitvā |
 śakrasya cārdhāsanamapyavāpya
 māndhāturāsīdviṣayeṣvatṛptiḥ ||13 ||
 bhuktvāpi rājyaṃ divi devatānāṃ
 śatakratau vṛtrabhayātpranaṣṭe |
 darpānmaharṣīnapi vāhayitvā
 kāmeṣvatṛpto nahuṣaḥ papāta ||14 ||
 aiḍaśca rājā tridivaṃ vigāhya
 nītvāpi devī vaśamurvaśī tām |
 lobhādṛṣibhyaḥ kanakaṃ jihīrṣu-
 rjagāma nāśaṃ viṣayeṣvatṛptaḥ ||15 ||
 balermahendraṃ nahuṣaṃ mahendrā-
 dindraṃ punarye nahuṣādupeyuḥ |
 svarge kṣitau vā viṣayeṣu teṣu
 ko viśvasedbhāgyakulākuleṣu ||16 ||
 cīrāmbarā mūlaphalāmbubhakṣā
 jaṭā vahanto'pi bhujaṅgadīrghāḥ |
 yairnānyakāryā munayo'pi bhagnāḥ
 kaḥ kāmasaṃjñānmṛgayeta śatrūn ||17 ||
 ugrāyudhaścogradhṛtāyudho'pi
 yeṣāṃ kṛte mṛtyumavāpa bhīṣmāt |
 cintāpi teṣāmaśivā vadhāya
 sadvṛttināṃ kiṃ punaravratānām ||18 ||
 āsvādamalpaṃ viṣayeṣu matvā
 saṃyojanotkarṣamatṛptimeva |
 sadbhyaśca garhā niyataṃ ca pāpaṃ
 kaḥ kāmasaṃjñaṃ viṣamādadīta ||19 ||
 kṛṣyādibhiḥ karmabhirarditānāṃ
 kāmātmakānāṃ ca niśamya duḥkham |
 svāsthyaṃ ca kāmeṣvakutūhalānāṃ
 kāmānvihātuṃ kṣamamātmavadbhiḥ ||20 ||
 jñeyā vipatkāmini kāmasaṃpa-
 tsiddheṣu kāmeṣu madaṃ hyupaiti |
 madādakārya kurute na kārya
 yena kṣato durgatimabhyupaiti ||21 ||
 yatnena labdhvāḥ parirakṣitāśca
 ye vipralabhya pratiyānti bhūyaḥ |
 teṣvātmavānyācitakopameṣu
 kāmeṣu vidvāniha ko rameta ||22 ||
 anviṣya cādāya ca jātatarṣā
 yānatyajantaḥ pariyānti duḥkham |
 loke tṛṇolkāsadṛśeṣu teṣu
 kāmeṣu kasyātmavato ratiḥ syāt ||23 ||
 anātmavanto hṛdi yairvidaṣṭā
 vināśamarchanti na yānti śarma |
 kuddhograsarpapratimeṣu teṣu
 kāmeṣu kasyātmavato ratiḥ syāt ||24 ||
 asthi kṣudhārtā iva sārameyā
 bhuktvāpi yānnaiva bhavanti tṛptāḥ |
 jīrṇasthikaṅkālasameṣu teṣu
 kāmeṣu kasyātmavato ratiḥ syāt ||25 ||
 ye rājacaurodakapāvakebhyaḥ
 sādhāraṇatvājjanayanti duḥkham |
 teṣu praviddhāmiṣasanibheṣu
 kāmeṣu kasyātmavato ratiḥ syāt ||26 ||
 yatra sthitānāmabhito vipattiḥ
 śatroḥ sakāśādapi bāndhavebhyaḥ |
 hiṃsreṣu teṣvāyatanopameṣu
 kāmeṣu kasyātmavato ratiḥ syāt ||27 ||
 girau vane cāpsu ca sāgare ca
 yān bhraṃśamarchanti vilaṅghamānāḥ |
 teṣu drumaprāgraphalopameṣu
 kāmeṣu kasyātmavato ratiḥ syāt ||28 ||
 tīvraiḥ prayatnairvividhairavāptāḥ
 kṣaṇena ye nāśamiha prayānti |
 svapnopabhogapratimeṣu teṣu
 kāmeṣu kasyātmavato ratiḥ syāt ||29 ||
 yānarjayitvāpi na yānti śarma
 vivardhayitvā paripālayitvā |
 aṅgārakarṣūpratimeṣu teṣu
 kāmeṣu kasyātmavato ratiḥ syāt ||30 ||
 vināśamīyuḥ kuravo yadartha
 vṛṣṇyandhakā mekhaladaṇḍakāśca |
 sūnāsikāṣṭhapratimeṣu teṣu
 kāmeṣu kasyātmavato ratiḥ syāt ||31 ||
 sundopasundāvasurau yadartha-
 manyonyavairaprasṛtau vinaṣṭau |
 sauhārdīvaśleṣakareṣu teṣu
 kāmeṣu kasyātmavato ratiḥ syāt ||32 ||
 yeṣāṃ kṛte vāriṇi pāvake ca |
 kravyātsu cātmānamihotsṛjanti |
 sapatnabhūteṣvaśiveṣu teṣu
 kāmeṣu kasyātmavato ratiḥ syāt ||33 ||
 kāmārthamajñaḥ kṛpaṇaṃ karoti
 prāpnoti duḥkhaṃ vadhabandhanādi |
 kāmārthamāśākṛpaṇastapasvī
 mṛtyuṃ śramaṃ cārchati jīvalokaḥ ||34 ||
 gītairhiyante hi mṛgā vadhāya
 rūpārthamagnau śalabhāḥ patanti |
 matsyo giratyāyasamāmiṣārthī
 tasmādanartha viṣayāḥ phalanti ||35 ||
 kāmāstu bhogā iti yanmatiḥ syā-
 dbhogā na kecitparigaṇyamānāḥ
 vastrādayo dravyaguṇā hi loke
 duḥkhapratīkāra iti pradhāryāḥ ||36 ||
 iṣṭaṃ hi tarṣapraśamāya toyaṃ
 kṣunnāśahetoraśanaṃ tathaiva |
 vātātapāmbvāvaraṇāya veśma
 kaupīnaśītāvaraṇāya vāsaḥ ||37 ||
 nidrāvighātāya tathaiva śayyā
 yānaṃ tathādhvaśramanāśanāya |
 tathāsanaṃ sthānavinodanāya
 snānaṃ mṛjarogyabalāśrayāya ||38 ||
 duḥkhapratīkāranimittabhūtā-
 stasmātprajānāṃ viṣayā na bhogāḥ |
 aśnāmi bhogāniti ko'bhyupeyā-
 tprājñaḥ pratīkāravidhau pravṛttaḥ ||39 ||
 yaḥ pittadāhena vidahyamānaḥ
 śītakriyāṃ bhoga iti vyavasyet |
 duḥkhapratīkāravidhau pravṛttaḥ
 kāmeṣu kuryātsa hi bhogasaṃjñām ||40 ||
 kāmeṣvanaikāntikatā ca yasmā-
 dato'pi me teṣu na bhogasaṃjñā |
 ya eva bhāvā hi sukhaṃ diśanti
 ta eva duḥkhaṃ punarāvahanti ||41 ||
 gurūṇi vāsāṃsyagurūṇi caiva
 sukhāya śīte hyusukhāya dharme |
 candrāṃśavaścandanameva coṣṇe
 sukhāya duḥkhāya bhavanti śīte ||42 ||
 dvandvāni sarvasya yataḥ prasaktā-
 nyalābhalābhaprabhṛtīni loke |
 ato'pi naikāntasukho'sti kaści-
 nnaikāntaduḥkha puruṣaḥ pṛthivyām ||43 ||
 dṛṣṭvā vimiśrāṃ sukhaduḥkhatāṃ me
 rājyaṃ ca dāsyaṃ ca mataṃ samānam |
 nityaṃ hasatyeva hi naiva rājā
 na cāpi saṃtapyata eva dāsaḥ ||44 ||
 ājñā nṛpatve'bhyadhiketi yatsyā-
 nmahānti duḥkhānyata eva rājñaḥ |
 āsaṅgakāṣṭhapratimo hi rājā
 lokasya hetoḥ parikhedameti ||45 ||
 rājye nṛpastyāgini bavhamitre
 viśvāsamāgacchati cedvipannaḥ |
 athāpi viśrambhamupaiti neha
 kiṃ nāma saukhyaṃ cakitasya rājñaḥ ||46 ||
 yadā ca jitvāpi mahīṃ samagrāṃ
 vāsāya dṛṣṭaṃ puramekameva |
 tatrāpi caikaṃ bhavanaṃ niṣevyaṃ
 śramaḥ parārthe nanu rājabhāvaḥ ||47 ||
 rājño'pi vāsoyugamekameva
 kṣutsaṃnirodhāya tathānnamātrā |
 śayyā tathaikāsanamekameva
 śeṣā viśeṣā nṛpatermadāya ||48 ||
 tuṣṭyarthametacca phalaṃ yadīṣṭa-
 mṛte'pi rājyānmama tuṣṭirasti |
 tuṣṭau ca satyāṃ puruṣasya loke
 sarve viśeṣā nanu nirviśeṣāḥ ||49 ||
 tannāsmi kāmān prati saṃpratāryaḥ
 kṣemaṃ śivaṃ mārgamanuprapannaḥ |
 smṛtvā suhṛttvaṃ tu punaḥ punarmā
 brūhi pratijñāṃ khalu pālayeti ||50 ||
 na hyasmyamarṣeṇa vanaṃ praviṣṭo
 na śatrubāṇairavadhūtamauliḥ |
 kṛtaspṛho nāpi phalādhikebhyo
 gṛhṇāmi naitadvacanaṃ yataste ||51 ||
 yo dandaśūkaṃ kupitaṃ bhujaṅgaṃ
 muktvā vyavasyeddhi punargrahītum |
 dāhātmikāṃ vā jvalitāṃ tṛṇolkāṃ
 saṃtyajya kāmānsa punarbhajeta ||52 ||
 andhāya yaśca spṛhayedanandho
 baddhāya mukto vidhanāya cāḍhyaḥ |
 unmattacittāya ca kalyacittaḥ
 spṛhāṃ sa kuryādviṣayātmakāya ||53 ||
 bhaikṣopabhogīti ca nānukampyaḥ
 kṛtī jarāmṛtyubhayaṃ titīrṣuḥ |
 ihottamaṃ śāntisukhaṃ ca yasya
 paratra duḥkhāni ca saṃvṛtāni ||54 ||
 lakṣmyāṃ mahatyāmapi vartamāna-
 stṛṣṇābhibhūtastvanukampitavyaḥ |
 prāpnoti yaḥ śāntisukhaṃ na ceha
 paratra duḥkhai pratigṛhyate ca ||55 ||
 evaṃ tu vaktuṃ bhavato'nurūpaṃ
 sattvasya vṛttasya kulasya caiva |
 mamāpi voḍhuṃ sadṛśaṃ pratijñāṃ
 sattvasya vṛttasya kulasya caiva ||56 ||
 ahaṃ hi saṃsāraśareṇa viddho
 viniḥsṛtaḥ śāntimavāptukāmaḥ |
 neccheyamāptuṃ tridive'pi rājyaṃ
 nirāmayaṃ kiṃ bata mānuṣeṣu ||57 ||
 trivargasevāṃ nṛpa yattu kṛtsnataḥ
 paro manuṣyārtha iti tvamāttha mām |
 anartha ityeva mamātra darśanaṃ
 kṣayī trivargo hi na cāpi tarpakaḥ ||58 ||
 pade tu yasminna jarā na bhīrna rūṅ
 na janma naivoparamo na cādhayaḥ |
 tameva manye puruṣārthamuttamaṃ
 na vidyate yatra punaḥ punaḥ kriyā ||59 ||
 yadapyavoca paripālyatāṃ jarā
 nava vayo gacchati vikriyāmiti |
 aniścayo'ya capalaṃ hi dṛśyate
 jarāpyadhīrā dhṛtimacca yauvanam ||60 ||
 svakarmadakṣaśca yadāntako jagad
 vayasu sarveṣvavaśa vikarṣati |
 vināśakāle kathamavyavasthite
 jarā pratīkṣyā viduṣā śamepsunā ||61 ||
 jarāyudho vyādhivikīrṇasāyako
 yadāntako vyādha ivāśivaḥ sthitaḥ |
 prajāmṛgān bhāgyavanāśritāṃstudan
 vayaḥprakarṣa prati ko manorathaḥ ||62 ||
 ato yuvā vā sthaviro'thavā śiśu-
 stathā tvarāvāniha kartumarhati |
 yathā bhaveddharmavataḥ kṛtātmanaḥ
 pravṛttiriṣṭā vinivṛttireva vā ||63 ||
 yadāttha cāpīṣṭaphalāṃ kulocitāṃ
 kuruṣva dharmāya makhakriyāmiti |
 namo makhebhyo na hi kāmaye sukhaṃ
 parasya duḥkhakriyayā yadiṣyate ||64 ||
 paraṃ hi hantuṃ vivaśaṃ phalepsayā
 na yuktarūpa karuṇātmanaḥ sataḥ |
 kratoḥ phalaṃ yadyapi śāśvataṃ bhave-
 ttathāpi kṛttvā kimu yatkṣayātmakam ||65 ||
 bhavecca dharmo yadi nāparo vidhi-
 rvratena śīlena manaḥśamena vā |
 tathāpi naivārhati sevituṃ kratuṃ
 viśasya yasmin paramucyate phalam ||66 ||
 ihāpi tāvatpuruṣasya tiṣṭhataḥ
 pravartate yatparahiṃsayā sukham |
 tadapyaniṣṭaṃ saghṛṇasya dhīmato
 bhavāntare kiṃ bata yanna dṛśyate ||67 ||
 na ca pratāryo'smi phalapravṛttaye
 bhaveṣu rājan ramate na me manaḥ |
 latā ivāmbhodharavṛṣṭitāḍitāḥ
 pravṛttayaḥ sarvagatā hi cañcalāḥ ||68 ||
 ihāgataścahamito didṛkṣayā
 munerarāḍasya vimokṣavādinaḥ |
 prayāmi cādyaiva nṛpāstu te śivaṃ
 vacaḥ kṣamethā mama tattvaniṣṭhuram ||69 ||
 avendravaddivyava śaśvadarkavad
 guṇairava śreya ihāva gāmava |
 avāyurāryairava satsutānava
 śriyaśca rājannava dharmamātmanaḥ ||70 ||
 himāriketūdbhavasaṃbhavāntare
 yathā dvijo yāti vimokṣayaṃstanum |
 himāriśatrukṣayaśatrughātane
 tathāntare yāhi vimokṣayanmanaḥ ||71 ||
 nṛpo'bravītsāñjalirāgataspṛho
 yatheṣṭamāpnotu bhavānavighnataḥ |
 avāpya kāle kṛtakṛtyatāmimāṃ
 mamāpi kāryo bhavatā tvanugrahaḥ ||72 ||
 sthiraṃ pratijñāya tatheti pārthive
 tataḥ sa vaiśvaṃtaramāśramaṃ yayau |
 parivrajantaṃ tamudīkṣya vismito
 nṛpo'pi vavrāja puri girivrajam ||73 ||
 iti buddhacarite mahākāvye
 kāmavigarhaṇo nāmaikādaśa sargaḥ ||11 ||
 CANTO XII
 tataḥ śamavihārasya
 munerikṣvākucandramāḥ |
 arāḍasyāśramaṃ bheje
 vapuṣā pūrayanniva ||1 ||
 sa kālāmasagotreṇa
 tenālokyaiva dūrataḥ |
 uccaiḥ svāgatamityuktaḥ
 samīpamupajagmivān ||2 ||
 tāvubhau nyāyataḥ pṛṣṭvā
 dhātusāmyaṃ parasparam |
 dāravyormedhyayorvṛṣyoḥ
 śucau deśe niṣedatuḥ ||3 ||
 tamāsīnaṃ nṛpasutaṃ
 so'bravīnmunisattamaḥ |
 bahumānaviśālābhyāṃ
 darśanābhyāṃ pibanniva ||4 ||
 viditaṃ me yathā saumya
 niṣkrānto bhavanādasi |
 chittvā snehamayaṃ pāśaṃ
 pāśaṃ dṛpta iva dvipaḥ ||5 ||
 sarvathā dhṛtimaccaiva
 prājñaṃ caiva manastava |
 yastvaṃ prāptaḥ śriyaṃ tyaktvā
 latāṃ viṣaphalāmiva ||6 ||
 nāścarya jīrṇavayaso
 yajjagmuḥ pārthivā vanam |
 apatyebhyaḥ śriyaṃ dattvā
 bhuktocchiṣṭāmiva srajam ||7 ||
 idaṃ me matamāścaryaṃ
 nave vayasi yadbhavān |
 abhuktvaiva śriyaṃ prāptaḥ
 sthito viṣayagocare ||8 ||
 tadvijñātumimaṃ dharma
 paramaṃ bhājanaṃ bhavān |
 jñānaplamavadhiṣṭhāya
 śīghraṃ duḥkhārṇavaṃ tara ||9 ||
 śiṣye yadyapi vijñāte
 śāstraṃ kālena varṇyate |
 gāmbhīryādvyavasāyācca
 na parīkṣyo bhavānmama ||10 ||
 iti vākyamarāḍasya
 vijñāya sa nararṣabhaḥ |
 babhūva paramaprītaḥ
 provācottarameva ca ||11 ||
 viraktasyāpi yadidaṃ
 saumukhyaṃ bhavataḥ param |
 akṛtārtho'pyanenāsmi
 kṛtārtha iva saṃprati ||12 ||
 didṛkṣuriva hi jyoti-
 ryiyāsuriva daiśikam |
 tvaddarśanamahaṃ manye
 titīrṣuriva ca plavam ||13 ||
 tasmādarhasi tadvaktuṃ
 vaktavyaṃ yadi manyase |
 jarāmaraṇarogebhyo
 yathāyaṃ parimucyate ||14 ||
 ityarāḍaḥ kumārasya
 māhātmyādeva coditaḥ |
 saṃkṣiptaṃ kathayāṃcakre
 svasya śāstrasya niścayam ||15 ||
 śrūyatāmayamasmākaṃ
 siddhāntaḥ śṛṇvatāṃ vara |
 yathā bhavati saṃsāro
 yathā caiva nivartate ||16 ||
 prakṛtiśca vikāraśca
 janma mṛtyurjareva ca |
 tattāvatsattvamituktaṃ
 sthirasattva parehi tat ||17 ||
 tatra tu prakṛtiṃ nāma
 viddhiṃ prakṛtikovida |
 pañca bhūtānyahaṃkāraṃ
 buddhimavyaktameva ca ||18 ||
 vikāra iti budhyasva
 viṣayānindriyāṇi ca |
 pāṇipādaṃ ca vādaṃ ca
 pāyūpasthaṃ tathā manaḥ ||19 ||
 asya kṣetrasya vijñānā-
 tkṣetrajña iti saṃjñi ca |
 kṣetrajña iti cātmānaṃ
 kathayantyātmacintakāḥ ||20 ||
 saśiṣyaḥ kapilaśceha
 pratibuddha iti smṛtiḥ |
 saputro'pratibuddhastu
 prajāpatirihocyate ||21 ||
 jāyate jīryate caiva
 bādhyate mriyate ca yat |
 tadvyaktamiti vijñeya-
 mavyaktaṃ tu viparyayāt ||22 ||
 ajñānaṃ karma tṛṣṇā ca
 jñeyāḥ saṃsārahetavaḥ |
 sthito'smiṃstritaye jantu-
 statsattvaṃ nātivartate ||23 ||
 vipratyayādahaṃkārā-
 tsaṃdehādabhisaṃplavāt |
 aviśeṣānupāyābhyāṃ
 saṅgādabhyavapātataḥ ||24 ||
 tatra vipratyayo nāma
 viparītaṃ pravartate |
 anyathā kurute kāryaṃ
 mantavyaṃ manyate'nyathā ||25 ||
 bravīmyahamahaṃ vedmi
 gacchāmyahamahaṃ sthitaḥ |
 itīhaivamahaṃkāra-
 stvanahaṃkāra vartate ||26 ||
 yastu bhāvānasaṃdigdhā-
 nekībhāvena paśyati |
 mṛtpiṇḍavadasaṃdeha
 saṃdehaḥ sa ihocyate ||27 ||
 ya evāhaṃ sa evedaṃ
 mano buddhiśca karma ca |
 yaścaivaiṣa gaṇaḥ so'ha-
 miti yaḥ so'bhisaṃplavaḥ ||28 ||
 aviśeṣaṃ viśeṣajña
 pratibuddhāprabuddhayoḥ |
 prakṛtīnāṃ ca yo veda
 so'viśeṣa iti smṛtaḥ ||29 ||
 namaskāravaṣaṭkārau
 prokṣaṇābhyukṣaṇādayaḥ |
 anupāya iti prājñai-
 rupāyajña praveditaḥ ||30 ||
 sajjate yena durmedhā
 manovāgbuddhikarmabhiḥ |
 viṣayeṣvanabhiṣvaṅga
 so'bhiṣvaṅga iti smṛtaḥ ||31 ||
 mamedamahamasyeti
 yadduḥkhamabhimanyate |
 vijñeyo'bhyavapātaḥ sa
 saṃsāre yena pātyate ||32 ||
 ityavidyāṃ hi vidvānsa
 pañcaparvā samīhate |
 tamo mohaṃ mahāmohaṃ
 tāmisradvayameva ca ||33 ||
 tatrālasyaṃ tamo viddhi
 mohaṃ mṛtyuṃ ca janma ca |
 mahāmohastvasaṃmoha
 kāma ityeva gamyatām ||34 ||
 yasmādatra ca bhūtāni
 pramuhyanti mahāntyapi |
 tasmādeṣa mahābāho
 mahāmoha iti smṛtaḥ ||35 ||
 tāmisramiti cākrodha
 krodhamevādhikurvate |
 viṣādaṃ cāndhatāmisra-
 maviṣāda pracakṣate ||36 ||
 anayāvidyayā bālaḥ
 saṃyuktaḥ pañcaparvayā |
 saṃsāre duḥkhabhūyiṣṭhe
 janmasvabhiniṣicyate ||37 ||
 draṣṭā śrotā ca mantā ca
 kāryakaraṇameva ca |
 ahamityevamāgamya
 saṃsāre parivartate ||38 ||
 ihaibhirhetubhirdhīman
 janmastrotaḥ pravartate |
 hetvabhāvātphalābhāva
 iti vijñātumarhasi ||39 ||
 tatra samyaṅmatirvidyā-
 nmokṣakāma catuṣṭayam |
 pratibuddhāprabuddhau ca
 vyaktamavyaktameva ca ||40 ||
 yathāvadetadvijñāya
 kṣetrajño hi catuṣṭayam |
 ājavaṃjavatāṃ hitvā
 prāpnoti padamakṣaram ||41 ||
 ityartha brāhmaṇā loke
 paramabrahmavādinaḥ |
 brahmacarya carantīha
 brāhmaṇānvāsayanti ca ||42 ||
 iti vākyamidaṃ śrutvā
 munestasya nṛpātmajaḥ |
 abhyupāyaṃ ca papraccha
 padameva ca naiṣṭhikam ||43 ||
 brahmacaryamidaṃ caryaṃ
 yathā yāvacca yatra ca |
 dharmasyāsya ca paryantaṃ
 bhavānvyākhyātumarhati ||44 ||
 ityarāḍo yathāśāstraṃ
 vispaṣṭārtha samāsataḥ |
 tamevānyena kalpena
 dharmamasmai vyabhāṣata ||45 ||
 ayamādau gṛhānmuktvā
 bhaikṣākaṃ liṅgamāśritaḥ |
 samudācāravistīrṇa
 śīlamādāya vartate ||46 ||
 saṃtoṣaṃ paramāsthāya
 yena tena yatastataḥ |
 viviktaṃ sevate vāsaṃ
 nirdvandvaḥ śāstravitkṛtī ||47 ||
 tato rāgādbhayaṃ dṛṣṭvā
 vairāgyācca paraṃ śivam |
 nigṛhṇannindriyagrāmaṃ
 yatate manasaḥ śame ||48 ||
 atho viviktaṃ kāmebhyo
 vyāpādādibhya eva ca |
 vivekajamavāpnoti
 pūrvadhyānaṃ vitarkavat ||49 ||
 tacca dhyānasukhaṃ prāpya
 tattadeva vitarkayān |
 apūrvasukhalābhena
 hriyate bāliśo janaḥ ||50 ||
 śamenaivaṃvidhenāyaṃ
 kāmadveṣavigarhiṇā |
 brahmalokamavāpnoti
 paritoṣeṇa vañcitaḥ ||51 ||
 jñātvā vidvānvitarkāstu
 manaḥsaṃkṣobhakārakān |
 tadviyuktamavāpnoti
 dhyānaṃ prītisukhānvitam ||52 ||
 hriyamāṇastayā prītyā
 yo viśeṣaṃ na paśyati |
 sthānaṃ bhāsvaramāpnoti
 deveṣvābhāsvareṣu saḥ ||53 ||
 yastu prītisukhāttasmā-
 dvivecayati mānasam |
 tṛtīyaṃ labhate dhyānaṃ
 sukhaṃ prītivivarjitam ||54 ||
 yastu tasminsukhe magno
 na viśeṣāya yatnavān |
 śubhakṛtsnaiḥ sa sāmānyaṃ
 sukhaṃ prāpnoti daivataiḥ ||55 ||
 tādṛśaṃ sukhāmāsādya
 yo na rajyatyupekṣakaḥ
 caturtha dhyānamāpnoti
 sukhaduḥkhavivarjitam ||56 ||
 tatra kecidvyavasyanti
 mokṣa ityabhimāninaḥ |
 sukhaduḥkhaparityāgā-
 davyāpārācca cetasaḥ ||57 ||
 asya dhyānasya tu phalaṃ
 samaṃ devairbṛhatphalaiḥ |
 kathayanti bṛhatkālaṃ
 bṛhatprajñāparīkṣakāḥ ||58 ||
 samādhervyutthitastasmād
 dṛṣtvā doṣāṃścharīriṇām |
 jñānamārohati prājñaḥ
 śarīravinivṛttaye ||59 ||
 tatastaddhyānamutsṛjya
 viśeṣe kṛtaniścayaḥ |
 kāmebhya iva sa prājño
 rūpādapi virajyate ||60 ||
 śarīre khāni yānyasmi-
 ntānyādau parikalpayan |
 ghaneṣvapi tato dravye-
 ṣvākāśamadhimucyate ||61 ||
 ākāśagatamātmānaṃ
 saṃkṣipya tvaparo budhaḥ |
 tadevānantataḥ paśya-
 nviśeṣamadhigacchati ||62 ||
 adhyātmakuśalastvanyo
 nivartyātmānamātmanā |
 kiṃcinnāstīti saṃpaśya-
 nnākiṃcanya iti smṛtaḥ ||63 ||
 tato muñjādiṣīkeva
 śakuniḥ pañjarādiva |
 kṣetrajño niḥsṛto dehā-
 nmukta ityabhidhīyate ||64 ||
 etattatparamaṃ brahma
 nirliṅga dhruvamakṣaram |
 yanmokṣa iti tattvajñāḥ
 kathayanti manīṣiṇaḥ ||65 ||
 ityupāyaṃśca mokṣaśca
 mayā saṃdarśitastava |
 yadi jñātaṃ yadi ruci-
 ryathāvatpratipadyatām ||66 ||
 jaigīṣavyo'tha janako
 vṛddhaścaiva parāśaraḥ |
 imaṃ panthānamāsādya
 muktā hyanye ca mokṣiṇaḥ ||67 ||
 iti tasya sa tadvākyaṃ
 gṛhītvā tu vicārya ca |
 pūrvahetubalaprāptaḥ
 pratyuttaramuvāca ha ||68 ||
 śrutaṃ jñānamidaṃ sūkṣmaṃ
 parataḥ parataḥ śivam |
 kṣetrajñasyāparityāgā-
 davaimyetadanaiṣṭhikam ||69 ||
 vikāraprakṛtibhyo hi
 kṣetrajñaṃ muktamapyaham |
 manye prasavadharmāṇaṃ
 bījadharmāṇameva ca ||70 ||
 viśuddho yadyapi hyātmā
 nirmukta iti kalpyate |
 bhūyaḥ pratyayasadbhāvā-
 damuktaḥ sa bhaviṣyati ||71 ||
 ṛtubhūmyambuvirahā-
 dyathā bījaṃ na rohati |
 rohati pratyayaistaistai-
 stadvatso'pi mato mama ||72 ||
 yatkarmājñānatṛṣṇānāṃ
 tyāgānmokṣaśca kalpyate |
 atyantastatparityāgaḥ
 satyātmani na vidyate ||73 ||
 hitvā hitvā trayamidaṃ
 viśeṣastūpalabhyate |
 ātmanastu sthitiryatra
 tatra sūkṣmamidaṃ trayam ||74 ||
 sūkṣmatvāccaiva doṣāṇā-
 mavyāpārācca cetasaḥ |
 dīrghatvādāyuṣaścaiva
 mokṣastu parikalpyate ||75 ||
 ahaṃkāraparityāgo
 yaścaiṣa parikalpyate |
 satyātmani parityāgo
 nāhaṃkārasya vidyate ||76 ||
 saṃkhyādibhiramuktaśca
 nirguṇo na bhavatyayam |
 tasmādasati nairguṇye
 nāsya mokṣo'bhidhīyate ||77 ||
 guṇino hi guṇānāṃ ca
 vyatireko na vidyate |
 rūpoṣṇābhyāṃ virahito
 na hyagnirupalabhyate ||78 ||
 prāgdehānna bhaveddehī
 prāgguṇebhyastathā guṇī |
 tasmādādau vimuktaḥ san
 śarīrī badhyate punaḥ ||79 ||
 kṣetrajño viśarīraśca
 jño vā syādajña eva vā |
 yadi jño jñeyamasyāsti
 jñeye sati na mucyate ||80 ||
 athājña iti siddho vaḥ
 kalpitena kimātmanā |
 vināpi hyātmanājñānaṃ
 prasiddhaṃ kāṣṭhakuḍyavat ||81 ||
 parataḥ paratastyāgo
 yasmāttu guṇavān smṛtaḥ |
 tasmātsarvaparityāgā-
 nmanye kṛtsnāṃ kṛtārthatām ||82 ||
 iti dharmamarāḍasya
 viditvā na tutoṣa saḥ |
 akṛtsnamiti vijñāya
 tataḥ pratijagāma ha ||83 ||
 viśeṣamatha śuśrūṣu-
 rudrakasyāśramaṃ yayau |
 ātmagrāhācca tasyāpi
 jagṛhe na sa darśanam ||84 ||
 saṃjñāsaṃjñitvayordoṣaṃ
 jñātvā hi munirudrakaḥ |
 ākiṃcanyātparaṃ lebhe-
 'saṃjñāsaṃjñātmikāṃ gatim ||85 ||
 yasmāccālambane sūkṣme
 saṃjñāsaṃjñe tataḥ param |
 nāsaṃjñī naiva saṃjñīti
 tasmāttatragataspṛhaḥ ||86 ||
 yataśca buddhistatraiva
 sthitānyatrāpracāriṇī |
 sūkṣmāpaṭvī tatastatra
 nāsaṃjñitvaṃ na saṃjñitā ||87 ||
 yasmācca tadapi prāpya
 punarāvartate jagat |
 bodhisattvaḥ paraṃ prepsu-
 stasmādudrakamatyajat ||88 ||
 tato hitvāśramaṃ tasya
 śreyo'rthī kṛtaniścayaḥ |
 bheje gayasya rājarṣe-
 rnagarīsaṃjñamāśramam ||89 ||
 atha nairañjanātīre
 śucau śuciparākramaḥ |
 cakāra vāsamekānta-
 vihārābhiratirmuniḥ ||90 ||
 āgatān tatra tatpūrva
 pañcendriyavaśoddhatān |
 tapaḥpravṛttān vratino
 bhikṣūn pañca niraikṣata ||91 ||
 te copatastthurdṛṣṭvātra
 bhikṣavastaṃ mumukṣavaḥ |
 puṇyārjitadhanārogya-
 mindriyārthā iveśvaram ||92 ||
 saṃpūjyamānastaiḥ pravhai-
 rvinayādanuvartibhiḥ |
 tadvaśasthāyibhiḥ śiṣyai-
 rlolairmana ivendriyaiḥ ||93 ||
 mṛtyujanmāntakaraṇe
 syādupāyo'yamityatha |
 duṣkarāṇi samārebhe
 tapāṃsyanaśanena saḥ ||94 ||
 upavāsavidhīnnaikān
 kurvannaradurācarān |
 varṣāṇi ṣaṭ śamaprepsu-
 rakarotkārśyamātmanaḥ ||95 ||
 annakāleṣu caikaikaiḥ
 sa kolatilataṇḍulaiḥ |
 apārapārasaṃsāra-
 pāraṃ prepsurapārayat ||96 ||
 dehādapacayastena
 tapasā tasya yaḥ kṛtaḥ |
 sa evopacayo bhūya-
 stejasāsya kṛto'bhavat ||97 ||
 kṛśo'pyakṛśakīrtiśrī-
 rlhādaṃ cakre'nyacakṣuṣām |
 kumudānāmiva śara-
 cchuklapakṣādicandramāḥ ||98 ||
 tvagasthiśeṣo niḥśeṣai-
 rmedaḥpiśitaśoṇitaiḥ |
 kṣīṇo'pyakṣīṇagāmbhīryaḥ
 samudra iva sa vyabhāt ||99 ||
 atha kaṣṭatapaḥspaṣṭa-
 vyarthakliṣṭatanurmuniḥ |
 bhavabhīrurimāṃ cakre
 buddhiṃ buddhatvakāṅkṣayā ||100 ||
 nāyaṃ dharmo virāgāya
 na bodhāya na muktaye |
 jambumūle mayā prāpto
 yastadā sa vidhirdhruvaḥ ||101 ||
 na cāsau durbalenāptuṃ
 śakyamityāgatādaraḥ |
 śarīrabalavṛddhyartha-
 midaṃ bhūyo'nvacintayat ||102 ||
 kṣutpipāsāśramaklāntaḥ
 śramādasvasthamānasaḥ |
 prāpnuyānmanasāvāpyaṃ
 phalaṃ kathamanirvṛtaḥ ||103 ||
 nirvṛtiḥ prāpyate samyak
 satatendriyatarpaṇāt |
 saṃtarpitendriyatayā
 manaḥsvāsthyamavāpyate ||104 ||
 svasthaprasannamanasaḥ
 samādhirupapadyate |
 samādhiyuktacittasya
 dhyānayogaḥ pravartate ||105 ||
 dhyānapravartanāddharmāḥ
 prāpyante yairavāpyate |
 durlabhaṃ śāntamajaraṃ
 paraṃ tadamṛtaṃ padam ||106 ||
 tasmādāhāramūlo'ya-
 mupāya itiniścayaḥ |
 āhārakaraṇe dhīraḥ
 kṛtvāmitamatirmatim ||107 ||
 snāto nairañjanātīrā-
 duttatāra śanaiḥ kṛśaḥ |
 bhaktyāvanataśākhāgrai-
 rdattahastastaṭadrumaiḥ ||108 ||
 atha gopādhipasutā
 daivatairabhicoditā |
 udbhutahṛdayānandā
 tatra nandabalāgamat ||109 ||
 sitaśaṅkhojjvalabhujā
 nīlakambalavāsinī |
 saphenamālānīlāmbu-
 ryamuneva saridvarā ||110 ||
 sā śraddhāvardhitaprīti-
 rvikasallocanotpalā |
 śirasā praṇipatyainaṃ
 grāhayāmāsa pāyasam ||111 ||
 kṛtvā tadupabhogena
 prāptajanmaphalāṃ sa tām |
 bodhiprāptau samartho'bhū-
 tsaṃtarpitaṣaḍindriyaḥ ||112 ||
 paryāptāpyānamūrtiśca
 sārdha svayaśasā muniḥ |
 kāntidhairye babhāraikaḥ
 śaśāṅkārṇavayordvayoḥ ||113 ||
 āvṛtta iti vijñāya
 taṃ jahuḥ pañca bhikṣavaḥ |
 manīṣiṇamivātmānaṃ
 nirmuktaṃ pañca dhātavaḥ ||114 ||
 vyavasāyadvitīyo'tha
 śādvalāstīrṇabhūtalam |
 so'śvatthamūlaṃ prayayau
 bodhāya kṛtaniścayaḥ ||115 ||
 tatastadānīṃ gajarājavikramaḥ
 padasvanenānupamena bodhitaḥ |
 mahāmunerāgatabodhiniścayo
 jagāda kālo bhujagottamaḥ stutim ||116 ||
 yathā mune tvaccaraṇāvapīḍitā
 muhurmuhurniṣṭanatīva medinī |
 yathā ca te rājati sūryavatprabhā
 dhrūvaṃ tvamiṣṭaṃ phalamadya bhokṣyase ||117 ||
 yathā bhramantyo divi cāṣapaṅktayaḥ
 pradakṣiṇaṃ tvāṃ kamalākṣa kurvate |
 yathā ca saumyā divi vānti vāyava-
 stvamadya buddho niyataṃ bhaviṣyasi ||118 ||
 tato bhujaṅgapravareṇa saṃstuta-
 stṛṇānyupādāya śucīni lāvakāt |
 kṛtapratijño niṣasāda bodhaye
 mahātarormūlamupāśritaḥ śuceḥ ||119 ||
 tataḥ sa paryaṅkamakampyamuttamaṃ
 babandha suptoragabhogapiṇḍitam |
 bhinadmi tāvadbhuvi naitadāsanaṃ
 na yāmi yāvatkutakṛtyatāmiti ||120 ||
 tato yayurmadamatulāṃ divaukaso
 vavāśire na mṛgagaṇā na pakṣiṇaḥ |
 na sasvanurvanataravo'nilāhatāḥ
 kṛtāsane bhagavati niścitātmani ||121 ||
 iti buddhacarite mahākāvye'rāḍadarśano
 nāma dvādaśaḥ sargaḥ ||12 ||
 CANTO XIII
 tasminvimokṣāya kṛtapratijñe
 rājarṣivaṃśaprabhave maharṣau |
 tatropaviṣṭe prajaharṣa loka-
 statrāsa saddharmaripustu māraḥ ||1 ||
 yaṃ kāmadevaṃ pravadanti loke
 citrāyudhaṃ puṣpaśaraṃ tathaiva |
 kāmapracārādhipatiṃ tameva
 mokṣadviṣaṃ māramudāharanti ||2 ||
 tasyātmajā vibhramaharṣadarpā-
 stisro'ratiprītitṛṣaśca kanyāḥ |
 papracchurenaṃ manaso vikāraṃ
 sa tāṃśca tāścaiva vaco'bhyuvāca ||3 ||
 asau munirniścayavarma bibhra-
 tsattvāyudhaṃ buddhiśaraṃ vikṛṣya |
 jigīṣurāste viṣayānmadīyā-
 ntasmādayaṃ me manaso viṣādaḥ ||4 ||
 yadi hyasau māmabhibhūya yāti
 lokāya cākhyātyapavargamārgam |
 śūnyastato'yaṃ viṣayo mamādya
 vṛttāccyutasyeva videhabhartuḥ ||5 ||
 tadyāvadevaiṣa na labdhacakṣu-
 rmadrocare tiṣṭhati yāvadeva |
 yāsyāmi tāvadvratamasya bhettuṃ
 setuṃ nadīvega ivātivṛddhaḥ ||6 ||
 tato dhanuḥ puṣpamayaṃ gṛhītvā
 śarān jaganmohakarāṃśca pañca |
 so'śvatthamūlaṃ sasuto'bhyagaccha-
 dasvāsthyakārī manasaḥ prajānām ||7 ||
 atha praśāntaṃ munimāsanasthaṃ
 pāraṃ titīrṣu bhavasāgarasya |
 viṣajya savyaṃ karamāyudhāgre
 krīḍan śareṇedamuvāca māraḥ ||8 ||
 uttiṣṭha bhoḥ kṣatriya mṛtyubhīta
 cara svadharma tyaja mokṣadharmam |
 bāṇaiśca yajñaiśca vinīya lokaṃ
 lokātpadaṃ prāpnuhi vāsavasya ||9 ||
 panthā hi niryātumayaṃ yaśasyo
 yo vāhitaḥ pūrvatamairnarendraiḥ |
 jātasya rājarṣikule viśāle
 bhaikṣākamaślādhyamidaṃ prapattum ||10 ||
 athādya nottiṣṭhasi niścitātman
 bhava sthiro mā vimucaḥ pratijñām |
 mayodyato hyeṣa śaraḥ sa eṃva
 yaḥ śūrpake mīnaripau vimuktaḥ ||11 ||
 spṛṣṭaḥ sa cānena kathaṃcidaiḍaḥ
 somasya naptāpyabhavadvicittaḥ |
 sa cābhavacchantanurasvatantraḥ
 kṣīṇe yuge kiṃ bata durbalo'nyaḥ ||12 ||
 tatkṣipramuttiṣṭha labhasva saṃjñāṃ
 bāṇo hyayaṃ tiṣṭhati lelihānaḥ |
 priyāvidheyeṣu ratipriyeṣu
 yaṃ cakravākeṣviva notsṛjāmi ||13 ||
 ityevamukto'pi yadā nirāstho
 naivāsanaṃ śākyamunirbibheda |
 śaraṃ tato'smai visasarja māraḥ
 kanyāśca kṛtvā purataḥ sutāṃśca ||14 ||
 tasmiṃstu bāṇe'pi sa vipramukte
 cakāra nāsthāṃ na dhṛteścacāla |
 dṛṣṭvā tathainaṃ viṣasāda māra-
 ścintāparītaśca śanairjagāda ||15 ||
 śailendraputrīṃ prati yena viddho
 devo'pi śambhuścalito babhūva |
 na cintayatyeṣa tameva bāṇaṃ
 kiṃ syādacitto na śaraḥ sa eṣaḥ ||16 ||
 tasmādayaṃ nārhati puṣpabāṇaṃ
 na harṣaṇaṃ nāpi raterniyogam |
 arhatyayaṃ bhūtagaṇairasaumyaiḥ
 saṃtrāsanātarjanatāḍanāni ||17 ||
 sasmāra māraśca tataḥ svasainyaṃ
 vighnaṃ śame śākyamuneścikīrṣan |
 nanāśrayāścānucarāḥ parīyuḥ
 śaladrumaprāsagadāsihastāḥ ||18 ||
 varāhamīnāśvakharoṣṭravaktrā
 vyāghrarkṣasiṃhadviradānanāśca |
 ekekṣaṇā naikamukhāstriśīrṣā
 lambodarāścaiva pṛṣodarāśca ||19 ||
 ajānusakthā ghaṭajānavaśca
 daṃṣṭrāyudhāścaiva nakhāyudhāśca |
 karaṅkavaktrā bahumūrtayaśca
 bhagnārdhavaktrāśca mahāmukhāśca ||20 ||
 bhasmāruṇā lohitabinducitrāḥ
 khaṭvāṅgahastā haridhūmrakeśāḥ |
 lambasrajo vāraṇalambakarṇā-
 ścarmāmbarāścaiva nirambarāśca ||21 ||
 śvetārdhavaktrā haritārdhakāyā-
 stāmrāśca dhrūmrā harayo'sitāśca |
 vyālottarāsaṅgabhujāstathaiva
 praghuṣṭāghaṇṭākulamekhalāśca ||22 ||
 tālapramāṇāśca gṛhītaśūlā
 daṃṣṭrākarālāśca śiśupramāṇāḥ |
 urabhravaktrāśca vihaṃgamākṣā
 mārjāravaktrāśca manuṣyakāyāḥ ||23 ||
 prakīrṇakeśāḥ śikhino'rdhamuṇḍā
 raktāmbarā vyākulaveṣṭanāśca |
 prahṛṣṭavaktrā bhṛkuṭīmukhāśca
 tejoharāścaiva manoharāśca ||24 ||
 kecidvrajanto bhṛśamāvavalgu-
 ranyo'nyamāpupluvire tathānye |
 cikrīḍurākāśagatāśca keci-
 tkecicca cerustarumastakeṣu ||25 ||
 nanarta kaścidbhramayaṃstriśūlaṃ
 kaścidvipuṣphūrja gadāṃ vikarṣan |
 harṣeṇa kaścidvṛṣavannanarda
 kaścicatprajajvāla tanūnaruhebhyaḥ ||26 ||
 evaṃvidhā bhūtagaṇāḥ samantā-
 ttadbodhimūlaṃ parivārya tasthuḥ |
 jighṛkṣavaścaiva jighāṃsavaśca
 bharturniyogaṃ paripālayantaḥ ||27 ||
 taṃ prekṣya mārasya ca pūrvarātre
 śākyarṣabhasyaiva ca yuddhakālam |
 na dyauścakāśe pṛthivī cakampe
 prajajvaluścaiva diśaḥ saśabdāḥ ||28 ||
 viṣvagvavau vāyurudīrṇavega-
 stārā na rejurna babhau śaśāṅkaḥ |
 tamaśca bhūyo vitatāna rātriḥ
 sarve ca saṃcukṣubhire samudrāḥ ||29 ||
 mahībhṛto dharmaparāśca nāgā
 mahāmunervighnamamṛṣyamāṇāḥ |
 māraṃ prati krodhavivṛttanetrā
 niḥśaśvasuścaiva jajṛmbhire ca ||30 ||
 śuddhādhivāsā vibudharṣayastu
 saddharmasiddhyarthamabhipravṛttāḥ |
 māre'nukampāṃ manasā pracakru-
 rvirāgabhāvāttu na roṣamīyuḥ ||31 ||
 tadbodhimūlaṃ samavekṣya kīrṇa
 hiṃsātmanā mārabalena tena |
 dharmātmabhirlokavimokṣakāmai-
 rbabhūva hāhākṛtamantarīkṣe ||32 ||
 upaplavaṃ dharmavidhestu tasya
 dṛṣṭvā sthitaṃ mārabalaṃ maharṣiḥ |
 na cukṣubhe nāpi yayau vikāraṃ
 madhye gavāṃ siṃha ivopaviṣṭaḥ ||33 ||
 mārastato bhūtacamūmudīrṇā-
 mājñāpayāmāsa bhayāya tasya |
 svaiḥ svaiḥ prabhāvairatha sāsya senā
 taddhairyabhedāya matiṃ cakāra ||34 ||
 keciccalannaikavilambijivhā-
 stīkṣṇāgradaṃṣṭrā harimaṇḍalākṣāḥ |
 vidāritāsyāḥ sthiraśaṅkukarṇāḥ
 saṃtrāsayantaḥ kila nāma tasthuḥ ||35 ||
 tebhyaḥ sthitebhyaḥ sa tathāvidhebhyaḥ
 rūpeṇa bhāvena ca dāruṇebhyaḥ |
 na vivyathe nodvivije maharṣiḥ
 krīḍatsubālebhya ivoddhatebhyaḥ ||36 ||
 kaścittato roṣavivṛttadṛṣṭi-
 stasmai gadāmudyamayāṃcakāra |
 tastambha bāhuḥ sagadastato'sya
 puraṃdarasyeva pura savajraḥ ||37 ||
 kecitsamudyamya śilāstarūṃśca
 viṣehire naiva munau vimoktum |
 petuḥ savṛkṣāḥ saśilāstathaiva
 vajrāvabhagnā iva vindhyapādāḥ ||38 ||
 kaiścitsamutpatya nabho vimuktāḥ
 śilāśca vṛkṣāśca paraśvadhāśca |
 tasthurnabhayasyeva na cāvapetuḥ
 saṃdhyābhrapādā iva naikavarṇāḥ ||39 ||
 cikṣepa tasyopari dīptamanyaḥ
 kaḍaṅgaraṃ parvataśṛṅgamātram |
 yanmuktapātraṃ gaganasthameva
 tasyānubhāvācchatadhā paphāla ||40 ||
 kaścijjvalannarka ivoditaḥ khā-
 daṅgāravarṣa mahadutsasarja |
 cūrṇāni cāmīkarakandarāṇāṃ
 kalpātyaye meruriva pradīptaḥ ||41 ||
 tadbodhimūle pravikīryamāṇa-
 maṅgāravarṣa tu savisphuliṅgam |
 maitrīvihārādṛṣisattamasya
 babhūva raktotpalapattravarṣaḥ ||42 ||
 śarīracittavyasanātapaistai-
 revaṃvidhaistaiśca nipātyamānaiḥ |
 naivāsanācchākyamuniścacāla
 svaniścayaṃ bandhumivopaguhya ||43 ||
 athāpare nirjigilurmukhebhyaḥ
 sarpānvijīrṇebhya iva drumebhyaḥ |
 te mantrabaddhā iva tatsamīpe
 na śaśvasurnotsasṛpurna celuḥ ||44 ||
 bhūtvāpare vāridharā bṛhantaḥ
 savidyutaḥ sāśanicaṇḍaghoṣāḥ |
 tasmindrume tatyajuraśmavarṣaṃ
 tatpuṣpavarṣaṃ ruciraṃ babhūva ||45 ||
 cāpe'tha bāṇo nihito'pareṇa
 jajvāla tatraiva na niṣpapāta |
 anīśvarasyātmani dhūyamāno
 durmarṣaṇasyeva narasya manyuḥ ||46 ||
 pañceṣavo'nyena tu vipramuktā-
 stasthurnabhasyeva munau na petuḥ |
 saṃsārabhīrorviṣayapravṛttau
 pañcendriyāṇīva parikṣakasya ||47 ||
 jighāsayānyaḥ prasasāra ruṣṭo
 gadāṃ gṛhītvābhimukho maharṣeḥ |
 so'prāptakāmo vivaśaḥ papāta
 doṣeṣvivānarthakareṣu lokaḥ ||48 ||
 strī meghakālī tu kapālahastā
 kartu maharṣeḥ kila cittamoham |
 babhrāma tatrāniyataṃ na tasthau
 calātmano buddhirivāgameṣu ||49 ||
 kaścitpradīptaṃ praṇidhāya cakṣu-
 rnetrāgnināśīviṣavaddidhakṣuḥ |
 tatraiva nāsīnamṛṣiṃ dadarśa
 kāmātmakaḥ śreya ivopadiṣṭam ||50 ||
 gurvī śilāmudyamayaṃstathānyaḥ
 śaśrāma moghaṃ vihataprayatnaḥ |
 niḥśreyasaṃ jñānasamādhigamyaṃ
 kāyaklamairdharmamivāptukāmaḥ ||51 ||
 tarakṣusiṃhākṛtayastathānye
 praṇeduruccairmahataḥ praṇādān |
 sattvāni yaiḥ saṃcukucuḥ samantā-
 dvajrāhatā dyauḥ phalatīti mattvā ||52 ||
 mṛgā gajāścārtaravān sṛjanto
 vidudruvuścaiva nililyire ca |
 rātrau ca tasyāmahanīva digbhyaḥ
 khagā ruvantaḥ paripeturārtāḥ ||53 ||
 teṣāṃ praṇādaistu tathāvidhaistai
 sarveṣu bhūteṣvapi kampiteṣu |
 munirna tatrāsa na saṃcukoca
 ravairgarutmāniva vāyasānām ||54 ||
 bhayāvahebhyaḥ pariṣadgaṇebhyo
 yathā yathā naiva munirbibhāya |
 tathā tathā dharmabhṛtāṃ sapatnaḥ
 śokācca roṣācca sasāda māraḥ ||55 ||
 bhūtaṃ tataḥ kiṃciddṛśyarūpaṃ
 viśiṣṭabhūtaṃ gaganasthameva |
 dṛṣṭavarṣaye dugdhamavairaruṣṭaṃ
 māraṃ babhāṣe mahatā svareṇa ||56 ||
 moghaṃ śramaṃ nārhasi māra kartuṃ
 hiṃsrātmatāmutsṛja gaccha śarma |
 naiṣa tvayā kampayituṃ hi śakyo
 mahāgirirmerurivānilena ||57 ||
 apyuṣṇabhāvaṃ jvalanaḥ prajahyā-
 dāpo dravatvaṃ prathivī sthiratvam |
 anekakalpācitapuṇyakarmā
 na tveva jahyādvyavasāyameṣaḥ ||58 ||
 yo niścayo hyasya parākramaśca
 tejaśca yadyā ca dayā prajāsu |
 aprāpya notthāsyati tattvameṣa
 tamāṃsyahatveva sahasraraśmiḥ ||59 ||
 kāṣṭhaṃ hi mathnan labhate hutāśaṃ
 bhūmiṃ khananvindati cāpi toyam |
 nirbandhinaḥ kiṃcana nāstyasādhyaṃ
 nyāyena yuktaṃ ca kṛtaṃ ca sarvam ||60 ||
 tallokamārta karuṇāyamāno
 rogeṣu rāgādiṣu vartamānam |
 mahābhiṣaṅga nārhati vighnameṣa
 jñānauṣadhārtha parikhidyamānaḥ ||61 ||
 hṛte ca loke bahubhiḥ kumārgaiḥ
 sanmārgamanvicchati yaḥ śrameṇa |
 sa daiśikaḥ kṣobhayituṃ na yuktaṃ
 sudeśikaḥ sārtha iva pranaṣṭe ||62 ||
 sattveṣu naṣṭeṣu mahāndhakāre
 jñānapradīpaḥ kriyamāṇa eṣaḥ |
 āryasya nirvāpayituṃ na sādhu
 prajvālyamānastamasīva dīpaḥ ||63 ||
 dṛṣṭvā ca saṃsāramaye mahaughe
 magnaṃ jagatpāramavindamānam |
 yaścedamuttārayituṃ pravṛttaḥ
 kaścintayettasya tu pāpamāryaḥ ||64 ||
 kṣamāśipho dhairyavigāḍhamūla-
 ścāritrapuṣpaḥ smṛtibuddhiśākhaḥ |
 jñānadrumo dharmaphalapradātā
 notpāṭanaṃ hyarhati vardhamānaḥ ||65 ||
 baddhāṃ dṛḍhaiścetasi mohapāśai-
 ryasya prajāṃ mokṣayituṃ manīṣā |
 tasmin jighāṃsā tava nopapannā
 śrānte jagadbandhanamokṣahetoḥ ||66 ||
 bodhāya karmāṇi hi yānyanena
 kṛtāni teṣāṃ niyato'dya kālaḥ |
 sthāne tathāsminnupaviṣṭa eṣa
 yathaiva pūrve munayastathaiva ||67 ||
 eṣā hi nābhirvasudhātalasya
 kṛtsnena yuktā parameṇa dhāmnā |
 bhūmerato'nyo'sti hi na pradeśo
 vegaṃ samādherviṣaheta yo'sya ||68 ||
 tanmā kṛthā śokamupehi śāntiṃ
 mā bhūnmahimnā tava māra mānaḥ |
 viśrambhituṃ na kṣamamadhuvā śrī-
 ścale pade vismayamabhyupaiṣi ||69 ||
 tataḥ sa saṃśrutya ca tasya tadvaco
 mahāmuneḥ prekṣya ca niṣprakampatām |
 jagāma māro vimano hatodyamaḥ
 śarairjagaccetasi yairvihanyate ||70 ||
 gatapraharṣā viphalīkṛtaśramā
 praviddhapāṣāṇakaḍaṅgaradrumā |
 diśaḥ pradudrāva tato'sya sā camū-
 rhatāśrayeva dviṣatā dviṣaccamūḥ ||71 ||
 dravati saparipakṣe nirjitai puṣpaketau
 jayatijitamaske nīrajaske maharṣau |
 yuvatiriva sahāsā dyauścakāśe sacandrā
 surabhi ca jalagarbha puṣpavarṣa papāta ||72 ||
 iti buddhacarite mahākāvye'śvaghoṣakṛte
 māravijayo nāma trayodaśaḥ sargaḥ ||13 ||
 CANTO XIV
 tato mārabalaṃ jitvā
 dhairyeṇa ca śamena ca |
 paramārtha vijijñāsuḥ
 sa dadhyau dhyānakovidaḥ ||1 ||
 sarveṣu dhyānavidhiṣu
 prāpya caiśvaryamuttamam |
 sasmāra prathame yāme
 pūrvajanmaparaṃparām ||2 ||
 amutrāhamayaṃ nāma
 cyutastasmādihāgataḥ |
 uiti janmasahastrāṇi
 sasmārānubhavanniva ||3 ||
 smṛtvā janma ca mṛtyuṃ ca
 tāsu tāsūpapattiṣu |
 tataḥ sattveṣu kāruṃṇyaṃ
 cakāra karuṇātmakaḥ ||4 ||
 kṛtveha svajanotsarga
 punaranyatra ca kriyāḥ |
 atrāṇaḥ khalu loko'yaṃ
 paribhramati cakravat ||5 ||
 ityevaṃ smaratastasya
 babhūva niyatātmanaḥ |
 kadalīgarbhaniḥsāraḥ |
 saṃsāra iti niścayaḥ ||6 ||
 dvitīye tvāgate yāme
 so'dvitīyaparākramaḥ |
 divyaṃ lebhe paraṃ cakṣuḥ
 sarvacakṣuṣmatāṃ varaḥ ||7 ||
 tatastena sa divyena
 pariśuddhena cakṣuṣā |
 dadarśa nikhilaṃ loka-
 mādarśa iva nirmale ||8 ||
 sattvānāṃ paśyatastasya
 nikṛṣṭotkṛṣṭakarmaṇām |
 pracyutiṃ copapattiṃ ca
 vavṛdhe karuṇātmatā ||9 ||
 ime duṣkṛtakarmāṇaḥ
 prāṇino yāni durgatim |
 ime'nye śubhakarmāṇaḥ
 pratiṣṭhante tripiṣṭape ||10 ||
 upapannāḥ pratibhaye
 narake bhṛśadāruṇe |
 amī duḥkhairbahuvidhaiḥ
 pīḍyante kṛpaṇaṃ bata ||11 ||
 pāyyante kvathitaṃ keci-
 dagnivarṇamayorasam |
 āropyante ruvānto'nye
 niṣṭaptastambhamāyasam ||12 ||
 pacyante piṣṭavatkeci-
 dayaskumbhīṣvavāṅmukhāḥ |
 dahyante karuṇaṃ keci-
 ddīpteṣvaṅgārarāśiṣu ||13 ||
 kecittīkṣṇairayodaṃṣṭrai-
 rbhakṣyante dāruṇaiḥ śvabhiḥ |
 keciddhṛṣṭairayastuṇḍai-
 rvāyasairāyasairiva ||14 ||
 keciddāhapariśrāntāḥ
 śītacchāyābhikāṅikṣaṇaḥ |
 asipattravanaṃ nīlaṃ
 baddhā iva viśantyamī ||15 ||
 pāṭyante dāruvatkeci-
 tkuṭhārairbaddhabāhavaḥ |
 duḥkhe'pi na vipacyante
 karmabhirdhāritāsavaḥ ||16 ||
 sukhaṃ syāditi yatkarma
 kṛtaṃ duḥkhanivṛttaye |
 phalaṃ tasyedamavaśai-
 rduḥkhamevopabhujyate ||17 ||
 sukhārthamaśubhaṃ kṛtvā
 ya ete bhṛśaduḥkhitāḥ |
 āsvādaḥ sa kimeteṣāṃ
 karoti sukhamaṇvapi ||18 ||
 hasadbhiryatkṛtaṃ karma
 kaluṣaṃ kaluṣātmabhiḥ |
 etatpariṇate kāle
 krośadbhiranubhūyate ||19 ||
 yadyevaṃ pāpakarmāṇaḥ
 paśyeyuḥ karmaṇāṃ phalam |
 vameyuruṣṇaṃ rudhiraṃ
 marmasvabhihatā iva ||20 ||
 ime'nye karmabhiścitrai-
 ścittavispandasaṃbhavaiḥ |
 tiryagyonau vicitrāyāḥ-
 mupapannāstapasvinaḥ ||21 ||
 māṃsatvagbāladantārtha
 vairādapi madādapi |
 hanyante kṛpaṇaṃ yatra
 bandhūnāṃ paśyatāmapi ||22 ||
 aśaknuvanto'pyavaśāḥ
 kṣuttarṣaśramapīḍitāḥ |
 go'śvabhūtāśca vāhyante
 pratodakṣatamūrtayaḥ ||23 ||
 vāhyante gajabhūtāśca
 valīyāṃso'pi durbalaiḥ |
 aṅkaśakliṣṭamūrdhāna-
 stāḍitāḥ pādapāṣṇibhiḥ ||24 ||
 satsvapyanyeṣu duḥkheṣu
 duḥkhaṃ yatra viśeṣataḥ |
 parasparavirodhācca
 parādhīnatayaiva ca ||25 ||
 khasthāḥ khasthairhi bādhyante
 jalasthā jalacāribhiḥ |
 sthalasthāḥ sthalasaṃsthaiśca
 prāpya caivetaretaraiḥ ||26 ||
 upapannāstathā ceme
 mātsaryākrāntacetasaḥ |
 pitṛloke nirāloke
 kṛpaṇaṃ bhuñjate phalam ||27 ||
 sūcīchidropamamukhāḥ
 parvatopamakukṣayaḥ |
 kṣuttarṣajanitairduḥkhai
 pīḍyante duḥkhabhāginaḥ ||28 ||
 āśayā samatikrāntā
 dhāryamāṇāḥ svakarmabhiḥ |
 labhante na hyamī bhoktuṃ
 praviddhānyaśucīnyapi ||29 ||
 puruṣo yadi jānīta
 mātsaryasyedṛśaṃ phalam |
 sarvathā śibivaddadyā-
 ccharīrāvayavānapi ||30 ||
 ime'nye narakaprakhye
 garbhasaṃjñe'śucihrade |
 upapannā manuṣyeṣu
 duḥkhamarchanti jantavaḥ ||31 ||
