Ahorātravratacaityasevānuśaṃsāvadāna
oṃ namo ratnatrayāya /
śrīmad ratnatrayaṃ natvā tridhātubhuvanādhipam /
ahorātravratakathāṃ vakṣye gurūpadeśataḥ // Avc_1 //
kukkuṭārāmam āsīnam upaguptaṃ yatīśvaram /
kṛtāñjalipuṭo 'śokaḥ prārthayad evam ādarāt // Avc_2 //
{A different verse in BCDE as follows:
athāśoko mahīpāla upaguptaṃ yatiṃ ca tam /
kṛtāñjalipuṭo natvā prārthayad evam ādarāt // Avc_2* //}
bhadanta śrotum icchāmi caityavratavidhiṃ punaḥ /
ahorātravratasyāpi vidhiṃ puṇyāni sadguro // Avc_3 //
tad bhavān sadguruḥ śāstā lokapuṇyapravṛddhaye /
ahorātravratasyātra vidhim ādeṣṭum arhati // Avc_4 //
iti tena narendreṇa prārthitaṃ sa sudhīr yatiḥ /
śrutvā taṃ nṛpam ālokya punar evam upādiśat // Avc_5 //
śṛṇu sādhu mahārāja yathā me guruṇoditam /
tathāhaṃ te pravakṣyāmi śrutvā caivaṃ samācara // Avc_6 //
purā sa bhagavāñ chāstā śākyasiṃho jagadguruḥ /
śrāvakair bhikṣubhiḥ sārdhaṃ cailakaiś cāpy upāsakaiḥ // Avc_7 //
bhikṣuṇībhiḥ suśīlābhir bodhisattvagaṇair api /
vihāre jetakāraṇye vyaharat saugatāśrame // Avc_8 //
tadā sa bhagavān buddho lokānāṃ puṇyavṛddhaye /
sabhāmadhye samāsīno dharmam ādeṣṭum ārabhat // Avc_9 //
tadā sarve 'marendrādilokapālā maharddhikāḥ /
tat saddharmāmṛtaṃ pātuṃ śraddhayā samupāgatāḥ // Avc_10 //
brahmādibrāhmaṇāś cāpi maharṣayas tapasvinaḥ /
catvāraś ca mahārājāḥ sasainyaparicārakāḥ // Avc_11 //
daityendrā nāgarājāś ca yakṣagandharvakinnarāḥ /
siddhā vidyādharāḥ sādhyā grahāś ca vasavas tathā // Avc_12 //
rākṣasāś ca mahāvirā garuḍāś ca mahoragāḥ /
yogino yatayaś cāpi rājānaḥ kṣātriyā api // Avc_13 //
amātyā mantriṇaś cāpi vaiśyā rājakumārakāḥ /
śreṣṭhino dhaninaḥ śūdrāḥ sārthavāhā māhājanāḥ // Avc_14 //
vaṇijaḥ śilpinaś cāpi paurā janapadās tathā /
grāmyāḥ kārvaṭikāś cāpi tathānyadeśavāsinaḥ // Avc_15 //
sarve te samupāgatya buddhaṃ taṃ śṛīghanaṃ mudā /
satkṛtya śraddhayābhyarcya kṛtvā pradakṣiṇāny api // Avc_16 //
kṛtāñjalipuṭā natvā niṛīkṣya saṃpramoditāḥ /
tat saddharmāmṛtaṃ pātum upatasthuḥ samāhitāḥ // Avc_17 //
tadāsanāt samutthāya subhūtiḥ sthaviro yatiḥ /
udvahann uttarāsaṅgaṃ jānubhyāṃ bhuvi saṃsthitaḥ // Avc_18 //
kṛtāñjalipuṭo natvā bhagavantaṃ jagadgurum /
śrīghanaṃ taṃ samālokya prārthayad evam ādarāt // Avc_19 //
bhagavan nātha sarvajña vijānīyād bhavān guruḥ /
sarvalokā ime śāstur dharmaṃ śrotuṃ samāsthitāḥ // Avc_20 //
tad atra bhuvane khyātam ahorātravrataṃ kadā /
pravartate tad ākhyāhi tadvidhiṃ ca kathaṃ prabho // Avc_21 //
iti tenārhatā pṛṣṭe bhagavān sa munīśvaraḥ /
tāṃ sabhāṃ taṃ subhūtiṃ ca samālokyaivam abravīt // Avc_22 //
sādhu śṛṇu subhūte tvaṃ sarvasattvahitārthabhṛt /
ahorātravrataṃ puṇyaṃ vidhiṃ ca kathyate mayā // Avc_23 //
purā pūrvavidehe 'bhūt khyātā gandhavatī purī /
tasyāṃ rājā mahāvijña indrapṣṭābhidhaḥ prabhuḥ // Avc_24 //
so 'ntaḥpure samānīya vasubandhuṃ jinātmajam /
sabhāyāṃ svāsane sthāpya satkṛtya śraddhayārcayat // Avc_25 //
tataḥ sa bhūpatī rājā utthāya samupāśritaḥ /
kṛtāñjaliḥ praṇatvainaṃ prārthayad evam ādarāt // Avc_26 //
bhadanta yad ime lokā asaddharmābhimāninaḥ /
tad eṣāṃ mānaghātāya saddharmaṃ samupādiśa // Avc_27 //
yac chrutvaiva tv ime sarve saddharmapratibodhitāḥ /
sarvapāpavinirmuktā bhaveyur bodhilābhinaḥ // Avc_28 //
iti rājñārthitaṃ śrutvā vasubandhuḥ sa ātmavit /
indrapṛṣṭaṃ mahīndraṃ taṃ samālokyaivam abravīt // Avc_29 //
śṛṇu sādhu mahārājā tava puṇyapravṛddhaye /
sarvasattvahitārthaṃ tad ahorātramahāvratam // Avc_30 //
yathā mayā śrutaṃ pūrvaṃ vipaśyinā prabhāṣitam /
mahatpuṇyānuśaṃsā ca tadvidhiś ca pracakṣyate // Avc_31 //
saṃsāre 'tra mahat puṇyaṃ prāptum icchanti ye narāḥ /
caritavyam ahorātravrataṃ taiḥ śraddhayā mudā // Avc_32 //
bhaktyā caranti ye martyā ahorātravrataṃ mudā /
te sarve vimalātmānaḥ pariśuddhatrimaṇḍalāḥ // Avc_33 //
bodhicittaṃ samāsādya caritvā bodhicārikām /
sarvasattvahitaṃ kṛtvā pūrya pāramitāḥ kramāt // Avc_34 //
sarvakleśagaṇāñ jitvā sarvamāragaṇān api /
samyagbodhiṃ samāsādya bhaveyuḥ sugatā dhruvam // Avc_35 //
atītaiś ca jinaiḥ sarvaiḥ kṛtvaitad vratam uttamam /
sarvamāragaṇāñ jitvā saṃbodhiḥ sādhitā khalu // Avc_36 //
vartamānaiś ca saṃbuddhaiḥ sarvair etad vrataṃ kṛtam /
etatpuṇyānubhāvair hi saṃbodhiḥ sādhitā drutam // Avc_37 //
tathā cānāgataiḥ sarvaiḥ kṛtvā caitad vrataṃ varam /
etatpuṇyavipākais tu prāpsyate bodhir uttamā // Avc_38 //
tathānye bodhisattvāś ca saṃbodhivratacārakāḥ /
etad vratavaraṃ dhṛtvā caranti bodhisaṃvaram // Avc_39 //
tathā sarve 'marendrāś ca kṛtvā caitad vrataṃ mudā /
devalokādhināthās te bhavanti bodhibhāginaḥ // Avc_40 //
evaṃ sarve mahāsattvā ṛṣayo munayo 'pi ca /
etad vratavaraṃ kṛtvā bhavanti brahmacāriṇaḥ // Avc_41 //
evaṃ ye ye narāś cāpi caranty etad vrataṃ mudā /
te te sarve 'pi tatpuṇyair bhavanti bodhibhāginaḥ // Avc_42 //
ye cāpy etad vrataṃ dṛṣṭvā śrutvāpi cānumoditāḥ /
prasīdanti tathā te 'pi tatpuṇyaṃ prāpnuvanti hi // Avc_43 //
etatpuṇyānubhāvena naiva gacchanti durgatim /
sarvadā saśubhaṃ saukhyaṃ bhuktvā yānti jinālayam // Avc_44 //
tasmāt sarvaprayatnena saddharmasukhavāñchibhiḥ /
ahorātravrataṃ bhaktyā caritavyaṃ naraiḥ sadā // Avc_45 /
ahorātravratotpannapuṇyasaṃkhyā na vidyate /
aprameyam asaṃkhyeyam iti buddhaiḥ prakathyate // Avc_46 //
sarvair api munīndrais tat saṃkhyāṃ kartuṃ na śakyate /
mayātra śakyam ekena tatpuṇyaṃ gaṇituṃ katham // Avc_47 //
yasya puṇyānubhāvena mahānti pātakāny api /
nirdahya pariśuddhātmā tatkṣaṇād yāti sadgatim // Avc_48 //
yathābhilaṣitaṃ kāryaṃ sādhayitvā hy avighnataḥ /
sarvadā satsukhaṃ bhuktvā saṃyānty ante jinālayam // Avc_49 //
iti matvā mahatpuṇyam ahorātravrataṃ varam /
dharmārthakāmamokṣāptyai caritavyaṃ sadā naraiḥ // Avc_50 //
tathā cet te mahatpuṇyam ihāmutra śubhaṃ sadā /
kramād bodhivrataṃ prāpya bodhisattvo bhaved dhruvam // Avc_51 //
kramāt kleśān vinirjitya saṃsārasukhanandinaḥ /
jitvā māragaṇān sarvān saṃbuddhapadam āpnuyāḥ // Avc_52 //
iti tena samākhyātaṃ dhīmatā vasubandhunā /
śrutvaivaṃ sumahat puṇyam indrapṛṣṭo mumoda saḥ // Avc_53 //
tataḥ sa indrapṛṣṭākhyo mahārājo 'numoditaḥ /
ahorātravrataṃ kartuṃ cārayituṃ samaicchata // Avc_54 //
tataḥ sa nṛpa utthāya sāñjaliḥ samupācaran /
vasubandhuṃ tam ānatvā prārthayad evam ādarāt // Avc_55 //
bhadanta bhavatādiṣṭam ahorātravratodbhavam /
mahat puṇyaṃ niśamyāhaṃ kartum icchāmi sāṃpratam // Avc_56 //
tasmāt tadvidhim ādeṣṭum arhasi me jagaddhite /
sarvathāhaṃ cariṣyāmi cariṣyanti prajā api // Avc_57 //
tad atra sarvasattvānāṃ hitāya puṇyasiddhaye /
ahorātravratasyaivaṃ vidhim ādeṣṭum arhasi // Avc_58 //
iti tena narendreṇa prārthitaṃ sa mahāmatiḥ /
vasubandhur niśamyaivaṃ indrapṛṣṭaṃ tam abravīt // Avc_59 //
śṛṇu rājan yathākhyātaṃ munīndreṇa vipaśyinā /
tathāhaṃ te pravakṣyāmi vratarājavidhiṃ kramāt // Avc_60 //
svayaṃbhūcaityabhūkṣetre vihāre sugatāśrame /
puṇyakṣetre nadītīre saṃgame saritāṃ tathā // Avc_61 //
tīrthe samudratīre ca hradatīre sarastaṭe /
udyāne parvate 'raṇye vivikte vana-āśrame // Avc_62 //
caityālaye śubhe sthāne prāsāde mandire gṛhe /
evam anyatra bhūdeśe śuddhasthāne manorame // Avc_63 //
eteṣu pariśuddheṣu yatrepsite viśodhite /
dharmaśālāṃ vidhāyādau mṛdgomayair vilepayet // Avc_64 //
caturdhvajān pratiṣṭhāpya vitanuyād vitānakam /
puṣpamālādibhiś citrair duṣyaiḥ paṭṭaiś ca maṇḍayet // Avc_65 //
{E adds a verse in the margin as follows:
gokśīraiḥ paṃcaratnaiś ca śilācūrṇair vilepayet /
digmālā digpratāpaiś (sic)
ca lambayec ca jinālayaṃ // Avc_65* //}
tatra vajrī śubhācāraḥ pariśuddhatrimaṇḍalaḥ /
maṇḍalaṃ vartayed ramyaṃ dharmadhātor yathāvidhi // Avc_66 //
tatas tan maṇḍalaṃ vajrī pratiṣṭhāpya yathāvidhi /
vratināṃ saṃgrahaṃ kṛtvā vratārambhaṃ prakārayet // Avc_67 //
śuklapakṣe trayodaśyāṃ bhojanānte dinātyaye /
dantādidhāvanaṃ kṛtvā mukhādiṃ pariśodhayet // Avc_68 //
caturdaśyāṃ prabhāte ca tīrthe snātvā vratī sudhīḥ /
śucivastrāvṛto bhadraśīlaḥ śraddhāsamanvitaḥ // Avc_69 //
madhyāhne maṇḍalaṃ caityaṃ pañcabhir upahārakaiḥ /
yathāvidhi samabhyarcya praṇāmaṃ saṃprakārayet // Avc_70 //
tato yāme tṛīye 'hnaḥ kārayed vratapālaṇam /
nirāmiṣair viśuddhānnaiḥ snānaṃ ca kārayet tataḥ // Avc_71 ///
tato rātrimukhe caityaṃ maṇḍalaṃ ca samarcayet /
dīpamālāḥ samujjvālya dharmaṃ ca śrāvayed vratīn // Avc_72 //
pūrṇamāsyāṃ prabhāte tu snātvā śuddhāmbarāvṛtāḥ /
śodhitapañcagavyena kuryuś cāṅgaviśodhanam // Avc_73 //
tato dattvārgham ādau te sūryāya vratinas tathā /
gurave ca pradāyārghaṃ sthitvā svasvāsane kramāt // Avc_74 //
pūjāṅgāni ca sarvāṇi śodhayeyur yathāvidhi /
tatrādau vratisaṃghaḥ sa vajrasattvaṃ samarcayet // Avc_75 //
tato ratnatrayaṃ caiva saṃpūjayed yathāvidhi /
teṣāṃ ca śaraṇaṃ gatvā praṇamed racitāñjaliḥ // Avc_76 //
trisamādhiṃ tataḥ kṛtvā dhyātvātmani jineśvaram /
āvāhayet puraḥ śrīmaddharmadhātuṃ maheśvaram // Avc_77 //
tatpādārghaṃ tato dadyāt tataś cācamanārghakam /
prokṣaṇārghaṃ tato dattvā maṇḍale saṃniveśayet // Avc_78 //
tataḥ pūjopahārais taṃ maṇḍalaṃ sagaṇaṃ mudā /
yathāvidhi samabhyarcya taddhṛnmantraṃ sudhīr japet // Avc_79 //
{E adds here:
tataḥ stotraṃ paṭhet /
dharmadhātumayaṃ caityaṃ sarvākārasvarūpiṇam /
ālayaṃ sarvabuddhānāṃ vāgīśvaraṃ namāmy aham //
jinajasakaladhātuṃ puṇyakṣetre kṛtārtham /
praviṇajanasukhārthaṃ sevitārthaṃ pradattam //
praṇamataṃ munirājaṃ aṃjaliṣṭhaṃ pradhānam /
jitasakalabhayārthaṃ lokanāthaṃ maheśam //}
tataḥ stotraṃ paṭhitvā tu toṣayed racitāñjaliḥ /
pāpānāṃ deśanāṃ kuryāt thatā puṇyānumodanām // Avc_80 //
pradakṣiṇāny ataḥ kuryāt saṃgītaiś ca mahotsavam /
aṣṭāṅgapraṇatiṃ kṛtvā prārthayed bodhisaṃvaram /
tataḥ kṣamārthanāṃ kṛtvā tanmaṇḍalaṃ visarjayet // Avc_81 //
yathā pūjā kṛtā tatra maṇḍale vidhivat tathā /
caityabimbaṃ samabhyarcya prārthayed evam ādarāt // Avc_82 //
tathā sarvatra caityeṣu kuryāt pūjādikaṃ mudā /
saṃgītisahitaiḥ stotraiḥ kuryād evaṃ mahotsavam // Avc_83 //
kṛtvā pradakṣiṇāny eva nidrālāsyaṃ vihāya ca /
mudā jāgaraṇaṃ kurvann ahorātraṃ vrataṃ caret // Avc_84 //
catuḥsaṃdhyaṃ tathā snātvā caityasevāṃ samācaret /
duṣṭajātir na ca spṛśyā sparśite snānam ācaret // Avc_85 //
viśrāmaṃ naiva kuryāc ca khedaṃ cittena vā vratī /
caityadhyānasamādhāno japan stotraṃ paṭhaṃś caret // Avc_86 //
nṛtyagītamahotsāhair nānāvādyaiḥ sanṛtyakaiḥ /
hāhākāraiḥ samullāsaiḥ pracārayen mahotsavam // Avc_87 //
evaṃ pūrṇam ahorātram aviśrāntaṃ vrataṃ caret /
tataḥ prātas tathā snātvā maṇḍalaṃ caityam arcayet // Avc_88 //
tataś chatraṃ patākāś ca sindūrapātrayā saha /
salājākṣatapuṣpāṃś ca prārohayet mahotsavaiḥ // Avc_89 //
yajñaṃ kuryāt tathā vajrī baliṃ dadyād yathāvidhi /
abhiṣekaṃ tato dattvā pañcasūtraghaṭaṃ kramāt // Avc_90 //
sāśīrvādaṃ vratibhyo 'pi dadyād vajrī samāhitaḥ /
tataḥ kṣamārthanāṃ kṛtvā maṇḍalaṃ tad visarjayet // Avc_91 //
tatas te vratinaḥ sarve vajrācāryaṃ guruṃ yatīn /
abhyarcya dakṣiṇāṃ dattvā toṣayeyuḥ praṇamya ca // Avc_92 //
tatas tadraja ādāya tīrthe nāgān samarcya ca /
pravāhayet tato gehaṃ prāyāyān maṅgalotsavaiḥ // Avc_93 //
tatra tanmaṇḍalasthānaṃ tīrthāmbunābhiṣiñcayet /
tatas te vratinaḥ sarve kuryus tadvratapālaṇam // Avc_94 //
tatas tanmaṇḍalasthāne vajrācāryo yathāvidhi /
kumārīṃ pūjayitvā tāṃ devīṃ bhojyaiḥ pratoṣayet // Avc_95 //
gaṇacakraṃ tato 'bhyarcya bhojanaiḥ saṃpratoṣayet /
vratinaḥ sādhakāṃś cāpi janān sarvāṃś ca toṣayet // Avc_96 //
evaṃ caranti ye martyā ahorātravrataṃ mudā /
te bhavanti mahāsattvā bodhisattvāḥ śubhāśayāḥ // Avc_97 //
durgatiṃ te na gacchanti sadā gacchanti sadgatim /
bhuktvā dharmasukhotsāhaṃ saṃprayānti jinālayam // Avc_98 //
evaṃ vipaśyinā śāstrā samākhyātaṃ śrutaṃ mayā /
bhūyaḥ śṛṇu mahārāja tatphalāni viśeṣataḥ // Avc_99 //
pañcāmṛtaiḥ pañcasugandhitoyair ye snāpayantīha jinendracaityam /
mandākinīdivyasugandhitoye snātvāmarais te satataṃ ramante // Avc_100 //
{B has the following additional verse here,
pañcāmṛtaiḥ pañcasugandhiratnair durvākṣataiḥ kūsumalājatoyaiḥ /
ye cārghadānaṃ vitaranti caitye te prāpnuvantīha mahānidhānam // Avc_100* //}
kurvanti caitye jalamaṇḍalaṃ ye supiṣṭavāsena tathā manuṣyāḥ /
te hemavarṇā nṛpavaṃśajātāḥ samṛddhimantaḥ subhagā bhavanti // Avc_101 //
sugandhadhūpaṃ jinacaityabimbe ye dhūpayanti pratimodayantaḥ /
sugandhadehāḥ surasaṃghavandyās te śuddhacittā manujā bhavanti // Avc_102 //
ye pañcagandhair anulepayanti saṃbuddhacaityaṃ manujāḥ prasannāḥ /
saugandhitāṅgā baladīptimantas te saṃbhavante paramārthalokāḥ // Avc_103 //
yajñopavītaṃ vararaṅgitaṃ ca sucīvarāṇi pradadanti caitye /
te divyavastrāvṛtasaumyadehāḥ sarvārthasaṃpadbharitā bhavanti // Avc_104 //
ye sarvapuṣpair varagandhavadbhir abhyarcayanti pratinamya caityam /
nairogiṇas te sucirāyuṣaḥ syuḥ saubhāgyavantaḥ suviśālavaṃśāḥ // Avc_105 //
ye cāpi caityaṃ parimaṇḍayanti sragbhiḥ supuṣpai racitābhir evam /
te bhāgyavantaḥ paribhūṣitāṅgā devā bhavanti prathitā nṛpāś ca // Avc_106 //
ye dīpamālā racayanti caitye te ratnasaṃpatparipūrṇakoṣāḥ /
netrābhirāmāḥ sudṛśo bhavanti te jñānadīpāhatamohajālāḥ // Avc_107 //
{A has two additional verses here
maitryā yaḥ saha kiṃkaraiḥ smararipuṃ nirjitya vajrāsane
kleśārīn api yo durantaviṣayān antaścarān durjanān /
skandhārātim api prasahya sugato mṛtyuṃ ca niḥsvo 'vaśaḥ
prāptaḥ sarvarasāgrabhogavaśitāṃ kṣīrodanāḍhaukanāt // Avc_107* //
sauvarṇaraupyavidhadhātujamṛnmayaṃ vā
śālyodanaiḥ suparipūrṇasupiṇḍapātram /
bhaktyā dadāti sugatālayacaityabimbe
syāt tasya puṇyam asamaṃ phalam aprameyam // Avc_107** //}
ye caityabimbe surasaṃ praṇītaṃ naivedyam agraṃ pradadanti bhogyam /
te lokaśreṣṭhā balakīrtiyuktā nṛpā bhavanti prathitānubhāvāḥ // Avc_108 //
ye cāpi caitye phalapattramūlaskandhādikaṃ vā pradadanti bhaktyā /
nīrogiṇas te susamṛddhimanto yatheṣṭabhogyāḥ sukhino bhavanti // Avc_109 //
bhaiṣajyam evaṃ pradadanti ye ca saṃbuddhacaitye manujāḥ prasannāḥ /
snigdhānanās te nṛpatīśvarāś ca sauvaṃavarṇā nirujo bhavanti // Avc_110 //
{B, which had vs. ii noted above here,
adds another verse,
māhiṣyagorasavaraṃ ghṛtayā sametam
....................................................... ye /
tasmai dadanti satataṃ jinapuṃgavāya
te prāpnuvanty ............. sarājalakṣmīm // Avc_110* //}
tāmbūlapūgādirasāyanāni ye caityabimbe pariḍhaukayanti /
te bhūmipālāḥ subhagā bhavanti divyāṅganānetramanoharāsyāḥ // Avc_111 //
{A and B have the following additional verse here.
kāntāpāṇisarojapattravidhṛtāṃ sadvarṇagandhojjvalāṃ
svādusparśasukhāṃ surāsurapure yad devavṛndārakaiḥ /
bhāsvatkāñcanabhājaneṣu nihitām aśnanti divyāṃ sudhāṃ
tad buddhapramukhāryasaṃghaviṣaye nyastānnadānāt phalam // Avc_111* //}
ye caityabimbe pariśuddharaṅgān dhvajān vicitrān adhiropayanti /
mahīśvarās te jitaduṣṭasaṃghā dhanyā bhavanti prathitapratāpāḥ // Avc_112 //
uccair vitanvanti vitānam ārād ye caityabimbe manujāḥ prasannāḥ /
devādhipās te manujādhipāś ca dhanyā bhavanti prathitarddhimantaḥ // Avc_113 //
ye cāpi caitye manujā vicitrāḥ śuddhāḥ patākā avalambayanti /
te śrīsametā divi bhūtale ca nāthā bhavanti tridaśābhimānyāḥ // Avc_114 //
chattraṃ suvarṇaṃ maṇibhir vicitraṃ paṭṭaiś ca siktaiḥ kusumaiḥ kṛtaṃ ca /
ye caityabimbe manujāḥ prasannā māṅgalyavādyair adhirohayanti // Avc_115 //
te dharmapālāḥ śubhakīrtiyuktā lakṣmyālayāḥ śrīguṇasaukhyavantaḥ /
devādhirājā manujādhipāś ca saṃbodhicaryābhiratā bhavanti // Avc_116 //
saṃgītavādyaiḥ sumanojñaśabdaiḥ śaṅkhādimāṅgalyamahānurāvaiḥ /
vīṇādibhir vaṃśamanojñaghoṣair mahotsavaṃ ye vitaranti caitye // Avc_117 //
te divyakarṇāḥ sumanojñavākyāḥ saundaryarūpāḥ pariśuddhacittāḥ /
maharddhimantaḥ sugatābhibhaktā martyāmarendrāḥ satataṃ bhavanti // Avc_118 //
nṛtyaiḥ sulāsyaiḥ sumanojñabhāvair ye caityabimbaṃ sarasā bhajanti /
te pāpaduṣṭagraharogamuktāḥ puṇyā guṇārthānugatā bhavanti // Avc_119 //
ye cāpi duṣṭān abhikheṭayanto rakṣanti caityaṃ satataṃ manuṣyāḥ /
te bhāgyavanto nirujāḥ suvaṃśāḥ saukhyaṃ prabhuktvā prasaranti svargam // Avc_120 //
sadūrvakundākṣatalājakādi prākṣipya caityaṃ praṇamanti ye ca /
vidyādhipās te susamṛddhimanto gacchanti cānte sugatālaye 'pi // Avc_121 //
ye vajramuktādiviśuddharatnaṃ hemādisaddravyavarāṣṭadhātūn /
ye caityabimbe sarasā manuṣyāḥ śraddhānuraktā upaḍhaukayanti // Avc_122 //
pūrṇendriyāḥ pūrṇamanorathās te nirnaṣṭaśokāḥ subhagāḥ suvaṃśaḥ /
dharmārthakāmāḥ suguṇābhirāmāḥ saṃbuddhamārgābhigatā bhavanti // Avc_123 //
ye śuddhacittāḥ stutibhiḥ sugītair bhajanti caityaṃ manujāḥ prasannāḥ /
dharmārthakāmābhimatarddhimanto bhavanti nāthā divi bhūtale te // Avc_124 //
ye 'ṣṭābhir aṅgaiḥ praṇamanti caityaṃ śraddhāprasannāḥ śaraṇaṃ prayātāḥ /
bhūpādhipās te varasaptaratnair yuktāḥ sudhīrāḥ kṛtino bhavanti // Avc_125 //
pradakṣiṇīkṛtya mudā prasannā ye caityabimbaṃ praṇatā bhramanti /
suvarṇavarṇāḥ suviśālavaṃśāḥ pūjyā nṛpāṇām api te bhavanti // Avc_126 //
śuddhāśmasaṃkṣārasugandhitoyaiś caityaṃ mudā ye 'bhyanulepayanti /
nīrogaśokāḥ susamṛddhimanto dīrghāyuṣas te subhagā bhavanti // Avc_127 //
caityāṅganaṃ ye pariśodhayanti nirmālyam uddhṛtya ca mārjayanti /
te hemavarṇāḥ pariśuddhacittā dharmābhiraktāḥ sudṛśo bhavanti // Avc_128 //
ālasyenāpi ca stūpe karoti yaḥ pradakṣiṇām /
pade pade suvarṇaikakarṣadānaphalaṃ labhet // Avc_129 //
gandhapuṣpādibhir viprair arcanīyaṃ jinālayam /
chattrāvarohaṇaṃ caitye kartavyaṃ kṣatriyair api // Avc_130 //
dhvajāvaropaṇaṃ vaiśyaiḥ kṛtyaṃ patākayā saha /
naivedyam eva śūdrais tu dātavyaṃ caityapuṃgave // Avc_131 //
anyair vihīnajātībhir nārcanīyo jinālayaḥ /
dhūpadīpādibhir naiva pūjanīyo na cānyathā // Avc_132 //
mūlaskandhapattraphalastambaśasyādibhis tathā /
dhānyādivrīhibhiś caivam auṣadhībhī rasāyanaiḥ // Avc_133 //
tathā vādyaiḥ sugītaiś ca nṛtyaiś cāpi mahotsavaiḥ /
hāhākāraiḥ samullāsair arcanīyo jinālayaḥ // Avc_134 //
carmakāraplavamlecchaniyogilubdhakādibhiḥ /
dūrāt pradakṣiṇīkṛtya vandya eva jinālayaḥ // Avc_135 //
evaṃ sarvais tathā lokair dvijādisarvajātibhiḥ /
svasvajātyarhapūjābhiḥ pūjanīyo jinālayaḥ // Avc_136 //
evaṃ caranti ye lokā ahorātravrataṃ mudā /
te sarvapāpanirmuktāḥ saṃprayāyur jinālayam // Avc_137 //
evaṃ matvā mahārāja māse māse sadāpi ca /
pūrṇamāsyām ahorātravrataṃ caritum arhasi // Avc_138 //
viśeṣād aśvinīmāse saṃpūrṇe candramaṇḍale /
aśvinībhe tathā puṣyayogayukte raver dine // Avc_139 //
etadyogasamāyukte mahāparvadine śubhe /
ahorātravrataṃ kuryād yathāvidhi samāhitaḥ // Avc_140 //
yaḥ karoti dine tasminn ahorātravrataṃ tathā /
tatsahasraguṇaṃ puṇyam āpnuyāt sa pumān dhruvam // Avc_141 //
evaṃ rājann ahorātravratapuṇyaṃ mahattaram /
aprameyam asaṃkhyeyam iti buddhair nigadyate // Avc_142 //
na hi sa vidyate rājan sarvatra bhuvaneṣv api /
ahorātravratotpannaṃ puṇyaṃ yaḥ kurute 'nyathā // Avc_143 //
yasya śravaṇamātreṇa vimuktaḥ sarvapātakāt /
darśanāt puṇyam āpnoti tathānumodanād api // Avc_144 //
ye caranti mahārāja vratarājam idaṃ tathā /
teṣāṃ puṇyapramāṇāni saṃkhyātuṃ ko hi śaknuyāt // Avc_145 //
tatpuṇyasaptabhāgaikaṃ bhāgaṃ rājā samāpnuyāt /
tathaikaṃ sarvasattvāś ca tathaikaṃ sādhakā janāḥ // Avc_146 //
vratinas taccaturbhāgān sarvān te prāpnuvanti hi /
etatpuṇyānubhāvais tu sarvatra maṅgalaṃ sadā // Avc_147 //
sarve sattvāḥ sukhāḍhyāś ca bhavanti bodhicāriṇaḥ /
evaṃ vijñāya rājendra lokānāṃ hitasādhanam /
ahorātravrataṃ yūyaṃ kartum arhatha sarvathā // Avc_148 //
iti tena samākhyātaṃ dhīmatā vasubandhunā /
śrutvā sa indrapṛṣṭas tad vrataṃ kartuṃ samaicchata // Avc_149 //
atha sa bhūpatiḥ śrīmān indrapṛṣṭo narādhipaḥ /
sāñjalis taṃ punar natvā vasubandhuṃ tathārthayat // Avc_150 //
bhadanta sarvavic chāstar bhavadājñāṃ śirovahan /
ahorātravrataṃ kartum icchāmi sāṃprataṃ khalu // Avc_151 //
bhavāñ chāstā mahāvijñaḥ sarvasattvahitāśayaḥ /
sarvahitārthasiddhyai tad anujñāṃ pradadātu me // Avc_152 //
iti tena nṛpendreṇa prārthitaṃ sa mahāmatiḥ /
vasubandhuḥ samākarṇya taṃ bhūpam evam abravīt // Avc_153 //
sādhu sādhu mahārāja yady evaṃ tvaṃ samicchasi /
tat kuruṣva mahatpuṇyam ahorātravrataṃ mudā // Avc_154 //
tatkṛte te mahat puṇyaṃ sarvatrāpi bhavec chubham /
etatpuṇyavipākena saṃbodhiṃ prāpnuyā api // Avc_155 //
iti śāstrā samādiṣṭam indrapṛṣṭaḥ sa bhūpatiḥ /
śrutvā taṃ sāñjalir natvā punar evaṃ samabravīt // Avc_156 //
bhadanta kartum icchāmi puṇyakṣetre jinālayam /
kutra puṇyatamaṃ kṣetraṃ tat samādeṣṭum arhati /1151 //
iti tena narendreṇa pṛṣṭe sa sarvavit sudhīḥ /
vasubandhur narendraṃ taṃ punar evam upādiśat // Avc_158 //
śṛṇu sādho mahārāja yathā khyātaṃ munīśvaraiḥ /
tathāhaṃ te pravakṣyāmi śrutvaivaṃ kartum arhasi // Avc_159 //
vārāṇasīti vikhyātā sarvabhūmī mahattarī /
puṇyakṣetraṃ mahāpīṭhaṃ sarvabuddhaiḥ praśaṃsitam // Avc_160 //
tatra yat praṇidhānena prakṛtaṃ karma kāritam /
tat tatheha paratrāpi sidhyate nānyathā khalu // Avc_161 //
iti vijñāya rājendra tatra gatvā yathāvidhi /
pratiṣṭhāpya tathā caityam ahorātravrataṃ careḥ // Avc_162 //
tathā cet te sadā bhadram ihāmutra bhaved dhruvam /
kramād bodhicarīḥ pūrya saṃbuddhapadam āpsyasi // Avc_163 //
iti tena samādiṣṭaṃ guruṇā vasubandhunā /
śrutvā sa bhūpatiḥ śrīmāṃs tatheti cānvamodata // Avc_164 //
tataḥ sa indrapṛṣṭas taṃ vasubandhuṃ guruṃ puraḥ /
kṛtvā tataḥ samāgatya vārāṇasīm upācarat // Avc_165 //
tatra prāpya sa bhūmīndro nirīkṣya śubhabhūtale /
ādau bhūśodhanaṃ kṛtvā vāstunāgaṃ parīkṣya ca // Avc_166 //
vihāraṃ vidhivat kṛtvā tathā caityaṃ jinālayam /
triratnaṃ ca pratiṣṭhāpya yathāvidhi sadābhajat // Avc_167 //
tatra tena yathādiṣṭaṃ guruṇā vasubandhunā /
tathā sa nararājendras tad vrataṃ kartum ārabhat // Avc_168 //
tataś ca vidhivad dhṛtvā sabhāryaḥ sa nṛpādhipaḥ /
ahorātravrataṃ kṛtvā tac caityaṃ vidhinārcayat // Avc_169 //
tat samāpya punas tatra dīpaṃkaraṃ sasāṃghikam /
saṃnimantrya yathārhena bhojanena samārcayat // Avc_170 //
tataḥ sa pṛthivīpālaś ciraṃ tac caityam ādarāt /
sevitvā satsukhaṃ bhuktvā yayau cānte jinālayam // Avc_171 //
ity evaṃ tan mahat puṇyam ahorātravratodbhavam /
aprameyam asaṃkhyeyaṃ sarvabuddhaiḥ pracakṣyate // Avc_172 //
tathā yuṣmābhir apy atra tad ahorātrasaṃvaram /
dhṛtvā caityaṃ samabhyarcya sevitavyaṃ sadādarāt // Avc_173 //
tathā vo maṅgalaṃ nityam ihāmutra bhaved dhruvam /
kramād bodhiṃ samāsādya nirvṛtīpadam āpsyatha // Avc_174 //
ity ādiṣṭaṃ munīndreṇa śrutvā te bhikṣavo mudā /
tathety abhyanumoditvā tad vrataṃ kartum īṣire // Avc_175 //
tatas te bhikṣavo bhūyaḥ śāstāraṃ taṃ munīśvaram /
kṛtāñjalipuṭā natvā papracchur evam ādarāt // Avc_176 //
bhagavan bhavatādiṣṭam indrapṛṣṭena yat kṛtam /
tat sarvaṃ śrutam asmābhiḥ punaḥ śrotuṃ samiṣyate // Avc_177 //
kena kena tathā pūrvaṃ kṛtam etad vratottamam /
ahorātraṃ mahatpuṇyaṃ tat samādeṣṭum arhati // Avc_178 //
iti tair bhikṣubhiḥ pṛṣṭe bhagavān sa munīśvaraḥ /
tān bhikṣūn sāṃghikān sarvān samālokyaivam abravīt // Avc_179 //
śṛṇudhvaṃ bhikṣavaḥ sarve tathānyaiś ca kṛtaṃ purā /
tat sarvaṃ kathayiṣyāmi yuṣmākaṃ paribodhane // Avc_180 //
purā svarge tathendreṇa pratiṣṭhāpya jinālayam /
ahorātravrataṃ kṛtvā vidhivac caityam ārcayat // Avc_181 //
etatpuṇyānubhāvaiḥ sa sarvapāramitāḥ kramāt /
pūrayitvā mahāsattvo bodhisattvo 'bhavat sudhīḥ // Avc_182 //
{E adds:
tato 'nyaḥ devarājo 'bhut kālena samayena sa /
devarājasukhaṃ bhuktvā caraty asmin yathecchayā // Avc_182* //}
pātāle ca mahāvīro daityendro 'bhūn maharddhimān /
nirghoṣadamano nāma devalokabhayaṃkaraḥ // Avc_183 //
tena jitvā balenāpi trailokyaṃ svavaśīkṛtam /
sarve 'pi lokapālāś ca parājitya vaśīkṛtāḥ // Avc_184 //
tadā sa pṛthivīṃ gatvā vārāṇasīm upācarat /
indrapṛṣṭavihārasthaṃ caityaṃ dṛṣṭvānvamodata // Avc_185 //
tataḥ pradakṣiṇīkṛtya taṃ caityaṃ vidhinārcayat /
kṛtāñjalipuṭo bhutvā prārthayad evam ānataḥ // Avc_186 //
yāvajjīvaṃ sukhaṃ bhuktvā saṃsthāpya svavaśe jagat /
saṃbuddhaśaraṇaṃ gatvā prānte yāyāṃ jinālayam // Avc_187 //
ity evaṃ praṇidhiṃ dhṛtvā natvā taṃ ca jinālayam /
tata eva yayau svargaṃ daityendraḥ sa maharddhikaḥ // Avc_188 //
tatrāpi caityam ālokya śakreṇa sthāpitaṃ purā /
natvā pradakṣiṇīkṛtya vidhinā ca samārcayat // Avc_189 //
tathaiva praṇidhiṃ kṛtvā natvā ca sāñjalir mudā /
tataś ca sa samāgatya pātāle svaṃ gṛhaṃ yayau // Avc_190 //
{E has the following addition after 190 b on folio 13.
etatpuṇyānubhāvena daityendro 'sau maharddhikaḥ /
śakrāsanaṃ tadā tatra labdhavān vigrahair balaiḥ // Avc_190* //
tadāsa devarājendraḥ saṃjñātvāho tam āgatam /
idānīṃ kiṃprakāreṇa vijayiṣyāmi dānavaṃ /
mamāśrameṣu nirghoṣadamano nāmāsau sthitaḥ // Avc_190** //
iti dhyātvā sa śakraḥ bhuvane trāyastriṃśake /
prāktanair devarājendraiḥ pūjārthaṃ caityaṃ sthāpitaḥ // Avc_190*** //
tasmin caitye ahorātravrataṃ kuryāṃ yathāvidhiḥ /
tadupāyena dharmeṇa vijayiṣye suradviṣaṃ // Avc_190**** //
śrutaṃ mayāsti saddharmaṃ tad eṣo 'pi ca tadvrataiḥ /
svarge surasahāyena gato 'sau maghavaṃuiīṃ // Avc_190***** //
tadanantare ca devendraḥ mahārheṇa vratārcanaṃ /
atīva susamudāyena kṛtavāñ ca jinālaye // Avc_190****** //
tadanantare 'pi nirghoṣadamano 'suranirjitaḥ /
vinā yuddhena nirjityāsuraṃ bhūmyavatāritaḥ // Avc_190******* //}
tatra sa daityarājendro yathāvidhi jinālayam /
mahac caityaṃ pratiṣṭhāpya satkṛtya vidhinārcayat // Avc_191 //
tataś cāpi sa daityendro yathāvidhi samārabhan /
ahorātravrataṃ dhṛtvā tac caityaṃ samapūjayat // Avc_192 //
tatraivaṃ praṇidhiṃ kṛtvā so 'surendro mahāmatiḥ /
sarvadā vidhinābhyarcya bheje nityaṃ mahotsavaiḥ // Avc_193 //
tathā sa suciraṃ bhuktvā yāvajjīvaṃ mahāsukham /
tac caityaṃ śaraṇaṃ kṛtvā yayau tathā jinālayam // Avc_194 //
tathānye nāgarājāś ca tac caityaṃ samupāśritāḥ /
ahorātravrataṃ dhṛtvā satkṛtya vidhinārcayan // Avc_195 //
tathā sarve 'pi te nāgā yāvajjīvaṃ mahat sukham /
bhuktvā puṇyānubhāvaiś ca prānte yayur jinālayam // Avc_196 //
tathābhūn magadhe deśe caityagarbhaṃ mahat saraḥ /
śuddhāmbupūritaṃ padmakumudādipraśobhitam // Avc_197 //
tatrarṣayaḥ saromadhye pratiṣṭhite jinālaye /
ahorātravrataṃ dhṛtvā satkṛtya vidhinārcayan // Avc_198 /
tathā tair ṛṣibhiś caityaṃ pūjitaṃ tatsaraḥsthitāḥ /
nāgakanyāḥ samīkṣyāṣṭau tadantikam upāśrayan // Avc_199 //
tatra ta ṛsayas tāsāṃ saviṣaśvāsavāyubhiḥ /
prahatā viṣasaṃdigdhāḥ kṣaṇamātraṃ mumūrchire // Avc_200 //
tatas ta ṛṣayaḥ sarve kṣaṇāt prāptasucetanāḥ /
dṛṣṭvā tāḥ samupāsīnā nāgakanyā ruṣāśapan // Avc_201 //
are duṣṭāḥ supāpinyo yad yuṣmākaṃ viṣānalaiḥ /
tāpitāḥ smas tadapuṇyair yūyaṃ bhavata śambukāḥ // Avc_202 //
iti tair ṛṣibhiḥ sarvaiḥ śāpitās ta bhayānvitāḥ /
sarvān ṛṣivarān natvā prārthayann evam ādarāt // Avc_203 //
namo vo 'stu mahāvijñāḥ kṣamadhvaṃ no 'parādhatām /
tacchāpamocanopāyaṃ samupadeṣṭum arhatha // Avc_204 //
iti saṃprārthitaṃ tābhir niśamya te maharṣayaḥ /
karuṇākrāntacittās tāḥ samālokyaivam abruvan // Avc_205 //
śṛṇudhvaṃ śambukā yūyam upāyaṃ śāpamuktaye /
asmābhir deśitaṃ śrutvā tathā carata sādaram // Avc_206 //
caityabimbaṃ samālambya tad anusmṛtya cetasā /
sadā pradakṣiṇāṃ kṛtvā bhramitvā bhajatādṛtāḥ // Avc_207 //
tadā tatpuṇyabhāvena sarvapāpavimocitāḥ /
pariśuddhāśayā bhadrā bhaviṣyatha nṛpātmajāḥ // Avc_208 //
tadāpi hi tathā yūyaṃ caityasevāsamāhitāḥ /
saddharmasādhanaṃ kṛtvā prayāsyatha jinālayam // Avc_209 //
iti tair ṛṣibhiḥ satyaṃ samādiṣṭaṃ niśamya tāḥ /
śambukās tān ṛṣīn natvā tato 'gacchan nijālayam // Avc_210 //
tatas tāḥ śambukāḥ sarvāḥ śālikṣetram upāsṛtāḥ /
caityabimbam anusmṛtya praviceruḥ samantataḥ // Avc_211 //
tatra vicchinnaśeṣāṃśaṃ śālistambaṃ vilokya tāḥ /
caityākāraṃ samālambya saṃsmṛtvā sugatālayam // Avc_212 //
sadā pradakṣiṇīkṛtya praṇatvā ca muhur muhuḥ /
caityānusmṛtim ādhāya bhramitvā saṃprabhejire // Avc_213 //
tatra tāḥ śambukāḥ sarvās tatpuṇyapariśodhitāḥ /
tacchāpaparimuktyarthaṃ caityaṃ smṛtvā pracerire // Avc_214 //
kadā cit tatra matsyārthī dhīvaraḥ krūramānasaḥ /
tatsarasi sthitān mīnān samāhartum upācarat // Avc_215 //
tatra sa dhīvaro dṛṣṭvā mīnāharaṇalālasaḥ /
tīrastho jālam utkṣipya mīnān āhartum udyayau // Avc_216 //
tatra jāle pratikṣipte śambukā daivayogataḥ /
sarvā api praviṣṭās tā na tu matsyo hi kaś cana // Avc_217 //
tataḥ sa jālam ākṛṣya pravisārya vilokayan /
dadarśa śambukā eva tatra matsyaṃ na kaṃ cana // Avc_218 //
atha so 'prāptamatsyas tāḥ śambukā eva lubdhakaḥ /
ādāya parikhinnātmā svagṛhaṃ śanakair yayau // Avc_219 //
tatra sa svagṛhaprāpto viṣannāsyo nirāśitaḥ /
patnyāḥ sundarikāyās tāḥ śambukāḥ purato 'rpayat // Avc_220 //
tataḥ sa dhīvaro 'nyatra mīnān āhartum udyataḥ /
bhuktvāhāraṃ yathāprāptaṃ jālam ādāya niryayau // Avc_221 //
tataḥ sā dhīvarī dṛṣṭvā śambukās tāḥ puro 'rpitāḥ /
bubhukṣitānupaśyantī niḥśvasanty evam ālapat // Avc_222 //
hā kaṣṭaṃ kiṃ karomy adya bhojyaṃ kiṃ cin na me gṛhe /
kaḥ krīṇīyād imāḥ śuktīr jīveyaṃ katham atra hi // Avc_223 //
tad imāḥ śambukāḥ sarvāḥ paktvā bhuñjyām ihādhunā /
etadāhāramātreṇa yāpayeyaṃ na cānyathā // Avc_224 //
iti niścitya sā nārī sarvās tāḥ śambukā api /
rasair yutāḥ svayaṃ paktvā bubhuje jīvitārthinī // Avc_225 //
tatas tāḥ śambukāḥ sarvā daivayogānucāriṇaḥ /
tasyā evodare yātā babhūvur ekapiṇḍitāḥ // Avc_226 //
tataḥ sāpannasattvābhūt pravṛddhagarbhabhāriṇī /
dine dine 'bhiruṣṭāṅgī svalpāhāraratā kṛśā // Avc_227 //
tataḥ sā samaye 'sūta kanyakā hy aṣṭa sundarīḥ /
ekanāḍīsamudbhūtāḥ samākārāḥ śubhāṃśikāḥ // Avc_228 //
tatra sā jananī dṛṣṭvā hy aṣṭa tāḥ sundarīḥ śiśūḥ /
samākārāḥ subhadrāṅgīḥ paśyantī vismayaṃ yayau // Avc_229 //
tataḥ sa janakaḥ śrutvā jātā hy aṣṭa sutā iti /
vismitaḥ sahasopetya paśyaṃs tasthau suniścalaḥ // Avc_230 //
tatas tā dārikāḥ sarvās tayā mātrābhipālitāḥ /
pravardhitāḥ prapuṣṭāṅgā rurucuḥ paṅkajā iva // Avc_231 //
tatas tāḥ kanyakāḥ sarvāḥ pūrvapuṇyānubhāvikāḥ /
prītiviśrambhasaṃbuddhā dharmārthābhiratāśayāḥ // Avc_232 //
svakulavṛttisaṃtrastā dayārdrāḥ karuṇānvitāḥ /
triratnadarśanotsāhasamanvitāḥ pracerire // Avc_233 //
atha mātā samāhūya tāḥ sarvāḥ kanyakā api /
matsyānāṃ vikrayārthena prairayat paṇyavīthikām // Avc_234 //
tatas tāḥ kanyakāḥ sarvā ādāya matsyabhājanam /
vikretuṃ saṃcarantyas tatpuramārgam upācaran // Avc_235 //
tatra tāḥ kramato gatvā mārgādūrasarittaṭe /
kṣaṇaṃ viśramya sarvās tad ālokyaiva samāśrayan // Avc_236 //
tatra tāsāṃ pradhāna yā jyeṣṭhā sā bhaginī sudhīḥ /
tāḥ sarvā bhaginīr dṛṣṭvā samāmantryaitad abravīt // Avc_237 //
bhaginyo yat purāsmābhiḥ pātakaṃ dāruṇaṃ kṛtam /
tenātra sāmprataṃ jātāś caṇḍālasya kule vayam // Avc_238 //
iti satyaṃ parijñāya viramya pāpakarmataḥ /
dharmārthasādhane rantum arhāmahe vayaṃ sadā // Avc_239 //
ihāpi cet tathāsmābhiḥ kriyate pāpasādhanam /
bhūyo 'pi narake lagnā duḥkhaṃ bhuktvā caremahi // Avc_240 //
kadā vayaṃ tato muktāḥ sukhaṃ lapsyāmahe katham /
sadaivaṃ durgatau jātāḥ pāpeṣv eva caremahi // Avc_241 //
puṇyair vinā na mānuṣye janma saṃprapsyate kva cit /
mānuṣye 'labhyamāne tu kutra dharme matiś caret // Avc_242 //
vinā dharmamatiṃ bhadre caritum utsahet katham /
vinā bhadracariṃ loke sadgatiṃ katham āpnuyāt // Avc_243 //
sugatau ca sadā saukhyaṃ vinā dharmair na lapsyate /
tasmād dharme matiṃ dhṛtvā caritavyaṃ śubhe sadā // Avc_244 //
śubhena sadgatiṃ yātāḥ pāpena durgatiṃ gatāḥ /
sukhaduḥkhāni saṃbhuktva bhramanti jantavo bhave /
tad itaḥ sadgatiṃ prāptuṃ caremahi śubhe sadā // Avc_245 //
kiṃ cāpy etā vayaṃ sarvāś caṇḍālakulasaṃbhavāḥ /
tat kathaṃ kulavṛttiṃ nu tyaktvā caremahi śubhe // Avc_246 //
yad vayaṃ preritā mātrā matsyān vikrayituṃ khalu /
tasmān mātur vaco 'śrutvā caremahy anyathā katham // Avc_247 //
yady atraitān avikrīya prakṣiptvā ca jalāśaye /
riktahastāḥ kathaṃ gehe mātuḥ puro vrajemahi // Avc_248 //
yad bhogyaṃ no gṛhe nāsty etad eva hi jīvanam /
tat kiṃ sā jananī bhuñjyād vināhāraṃ na jīvati // Avc_249 //
tad atra kiṃ kariṣyāmo dhig janma mānuṣe 'pi naḥ /
varaṃ prāṇaparityāgaṃ na tu pāpārthasādhanam // Avc_250 //
sarveṣām api jantūnām avaśyaṃ maraṇaṃ bhave /
iti matvātra samsāre vartayema śubhe sadā // Avc_251 //
tad atra jīvino matsyān prakṣipyaitāñ jalāśraye /
nirjīvān eva vikrīya mūlyaṃ mātur dadīmahi // Avc_252 //
yady evaṃ kriyate 'smābhiḥ papaṃ no vidyate na hi /
kiṃ cit puṇyaṃ tu vidyeta tasmāt kuryāmahe tathā // Avc_253 //
ity atra me vacaḥ śrutvā tat kartum anumodata /
mātra śarikāviṣādatvaṃ kartum arhāmahe khalu // Avc_254 //
etat tayā samākhyātaṃ śrutvā tāḥ paribodhitāḥ /
tathety abhyanumoditvā tad anukartum īṣire // Avc_255 //
tatas tāḥ kanyakaḥ sarvās teṣāṃ ye jīvino jhaṣāḥ /
tān sarvān sahasādāya prākṣipaṃs tatsarijjale // Avc_256 //
yāvanto nirgataprāṇās tān eva sakalān api /
ādāya tāḥ pure gatvā vyakrīṇanta yathocitam // Avc_257 //
tatas tat paṇam ādāya sarvās tāḥ kanyakā mudā /
gṛham āgatya tan mūlyaṃ sarvaṃ mātuḥ samarpayan // Avc_258 //
evaṃ tayā jananyā tāḥ kanyakāḥ preritās tathā /
sajīvāṃs tāñ jale kṣiptvā nirjīvaiḥ paṇam ādaduḥ // Avc_259 //
evaṃ tāḥ sarvadā nityaṃ kṛtvā bhuktvā vinoditāḥ /
tadvṛttisaṃparitrastāḥ pāpaśaṅkā viṣedire // Avc_260 //
kasmiṃś cid divase sarvā mātrā tāḥ preritās tathā /
mīnān vikretum ādāya nigame samupācaran // Avc_261 //
tatrāsan daivayogāt te mīnāḥ sarve sajīvitāḥ /
tān sarvāñ jīvitān dṛṣṭvā sarvās tā vismayaṃ yayuḥ // Avc_262 //
tatra tāḥ kanyakāḥ sarvāḥ samālokya parasparam /
katham adyātra kuryāma ity uktvaivāvatasthire // Avc_263 //
tatra tāsāṃ pradhānā sā kanyā śuddhāśayā sudhīḥ /
tāḥ sarvā bhaginīr dṛṣṭvā samāśvāsyaivam abravīt // Avc_264 //
bhaginyo yad ime mīnāḥ sarve 'pi jīvinaḥ khalu /
tat kathaṃ jīvino 'py atra vikrīṇīmahi sāṃpratam // Avc_265 //
tasmāt sarvān imān matsyān prakṣiptvātra sarijjale /
triratnasmaraṇaṃ kṛtvā tiṣṭhemātraikavāsaram // Avc_266 //
yadi gṛhe gamiṣyāmo riktahastā vinā paṇam /
mātā ruṣṭā parikruśya sarvā nas tāḍayet khalu // Avc_267 //
yac cāpy adya gṛhe kiṃ cid bhojyaṃ na vidyate kva cit /
tat kiṃ mātānnam aśnīyād bubhukṣitā caret krudhā // Avc_268 //
asmabhyaṃ cāpi kiṃ dadyād annaṃ pānaṃ ca kopitā /
paribhāṣya muhur bālā api niṣkāsayed gṛhāt // Avc_269 //
tad adya kiṃ gṛhe gatvā sarvā apīha saṃgatāḥ /
triratnasmaraṇaṃ kṛtva tiṣṭhemahi dināntataḥ // Avc_270 //
etat tayoditaṃ śrutvā sarvās tā dārikā api /
tatheti saṃmataṃ kṛtvā sarvān mīnāñ jale 'kṣipan // Avc_271 //
tatra tāḥ kanyakāḥ sarvaḥ sarittaṭasamāśritāḥ /
triratnasmaraṇaṃ kṛtvā dhyātvā tasthuḥ samāhitāḥ // Avc_272 //
kena cit kathitaṃ tāsām etadvṛttiṃ niśamya sā /
mātā krodhāgnisaṃtaptā vegāt tatra ruṣācarat // Avc_273 //
tatra tā dārikāḥ sarvās tathā sthitā nirīkṣya sā /
jananī sahasopetya paribhāṣyaivam abravīt // Avc_274 //
are re durbhagā bālāḥ kim evam iha saṃsthitāḥ /
pradoṣe 'pi gṛhe kena hetunā na samāgatāḥ // Avc_275 //
kim etān sakalān mīnān avikrīya vimuñcatha /
kiṃ cid annaṃ gṛhe nāsti tat kiṃ bhokṣyāmahe 'dhunā // Avc_276 //
kasyopadeśam ākarṇya kuladharmanirādarāḥ /
pitror api vaco 'śrutvā krīḍathaivaṃ tad ucyatām // Avc_277 //
evam ukte tayā mātrā sarvās tāḥ kanyakā api /
adhomukhasthitāḥ kiṃ cid api nocur viṣāditāḥ // Avc_278 //
tathā sthitāḥ svaputrīs tā dṛṣṭvā sā jananī ruṣā /
sahasā samupākramya laguḍenābhyatāḍayat // Avc_279 //
tataḥ sā jananī dṛṣṭvā sarvās tās trasitānanāḥ /
bodhayitvā prayatnena nināya svagṛhe niśi // Avc_280 //
tatra tāḥ kanyakāḥ sarvāḥ svagṛhe saṃsthitāḥ niśi /
abhuktvaikāntam āśritya tasthuḥ smṛtvā munīśvaram // Avc_281 //
tat paredyuś ca sā mātā hatvāpi jīvino jhaṣān /
dattvā tān dārikās tāś ca vikrayāyairayat pure // Avc_282 //
mātrā tathā kṛtaṃ matvā sarvās tāḥ kanyakā api /
tat kukarma iti dhyātvā tasthuḥ pāpaviṣāditāḥ // Avc_283 //
tathā sthitāś ca tāḥ sarvā dṛṣṭvā sā jananī ruṣā /
bahuśaḥ paribhāṣitvā pratāḍya prairayat pure // Avc_284 //
tatas tā dārikāḥ sarvās tattāḍanarujānvitāḥ /
viṣaṇṇās tāñ jhaṣān dhṛtvā vikretuṃ niryayuḥ śanaiḥ // Avc_285 //
tatas tā nirgatāḥ sarvās tanmārgasarasītaṭe /
mātṛtāḍanaduḥkhārtā viśramya kṣaṇam āśrayan // Avc_286 //
tatra tāḥ kanyakāḥ sarvās tatpāpapariśodhane /
triratnasmaraṇaṃ kṛtvā tasthur dhyānasamāhitāḥ // Avc_287 //
tatpuṇyapariśuddhās tā vālukābhiḥ pṛthak pṛthak /
caityaṃ nirmāya satkṛtya pratiṣṭhāpya pramoditāḥ // Avc_288 //
tatrotpannāni puṣpāṇi phalāni ca samantataḥ /
ādāya taiḥ phalaiḥ puṣpaiḥ svasvacaityaṃ samarcayan // Avc_289 //
tatas tāḥ prāñjaliṃ dhṛtvā kṛtvā pradakṣiṇāni ca /
aṣṭāṅgapraṇatiṃ kṛtvā tasthur dhyānasamāhitāḥ // Avc_290 //
taddinānte 'pi tāḥ sarvā gṛhe naivāgatā iti /
mātā vicintya bhartāraṃ sahasā caivam abravīt // Avc_291 //
svāmiṃs tā dārikāḥ sarvā adyāpi nāgatā gṛhe /
kutra gatā iti draṣṭuṃ gaccha tvaṃ sahasānaya // Avc_292 //
etat patnyoditaṃ śrutvā sa caṇḍālaḥ prakopitaḥ /
sahasā tatsarastīre gacchan sarvā dadarśa tāḥ // Avc_293 //
tatra tāś caityam abhyarcya sthitāḥ sarvā vilokya saḥ /
pitātikopasaṃtaptaḥ sahasā saṃmukho 'carat // Avc_294 //
tatra tāḥ kanyakāḥ sarvā dṛṣṭvā taṃ saṃmukhāgatam /
krodhasaṃtaptaraktākṣaṃ tasthur dhyānasamāhitāḥ // Avc_295 //
tathā sthitāḥ sa ālokya sarvās tāḥ svātmajā api /
nirdayo bahudhā bhartsya laguḍenāpy atāḍayat // Avc_296 //
tathātitāḍitāḥ sarvā api tā na vicerire /
tatpāpatrasitā eva tasthur dhyānasamāhitāḥ // Avc_297 //
tataḥ sa janakaḥ krūraḥ saṃtāḍya paribhāṣya ca /
sarvā ādāya tān mīnān sahasā tatpure 'carat // Avc_298 //
tatra vikrīya tān mīnān annam ādāya satvaraḥ /
gṛhe patnyāḥ puro gatvā tac caritraṃ nyavedayat // Avc_299 //
tatra tattāḍanodbhūtaduḥsahavedanāturāḥ /
bhuvy āvartya rudantyas tāḥ sarvās tasthur vimūrchitāḥ // Avc_300 //
tadantikagireḥ sānau niṣaṇṇaḥ karuṇānidhiḥ /
pratyekabuddha ātmajñaḥ śuśrāva tadvilāpitam // Avc_301 //
tatra sa kṛpayā dṛṣṭyā vilokayan samantataḥ /
tāḥ sarvā vedanākrāntāḥ samaikṣata vimūrchitāḥ // Avc_302 //
tataḥ pratyekabuddhaḥ sa kāruṇyacoditaḥ kṛtī /
taddeśaṃ sahasopetya tasthau sudhākarotsṛjan // Avc_303 //
sarvās tās tatsudhāraśmiparispṛṣṭāḥ sukhānvitāḥ /
saṃprāptacetanāḥ sarvāḥ prādrākṣus taṃ yatīśvaram // Avc_304 //
tatas tās taṃ muniṃ dṛṣṭvā vismayākrāntamānasāḥ /
ko 'yaṃ munir iti dhyātvā sarvās tasthuḥ pramoditāḥ // Avc_305 //
tatas tāsāṃ pradhānā yā bhaginī sā vicakṣaṇā /
tāḥ sarvā bhaginīr dṛṣṭvā samāmantryaivam abravīt // Avc_306 //
dhanyā vayaṃ tad adya smo yad ayaṃ saugato muniḥ /
kṛpayāsmān samuddhartuṃ svayam eva samāgataḥ // Avc_307 //
yady ayaṃ nāgato buddhaḥ sudhāraśmir dayānidhiḥ /
nistrāṇā vayam atraiva sarvā mṛtyuṃ vrajemahi // Avc_308 //
dhanyo 'yaṃ sugato nāthaḥ sarvasattvānukampakaḥ /
ko hy asti trijagalloke buddhād anyo hitaṃkaraḥ // Avc_309 //
buddha eva jagacchāstā sarvabhadrārthasādhakaḥ /
durgatitrāyako nāthaḥ sadgater mārgadarśakaḥ // Avc_310 //
tad etasya vayaṃ sarvāḥ sarvadā śaraṇaṃ gatāḥ /
satkṛtya śraddhayā bhaktya yathāśakti bhajemahi // Avc_311 //
tato nūnaṃ vayaṃ sarvāḥ sarvapāpavimocitāḥ /
pariśuddhatrikāyā hi sadgatiṃ ca vrajemahi // Avc_312 //
etat tayā samākhyātaṃ śrutvā tāḥ paribodhitāḥ /
sarvā api munes tasya tathā bhaktuṃ samīṣire // Avc_313 //
tatas tāḥ kanyakāḥ sarvāḥ śraddhābhaktisamanvitāḥ /
yathāśakti munes tasya satkāraiḥ prābhajan mudā // Avc_314 //
tatas tāḥ śaraṇaṃ gatvā kṛtāñjalipuṭā mudā /
tridhā pradakṣiṇīkṛtya natvaivaṃ prārthayaṃs tathā // Avc_315 //
bhagavan nātha sarvajña bhavatāṃ sarvadā vayam /
śaraṇasthā yathādeśam icchāmaś carituṃ tathā // Avc_316 //
tad bhavān kṛpayā dṛṣṭyā paśyann asmān suduḥkhitāḥ /
sarvadāpi tathā sarvāḥ paritrātuṃ samarhati // Avc_317 //
nānyo no vidyate trātā nātho mitraṃ suhṛd guruḥ /
bhavān eva guruḥ śāstā saddharmadeśakaḥ prabhuḥ // Avc_318 //
tad asmān duḥkhinīḥ sarvāḥ saṃpaśyan karuṇādṛśā /
bodhimārge pratiṣṭhāpya sadaivaṃ trātum arhati // Avc_319 //
etat saṃprārthitaṃ tābhiḥ śrutvā so 'rhan mahāmatiḥ /
pratyekasugato jñātvā tāsāṃ karmavipākatām // Avc_320 //
tata ākāśa utplutya sthitvā vahnir ivojjvalan /
taccittasaṃvinodārthaṃ prātihāryam adarśayat // Avc_321 //
tasyaitat prātihāryaṃ tāḥ sarvā dṛṣṭvā savismayāḥ /
suprasannamukhāmbhojāḥ sulabdhabodhimānasāḥ // Avc_322 //
tatra pradakṣiṇīkṛtya kṛtāñjalipuṭā mudā /
aṣṭāṅgapraṇatiṃ kṛtvā bodhipraṇidhim ādadhuḥ // Avc_323 //
yad asmābhir muner asya satkṛtiḥ prakṛtā mudā /
etatpuṇyavipākena labdhvā ca janma sadgatau // Avc_324 //
svaparātmahitaṃ kṛtvā sarvatrāpi śubhāni ca /
īdṛkpratyekasaṃbodhiṃ labdhvā vrajema nirvṛtim // Avc_325 //
evaṃ tāḥ kanyakāḥ sarvāḥ praṇidhāya prasāditāḥ /
tam eva sugataṃ natvā tasthur dhyānasamāhitāḥ // Avc_326 //
evaṃ hṛdbhāvitaṃ tāsāṃ matvā sa sugatas tataḥ /
ākāśāt sahasopetya tā evaṃ samupādiśat // Avc_327 //
bhaginyaḥ saṃprasīdadhvaṃ yad itaḥ saptame 'hani /
sarvā yūyaṃ subhāvinyaḥ samaṃ kālaṃ gamiṣyatha // Avc_328 //
tato rājakule janma vārāṇasyāṃ śubhāṃśikāḥ /
labdhvā yūyaṃ samācārāḥ sarvāḥ śubhe cariṣyatha // Avc_329 //
tatra yūyaṃ samālokya saṃsāraṃ kleśasaṃkulam /
sarvān parigrahāṃs tyaktvā tapovane ramiṣyatha // Avc_330 //
tatrāpi ca triratnāni smṛtvā sadā samāhitāḥ /
pratyekāṃ bodhim āsādya nirvṛtipadam āpsyatha // Avc_331 //
etan matvā bhaginyo 'tra sarvā yūyaṃ samāhitāḥ /
triratnabhajanaṃ kṛtvā carata sarvadā śubhe // Avc_332 //
etad evam upādiśya sa pratyekajinas tataḥ /
bhāsayan khaṃ samutplutya svāśramaṃ sahasā yayau // Avc_333 //
tam ākāśagataṃ dṛṣṭvā sarvās tāḥ kanyakā mudā /
praṇatvā suprasādinyaś cireṇa svālaye 'caran // Avc_334 //
tatra tāś caityam abhyarcya sthitāḥ saptadine mṛtāḥ /
vārāṇasyāṃ kṛke rajñaḥ sutā āsan samānikāḥ // Avc_335 //
tāsaṃ yā bhaginī jyeṣṭhā vratīti pratiśrutā /
dvitīyā dharmavatī khyātā tṛtīyā śubhamañjarī // Avc_336 //
caturthī dhīmatī nāmnā pañcamī netramañjarī /
ṣaṣṭhī ca śrimatī khyātā saptamī ca madaṃjahā // Avc_337 //
aṣṭamī ratnamālākhyā ity etā aṣṭakanyakāḥ /
sujātā nṛpateḥ putryaḥ samācārāḥ samāśayāḥ // Avc_338 //
{E adds the following after vs. 338 and continues from 339
tatra tāḥ dharmavatyādi saptakanyā śubhecarāḥ /
kleśavyākulasaṃsāram ity ālokya parigrahān /
svān svān sarvān parityaktvā sarvāḥ tapovanaṃ yayuḥ // Avc_338* //
tatrāpi ca triratnāni sadā smṛtvā samāhitāḥ /
pratyekāṃ bodhim āsādya nirvṛtiṃ tāḥ samāyayuḥ // Avc_338** //
tāsaṃ jyeṣṭhā svasā yā tat vrataṃ pratijanma pracārikā /
etatpuṇyānubhāvena sā kanyā ratisaṃnibhā // Avc_338*** //
dharmaśīlā vratī nāmnī dharmapattane pure vare /}
tāsāṃ jyeṣṭhā pradhānā yā sā kanyā ratisaṃnibhā /
dharmadakṣasya bhūpasya bhāryābhūd dharmacāriṇī // Avc_339 //
tadāpi sā vratī kanyā caityasevānurāgiṇī /
saṃbodhicaraṇārāgā saṃbuddhaguṇabhāvinī // Avc_340 //
tatra sā kanyakā sādhvī kartuṃ caityārcanaṃ mudā /
dharmadakṣaṃ patiṃ natvā prārthayad evam ādarāt // Avc_341 //
svāminn icchāmy ahaṃ kartuṃ caityabimbārcanaṃ sadā /
ahorātravrataṃ cāpi tad anujñāṃ pradehi me // Avc_342 //
iti tayā subhāvinyā bhāryayā prārthitaṃ mudā /
śrutvā sa nṛpatir dṛṣṭvā tāṃ bhāryām evam abravīt // Avc_343 //
bhadre sādhuḥ samicchā te yat tvayāhaṃ prabodhitaḥ /
ahaṃ cāpi cariṣyāmi tathāhorātrasadvratam // Avc_344 //
ity uktvā sa mahīpālo dharmadakṣaḥ pramoditaḥ /
bhāryayā sahasaicchat tad ahorātravrataṃ varam // Avc_345 //
tataḥ sa nṛpatiś caityaṃ pratiṣṭhāpya yathāvidhi /
ahorātravrataṃ kṛtvā sabhāryas taṃ samārcayat // Avc_346 //
evaṃ tayā subhāvinyā bhāryayā saha sarvadā /
dharmadakṣo narendro 'sau caityasevārato 'bhavat // Avc_347 //
tatas tau dampatī cāpi yāvajjīvaṃ jinārcanam /
kṛtvā saukhyaṃ prabhuktvānte saṃjagmāte jinālayam // Avc_348 //
evaṃ matvātra yūyaṃ ca śraddhayā sadvrataṃ mudā /
ahorātravrataṃ dhṛtvā bhajata caityam ādarāt // Avc_349 //
evaṃ kṛte hi vo bhadram ihāmutra sadā bhavet /
kramād bodhipadaṃ prāpya gamiṣyatha jinālayam // Avc_350 //
iti śāstrā munīndreṇa samādiṣṭaṃ niśamya te /
bhikṣavo 'pi tathā caityaṃ vrataṃ dhṛtvā prabhejire // Avc_351 //
evaṃ me guruṇākhyātaṃ śrutaṃ mayā narādhipa /
sarvalokahitārthāya tavāpi ca pracakṣyate // Avc_352 //
tathā tvaṃ ca mahārāja saṃbodhipadalabdhaye /
ahorātravrataṃ dhṛtvā caityasevārato bhava // Avc_353 //
etatpuṇyānubhāvais te sarvatra mangalaṃ bhavet /
sarvadā satsukhaṃ bhuktvā yāyāś cānte jinālayam // Avc_354 //
{E adds the following between vss. 354 and 355.
punas ca maharaja
dharmaṃ vinā na mokṣaṃ ca dānaṃ vinā na bhuktavān /
śrotuṃ vinā na satjñānaṃ tasmād dharmādikaṃ cara //
saptajanmakṛtaṃ pāpaṃ tenaiva naśyate khalu /
kukṣetre ca kugotre ca jananaṃ na bhaviṣyati // Avc_354* //}
iti tenopaguptena śāstrākhyātaṃ niśamya saḥ /
aśokaḥ saprajālokas tatheti prābhyanandata // Avc_355 //
ye cedaṃ śuddhacittā jinavarakathitaṃ caityasevānubhāvam /
śṛṇvanti śrāvayanti pramuditahṛdayāḥ śraddhayābhiprasannāḥ /
te sarvakleśamuktā jinaguṇaniratāḥ prāptasaṃbodhicittāḥ /
śuddhātmānaḥ sudhīrāḥ sakalaśubhakarā buddhaloke prayānti // Avc_356 //
ity ahorātravratacaityasevānuśaṃsāvadānam //
{Śvadānaṃ aśokapṛcchitaṃ samāptaṃ. śubhan astu jagatāṃ.
Saṃvat 32 āśvine māse ?
kṛṣṇapakṣe likha etat pam. mudā E}
