saptabuddhastotram
utpanno vandhumatyāṃ nṛpativarakule yo vipaśyītināmnā
yasyāśītisahasrāṇyamaranaragurorāyurāsīd gatānām |
yena prāptaṃ jinatvaṃ daśabalabalinā potalāvṛkṣamūle
taṃ vande jñānavāri praṇamitasakalaṃ kleśavahniṃ jinendram || 1 ||
vaṃśe pṛthvīśvarāṇāṃ mahati puravare yaḥ prajāto'rūṇākṣo
varṣāṇāmāyurāsīt sakalaguṇanidheryasya saptāyutānām |
saṃprāptā yena bodhiḥ parahitapaṭunā puṇḍarīkasya mūle
taṃ vande jñānarāśiṃ śikhinamṛṣivaraṃ prāptasaṃsārapāram || 2 ||
yo jāto nopamāyāṃ suprathitayaśasāmanvaye pārthivānā-
māyuḥ ṣaṣṭisahasrādabhavadurumateryasya saṃvatsarāṇām |
jitvā kleśānaśeṣānamṛtamadhigataṃ yena śālasya mūle
taṃ vande dharmarājaṃ bhuvanahitakaraṃ viśvabhūnāmadheyam || 3 ||
kṣemāvatyāṃ prajāto manujapatisame yo vaśī vipravaṃśe
āyurvarṣāyutāni pravaraguṇanidheraṣṭacatvāri caiva |
jainendraṃ yena labdhaṃ tribhavavadhakaraṃ jñānakhaḍgeśvareṇa
vande'haṃ siṃhakāyaṃ sugatamanupamaṃ kakupchandaṃ munīndram || 4 ||
śobhāvatyāṃ dvijānāṃ narapatimahite yo'nvaye saṃprasūta-
stasyāmāyuḥ sahasrāṇyatiśayavapuṣastriṃśadevaṃ babhūva |
buddhatvaṃ yena ratnācalavaraguruṇaudumbare prāptamāsīd
taṃ vande śāsitāraṃ kanakamunimṛṣiṃ dhvastamohāndhakāram || 5 ||
vārāṇasyāṃ kṛṣīśakṣitipatimahite vipravaṃśe'bhijāto
yasyāmāyuḥ sahasrāṇyatiśayamahitaṃ viṃśatirvatsarāṇām |
yena nyagrodhamūle tribhavajalanidhiḥ poṣito divyagatyā
taṃ vande vandanīyaṃ munivaramanaghaṃ kāśyapaṃ lokanātham || 6 ||
yo jātaḥ śrīviśāle kapilapuravare śākyarājendravaṃśe
yasyāsīdāyurekaṃśatamiha śaradāṃ sarvalokaikabandhoḥ |
nirgatyāśvatthamūle namucimapi satā'nuttarā yena bodhi-
staṃ vande śākyasiṃhaṃ suranaranamitaṃ buddhamādityabandhum || 7 ||
jātiṃ vipretivaṃśe nṛpavaramahite ketumatyāṃ gṛhītvā
buddhatvaṃ yena labdhamatiguṇanidhinā nāgavṛkṣasya mūle |
aṣṭāvabdāyutāni kṣapitabhagavato bhāvi yasyāgramāyu-
rvande maitreyanāthaṃ tuṣitapuravare bhāvinaṃ lokanātham || 8 ||
stutvā vai saptabuddhān sakalamupagatān saptasaptārkabhāso
maitreyaṃ ca stuvan vai tuṣitapuragataṃ bhāvinaṃ lokanātham |
yatpuṇyaṃ saṃprasūtaṃ śubhagatiphaladaṃ dehināmeva sarvaṃ
chitvā saṃkleśapāśān munaya iva caran nirvṛtiṃ sa prayātu || 9 ||
śrīsaptabuddhastotraṃ samāptam |
