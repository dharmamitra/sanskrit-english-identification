 saptākṣarastotram
 om namo lokanāthāya matsyendrāya viṣṇave
 namāmi jinanāthāya nityānityavidhāyine |
 nirambaravilāsāya nirvikalpāya te namaḥ || 1 ||
 mokṣadātā kṛtamokṣo mokṣasaukhyapradāyakaḥ |
 merumaṇḍalamadhyasthamokṣadāya namo'stu te || 2 ||
 lolakandarpapāśāya lokeśāya mahātmane |
 lokarakṣāya devāya lokanāthāya te namaḥ || 3 ||
 kanakācalamadhyasthakinnarairupapadyate |
 kīrtihetoḥ samādhyeṣā kāntidaṃ tvāmupāsmahe || 4 ||
 nāthamantrasamujjvālanāgābharaṇadhāriṇe |
 niravadyāya buddhāya bodhidāya namo'stu te || 5 ||
 sthānarakṣākṛtā dhīra sthānabhraṣṭaprapālaka |
 locanā-māmakī-tārā-pāṇḍarābhyo namo namaḥ || 6 ||
 yakṣarākṣasavetālabhujaṅgabhayahāriṇe |
 amitābhakirīṭāya siddhidāya namo'stu te || 7 ||
 bhikṣuromasahasrāṇi bhikṣurakṣāya te namaḥ |
 ślokāṣṭakamidaṃ puṇyaṃ kīrtitaṃ te samādhipa || 8 ||
 śrīmadāryāvalokiteśvarasya saptākṣarastotraṃ samāptam |
