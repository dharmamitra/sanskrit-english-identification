Mahāsattvamaṇicūḍamahārājabodhisattvāvadānam
athāśoko mahīpālaḥ purogataḥ kṛtāñjaliḥ
upaguptaṃ tam arhantaṃ natvaivaṃ prārthayat punaḥ 1
bhadanta śrotum icchāmi punar anyat subhāṣitaṃ
bhagavato 'vadānaṃ yat tat samādeṣṭum arhati 2
iti saṃprārthitaṃ rājñā śrutvā so'rhan yatiḥ sudhīḥ
tam aśokaṃ mahīpālaṃ samāmantryaivam ādiśat 3
sādhu śṛṇu mahārāja yathā me guruṇoditaṃ
tathā te 'haṃ pravakṣyāmi śrutvānumodayādarāt 4
tadyathāsau mahāsatvaḥ śubhakṛtsne mahāsukhaṃ
bhuktvāpi brahmaṇā sārdhaṃ vinā dānaṃ mumoda na 5
tatrastho 'sau mahāsatvo dānadharmasamutsukaḥ
kiṃ pravṛttir mahīloke iti dhyātvā vyalokayat 6
tadā tu manujāḥ sarve satyadharmanirādarāḥ
īrṣyāmātsaryasaṃkliṣtā madamānapramāditāḥ 7
brāhmaṇā api duḥśīlāḥ svakulācāravarjitāḥ
kṛpaṇā duritāsaktāḥ saddharmaparibhāṣiṇaḥ 8
nṛpā api tathā sarve sāmātyabhṛtyapauriṇah
kleśamadābhimānāndhā daśākuśalacāriṇaḥ 9
evaṃ sarve 'pi te martyā mahāpātakacāriṇaḥ
nūnaṃ kleśāgnisaṃtapatā mṛtā yāsyanti nārake 10
teṣāṃ yan nāsti dharmātmā śāstā kaś cid dhitārthadik
tat sarve mānavā mūḍhāś caranti pātakeṣv api 11
tena teṣāṃ hitārthe 'ham itaś cyutvā mahītale
nṛparājakule janma labdhvā bhaveyaṃ bhūpatiḥ 12
tatrāhaṃ sarvadārthibhyaḥ kṛtvā dānaṃ yathepsitaṃ
sarvān satvān susaṃvṛttau cārayeyaṃ samantataḥ 13
tatas te mānavāḥ sarve satyadharmaguṇāratāḥ
bodhicaryāvrataṃ dhṛtvā saṃcareran sadā śubhe 14
tatas te vimalācārāḥ pariśuddhatrimaṇḍalāḥ
bodhisatvā mahāsatvā bhaveyur brahmacāriṇaḥ 15
etaddhetor ito gatvā janmāsādya mahītale
sarvalokādhipo bhūtvā cārayeyaṃ jagac cubhe 16
evaṃ dhyātvā sa dharmārthī bodhisatvo vṛṣotsukaḥ
tadā sasāñjalir natvā paśyann evaṃ nyavedayat 17
devedānīṃ mahīloke durvṛttiḥ saṃpracāritā
tat te sarve narā duṣṭā daśākuśalasaṃratāḥ 18
tad gatvāhaṃ mahīloke sarvalokādhipo bhavan
bodhayaṃs tān narān sarvān saṃvṛttau cārayāṇy api 19
tad anujñāṃ bhavān datvā kṛpayā me prasīdatu
bodhicaryāvrataṃ dhṛtvā saṃcareyaṃ jagaddhite 20
iti saṃprārthitaṃ tena kāśyapaḥ sa niśamya saḥ
ciraṃ dhyātvā prasannātmā gaccheti tam acodayat 21
tataḥ sa bodhisatvas tat prāpyānujñāṃ prasāditaḥ
tatrastho bhūtale śuddhaṃ janmasthānaṃ vyalokayat 22
tadā tarta mahīloke sāketanagaraṃ mahat
ṛddhaṃ sphītaṃ sadotsāhaṃ subhikṣaṃ nirupadravaṃ 23
praśāntakalidurvṛttiḍimbaḍamarataskaraṃ
sādhuprāḍhyajanākīrṇaṃ svargaikakhaṇḍavad babhau 24
tatra lokādhipo rājā brahmadattaḥ samṛddhimān
sarvāṃl lokān yathādharmaṃ putravat paryapālayat 25
tasyāgramahiṣī devī kāntimatī ramopamā
śuddhaśīlā subhadrāṇgī svāmidharmānucāriṇī 26
yadā sā mahiṣī raktā rājāpi so 'nurāgitaḥ
tayā tadā sa rājendraḥ sārdhaṃ reme yathecchayā 27
tad dṛṣṭvā sa mahāsatvo bodhisatvo divaś cyutaḥ
tatrāgatya śubhe tasyā mahiṣyā garbham āviśat 28
yadā sāpannasatvābhūt tadārabhya subhāṣiṇī
sarvārthibhyo yathākāmaṃ saṃpradātuṃ samaicchata 29
tataḥ sā mahiṣī devī sarvārthidānavāñcinī
bhartuḥ pādāmbuje natvā saṃprārthayat samādarāt 30
svāmin yad aham icchāmi yadi te'sti kṛpā mayi
tathā saṃpūrayiṣyāmi tad anujñāṃ pradehi me 31
iti saṃprārthite devyā bhāryayā sa narādhipaḥ
supriyāṃ tāṃ samālokya saṃsmita evam abravīt 32
ayi kiṃ te manovāñcā sarvam api samīthitaṃ
tathā saṃpūrayiṣyāmi tat satyaṃ me puro vada 33
ity evaṃ prabhunādiṣṭe mahiṣī sā pramoditā
bhartāraṃ taṃ mahārājaṃ sampaśyantyaivam abravīt 34
svāminn ahaṃ mahaddhemarāśau sthitvā yathepsitaṃ
śramaṇabrāhmaṇādibhyas tat sarvaṃ dātum utsahe 35
iti bhāryāsamākhyātaṃ niśamya sa narādhipaḥ
pravismito nimittajñam papracchaitan nivedayan 36
tan niveditam ākarṇya nimittajñaḥ sa sanmatiḥ
tan nimittaṃ samīkṣyaivaṃ nṛpasyāgre nyavedayat 37
rājañ jānīhi te bhāryā garbhiṇī bhavati dhruvaṃ
yo garbhasaṃpraviṣṭo 'syā anubhāvo 'sya khalv ayaṃ 38
nūnam ayaṃ mahāsatvas tava putro bhavet sudhīḥ
tat prasīda mahārāja yat te syāc chrīsubhadratā 39
iti tenoditaṃ śrutvā nṛpatiḥ saṃpramoditaḥ
satkṛtya taṃ nimittajñaṃ tat kārayitum aicchata 40
tataḥ sa nṛpatir bhāryāṃ samupetya prasādayan
yathecchasi tathā sarvaṃ kuruṣveti samādiśat 41
iti bhartrā samādiṣṭaṃ śrutvā sā mahiṣī mudā
labdhānujñā pate rājñas tathā kartuṃ samārabhat 42
tataḥ sā mahiṣī hemamahadrāśisamāśritā
śramaṇabrāhmaṇārthibhyo dadau hema yathepsitaṃ 43
tataḥ sā mahiṣī bhūya āhāraiḥ ṣaḍrasānvitaiḥ
saṃtṛptān sakalān kṛtvā lokān draṣṭuṃ samaihata 44
tato rājñe nivedyāsau mahiṣī saṃpramoditā
labdhānujñā prabhor evaṃ kṛtvā draṣṭum samārabhat 45
tataḥ sā sakalān lokān samāmantrya samādarāt
satkṛtya ṣaḍrasāhāraiḥ saṃtoṣitān akārayat 46
tān evaṃ sakalān lokān arthiṇaḥ kṛpaṇān api
ṣaḍrasāhārasaṃtuṣṭān paśyantī mudam āyayau 47
tataś cāsau satī rājñī mahatsiṃhāsanasthitā
saddharmaṃ sarvalokebhyaḥ samupādeṣṭum aihata 48
tathā rajñe nivedyāsau labdhānujñā prabhos tataḥ
sarvān lokān samāmantrya dharmaṃ deṣṭuṃ mudācarat 49
tatas tathā narendreṇa pṛṣṭā naimittikāś ca te
samīkṣya nṛpater agre punar evaṃ nyavedayan 50
mahiṣyā deva garbhe te praviṣṭaḥ puruṣo mahān
nūnam asyānubhāvo 'yaṃ yad iyaṃ dharmam ādiśet 51
tad iyaṃ mahiṣi deva sarvasatvahitārthinī
saddharmaṃ sarvalokebhyo deśayatu yathecchayā 52
iti taiḥ samupādiṣṭaṃ niśamya sa narādhipaḥ
muditaḥ śodhayitvāśu prāsādaṃ samaśobhayat 53
tatra suvarṇaratnāḍhyasiṃhāsanaṃ mahattaraṃ
prajñapya duṣyacīnāṃśubitānair abhyamaṇḍayat 54
tataḥ sa nṛpatī rājā ghaṇṭāvaghoṣakāriṇaḥ
janān āmantrya tān sarvān saṃpaśyann evam ādiśat 55
bhavanto yad iyaṃ devī dharmam ādeṣṭum icchati
tad atra sakalān lokān āmantrayata satvaraṃ 56
iti rājñā samādiṣṭaṃ śrutvā sarve 'pi te janāḥ
tatheti taṃ nṛpaṃ natvā tathā kartuṃ mudācaran 57
tatra te nagare ghaṇṭām avaghoṣya samantataḥ
yathādiṣṭaṃ narendreṇa tathā lokān acodayan 58
śṛṇvantu paurikāḥ sarve nṛpādiṣṭam idaṃ dhruvaṃ
yad rājñī mahiṣī dharmaṃ samupādeṣṭum icchati 59
tad idaṃ dharmam audāryaṃ śrotum icchanti ye mudā
te sarve samupāgatya śṛṇvantu sadguṇārthiṇaḥ 60
ity evam ghoṣaṇaṃ śrutvā sarve paurāḥ savismayāḥ
taddharmadeśanāṃ śrotuṃ rājakule mudā yayuḥ 61
tadā kāntimatī devī sarvālaṃkārabhūṣitā
siṃhāsanaṃ samāruhya sabhāmadhye samāśrayat 62
tāṃ devīṃ śrīprabhāsantīṃ dṛṣṭvā te paurikā mudā
natvā sādaram īkṣantaḥ puraskṛtya samāśrayan 63
tadā sā janakāye 'smin sanniṣaṇṇe samantataḥ
dṛṣtvā kāntimatī sarvāṃl lokāṃs tasthau samāhitā 64
tataḥ sā gabhajātasya bodhisatvasya sanmateḥ
anubhāvād imā gāthās saddharmārthās samādiśat 65
dharmasthito yāti guṇair vivṛddhiṃ
prāpnoti tuṣṭiṃ paramāṃ yaśaś ca
prāpte ca duḥkhe na viṣādam eti
paratra cāpnoti sukhaṃ subhadraṃ 66
dharmo hi vai rakṣati dharmayuktaṃ
pitā yathā putram udāravṛttaṃ
tasmād budho jñānabalopapanno
yāvac ciraṃ dharmam ataḥ prakuryāt 67
dharmo hi vai rakṣati dharmayuktaṃ
catraṃ yathā varṣati varṣakāle
dharmānuśaṃsā sugatena śastā
na durgatiṃ gacchati dharmacārī 68
adharmacārī tu naraḥ pramatto
yāṃ yāṃ gatiṃ gacchati mūḍhadṛṣṭiḥ
nihatya dharmaṃ caritaḥ sa eva
baddho yathākṛṣṇamṛgo gṛhītaḥ 69
na hy adharmaś ca dharmas tāv
ubhau samavipākinau
adharmān narakaṃ yānti
dharmāt prayānti sadgatiṃ 70
iti matvā sadādharmaṃ tyaktvā satsaukhyavāñcinaḥ
saddharmaṃ śraddhayā śrutvā saṃcarantāṃ susaṃvaraṃ 71
iti devyā samādiṣṭaṃ śrutvā sarve prabodhitāḥ
saddharmasādhanāraktāḥ saṃvaṛttau saṃpracerire 72
tataś cāsau mahārājñī draṣṭum udyānam aicchata
svāminaḥ samupāsṛtya tadarthaṃ saṃnyavedayat 73
tanniveditam ākarṇya rājā sa nṛpatis tataḥ
śodhayitvā puraṃ sarvaṃ maṇḍayitvā ca sarvataḥ 74
śodhayitvātyalaṃkṛtya tadudyānaṃ sarāṃsy api
tatas tāṃ supriyāṃ bhāryāṃ parivārasamanvitāṃ
ratha āroya sotsāhaṃ udyānaṃ praiṣayac canaiḥ 75
tatra sā samupāsādya paśyantī taṃ manoramaṃ
udyānam avatīryāśu rathāt tatra mudācarat 76
sampaśyantī tad udyānaṃ sarvartupuṣpamaṇḍitaṃ
sarvaphalasamāpannaṃ nandanam iva śobhitaṃ 77
sarānsy api ca aṣtāṇgaguṇayuktaśubhāmbubhiḥ
padmotpalādisatpuṣpaiḥ pūrṇāni vihagair api 78
mahāmodasamutsāhasaṃharṣānanditāśayā
sarvatra vibhramitvāpi saṃpasyantī mudācarat 79
tatra sā suciraṃ dṛṣṭvā saṃcarantī yathecchayā
tarucchāyāṃ samāśritya sarastīra upāśrayat 80
tatra sthitvā tam ārāmaṃ sarvartupuṣpamaṇḍitaṃ
saras tac cāpi pasyantī mahānandaṃ samāyayau 81
tataś cāsau mahāsatvā dṛṣṭvā spṛṣṭvā ca roginaḥ
sarvān saṃsvāsthitān kartum aicchat svayam upasthitā 82
tac ca rājño nivedyāsau labdhānujñā pates tathā
sarvān ālokya saṃspṛṣṭvā roginaḥ svāsthitān vyadhāt 83
tataś cāsau mahābhijñā sarvān dīnān daridritān
datvābhivāñchitaṃ dravyaṃ kartum aicchat samṛddhitān 84
tac ca nivedya rājño 'gre labdhānujñā tathāpi sā
datvābhilaṣitaṃ sarvān daridrān dhanino vyadhāt 85
tataś cāsau mahāvīryā kuśīdān kātarāśayān
tān āśvāsya susaṃvṛttau sarvāṇi yoktum aicchata 86
tac ca nivedya rājño 'sau labdhānujñā pramoditā
sarvān dīnān samāśvāsya saṃvṛttau saṃnyayojayat 87
tato 'sau ca subhadrāṃśā sarvāñ chramaṇavāḍavān
bhojayitvā navair duṣyair ācchādayitum aihata 88
tac ca nivedya rājño 'sau sarvāñ chramaṇavāḍavān
bhojayitvā navair duṣyaiḥ sarvān ācchādayan muda 89
evaṃ sā mahiṣī devi mahāsatvānubhāvinī
yathābhivāñchitaṃ sarvaṃ dharmārthaṃ prākarot tathā 90
tathā sā dohadāpannā yathābhivāñcitaṃ mudā
sarvaṃ dānādisatkarma kṛtvācarañ cubhe ratā 91
tadā tadviṣaye ramye bhadrotsāhaṃ samantataḥ
prāvartata subhikṣaṃ ca nirutpātaṃ nirītikaṃ 92
eko 'pi na tadā tatra daridro duritārataḥ
dīno 'rthī kṛpaṇo lubdho matsarī mānamattakaḥ 93
sarve prāḍhyāḥ śubhācārā dātāraḥ sadguṇārthinaḥ
saddharmasādhanotsāhā babhūvur brahmacāriṇaḥ 94
evaṃ sā mahiṣī bodhisatvāpannasugarbhiṇī
sadharmasādhanāraktā cacāra bodhisamvaraṃ 95
tataḥ sā samaye 'sūta dārakaṃ abhirūpakaṃ
divyātisundaraṃ kāntaṃ sarvāṇgalakṣaṇānvitaṃ 96
puṣṭaṃ prāsādikaṃ saumyaṃ sarvalokamanoharaṃ
ātmarūḍhamahāratnavyañjitoṣṇīṣamaṇḍalaṃ 97
tanmaṇer raśmayo divyā niścarantaḥ prasāritāḥ
tatrāvabhāsya sarvatra dinīcakrur niśām api 98
tadavabhāsam ālokya sarve 'pi paurikā janāḥ
kasyeyaṃ bhāsatī kāntir ity ūcur vismayānvitāḥ 99
taṃ saṃprajātaṃ ākarṇya janakaḥ saṃpramoditaḥ
śramaṇabrāhmaṇādibhyo dadau dānaṃ yathepsitaṃ 100
tatra tam ātmajaṃ draṣṭuṃ janakaḥ sa samutsukaḥ
gurumitrajanaiḥ sārdhaṃ saharṣaṃ samupācarat 101
tatra sa samupāsṛtya saṃdadarśa tam ātmajaṃ
divyātisundaraṃ kāntaṃ bhadralakṣaṇamaṇḍitaṃ 102
śuddhoṣṇīṣamahāratnadivyakāntiprabhāsvaraṃ
dṛṣṭvābhinanditaḥ paśyann enaṃ tasthau ciraṃ mudā 103
tadā sa bālako dṛṣṭvā mātaraṃ janakaṃ ca taṃ
sagurubandhusanmitraṃ sampaśyann evam abravīt 104
idaṃ śiroruhaṃ ratnaṃ divyaṃ bhadraguṇānvitaṃ
śīte uṣṇakaro dīptaṃ uṣṇe śītakaro jvalan 105
sarvavyādhyupasargāṇām saṃśāntikaraṇaṃ varaṃ
sarvataḥ śamanaṃ sarvaduṣṭakarmavināśanaṃ 106
etatprakṣālanāmbho'pi sarvaviṣaṃ vināśayet
sarvadhātuś ca tatspṛṣṭe bhaved api sukāñcanaṃ 107
yac caitat kṣarad ambho 'pi lohaṃ vāpi yadā spṛśet
tadā talloham apy evaṃ bhaved api suhāṭakaṃ 108
matvety etanmahāratnakṣaratprakṣālanāmbunā
saṃsiñcya sarvadhātūni kṛtvā hemāni sarvaśaḥ 109
tāni sarvāṇi hemāni datvārthibhyo samādarāt
triratnabhajanaṃ kṛtvā saṃcaradhvaṃ śubhe sadā 110
īti tena samādiṣṭaṃ śrutvā sa saguruḥ pitā
kim etad dhi bhavet satyam iti draṣṭuṃ tathaicchata 111
tataḥ sa janakas tasya maṇeḥ kṣaraj jalaṃ mudā
ādāya tena lohasya rāśiṃ kṛtvābhyasiñcayat 112
tatspṛṣṭo loharāśiḥ sa hemarāśir abhūd drutaṃ
tad dṛṣṭvā vismitāh sarve saṃjaharṣur nṛpādayaḥ 113
tat suvarṇaṃ samādāya rājā sa saṃpramoditaḥ
arthibhyo brāhmaṇādibhyaḥ prādāpayad yathepsitaṃ 114
dārakaṃ saṃprajātaṃ taṃ dṛṣṭvā sarve surā api
saṃharṣānanditātmānas tadupari kham āśritāḥ 115
divyadhvajapatākādīn samucchrāyātyaśobhyan
divyavādyāni sarvāṇi parāhatyātyamodayan 116
divyapuṣpāṇi sarvāṇi prāvarṣayan samantataḥ
saptāpi ca suratnāni prāvarṣayaṇs tadālaye 117
tadupari kham āśritya devatāḥ saṃpraharṣitāḥ
divyarātnamayaṃ chatraṃ dhṛtvā taṃ samaśobhyan 118
evaṃ sarvatra lokeṣu tajjātasamanantaraṃ
nirutpātaṃ śubhotsāhaṃ pravartatā samantataḥ 119
tadā mahātmanas tasya yaśasā pūritaṃ jagat
sarvalokādhipāś cāpi taṃ dṛṣṭvā saṃprasedire 120
catvāro lokapālāś ca grahā vidyādharā api
sagaṇā mātṛkāś cāpi dṛṣṭvā tam abhyapālayan 121
munayo yatayaḥ sarve yoginaś ca tapasvinaḥ
taṃ prajātaṃ parijñāya bhadrāśiṣābhyayojayan 122
arhanto bodhisatvāś ca sarvadikṣu samāśritāḥ
sambuddhā api taṃ dṛṣṭvā prārakṣaṇ saṃprasāditāḥ 123
evaṃ sarve 'pi lokāś ca devā daityāś ca mānavāḥ
taṃ saṃprajātaṃ ākarṇya dṛṣṭvā tadbhadrakotsavaṃ
bālakaṃ taṃ mahāsatvaṃ draṣṭum āsan samutsukāḥ 124
evaṃ sa bālako jātamātro 'pi saṃprabhāsayan
sarvatra bhadrakotsāhaṃ kṛtvātyamodayaj jagat 125
tato jātimahaṃ kṛtvā purohito yathāvidhi
jñātibandhusuhṛnmitraṃ samāmantryaivam ādiśat 126
yad asyoṣṇīṣasaṃjātamahāmaṇir virājate
maṇicūḍa iti khyātam abhidhānaṃ prasidhyatu
ratnacūḍa iti proktvā kaiś cit saṃcāritaṃ bhuvi 127
tannāmnā prathito loke sarvatrābhūt sa bālakaḥ
tanmaṇikāntibhadrābho virājitaḥ sudhāṃśuvat 128
tato dhātrībhir aṣṭābhiḥ pratisaṃpālito mudā
kramāt pravardhitaḥ puṣṭaḥ saraḥsthapadmavad babhau 129
tataḥ sa śrīsamāpannaḥ paripuṣṭendriyāśrayaḥ
saṃvardhitaḥ kumāratvaṃ prāpto 'ramad dhitārthabhṛt 130
tato vidyāguṇotsāhī lipiśālāṃ samāśrayan
guror ārādhanaṃ kṛtvā samāśikṣaṃl lipīḥ kramāt 131
tataḥ sa buddhimān āśu lipīnāṃ pāraṃ āgataḥ
prakriyākośasatkāvyaśāstrādīn samaśikṣata 132
krameṇādhītya dhīmān sa sarvavidyāḥ samudyataḥ
āśu sarvāntam āsādya vyajayat paravādinaḥ 133
tataś cāsau mahābuddhiḥ sarvaśāstravicakṣaṇaḥ
catuḥṣaṣṭikalāvidyā api sarvā aśikṣata 134
tāsām apy āśu sarvāsāṃ vidyānāṃ pāram āptavān
jitvā hi māninaḥ sarvān sarvavidyādhipo 'bhavat 135
evaṃ sa sadguṇādhāraḥ śīsampatsadguṇāśrayaḥ
śrāddho bhadrāśayo dhīraḥ svaparātmahitodyataḥ 136
kāruṇiko mahāsatvo dayālur lokavatsalaḥ
bodhisatvo mahātyāgī dharmakāyo jitendriyaḥ 137
sarvasvasaṃpradāne 'pi samutsāhasamudyataḥ
nirapekṣaḥ svadehe 'pi dānadharmātilālasaḥ 138
yathābhivāñcitaṃ dravyaṃ sarvārthibhyaḥ samādarāt
datvānandamahatsaukhyaṃ bhuktvā raman samācarat 139
tasyātidānasaṃrāgaṃ śrutvā sarve 'rthino mudā
sarvadigbhyaḥ samāyātās taṃ draṣṭuṃ samupācaran 140
tān sarvān samupāyātān dṛṣṭvā sa muditāśayaḥ
vāñcitābhyadhikaṃ datvā saṃtoṣānanditān vyadhāt 141
tataḥ śrīmān kumāro 'pi sarvasatvahitārthabhṛt
maṇicūḍo mahārāja iti prakhyāpito 'rthibhiḥ 142
tataś cāsau mahāsatvo dānaśālāṃ mahattarīṃ
kārayitvā suduṣyādimaṇḍanaiḥ samaśobhayat 143
tatra dravyāṇi sarvāṇi pratiṣṭhāpya samantataḥ
pādyasnānārghaśuddhāmbusugandhitailacūrṇakān 144
duṣyādisarvavastrāṇi sakaṇṭacīvarāṇy api
sugandhidhūpadīpāni sarvartukusumāni ca 145
sakhādyabhojyalehyāni peyāni ṣaḍrasāny api
mūlaskandhadalastambasāraprasavavalkalaṃ 146
puṣpāṇi vividhāny evaṃ jalajasthalajāny api
pakvasurasapathyāni phalāni vividhāny api 147
modakādīnī sarvāṇi bhogyāni vividhāny api
sarvāṇi vrīhiśasyāni bījāni vividhāni ca 148
rasapathyaguṇāpannamahoṣadhirasāyanaṃ
upānaddhāmalachatravitānavyañjanāny api 149
sakhaṭvātūlaśayyādivividhāny āsanāni ca
sarvālaṃkāravastūni nānāratnamayāni ca 150
sarveṣām api dhātūnāṃ rāśīś ca mahatīs tathā
suvarṇaratnarāśīś ca rathān aśvāṃś ca gā gajān 151
kumārikāś ca bhadrāṇgās sarvālaṃkārabhūṣitāḥ
dāsīdāsajanās cāpi pratiṣṭhāpya samantataḥ 152
evam anyāni vastūni sarvopakaraṇāny api
tatra tāni ca sarvāṇi saṃsthāpya samaśobhayat 153
tad dṛṣṭvā sa mahāsatvo bodhisatvo samāgatān
sarvāṃs tān arthinaḥ paśyan mahānandaṃ samāyayau 154
tatas tān arthinaḥ sarvān samabhyarcya yathākramaṃ
yathābhivāñchitair dravyaiḥ saṃtoṣitān akārayat 155
saṃtuṣṭāṃs tān sakalān kṛtvā sampaśyan sa pramoditaḥ
bhūyo 'pi samupāmantrya sādaram evam ādiśat 156
bhavanto 'tra sadāgatya yad yat kāryārtham īpsitaṃ
tat tan mattaḥ samādāya saṃcarantāṃ sadā śubhe 157
viramya daśapāpebhyaḥ sambodhinihitaśayāḥ
triratnabhajanaṃ kṛtvā saṃcarantāṃ jagaddhite 158
evaṃ sa nṛparājendras sarvāṃl lokān prabodhayan
yathābhivāñchitaṃ dravyaṃ datvā dharme nyayojayat 159
tadā sarve 'rthino lokās tatpradattaṃ prasāditāḥ
dravyam ādāya bhuñjānāḥ prācaran sarvadā śubhe 160
evaṃ te sakalā lokāḥ saddharmaguṇalālasāḥ
triratnabhajanaṃ kṛtvā mahotsāhaṃ samācaran 161
tadā sarvatra lokānāṃ sarveṣāṃ bhadracāriṇāṃ
nirutpātaṃ śubhotsāhaṃ prāvartata samantataḥ 162
tad dṛṣṭvā sa mahāsatvo bodhisatvo jagatsuhṛt
mahānandaṃ sukhaṃ bhuktvā saṃpracere jagaddhite 163
tataś cāsau mahāsatvaḥ saṃpradānātilālasaḥ
sadeharājyasarvasvam api dātuṃ samaicchata 164
tasya bhadragirir nāma gajendro 'bhūn mahākṛtiḥ
yojanaśatagāmī ya ekāhena mahābalī 165
aśvarājo 'py abhūc chrīmān ājāneyo mahājavī
yojanaśatagāmī ya ekāhena mahākṛtiḥ 166
tāv api dātum icchan sa bodhisatvo 'tidānabhṛt
tadarthino dvijān draṣṭuṃ saṃpaśyan prācarat pure 167
tatpradānātisaṃraktaṃ manas tasya purohitaḥ
vijñāya brahmadattasya pitur agre nyavedayat 168
rājan bhavān vijānīyān maṇicūḍo yad arthibhṛt
jayaśrīmūrtimantau yau tāv api dātum icchati 169
taddatte nāpi te rājye jayaśrīr nivaset kva cit
yasya rājye gatāv etau jayaśrīmān sa eva hi 170
iti matvā mahārāja jayaśriyaṃ yadīcchasi
bodhayaṃs taṃ mahāsatvaṃ tatpradāne nivāraya 171
yadi tvayā mahātmā sa vāryate na prayatnataḥ
nūnam etau gajāśvendrāv apy arthine pradāsyati 172
tadā tu te mahārāja jayaśrīr nivasen na hi
jayaśrīrahite 'trāpi mahotpātaṃ bhavet khalu 173
kathaṃ vāpi bhaved atra mayā hy etan na manyate
vicāraya mahārāja tvam eva hi pramāṇikaḥ 174
iti niveditaṃ tena purohitena śāsinā
śrutvābhūj janako rājā brahmadatto viṣāditaḥ 175
tataḥ sa janako rājā maṇicūḍaṃ tam ātmajaṃ
sahasā samupāmantrya pura evaṃ samādiśat 176
śṛṇu vatsa kumāra tvaṃ hitārthaṃ te mayocyate
yad arthibhyo yathākāmaṃ dadāsi tad dhitaṃ tava 177
yau jayaśrīsvarūpāṃśau gajāśvendrau śubhākṛtī
tāv api tvaṃ kim arthibhyaḥ saṃpradātum samicchase 178
yady arthibhyo dadāsi tvam etau bhadrāṃśikāv api
jayaśrīs te tadā rājye na tiṣṭhen niścared api 179
yasya haste gatāv etau gajāśvendrau śubhāṃśikau
sa eva nṛparājendraḥ sarvalokādhipo bhavet 180
tadā tvaṃ bhraṃśito rājyāt parityakto jayaśriyā
nirgatinirjane 'raṇye tapasvīva kathaṃ careḥ 181
sarvārthibhyo yathākāmaṃ datvā dravyaṃ yathepsitaṃ
kuladharmaparibhraṣṭaḥ kathaṃ vane 'rthivac caret 182
iti matvā mayā khyātaṃ hitārthaṃ te niśamya tat
atidāne mano raktaṃ mā kṛthā hi tvam ātmaja 183
atidānād balir baddho rāvaṇo 'py atigarvataḥ
atirūpe hṛtā sītā sarvatrātiṃ vivarjayet 184
iti vijñāya vatsa tvaṃ dehi deyaṃ yathepsitaṃ
adeyaṃ mā prayacchasva kiñcid vā kasyacit kvacit 185
mayaivam ucyamāno 'pi tvam aśrutvā vaco mama
adeyam api yad ratnaṃ dātuṃ yadi samīhase 186
gṛhāśramaṃ parityajya tapasvīva vane vasan
yathābhilaṣitaṃ dravyaṃ datvārthibhyas tapaś cara 187
yajjayaśrīparityakto rājyabhraṣṭo bhaver api
tadā śatrubhir ākramya rājyaṃ tu paribhokṣyate 188
tadāvaśyaṃ paribhūya tvāṃ nibadhya ruṣārayaḥ
bandhane vā pratiṣṭhāpya haniṣyanti prayatnataḥ 189
tadāsmān api sarvāṃś ca nibadhya bandhane 'pi vā
pratiṣṭhāpya haniṣyanti paribhūyārayo ruṣā 190
tadā te te 'rthinaḥ sarve suhṛdo 'pi hitārthinaḥ
kiṃ kariṣyanti dṛṣṭvaiva cariṣyanti nirāśitāḥ 191
tathāsmān sakalān bandhūn vighātya tvaṃ svayaṃ hataḥ
nipātya narake sarvān patito vibhramiṣyasi 192
tadā kiṃ no bhaviṣyanti mithyāśīrvacasārthinaḥ
duḥkhāny eva vayaṃ tatra prabhuñjantaś caremahi 193
iti proktaṃ mayā vatsa hitārthaṃ te niśamya tat
deyavastūni datvā tu sukhaṃ bhuktvā śubhe caran 194
sarvalokahitaṃ kṛtvā svaparātmaśubhārthabhṛt
kuladharmasamācāro rājyāśrame sukhaṃ vasa 195
no ced evam avaśyaṃ tvaṃ duḥkhāni paribhokṣyase
tad vane nivasan dhyātvā tapasvīva sukhaṃ cara 196
iti pitroditaṃ śrutvā maṇicūḍaḥ sa moditaḥ
tatheti prativijñapya vane gantuṃ samudyataḥ 197
tataḥ pādau pitur natvā mātuś cāpi purogataḥ
nivedyaitatpravṛttāntam anujñāṃ samayācata 198
tan niśamya pariṣvajya mātā taṃ svātmajaṃ priyaṃ
snehaduḥkhāgnisaṃtaptā vilapantyaivam abravīt 199
hā putra māṃ parityajya kutraikākī vane careḥ
yady asti te mahad duḥkhaṃ tathāpi tat saha kṣaṇaṃ 200
kiṃ cāpi aparo nāsti mamātmajas tvam eva hi
tad atra ko vahed rājyaṃ tyaktvā kathaṃ vane careḥ 201
kiṃ cāpi tvaṃ kumāro 'si tat kāyas te sukomalaḥ
śītavātātapādīni duḥkhāny api sahet kathaṃ 202
anekajantusaṃcāre taskaradurjanāśraye
niḥsaṃgaḥ katham ekānte ekākī nivaser vane 203
iti me vacanaṃ śrutvā matvā duḥkhaṃ mahad vane
mā gā rājyāśramaṃ tyaktvā nirjane durgame vane 204
deyavastūni datvātra sarvārthibhyo yathepsitaṃ
yathākāmaṃ sukhaṃ bhuktvā raman dharme samāvasa 205
iti mātroditaṃ śrutvā maṇicūḍaḥ sa ātmajaḥ
abodhito viṣaṇṇātmā śokāgāre sthito 'vasat 206
tatra ca mantriṇo 'mātyāḥ sacivāḥ suhṛdo janāḥ
taṃ carituṃ samicchantaṃ vane matvā nyavārayan 207
taiḥ sarvais trāsayitvāpi bodhayitvā ca yatnataḥ
vane nivāryamāṇaḥ sa tasthau yogīva tanmanāḥ 208
evaṃ sthitaṃ tam ālokya nūnaṃ vane vrajed ayaṃ
iti matvā viṣaṇṇās te sarve 'cirāt tato 'caran 209
tataḥ sa niśi saṃsupte paśyan nidrākulāñ janān
svayam eva samutthāya satvaraṃ niryayau gṛhāt 210
tatra sa nagare paśyan sahasā niścaran purāt
saṃprasthito vane 'raṇye ekāki nirbhayo 'carat 211
tatra taṃ sahasāyātaṃ samīkṣya vanadevatā
anvāhṛtyābhirakṣantī prāpayad gautamāśramaṃ 212
tatra sa samupāsṛtya dṛṣṭvā ramyaṃ tapovanaṃ
aśvatthavṛkṣam āśritya tasthau dhyānasamāhitaḥ 213
tatraivaṃ taṃ samāsīnaṃ samīkṣya gautamo muniḥ
sahasā samupāsṛtya dadarśa taṃ virocitaṃ 214
maṇicūḍaṃ mahāsatvaṃ taṃ matvā sa munir drutaṃ
sametya svāśiṣaṃ datvā papracchāgatikāraṇaṃ 215
kimarthaṃ tvaṃ vayasyātra prāyāsi niśi sāmprataṃ
tan mamāgre samākhyāhi priyo 'smi te suhṛd yadi 216
iti tenoditaṃ śrutvā maṇicūḍaḥ kumārakaḥ
gautamaṃ taṃ samānamya saṃpaśyann evam abravīt 217
sādhu śṛṇu vayasya tvaṃ yadarthe 'ham ihāvraje
tat pravakṣye bhavadagre bhavān iṣṭo hi me suhṛt 218
sarve lokā ime kāmakleśabhogaparāyaṇāḥ
kṛtvā puṇyāni pāpāni gacchanti divi nārake 219
svarge te vividhān bhogān bhuktvā kāmavimohitāḥ
puṇyaiś cānuparikṣīṇā bhavanti narakonmukhāḥ 220
narake vedanāṃ tīvrāṃ saṃprāpya cānutāpitāḥ
dharmānusaraṇaṃ gatvā gacchanti sugatiṃ punaḥ 221
ity evaṃ vividhaṃ duḥkhaṃ bhave vijñāya paṇḍitaḥ
gārhasthyaṃ viṣavat tyaktvā yāti yogī tapovane 222
ity ahaṃ manasā dhyātvā saṃsārabhoganiḥspṛhaḥ
tapovanavrataṃ dhṛtvā ramitum āvraje mudā 223
iti tena samākhyātaṃ śrutvā sa gautamo dvijaḥ
tasya bhāvaṃ parijñātuṃ darśayan bhayam abravīt 224
kumāreha mahāraṇye nānāduṣṭabhayākule
nivāse rākṣasādīnāṃ kathaṃ saṃsthātum icchasi 225
anapekṣya svajīve 'pi kaumārye yat pravrajatā
cāpalyam iva khalv idaṃ tvayānuvartitaṃ prabho 226
ārādhyate satpratipattimadbhir
dharmo yadāyaṃ bhavane vane vā
śrīmanti hitvā bhavanāny api tvaṃ
kasmād araṇye 'tra matiṃ karoṣi 227
paraprasādārjitabhaikṣavṛttir
agaṇyamānaḥ khalavaj janena
kueclabhṛd bandhusuhṛdvihīno
vanāntabhūmau nivaseḥ kathaṃ nu 228
mūrtaṃ daridratvam ivopaguhya
kathaṃ nu śokasya vaśaṃ prayāsi
imām avasthāṃ hi tavekṣamāṇā
dviṣo 'pi bāṣpāpihitekṣaṇāḥ syuḥ 229
tad gaccha rājyaṃ svajanānukūlaṃ
dīnāturaṃ pālaya nātha nityaṃ
saṃpādayethā nivasan svagehe
dharmañ ca sallokamanorathaṃ ca 230
parakarmakarasyāpi sve nipānasukhā gṛhāḥ
kiṃ punaḥ sukhasaṃprāptāḥ samṛddhijvalitaśriyaḥ 231
taduktam iti sa śrutvā bodhisatvo 'vinoditaḥ
viraktakāmasaṃbhogas taṃ paśyann evam abravīt 232
idaṃ snehodgatatvāt te kāmam alpātyayaṃ vacaḥ
sukhasaṃjñāṃ tu mā kārṣīḥ kadā cid gṛhācārake 233
gārhasthyaṃ mahad asvāsthyaṃ sadhanasyādhanasya ca
ekasya rakṣaṇāyāsād itarasyārjanaśramāt 234
yatra nāma sukhaṃ naiva sadhanasyādhanasya ca
tatrābhirtisaṃmohaḥ pāpasyaiva phalodayaḥ 235
niyatārjanarakṣaṇādiduḥkhe
vadhabandhanavyasanaikalakṣyabhūte
nṛpater api yatra nāsti tṛptir
vibhavais toyanidher ivāmbuvarṣaiḥ 236
sukham atra kutaḥ kathaṃ kadā vā
parikalparaṇayaṃ na ced upaiti
viṣayopaniveśane 'pi mohād
vraṇakaṇḍūyanavat sukhābhimānaḥ 237
prāyaḥ samṛddhyā madam eti gehe
mānaṃ kulenāpi madena darpaṃ
duḥkhena roṣaṃ vyasanena dainyaṃ
tasṃiṃ kadā syāt praśamāvakāśaḥ 238
madamānamohabhujagopalayaṃ
praśamābhirāmasukhavipralayaṃ
ka ivāśrayed ahimukhaṃ vilayaṃ
bahutīvraduḥkhanilayaṃ nilayaṃ 239
saṃtuṣṭajanagehe tu praviviktasukhe vane
prasīdati yathā cetas tridive 'pi tathā kutaḥ 240
paraprasādārjitavṛttir apy ato
rame vanānte 'tra kucelasaṃvṛtaḥ
adharmamiśraṃ tu sukhaṃ na kāmaye
viṣena saṃpṛktam ivānnam ātmavān 241
iti taduktam ākarṇya gautamaḥ saṃprabodhitaḥ
mahāsatvaṃ samālokya saṃrādhayaṃs tam abravīt 242
sādhu sādhu mahāsatva tvam eva vijña sanmatiḥ
sthātum atra samartho 'si vasa dhyānābhisaṃrataḥ 243
iti tatsamupādiṣṭe maṇicūḍaḥ prasāditaḥ
yogadhyānasamārakto vyaharad bodhimānasaḥ 244
sa tatra niḥsaṃgamano dayāluḥ
prajñāvadātena śamena nityaṃ
pratyādideśeva kukāryasaṃgāt
kāmābhiraktaṃ sakalaṃ nṛlokaṃ 245
maitrīmayena praśamena tasya
visyandinevānuparītacittāḥ
parasparadrohanivṛttabhāvās
tapasvivad dhy atra mṛgā viceruḥ 246
ācāraśuddhyā nibhṛtendriyatvāt
saṃtoṣayogāt karuṇāguṇāc ca
asaṃstutasyāpi janasya loke
so 'bhūt priyas tasya yathaiva loke 247
alpecchabhāvāt kuhanānabhijñas
tyaktaspṛho lābhayaśaḥsukheṣu
sa devatānām api mānasāni
prasādabhaktipravaṇāni cakre 248
dṛṣṭvātha taṃ pravrajitaṃ vanasthā
guṇais tadīyair avabaddhacittāḥ
guruṃ vibhāvya śravaṇāya dharmaṃ
tacchiṣyatāṃ siddhim ivopajagmuḥ 249
śīlaśucāv indriyabhāvanāyāṃ
smṛtyapramoṣe praviviktatāyāṃ
maitryādike caiva manaḥsamādhau
yathābalaṃ so 'nuśaśāsa śiṣyān 250
śṛṇvantu dharmaṃ kathitaṃ samāsān
mayā bhavantaḥ paripālanīyāḥ
dharmo hi rakṣā parame vipattau
śuddhāśayo maitratatro 'nugāmī 251
yat saṃprayogā virahāvasānāḥ
samucchrayāḥ pātavirūpaniṣṭhāḥ
vidyullatābhaṇguralolam āyus
tenaiva kāryo dṛḍham apramādaḥ 252
dānena śīlābharaṇena tasmāt
puṇyāni saṃvardhayituṃ yatadhvaṃ
vivartamānasya hi janmadurge
lokasya puṇyāni parā pratiṣṭhā 253
tārāgaṇānām abhibhūya lakṣmīṃ
vibhāti yat kāntiguṇena somaḥ
jyotīṃṣi cākramya sahasraraśmir
yad dīpyate puṇyaguṇocchrayaḥ saḥ 254
dṛptasvabhāvāḥ sacivā nṛpāś ca
puṇyaprabhāvāt pṛthivīśvarāṇāṃ
sadaśvavṛttyā hatasarvagarvāḥ
prītā ivājñadhuram udvahanti 255
puṇyair vihīnān anuyāty alakṣmīr
vispandamānān api nītimārge
puṇyādhikaiḥ sā hy avabhatsyamānā
paryety amarṣād iva tadvipakṣān 256
duḥkhapratiṣṭhād ayaśo'nubaddhād
apuṇyamārgād uparamya tasmāt
śrīmatsu saukhyodayasādhaneṣu
puṇyaprasaṃgeṣu matiṃ kurudhvaṃ 257
ity anuśāsanaṃ tasya śrutvā sarve 'pi te mudā
tatheti prativijñapya prābhyanandan prabodhitāḥ 258
tatas te taṃ mahāvijñaṃ kṛtvā pradakṣiṇaṃ tridhā
natvā sādaram āmantrya svasvālayaṃ samācaran 259
so 'pi dhīmān mahāsatvaḥ pariśuddhatrimaṇḍalaḥ
sambuddhasmṛtim ādhāya tasthau dhyānasamāhitaḥ 260
evaṃ śrīmān sa tatrāpi datvārthibhyo yathepsitaṃ
bodhicaryāvrataṃ dhṛtvā pracacāra jagaddhite 261
sadā tena vayasyena gautamena sahārataḥ
saddharmaguṇasāṃkathyaṃ kṛtvāramat tapovane 262
tadā carṣir mahābhijño bhavabhūtyabhidhaḥ sudhīḥ
himavatprastham āśritya vijahāra tapaś caran 263
sa ekasmin dine tasmān mānasākhye sarovare
snānasaṃdhyārcanaṃ kartuṃ prātar utthāya prācarat 264
tadā tasmin mahāpadme saṃjātā divyasundarī
kenāpi hetunā bālā rurodāvyaktabhāṣiṇī 265
tadvirāvaṃ samākarṇya bhavabhūtiḥ sa sanmatiḥ
kasyedaṃ rodanārāvam ity adrākṣīt samantataḥ 266
tatra dṛṣṭvā mahāpadme sahasrapatra-āśritāṃ
dārikāṃ sa ṛṣiḥ paśyan tāṃ samādātum aicchata 267
tatra sa gṛdhrarūpeṇa gatvā tāṃ vīkṣya mānavīṃ
saṃpaśyan svayam ādāya svāśramaṃ sahasā yayau 268
tatra sa tāṃ samālokya subhadralakṣaṇānvitāṃ
vismito 'bhiprasannātmā tasyā jātimahaṃ vyadhāt 269
yad iyaṃ padmasaṃjātā nāmnā padmāvatīty ataḥ
bhavatu loka-m-ākhyātā tasyā nāma vyadhād iti 270
tataḥ sa tāṃ subhadrāṃgīṃ svātmajām iva pālayan
pathyāhāraiḥ prayatnena poṣayām āsa sādaraṃ 271
evaṃ saṃpālyamānā sā paripuṣṭāṇgikā kramāt
dine dine pravṛddhābhūd dhradasthaṃ paṇkajaṃ yathā 272
tataḥ sā parivṛddhāṇgī kumārī bhadrikā satī
lipīḥ kramād adhītyāśu sarvavidyāntam āyayau 273
tataḥ sā yauvanī prauḍhā ratirāgasamākulā
sakhībhiḥ saha saṃrantum udyāne samupācarat 274
tatra sā ramaṇi kāntā paśyantī kausumaṃ rajaḥ
makarandaṃ samāsvādya reme rāgākulāśayā 275
dṛṣṭvā ca bhramarān mattān bhramataḥ kusumaṃ prati
nānāpakṣivirāvāṇi śrutvābhūd ratisaṃratā 276
tadaikā rayaṇāvatī vidyādharī vyaccarī
tāṃ divyasundarīṃ dṛṣṭvā kṣaṇaṃ tasthau savismayā 277
tataḥ sā tāṃ subhadrāṇgīṃ samicchantī samīkṣituṃ
ākāśād avatīryāśu tadantikam upāyayau 278
tatra sā tāṃ samālokya divyakāntāṃ manoharīṃ
tatsaundaryaguṇākṛṣṭacittābhūd anurāgiṇī 279
tatas tasyā upāśritya saṃpṛṣṭvā kauśalaṃ mudā
nijapravṛttim ākhyāya sakhītvaṃ samupāyayau 280
sāpi padmāvatī dṛṣṭvā tāṃ kāntām abhirūpiṇīṃ
kauśalam abhitaḥ pṛṣṭvā tatsaṇgatiṃ samāyayau 281
tatas te snehasaṃbaddhe kṛtvā saṃbhāṣaṇāṃ mudā
suhṛnmaitrīsamācāre babhūvatur hitāśaye 282
tataḥ padmāvatīṃ dṛṣṭvā sā sakhī rayaṇāvatī
yauvanīm abhirūpāṇgīṃ ratirāgānubhāvinīṃ 283
tarucchāyām upāśritya kṛtvā saṃmodinīṃ kathāṃ
mādhavīṃ tatsakhīṃ sādhvīṃ samālokyaivam abravīt 284
ahaṃ sarvatra lokeṣu caritvātra samāgatā
durlabhaṃ pṛthivīloke samīkṣya divyasundaraṃ 285
etat taduktam ākarṇya mādhavī vismayānvitā
padmāvatīṃ samālokya vihasanty evam abravīt 286
padmāvati vayaṃ martyāḥ pāpinya ṛddhivarjitāḥ
lokān draṣṭuṃ yad ākāśe carituṃ na sahāmahe 287
ity uktvā mādhavī sā tāṃ samīkṣya rayaṇāvatīṃ
padmāvatīñ ca paśyanti vismitaivam abhāṣata 288
kiṃ vastu durlabhaṃ dṛṣṭaṃ ca rayaṇāvati tvayā
tad atra tvaṃ samākhyāya satyaṃ nau paribodhaya 289
iti tayoditaṃ śrutvā sakhī sā rayaṇāvatī
padmāvatīṃ samālokya mādhavīṃ caivam abravīt 290
kim eva kathyate tasya saundaryarūpasadguṇaṃ
yaṃ dṛṣṭvā vismayākrāntahṛdayāham ihāgatā 291
mādhavī uvāca.
ko 'sau dṛṣṭas tvayā bhadre trailokye yo 'tisundaraḥ
kāma eva jagalloke sundaraḥ kiṃ sa dṛśyate 292
athavā dṛśyate candraḥ sudhāṃśuḥ saṃprasāditaḥ
tāv evātulyarūpāṇgau tadanyaḥ ko 'tisundaraḥ 293
iti tayoditaṃ śrutvā sā kāntā rayaṇāvatī
mādhavīṃ tāṃ samālokya punar evam abhāṣata 294
kim asau kāmadevo yo rudrakopāgnidagdhitaḥ
candro vāpi kim evāsāv atulyo yo kalaṇkitaḥ 295
tac chrutvā mādhavī prāha tadanyaḥ ko 'tisundaraḥ
yo 'tulyarūpavān dṛṣṭas tvayāsau kathyatām iti 296
iti tayā samākhyātaṃ śrutvā sā rayaṇāvatī
padmāvatīṃ samālokya mādhavīṃ caivam abravīt 297
śṛṇutaṃ sādaraṃ sakhyau satyam eva mayocyate
yo 'sav atulyasaundaryarūpavān puruṣottamaḥ 298
sāketanagare rājño brahmadattasya nandanaḥ
kāntimatyā mahiṣyā yo maṇicūḍābhidhaḥ sutaḥ 299
sa kumāro maheśākhyo 'tulasaundaryarūpavān
divyātiśuddhavarṇṇābho bhadralakṣaṇamaṇḍitaḥ 300
cintāmaṇiyutoṣṇīṣaḥ śuddhendriyaḥ samāśrayaḥ
sarvārthīcchitasaṃbhartā sarvalokahitārthabhṛt 301
śuddhaśīlo viśuddhātmā pariśuddhatrimaṇḍalaḥ
svaparātmahitotsāhī caturbrahmāvihārikaḥ 302
saddharmasādhanodyogī suvīro duṣṭajid balī
apradhṛṣyaḥ sudhīr dhīraḥ kleśārijij jitendriyaḥ 303
triratnasmṛtisaṃrakta īrṣyādhyānasamāhitaḥ
sarvaśāstrakalāvidyāviśārado vicakṣaṇaḥ 304
prajño nānāvidhānajño vijño vijñānavādijit
sarvasatvahitādhānasambodhiguṇalālasaḥ 305
durdāntadamako netā sarvalokādhipaḥ prabhuḥ
sarvavidyādhipaḥ śāstā sujño mantrī sunītivit 306
vinīto nātha ātmajñaḥ satyavāg vinayī kṛtī
bodhisatvo mahāsatvo dharmiṣṭho dharmabhāṇakaḥ 307
kim evaṃ bahunoktena sākṣād dharma ivāṇgabhṛt
satyadharmaguṇotsāhasamṛddhisiddhibhāgyavān 308
īdṛk śrīguṇasampannaḥ puruṣo 'sau nṛpātmajaḥ
dṛṣṭaḥ satyaṃ mayā khyātaṃ na tu mithyā kadā cana 309
padmāvati tvam apy evaṃ sadguṇaśrīsamanvitā
strīratnaṃ śrīsvarūpāsi na te kācit samā kvacit 310
nṛratnaṃ puruṣo so 'pi mahāsatvo maharddhikaḥ
yuvayor yadi saṃyogaḥ syāt sraṣṭuḥ sṛṣṭisāphalaṃ 311
tad ahaṃ taṃ mahābhāgaṃ vaśīkṛtya prayatnataḥ
ānītvā te pradāsyāmi bhartāram anumodaya 312
iti taduktam ākarṇya padmāvaty abhilajjitā
galadaśruvirukṣākṣī prāhaivaṃ rayaṇāvatīṃ 313
ā a bhāsini nirlajje upahāsya bravīṣi kiṃ
īdṛksadguṇasampanno vidyeta puruṣaḥ kuha 314
ity ākṣipya tayā khyātaṃ śrutvā sā rayaṇāvatī
padmāvatīṃ samālokya mādhavīṃ caivam abravīt 315
yadīcchati mahādevi bhavatī taṃ narottamaṃ
sarvathāhaṃ samānīya samarpayāṇi te 'dhunā 316
iti taduktam ākarṇya mādhavī prativismitā
padmāvatīṃ samālokya prāhaivaṃ rayaṇāvatīṃ 317
yadi śaknoṣi taṃ bhadre samānayitum ātmanā
ānīyāsyai subhāginyai samarpayitum arhati 318
iti tayā samākhyātaṃ śrutvā sā rayaṇāvatī
padmāvatīṃ samālokya mādhavīṃ caivam abravīt 319
paśyataṃ taṃ yuvāṃ sakhyau pratijñātaṃ mayā yathā
tathāhaṃ samupānīya dāsyāmy asyai patiṃ varaṃ 320
ity uktvā sā mahābhijñā yānam āruhya puṣpakaṃ
pracarantī khamārgeṇa sāketasaṃmukhācarat 321
tatra yātā vimānāt sā dṛṣṭvāvatīrya khecarī
kāntimatyāh puro gatvā paśyantī samupāśrayat 322
dṛṣṭvā tāṃ khāt samāyātāṃ vidyādharīm upāśritāṃ
kāntimatī samālokya svāsane samupāśrayat 323
tataḥ sā mahiṣī rajñī paśyantī rayaṇāvatīṃ
pṛṣṭvā kauśalyavṛttāntaṃ sādaram evam abravīt 324
ayi vidyāguṇādhāre bhavatī sarvabhūcarī
tad yogyā mama putrāya kumārī vidyate kuha 325
iti tayā samāpṛṣṭaṃ śrutvā sā rayaṇāvatī
kāntimatīṃ samālokya sādaram evam abravīt 326
asti devi mayā dṛṣṭā kāntā divyātisundarī
himagirāv ṛṣeḥ kanyā bhavabhūteḥ sulakṣaṇā 327
ayonisaṃbhavā padmasaṃjātā divyarūpiṇī
kāntā padmāvatī nāma yogyaiṣā te sutāya hi 328
iti tayā samākhyātaṃ śrutvā kāntimatī mudā
tāṃ rayaṇāvatīṃ prekṣya sādaram evam abravīt 329
sā kīdṛksundarī kāntā kanyā padmāvatī muneḥ
tanmūrtiṃ me samālikhya saṃdarśayitum arhati 330
ity ukte sā samālikhya tanmūrtiṃ hemapaṭṭike
padmāvatīsamākārāṃ kāntimatīm adarśayat 331
tanmūrtiṃ likhitāṃ kāntāṃ padmāvatīsamākṛtiṃ
dṛṣṭvā kāntimatī devī prābhyanandat pramoditā 332
tataḥ kāntimatī mātā smṛtvātmajaṃ vanāśritaṃ
galadaśrumukhā dhyātvā tasthau tadyukticintayā 333
galadaśruvirukṣākṣāṃ tāṃ dṛṣṭvā rayaṇāvatī
kāntimatīṃ viṣādatvaṃ papracchaivaṃ samādarāt 334
kiṃ te duḥkhaṃ mahādevi yad aśrūṇi vimuñcasi
tad vadasva mamāgre 'pi niḥśeṣaṃ śamayeya hi 335
iti tayā samākhyātaṃ kāntimati niśamya sā
tāṃ rayaṇāvatīṃ vīkṣya viniśvasyaivam abravīt 336
rayaṇāvati putro me kumāro 'sau virāgitaḥ
gautamasyāśrame gatvā carati tāpasaṃ vrataṃ 337
kaḥ pumāṃs taṃ mahāsatvaṃ vinīya paribodhayan
gṛhāśrame pratiṣṭhāpya kaulavrataṃ pracārayet 338
iti tasyā vacaḥ śrutvā sā sakhī rayaṇāvatī
kāntimatīṃ samāśvāsya saṃpaśyanty aivam abravīt 339
tadarthe 'tra mahādevi mā kṛthās tvaṃ viṣādatāṃ
tatprayatnaṃ kariṣyāmi yathāsau gṛham āśrayet 340
etayoḥ sadṛśīṃ mūrtiṃ samālikhya yathāvidhi
kṛtvā vaivāhikaṃ karma kuryāṃ sambandhatām iha 341
etad vaivāhikaṃ sūtraṃ preṣayitvā tayor api
galayoḥ pratibandhitvā kartavyaṃ sandhibandhanaṃ 342
evaṃ karmaṇi vaivāhe kṛte daivānuyogataḥ
jāyāpatī bhavetāṃ tau paśyaitad vacanaṃ mama 343
iti tayā samākhyātaṃ kāntimatī niśamya sā
tathety abhyanumoditvā kartum evaṃ samaicchata 344
tataḥ saitatpravṛttāntaṃ nivedya svāminaḥ puraḥ
tathādeśaṃ samāsādya tadvivāhaṃ vyadhāpayat 345
tataḥ sā kuntalāṃ ceṭīṃ samāhūya samādarāt
tat sūtraṃ sādaraṃ datvā praiṣayad gautame munau 346
tatra sā sahasā gatvā samupāsṛtya sāñjaliḥ
gautamaṃ taṃ mahābhijñaṃ praṇatvaivaṃ nyavedayat 347
maharṣe yad vijānīyāḥ kāntimatī nṛpājñayā
karoti mūrtivaivāhaṃ padmāvatīkumārayoḥ 348
tad vaivāham idaṃ sūtraṃ samarpya preṣitāsmy ahaṃ
bhavān etaṃ samādāya kumārāya prayacchatu 349
iti nivedya sā ceṭī gautamasya muneḥ puraḥ
sūtraṃ vaivāhikaṃ sthāpya śatabhediṃ samārpayat 350
dṛṣṭvā tat sūtram ādāya gautama ṛṣir ādarāt
maṇicūḍaṃ kumāraṃ taṃ samāmantryedam abravīt 351
kumāra tava mātredaṃ datveyaṃ preṣitā tvayi
tad etaṃ tvaṃ samādāya gale bandhitum arhasi 352
ity uktvā gautamas tasmai maṇicūḍāya sādaraṃ
datvā bhadrāśiṣaṃ sūtraṃ samarpayan dadau svayaṃ 353
dṛṣṭvā sa maṇicūḍas tat sūtraṃ pravismitāśayaḥ
kathaṃ kṛtaṃ vivāhaṃ me pitṛbhyām ity acintayat 354
tataḥ sa suciraṃ dhyātvā kāmasaṃbhoganiḥspṛhaḥ
gautamaṃ taṃ samālokya niḥśvasann idam abravīt 355
maharṣe yad gṛhaṃ tyaktvā bhavadāśramaṃ āgataḥ
sambodhinihitātmātra brahmacaryaṃ samācare 356
tat katham idam ujjhitvā punar gṛhāśrame gataḥ
pramadāratisaṃraktaś careyaṃ kiṃ vrataṃ sukhaṃ 357
pāpālaye kleśamahārisaṃge
nānābhayāgnipratidagdhasaukhye
īrṣyāmadonmānavighātadharme
gṛhe 'bhirantuṃ katham utsaheyaṃ 358
tan naiva vāñchāmi gṛhe 'bhirantum
ihaiva dehaṃ parimoktum īhe
tat sūtram etaṃ na parigrahītum
icchāmi prāṇaṃ tu vihātum eva 359
etat tena samākhyātaṃ śrutvā sa gautamo muniḥ
maṇicūḍaṃ mahāsatvaṃ taṃ paśyann idam abravīt 360
bho kumāra gṛhe dharmaṃ carituṃ na yadicchasi
bibharṣi yad imaṃ dehaṃ kimarthaṃ tad vadasva me 361
iti taduktam ākarṇya maṇicūḍo mahāmatiḥ
gautamaṃ taṃ vayasyaṃ ca saṃpaśyann idam abravīt 362
śṛṇu sādhu vayasya tvaṃ bibharmi yad idaṃ vapuḥ
tad arthaṃ te pravakṣyāmi śrutvānuparibudhyatāṃ 363
anekaśrutavanto 'pi sarvavidyāvicakṣaṇāḥ
gṛhe kāmaguṇāraktā bhavanti kleśatāpitāḥ 364
tatas te kleśaduḥkhāgnisaṃtāpadāhitāśayāḥ
svakuladharmamaryādaṃ tyaktvā caranti durvṛtau 365
tatas te vikalātmāno daśākuśalasaṃratāḥ
bhraṣṭācārā mahāduṣṭāḥ saddharmaguṇanindakāḥ 366
dāruṇesv api pāpeṣu pracaranto yathecchayā
tīvrakleśāgnisaṃtaptāś caranti tīvrapātake 367
tatas te mūḍhitā bhūtapiśācā iva durbhagāḥ
sadā duḥkhāgnitaptāṇgā mṛtā gacchanti nārake 368
gatvā te nārake bhuktvā svaduṣkṛtaphalaṃ sadā
asahyaduḥkhasaṃdagdhā bhramanti sarvadā bhavaṃ 369
iti matvātra saṃsāre pāpaduḥkhālayaṃ gṛhaṃ
vihāya sajjanā dhīrā vasanti satsukhe vane 370
sthitvā vane samādhāya niḥkleśā vimalendriyāḥ
samādhinihitātmānaḥ sādhayanti susaṃvaraṃ 371
evam aham apīhastho vane sambodhimānasaḥ
samādhisatsukhānandaṃ bhuktvā vaseya sarvadā 372
nāhaṃ gatvā punar gehe kuladharmaṃ careya hi
datvārthibhya imaṃ dehaṃ yāsyāmi nirvṛtiṃ varaṃ 373
iti tena samākhyātaṃ śrutvā sā kuntalā tataḥ
gatvaitatsarvavṛttāntaṃ kāntimatyāḥ puro 'vadat 374
etat tat kathitaṃ śrutvā kāntimatī viṣāditā
svātmajasnehaduḥkhārtā pramoditāpatad bhuvi 375
vilokya nipatantīṃ tām rājñīṃ sā rayaṇāvatī
āliṇgya sahasotthāpya samāśvāsyedaṃ abravīt 376
devi dhairyaṃ samālambya tiṣṭha mātra viṣīda hi
yatnaṃ karomi yenāsau kumāro gṛham āśrayet 377
iti proktvā samālokya deviṃ sā rayaṇāvatī
tataḥ saṃprasthitā tatra gautamasyāśrame 'carat 378
tatra śavāsinīrūpaṃ dhṛtvā sā rayaṇāvatī
maṇicūḍaṃ kumāraṃ taṃ samupetyaivam abravīt 379
kumāra tvaṃ mahātyāgī sarvārthivāñchitārthabhṛt
yathā tvayā pratijñātaṃ taṃ me datvābhipūryatāṃ 380
iti tatprārthitaṃ śrutvā maṇicūḍaḥ prasāditaḥ
pretāśinīṃ bibhatsāṇgīṃ saṃpaśyann evam abravīt 381
piśāci precchasi tvaṃ yat tat te dāsyāmy ahaṃ dhruvaṃ
prārthayasva yathākāmaṃ mātra śaṇkā vidhīyatāṃ 382
iti tena samākhyātaṃ śrutvā sā śavabhakṣiṇī
tam kumāraṃ mahāsatvaṃ saṃpaśyanty aivam abravīt 383
kumāra yadi necchā te saṃsārasukhabhojane
tat kimartham imaṃ dehaṃ dehi me bhakṣayāmy ahaṃ 384
iti tayārthitaṃ śrutvā maṇicūḍo 'numoditaḥ
dāsyāmīmaṃ vapus te 'haṃ yathākāmaṃ prasādhaya 385
iti tena samākhyātaṃ śrutvā sa gautamo ruṣā
māyāpretāśinīrūpāṃ tāṃ striyam evam abravīt 386
are re pāpini māyārūpiṇī rākṣasī yathā
trailokyadurlabhaṃ kāntaṃ kumāraṃ bhoktum icchasi 387
vrajetaḥ sahasā dūraṃ na cet tvaṃ tāḍayāmy ahaṃ
ity uktvā daṇḍam uddāmya tāḍituṃ tām ruṣā yayau 388
taṃ dṛṣṭvā daṇḍam uddāmya tāṃ pratāḍitum udyataṃ
maṇicūḍaḥ puro gatvā saṃnivāryaivam abravīt 389
maharṣe mā kṛthā roṣaṃ prasīdātra hite mama
yad bodhiratnasamprāptyai ditsāmi deham ātmanaḥ 390
tan mamātra mahāddāne na vighnaṃ kartum arhati
anumodya prasīdātra tena bodhiṃ labher api 391
yady atra vighnatāṃ kuryād bhraṣṭaḥ saddharmamārgataḥ
bhavakleśāgnitaptātmā duḥkhabhāṅ narake pateḥ 392
iti matvā bhavān atra saddharmasādhane mama
anumodya sahāyatve samācaritum arhati 393
tenaitad gaditaṃ śrutvā gautamaḥ sa viṣāditaḥ
sneharāgāgnitaptātmā paśyaṃs tasthau vimohitaḥ 394
tataś cāsau mahāsatvo maṇicūḍaḥ samutsukaḥ
śavāśinīṃ piśācīṃ tāṃ samāmantryaivaṃ abravīt 395
bho stri dadāmy ahaṃ tubhyaṃ śraddhayemāṃ tanuṃ mama
pratigṛhya yathākāmaṃ yojaya dharmasādhane 396
bhuktvā vāpi samādhāya sambodhinihitāśayā
kṛtvā lokāhitarthāni saṃcarasva sadā śubhe 397
ity uktvā sa mahātmā svaṃ dehaṃ śraddhaḥ samarpayan
pretāśinyai striyai tasyai suprasannāśayo dadau 398
taddattaṃ deham ādhāya sā prasannāśayā mudā
tyaktvā śavāśinīrūpaṃ vidyādharīvapur dadau 399
tāṃ dṛṣṭvā sa mahāsatvo maṇicūḍo 'tvismitaḥ
suciraṃ saṃnirīkṣyaiva tasthau niścalitāśayaḥ 400
tato vidyādharī sā taṃ maṇicūḍaṃ mahāmatiṃ
suprasannamukhāmbhojaṃ saṃpaśyantīdam abravīt 401
bho kumāra tvayātmānaṃ mahyaṃ datvā samarpitaṃ
tad idānīṃ vaṣe sthitvā carituṃ me samarhasi 402
tāvad vākyaṃ mama śrutvā yathā mayā yad ucyate
tathā tac chraddhayā kāryaṃ saṃsādhayan samācara 403
iti tayoktam ākarṇya maṇicūḍaḥ prabodhitaḥ
tathā hīti pratijñāya tatkāryasādhako 'bhavat 404
tato dṛḍhapratijñaṃ taṃ vinīya rayaṇāvatī
maharṣiṃ gautamaṃ dṛṣṭvā samāmantryaivam abravīt 405
maharṣe yad ayaṃ rājakumāro divyasundaraḥ
tasmāt padmāvatīṃ devīm asmai dātuṃ samutsahe 406
tad bhavān api yat kāryaṃ saṃsādhayitum arhati
yad enaṃ netum icchāmi padmāvatyā gṛhe girau 407
tad anena kumāreṇa sārdhaṃ tatra himālaye
āśramo bhavabhūter yo bhavān āgantum arhati 408
iti tayoditaṃ śrutvā gautamaḥ so 'numoditaḥ
tathā himālaye gantuṃ samaicchata tayā saha 409
tataḥ sā yānaṃ āruhya kumāragautamānvitā
ākāśāt saṃcaranty āśu himālaye samāyayau 410
tatra sāśramam āgatya samavatīrya yānataḥ
padmāvatīṃ samāgantum udyāne samupācarat 411
tadā padmāvatīṃ tatra maṇicūḍānurāginīṃ
kāmāgnitāpadagdhāṇgīṃ viṣadigdhāṃ vimohitāṃ 412
candrakāntiśilāyāṃ tām adhiṣṭhāpya samādarāt
mādhavī sūpacāreṇa paricarya samāśrayat 413
tāṃ dṛṣṭvā samupetyāśu tatra sā rayaṇāvatī
mādhavīṃ tām upāsīnāṃ samīkṣyaivam apṛcchata 414
mādhavīyaṃ kimarthe 'tra padmāvatī niṣīdati
kiṃ vā rogānvitā devī tat samākhyāhi me 'grataḥ 415
iti pṛṣṭe tayā sakhyā mādhavī sā vilokya tāṃ
sakhīm ṛṣikumārābhyāṃ sametām evam abravīt 416
rayaṇāvati-m-āyāsi samehy atra samāśraya
yadarthe 'tra niṣīdāmi devyā saha vade śṛṇu 417
yadā tvaṃ maṇicūḍasya rūpaguṇam avarṇayaḥ
tadārabhya kumāre 'syāś cittaṃ rāgānurāgitaṃ 418
tadrāgāgnyanudagdhāṇgā viṣadigdheva mohitā
tajjvaraśāntaye hy atra śilāyāṃ sthāpitā mayā 419
tad bhavatī samālokya yad asyā jvaraśāntaye
upāyaṃ tat samādhāya sarvathā kartum arhati 420
iti tayā samākhyātam śrutvā sā rayaṇāvatī
padmāvatīṃ samāśvāsya mādhavīṃ caivam abravīt 421
devi dhairyaṃ samālambya tiṣṭha tyaja viṣādatāṃ
tvattāpaśamanopāyaṃ datvopacārayāṇy ahaṃ 422
ity uktvā sā samāśvāsya padmāvatīṃ samādhavīṃ
maṇicūḍaṃ kumāraṃ taṃ samāmantryaivam abravīt 423
kumāra yat tvayā proktaṃ kuryāṃ sarvahitaṃ bhave
iti satyaṃ samādhāya tat pratijñāṃ prapūraya 424
yat sā padmāvatī devī rāgāgnitāpitāturā
tad asya rogaśāntyarthaṃ upācaritum arhati 425
iti tayoktam ākarṇya maṇicūḍo hi lajjayā
padmāvatyā mukhaṃ draṣṭum api naivātyavāñchata 426
tato vidyādharī sā taṃ maṇicūḍam anoditaṃ
vinīya bahudhākhyānair bodhayitvātyacodayat 427
tato 'sau maṇicūḍas tadvākyaṃ śrutvābhibodhitaḥ
gatvā padmāvatīṃ pasyaṃs tasthau kāruṇyamānasaḥ 428
tato dhīmān kumāras sa prakṣālya svaśiromaṇiṃ
tajjalenāpi sarvāṅgaṃ padmāvatyā asiñcayat 429
tena tasyā bahiḥ kāye tāpaḥ praśamam āyayau
tasya saṃdarśanād bhūyo rāgāgnis tu pradīptitaḥ 430
tato rāgāgnisaṃtaptacittā sā parimūrchitā
bhūyo 'tiviṣadigdheva naiva svāsthyaṃ samāyayau 431
tad dṛṣṭvā so 'mbunā bhūyaḥ prakṣālya svaśiromaṇiṃ
padmāvatyā mukhe 'mbhas tat saṃpradatvā nyaveśayat 432
taj jalaṃ sā nipīyāśu cittasvāsthyaṃ samāyayau
tatas tasyā manaḥsaukhyam avāpa tadguṇotsukaṃ 433
tatas tayor abhūc cittaṃ snehasaṃbaddhitaṃ mithaḥ
kriḍābhojanasaṃlāapadarśanahasanādiṣu 434
tadārabhya sametau tau visrambhāgūḍhabhāṣiṇau
nirlajjārāgasaṃbaddhau dampatīva praceratuḥ 435
tāv evaṃ snehasaṃbaddhau dṛṣṭvā sā rayaṇāvatī
gautamaṃ mādhavīṃ cāpi sametyedaṃ mudāvadat 436
maharṣe siddhyate kāryaṃ yad yatnaṃ kriyate mayā
yad etau snehasaṃbaddhau carato dampatī yathā 437
tad bhavān enam ārāgya kumāraṃ paribodhayan
kṛtvā vaivāhikaṃ karma cārayatu gṛhāśrame 438
mādhavi tvaṃ samārāgya padmāvatīṃ vinodaya
yathaitau rāgasaṃbaddhau rājyāśrame cariṣyataḥ 439
iti tayoditaṃ śrutvā mādhavī sānumoditā
padmāvatīṃ samārādhya vaivāhe paryabodhayat 440
tayā saṃbodhyamānā sā padmāvatī natānanā
lajjāharṣavibhinnāsyā tasthau rāgāhatāśayā 441
gautamo 'pi kumāraṃ taṃ samārāgya prabodhayan
kartuṃ vaivāhikaṃ karma padmāvatyā sahārabhat 442
tat samīkṣya kumāraḥ sa maṇicūḍo virāgitaḥ
rājyāśramanirākāṇkṣī gatvodyānasamāśritaḥ 443
saddharmasādhanākāṅkṣī san kleśadharmaniḥspṛhaḥ
bodhicittaṃ samādhāya tasthau dhyānasamāhitaḥ 444
tam udyāne samāśritya samādhidhyānasaṃsthitaṃ
vijñāya gautamas tatra sametya paryabodhayat 445
tena nānāvidhānena budhyamāno 'py abodhitaḥ
sa mahātmā tathā dhyātvā tasthau niścalitendriyaḥ 446
bhavabhūtis tadādṛṣṭvā padmāvatīm anusmaran
rudann anveṣituṃ tatra vilokayann upācarat 447
tadvilāparavaṃ śrutvā sakhī sā rayaṇāvatī
niḥsṛtya sahasā tatra vilokya tam apaśyata 448
taṃ dṛṣṭvā sahasopetya maharṣiṃ sā kṛtāñjaliḥ
aṣtāṅgaiḥ praṇatiṃ kṛtvā paśyantī samupāśrayat 449
bhavabhūtir maharṣiḥ sa paśyaṃs tāṃ rayaṇāvatīṃ
galadaśruvirukṣākṣaḥ papracchaivaṃ samādarāt 450
padmāvatī gṛhe nāsti kva gatā rayaṇāvati
bahudinān na paśyāmi tatpravṛttiṃ vadasva me 451
iti maharṣiṇā pṛṣṭaṃ śrutvā sā rayaṇāvatī
bhavabhūtiṃ tam ālokya sādaram evam abravīt 452
maharṣe 'sti bhavatputrī padmāvatīha saṃsthitā
candramaṇiśilāyāṃ sā sahāsmābhir niṣīdati 453
iti tayoditaṃ śrutvā bhavabhūtiḥ prabodhitaḥ
tatra padmāvatīṃ draṣṭuṃ sahasā samupāsarat 454
tatra taṃ samupāyātaṃ dṛṣṭvā padmāvatī mudā
sahasotthāya tatpāde sāñjaliḥ praṇatiṃ vyadhāt 455
tataḥ sā mādhavī cāpi dṛṣṭvainaṃ sahasotthitā
sāñjaliḥ praṇatiṃ kṛtvā mudāsanam upāharat 456
gautamo 'pi samālokya bhavabhūtiṃ samāgataṃ
sahasotthāya saṃpaśyan praṇantuṃ samupācarat 457
bhavabhūtis tam āyātaṃ gautamaṃ saṃvilokayan
praṇatvā kauśalaṃ pṛṣṭvā papracchāgatikāraṇaṃ 458
gautamo 'pi praṇatvā taṃ pṛṣṭvā ca kauśalaṃ mudā
etat sarvaṃ pravṛttāntaṃ nivedya samabodhyat 459
tac chrutvā bhavabhūtiḥ so 'numodya saṃpraharṣitaḥ
vivāhasamayaṃ putryā dṛṣṭvānandat prasāditaḥ 460
padmāvatīṃ prasannāsyāṃ vilokya navayauvanīṃ
maṇicūḍāya yogyāṃ ca saṃpradātuṃ samaicchata 461
tataḥ padmāvatīṃ kanyāṃ samādāya sa nanditaḥ
bhavabhūtiḥ pitā tatra maṇicūḍāntike yayau 462
tatra dhyātvā samāsīnaṃ taṃ kumāraṃ samīkṣya saḥ
bhavabhūtiḥ prasannātmā samāmantryaivam abravīt 463
kumārāstu sadā bhadraṃ siddhyatu te samīhitaṃ
uttiṣṭha śṛṇu me vākyam upadekṣyāmi te hitaṃ 464
iti tenoditaṃ śrutvā maṇicūḍo vilokya taṃ
bhavabhūtiṃ samutthāya sāñjaliḥ praṇatiṃ vyadhāt 465
taṃ paśyan maṇicūḍaṃ sa bhavabhūtiḥ pramoditaḥ
sādaraṃ samupāmantrya rahasīdam abhāṣata 466
kumāra yad bhavān vijño divyātisundaraḥ kṛtī
tan mama vacanaṃ śrutvā dharme caritum arhati 467
yad imāṃ tvadguṇākāṇkṣīṃ padmāvatīṃ sarojajāṃ
tad gṛhītvānayā sārdhaṃ kuladharme samācara 468
iti tena samākhyātaṃ śrutvaiva so 'prabodhitaḥ
adhomukho 'prasannāsyo naiva pratyuttaraṃ dadau 469
bhūyo 'pi bhavabhūtiḥ sa maṇicūḍaṃ vilokayan
bodhayituṃ samāmantrya vihasann idam abravīt 470
kumāra tvaṃ mahāsatvas tat kiṃ tyaktvā gṛhāśramaṃ
vānaprastha ihāśritya viraktaś carase tapaḥ 471
yat tvaṃ sarvahitārthena datvārthibhyo yathepsitaṃ
dānacaryāvrataṃ dhṛtvā prācaro bodhisaṃvaraṃ 472
idānīṃ kim ihāśritya saṃsāradharmaniḥspṛhaḥ
bodhicaryāvrataṃ tyaktvā bhikṣur ivācareḥ kathaṃ 473
yat prāhuḥ sarvadharmāṇām rājadharmaṃ varaṃ bhave
yena saṃpālitāḥ sarve lokā dharme pratiṣṭhitāḥ 474
vinātra nṛpatiṃ satvāḥ sarve kleśākulāśayāḥ
durdāntā iva mattebhāḥ pracareyur yathecchayā 475
yathākāmaṃ prabhuñjānāḥ kṛtvāpi pramadāḥ kaliṃ
hṛtvā parasparaṃ yuddhaṃ kṛtvā careyur enase 476
tatas te durbhagā duṣṭā mahāpātakacāriṇaḥ
duḥkhāgnitāpitātmāno mṛtā yāyuś ca durgatau 477
durgatau nipatantas te kṣuttṛṣṇātāpitāśayāḥ
asahyavedanākrāntā bhrameyur nārakeṣv api 478
tathā te nārakāsīnāḥ sadā duḥkhāgnitāpitāḥ
mūḍhātmānaḥ smṛtibhraṣṭā neyur muktipathaṃ kvacit 479
iti matvā kumārāsti satveṣu te kṛpā yadi
kṛpayā pālayan sarvān satvān saṃbhartum arhati 480
yadi satvān bibharṣi tvaṃ datvā dravyaṃ yathepsitaṃ
tadā sarve 'pi satvās te saṃcareran sadā vṛṣe 481
tatas te sukhasampannāḥ svasvakulavṛṣāratāḥ
niḥkleśā vimalātmānaḥ saṃprayāyuḥ surālayaṃ 482
evaṃ vijñāya satveṣu yady asti te dayāmatiḥ
tad imāṃ padmajāṃ lakṣmīṃ samāgraḥītum arhati 483
anayā saha saṃrakto rājyāśrame samāśritaḥ
sadā yajñādisatkarmaṃ kṛtvā saddharmam arjaya 484
darvārthibhyo yathākāmaṃ sarvasatvahitārthabhṛt
bodhicaryāvrataṃ dhṛtvā saṃcarasva gṛhe sukhaṃ 485
evaṃ caran mahādharme sarvān satvān pracārayan
sarvatra maṃgalaṃ kṛtvā saṃprayāyāḥ surālayaṃ 486
iti satyaṃ mayākhyātaṃ śrutvemāṃ padmajāṃ ramāṃ
pariṇīya yathākāmaṃ bhuktvā rājyavṛṣe cara 487
tataḥ santatim utpādya vinīya nītisadvṛṣe
bodhimārge pratiṣṭhāpya cārayet tāvad ātmajaṃ 488
tato vinīya taṃ putraṃ pratiṣṭhāpya nṛpāsane
sarvalokādhipaṃ kṛtvā tato vanāśrame careḥ 489
etat saṃsārasaddharmaṃ matvā sthitvā gṛhāśrame
bodhicaryāvrataṃ dhṛtvā cara bodhiṃ yadīcchasi 490
iti taduktam ākarṇya sa dhīmān anumoditaḥ
bhavabhūtiṃ purasthaṃ taṃ draṣṭum api vavāñca na 491
kathaṃ gehe punar gatvā kleśavyākulamānasaḥ
careyam iti saṃcintya tasthau dhyānasamāhitaḥ 492
evaṃ tenarṣiṇā bhūyo nānāvidhinidarśanaiḥ
budhyamāno 'pi naivāsau mahāsatvo 'nvamodata 493
dvidhā tridhāpi tenaivam ṛṣiṇā saṃnidarśanaiḥ
budhyamāno 'pi naivāsau tad vākyaṃ śrotum aicchata 494
tataḥ sa bhavabhūtis tam aprabodhitamānasaṃ
dṛṣṭverṣyāgnipradagdhātmā tarjayann evam abravīt 495
anena durmate vākyaṃ mamāpi na śrutaṃ tvayā
citām āropya dhakṣyāmi sutām imāṃ sahātmanā 496
iti tenoditaṃ śrutvā maṇicūḍo dayākulaḥ
taṃ krodhāgniprataptaṃ sa dṛṣṭvaivaṃ paryacintayat 497
kathaṃ brahmacariṃ tyaktvā rājyāśrame samāśritaḥ
pramadā saha saṃraktaś careyaṃ kleśitāśayaḥ 498
hāhaṃ naṣṭaḥ paribhraṣṭaḥ sambuddhapurasatpathāt
duṣṭamāragaṇāsaṇgaś careyaṃ kleśanighnitaḥ 499
iti cintāviṣaṇṇātmā kumādraḥ sa vimohitaḥ
kathaṃcid dhairyam ālambya tasthau dhyānasamāhitaḥ 500
tathā sthitaṃ kumāraṃ taṃ dṛṣṭvā sa gautamaḥ suhṛt
saṃpaśyan samupāsṛtya samāmantryaivam abravīt 501
kumāra tvaṃ sudhīr vijñaḥ sarvavidyāvicakṣaṇaḥ
tad atra kiṃ kathaṃ kuryāḥ saṃparīkṣya vadasva me 502
yadīmāṃ tvaṃ na gṛhṇīyā ayam ṛṣiḥ praroṣitaḥ
nūnaṃ citāṃ samāropya dhakṣyaty enāṃ sahātmanā 503
tadā tvayātra kartavyaṃ kiṃ kathaṃ tad vicintyatāṃ
yad etat te mahāpāpaṃ saṃjāyetādhunā khalu 504
yat krodhāgnipradagdhātmā nūnam ayam ṛṣī ruṣā
citāyāṃ svayam āruhya svātmānam api dhakṣyate 505
tad atra te mahatpāpaṃ strībrahmadahanodhavaṃ
jāyeta dāruṇaṃ ghoraṃ sarvapāpātidāruṇaṃ 506
etatpāpābhiliptātmā mahāduḥkhāgnitāpitaḥ
asahyavedanākrānto nipater nārake dhruvaṃ 507
tadā tatra na te kaś cit trātānuśāsakaḥ suhṛt
sarve duṣṭā mahākrūrāḥ prahareyus samantataḥ 508
evaṃ duḥkhāni bhuñjānaḥ sarveṣu narakeṣv api
bhramat tīvrātiduḥkhārtaś caret satatam ābhavaṃ 509
iti matvā mahāvijña vicāraya samāhitaḥ
satyam etan mayā khyātaṃ nānythā parimāṇaya 510
svaparātmahitādhānaṃ saddharmaṃ yadi vāñchasi
tathā me vacanaṃ śrutvā ghṛhāṇemāṃ ramopamāṃ 511
pariṇīyānayā sārdhaṃ rājyāśrame samāśritaḥ
sarvasatvahitaṃ kṛtvā saṃcarasva sadā śubhe 512
evaṃ kṛtvā yathākāmaṃ datvārthibhyaḥ samāhitaḥ
bodhicaryāvrataṃ dhṛtvā saṃcarasva jagaddhite 513
tathā te maṇgalaṃ nityaṃ sarvatrāpi bhaved dhruvaṃ
yathābhivāñcitaṃ saukhyaṃ bhuktvā yāyāḥ surālayaṃ 514
svarge 'pi sarvadā saukhyaṃ bhuktvā saṃbodhimānasaḥ
svaparātmahitaṃ kṛtvā saṃcarethāḥ sadā śubhe 515
tatas tvaṃ narake kvāpi gamiṣyasi kadā cana
sarvadā sadgatau yātaḥ saddharme eva prācareḥ 516
evaṃ vijñāya vijñātra saṃparīkṣya vicārayan
yatrābhivāñchyate tatra saṃcarasva samāhitaḥ 517
iti tena sumitreṇa samādiṣṭaṃ niśamya saḥ
maṇicūḍo mahāsatvo vicāryaivaṃ vyacintayat 518
satyam eva samākhyātaṃ mitreṇānena saddhiyā
tathāsya vacanaṃ śrutvā kuryāṃ saddharmasādhanaṃ 519
iti niścitya vijño 'sau maṇicūḍo 'bhibodhitaḥ
tathety atyanumoditvā gautamaṃ samalokayat 520
tadīṅgitaṃ parijñāya gautamaḥ saṃprasāditaḥ
bhavabhūtiṃ samāmantrya saṃpaśyann evam abravīt 521
maharṣe tat prasīdātra mā kṛthā hṛdi roṣatāṃ
yad ayaṃ bodhito rājadharme caritum icchati 522
tad imām padmajāṃ devīṃ śraddhayāsmai samarpayan
vidhinopayamaṃ kṛtvā sādharmam anayoḥ kuru 523
iti tena samādiṣṭaṃ bhavabhūtir niśamya saḥ
tatheti pratibhāṣitvā suprasannāśayo 'carat 524
tataḥ sa ṛṣir ādāya padmāvatīṃ svayaṃ mudā
sahasetya kumārasya purataḥ samupācarat 525
tatra sa taṃ mahāsatvaṃ kumāraṃ divyasundaraṃ
upanīyātmajāṃ kanyāṃ darśayann evam abravīt 526
kumāremāṃ subhadrāṅgīṃ padmāvatīṃ sarojajāṃ
bhāryārthe te prayacchāmi samanvāhartum arhati 527
anayā dīkṣitaḥ sārdhaṃ kuryā yajñāni sarvadā
yad etat puṇyam udbhūtaṃ tan me pradātum arhati 528
iti tenoditaṃ śrutvā maṇicūḍaḥ kumāraḥ saḥ
mahāsatvaṃ samālokya tam ṛṣim evam abravīt 529
maharṣe parasaṃtānaṃ na hi saṃkrāmati kvacit
puṇyaṃ vāpuṇyam apy evaṃ yasya tenaiva bhujyate 530
atha te rocate hy evaṃ tat puṇyaṃ yan mayārjitaṃ
sthitvā tayātra vai yajñaṃ tvām uddiśya karāṇy api 531
etat samutthitaṃ puṇyaṃ sarvaṃ dāsyāmi te khalu
ty uktvā tāṃ samālokya samanvāhartum aicchata 532
atharṣiḥ sa prasannātmā bhavabhūtiḥ samarpayan
padmāvātīṃ kumārāya saṃpradatvāśramaṃ yayau 533
tataḥ śrīmān kumāro 'sau pariṇīya yathāvidhi
padmāvatīṃ samādāya svāśrame samupāśrayat 534
kañcit kālaṃ tayā sārdhaṃ padmāvatyā samārataḥ
yathākāmaṃ sukhaṃ bhuktvā reme tatra pramoditaḥ 535
etad vṛttāntam ākarṇya brahmadatto narādhipaḥ
mudātmajaṃ kumāraṃ taṃ pura ānetum aicchata 536
tataḥ sa janako rājā samantrijanapaurikaḥ
gautamasyāśrame tatra mahotsāhaiḥ sahācarat 537
tam āyātaṃ samālokya sakumāraḥ sa gautamaḥ
sahasā pracaraṃs tatra pratyujjagāma sannataḥ 538
tatra taṃ janakaṃ dṛṣṭvā kumāro lajjitānanaḥ
pādābje praṇatiṃ kṛtvā pituḥ pṛṣṭe upācarat 539
gautamo 'pi tam ālokya datvā bhadrāśiṣaṃ mudā
svāśrame samupānīya śuddhāsane nyaveśayat 540
gautamaṃ taṃ praṇatvā sa brahmadatto narādhipaḥ
samantrijanapauro 'pi tatrāsane samāśrayat 541
tatra padmāvatī sāpi śvasurasya padāmbuje
natānanā praṇatvaiva svālayaṃ sahasā yayau 542
tataḥ sa gautamas tasya brahmadattasya bhūpateḥ
puraḥ sarvapravṛttāntaṃ vistaraṃ saṃnyavedayat 543
tac chrutvā sa pitā rājā sānandavismitāśayaḥ
svātmajaṃ taṃ samālokya gautamaṃ caivam abravīt 544
maharṣe tvatprayatnena putro 'yaṃ me nṛpo bhavet
bhavataitan mahatkāryaṃ kṛtaṃ saṃsīddhyate 'dhunā 545
tad idānīṃ prasīdātra bhavantaṃ prārthayāmy ahaṃ
tan mamānugrahaṃ kṛtvā sāphalyaṃ kartum arhati 546
ātmajo me yad eko 'yaṃ kuryām enaṃ narādhipaṃ
tatra rājyāśrame netum iccāmi tat sama 547
yac cāpi pradadau māṃ te bhavabhūtiḥ pitā yadā
tadā bhavān pratigṛhya satyam evaṃ vaco 'bravīt 548
nāhaṃ tvayā vinā prāṇaṃ kṣaṇaṃ saṃdhārayeya hi
tat katham anyathābhūtaṃ vacanaṃ te 'dhunā prabho 549
yad vāpi tvaṃ mahārājaḥ kṣatriyo 'si narādhipaḥ
bhāryāṃ dhūrtahṛtāṃ paśyann eva tiṣṭhasi tat kathaṃ 550
tad uttiṣtha mahāvīra yady asti te dayā vṛṣa
sarvathā māṃ paritrāya samanvāhartum arhasi 551
iti tayā rudatyaivaṃ saṃprārthitaṃ niśamya saḥ
maṇicūḍaḥ samutthāya taṃ kirātaṃ vilokayan 552
sahasā samupāsṛtya sambodhayitum ādarāt
sampaśyann enam āmantrya saṃjñāpayitum abravīt 553
alam alaṃ kirātemāṃ striyaṃ māpahara tyaja
eṣā hi munirājasya mārīceḥ paricārikā 554
yāvad asau mahābhijño maharṣir ugratāpasaḥ
na jānīte drutaṃ tyaktvā tāvad enāṃ satīṃ vraja 555
mā haivāsau mahābhijño jñātvaitāṃ prahṛtāṃ tvayā
nūnaṃ śāpāgninā dagdhvā narake tvāṃ nipātayet 556
tad gaccha sahasā muktvā satīm enāṃ tapasvinīṃ
yady etan me vacaḥ śrutvā muktvā careḥ śubhaṃ tava 557
iti taduktam ākarṇya śāpabhītaḥ sa lubdhakaḥ
muktvā padmāvatīṃ devīm antarhitas tato yayau 558
sa dharmaḥ sahasā gatvā devi devasabhāśritaḥ
sarvam etat pravṛttāntaṃ devendrasya puro 'bravīt 559
taduktaṃ sarvam ākarṇya sa śakras tridaśādhipaḥ
sarvair lokādhipaiḥ sārdhaṃ sāśaṅko vismayaṃ yayau 560
tataḥ padmāvatī devī kirātabhayamuktitā
suciraṃ taṃ mahāsatvaṃ samīkṣya samupācarat 561
tatropetya rudantī sā svāminas tasya pādayoḥ
sarvāṅgena nipatyaivaṃ cakranda snehaduḥkhitā 562
tāṃ pādapatitāṃ dhṛtvā bodhisatvo dayārditaḥ
samutthāpya samāśvāsya bodhayann evam abravīt 563
bhadre 'vaśyaṃ viyogaṃ hi ṣaḍgatibhavacāriṇāṃ
kasya sadā suhṛnmaitrasaṃgatir na viyujyate 564
bhavajanmajarāvyādhimṛtyuśokādiduḥkhatā
kleśamadābhimānecchāvighnasnehavirodhatā 565
evaṃ nānāprakārāṇi duḥkhāni sarvadā bhave
dṛṣṭvā parigrahān sarvāṃs tyaktvehāhaṃ samāśraye 566
etadduḥkhāgnisaṃtaptān sarvān samīkṣya mohitān
bodhayitvā prayatnena bodhimārge niyojituṃ 567
triratnabhajanaṃ kṛtvā sambodhinihitāśayaḥ
sarvasatvahitārthe 'tra saṃvaraṃ saṃcare 'dhunā 568
iti vijñāya me vṛttiṃ tvam api bodhimānasā
triratnabhajanaṃ kṛtvā bodhicaryāvrataṃ cara 569
iti me vacanaṃ śrutvā saṃsāragatiniḥspṛhā
kleśamadābhimānatvaṃ vihāya cara saṃvaraṃ 570
iti tatsamupādiṣṭaṃ śrutvā māro viṣāditaḥ
tadvratād bodhisatvaṃ taṃ pracyāvayitum aihata 571
tatra sa māra āgatya dhṛtvā māṇavakaṃ vapuḥ
bodhisatvaṃ samāmantrya saṃpaśyann evam abravīt 572
mārṣa padmāvatīyaṃ te snehaduḥkhāgnitāpitā
rūpayauvanasampannā mahadduḥkhī tapasvinī 573
tad enāṃ śrīsamākārāṃ svakuladharmacāriṇīṃ
kāruṇyāt tvaṃ mahadduḥkhāt pramocayitum arhasi 574
tad imāṃ dharmiṇīṃ devīm ādāya svapuraṃ vraja
tatra rājyāśrame sthitvā cara dharmaṃ sahānayā 575
datvārthibhyo yathākāmaṃ kṛtvā yajñāṃ mahattaraṃ
sarvasatvahitaṃ kṛtvā saṃcarasva yathāsukhaṃ 576
evaṃ te sarvadā bhadraṃ nirutpātaṃ bhaved dhruvaṃ
prāpya svargādhipatyaṃ ca divyalakṣmīm avāpnuyāt 577
iti tenoditaṃ śrutvā bodhisatvaḥ sa sanmatiḥ
taṃ mānavakam ālokya dhyātvaivaṃ samalakṣayat 578
ko 'yaṃ devo manuṣyo vā viheṭhituṃ mano mama
kena vā preṣitaś caivaṃ pralapaṃs tiṣṭhate puraḥ 579
ity evaṃ manasālokya bodhisatvaḥ sa sanmatiḥ
māro 'yam iti vijñāya punar evaṃ vyacintayat 580
māro 'yam upasaṃkrānto vighnaṃ kartuṃ mama vrate
iti niścitya vijñaḥ sa taṃ māram evam abravīt 581
he māra kiṃ na jānīṣe bodhisatvaṃ jagaddhite
carantaṃ duṣkare dharme yaṃ mohayitum icchasi 582
api vihanyase gaccha mātra tiṣṭha puro mama
sarvalokādhipāś cātra vighnaṃ kartuṃ na śaknuyuḥ 583
prāg eva tvaṃ mahāmohī mām asmād vyavasāyataḥ
vyāvartayitum ekākī praśaknuyāḥ kathaṃ vada 584
iti taduktam ākarṇya māro vibhinnamānasaḥ
jānāty ayaṃ mahāvijña ity uktvāntarhito yayau 585
tatas taṃ nirgataṃ matvā bodhisatvaḥ sa sanmatiḥ
padmāvatīṃ samālokya punar evaṃ vyabodhayat 586
bhadre uttiṣṭha mā śokaṃ kārṣīr atra puro mama
suciraṃ saṃprayogo 'tra viyogo 'pi bhaved dhruvaṃ 587
kṣayāntā nicayāḥ sarve patanāntāḥ samucchrayāḥ
saṃyogā viprayogāntā maraṇāntaṃ hi jīvitaṃ 588
iti vijñāya bhadre tvaṃ śrutvā ca vacanaṃ mama
dhairyam ālambya mārīcer maharṣeḥ samupasthitā 589
sambodhipraṇidhiṃ dhṛtvā sarvasatvahitāśayā
triratnabhajanaṃ kṛtvā bodhicaryāvrataṃ cara 590
evaṃ padmāvatīṃ devīm anuśiṣya sa sanmatiḥ
mārīcer āśramaṃ bhūyaḥ preṣayām āsa bodhyan 591
tataḥ padmāvatī devī bodhisatvasya pādayoḥ
nipatyāśruviliptāsyā saṃpaśyanty aivam abravīt 592
hā hā deva jagannātha kathaṃ māṃ nānukampase
hā hatā mandabhāgyāsmi vrajeyaṃ śaraṇaṃ kuha 593
deva padmāvatī dāsī tvadviyogāgnidagdhitā
tvannāmasmṛtim ādhāya nūnaṃ yāyāṃ yamālayaṃ 594
idaṃ te sarvathā nātha paścimaṃ darśanaṃ mama
ity uktvā sānupaśyantī praṇatvā pādayor muhuḥ 595
parāvṛtya samālokya snehaduḥkhāgnitāpitā
kathaṃcit sucirāt tasmād āśramān niryayau śanaiḥ 596
tato gatvā rudantī sā padmāvatī mahāmuneḥ
mārīcer āśramaṃ bhūyaḥ sahasā samupāsarat 597
tatra sā samupāsṛtya mārīces tasya sanmateḥ
pādayoḥ praṇipatyaiva rudantī samupāśrayat 598
tāṃ rudantīṃ samālokya mārīciḥ sa savismayaḥ
kimarthaṃ rodasīty evaṃ paryapṛcchat samādarāt 599
tatas tasya maharṣeh sā padmāvatī puraś cirāt
niśvasyaitat pravṛttāntaṃ sarvaṃ tasmai nyavedayat 600
tanniveditam ākarṇya mārīciḥ sa samīkṣya tāṃ
devīṃ kāruṇyayuktātmā saṃpaśyann evam abravīt 601
devi gaccha svadeśe tvaṃ anujñātāsi yan mayā
niḥśaṇkā svapure sthitvā saputrā cara saṃvaraṃ 602
iti tenarṣiṇādiṣṭaṃ śrutvā padmāvatī mudā
sāñjalir nyapatat tasya mārīceḥ pādayor muneḥ 603
tataḥ sa munir utthāpya padmāvatīṃ vihāyasā
sāketaṃ nagaraṃ svarddhyā preṣayām āsa satvaraṃ 604
tatra sametya sā devī padmāvatī pramoditā
avatīryāmbarāt tatra prāsāde samupāviśat 605
tatra tāṃ samupāyātāṃ padmāvatīṃ samīkṣya te
sarve mantrijanāmātyā mudopetya praṇemire 606
putraḥ padmottaraś cāpi jananīṃ tāṃ samāgatāṃ
samīkṣya sāñjalis tasyāḥ pādayor nyapatan mudā 607
tatra sā jananī dṛṣṭvā padmottaraṃ tam ātmajaṃ
galadaśrumukhāliṅgya sucirād evam abravīt 608
kaccit te kauśalaṃ putra sarvatrāpi samantataḥ
anujñātarṣiṇāyāmi sahāsthātuṃ tvayātmaja 609
ity uktvā sā mahādevī sarvāṃs tān mantriṇo janān
paurāṃś ca kauśalaṃ pṛṣṭvā saṃmoditān vyanodayat 610
tataḥ sābhyarcyamānā taiḥ sarvair lokaiḥ pramoditā
rājyaiśvaryasukhaṃ bhuktvā saputrā prācarac chubhe 611
tadanuśāsanaṃ dhṛtvā sarve lokāḥ pramoditāḥ
saddharmasādhanodyuktāḥ saṃcerire sadā śubhe 612
tadaitatpuṇyabhāvena tatra sarvatra sarvadā
nirutpātaṃ śubhotsāhaṃ prāvartata nirantaraṃ 613
tasminn avasare tatra duḥprasahasya bhūpateḥ
viṣayeṣu mahāmārī prāvartata samantataḥ 614
tadā tatra mahāvyādhigrastāḥ sarve 'pi duḥkhitāḥ
hāhākāraṃ pramuñcantaḥ śayyāśritā niṣedire 615
asādhyarogasaṃgrastā lokās te parimohitāḥ
anekaprāṇam utsṛjya mṛtā nityaṃ divāniśaṃ 616
tan mahotpātam ālokya prāvartitaṃ samantataḥ
duḥprasahaḥ sa bhūpālaḥ bhīta evaṃ vyacintayat 617
aho me viṣaye 'traivaṃ mahotpātaṃ pravartate
tat kuryāṃ sarvathopāyaṃ etadutpātaśāntaye 618
iti dhyātvā sa bhūmīndras tatpraśāntivicakṣaṇān
sopādhyāyān dvijān sarvān samāmantryaivam ādiśat 619
bho bhavanto dvijāḥ sarve mārī yad atra vartate
tacchāntikaraṇopāyaṃ kurvantu sahasādhunā 620
ity ādiṣṭaṃ narendreṇa śrutvā te brāhmaṇās tathā
tadutpātaśamopāyaṃ yathāvidhi pracakrire 621
tathāpi sā mahāmārī śamitā naiva sarvathā
bhūyasā parivṛddhaiva prāvartata samantataḥ 622
grahapūjāvidhānaiś ca bhūtaśāntyupacāraṇaiḥ
sarvavaidyopacāraiś ca naiva sā śamitā kvacit 623
tad dṛṣṭvā sa mahīpālo mahātrāsaviṣāditaḥ
amātyān mantriṇaḥ sarvān samāmantryaivam abravīt 624
bhavanto 'tra mahotpātaṃ sarvopāyair na śāmyate
tad anyat kiṃ mahopāyaṃ kuryām atra pravakṣyantāṃ 625
iti rājñā samādiṣṭaṃ śrutvā te mantriṇo janāḥ
sarve 'bhisammataṃ kṛtvā nṛpāgra evam abruvan 626
devāsty aitanmahotpātapraśāntikaraṇe vidhiḥ
tad anena vidhānena svasti sarvatra kāraya 627
yad asau nṛpatir dātā maṇicūḍo dayāmatiḥ
sarvasatvahitodyuktaḥ sarvārthipraṇayārthabhṛt 628
tad asya nṛpater dātur mahāmaṇiḥ śirobhavaḥ
sarvabhadrārthasaṃbhartā sarvotpātābhiśāntikṛt 629
yady etac cubhakṛd ratnaṃ saṃprārthyānīyate 'rthibhiḥ
nūnaṃ tatkṣāraṇāmbhobhiḥ sarvotpātam araṃ śamet 630
iti taduktam ākarṇya nṛpatiḥ saṃprabodhitaḥ
arthino brāhmaṇān pañca samāmantryaivam ādiśat 631
bhavantaḥ sahasā gatvā himālaye mahāmaṇiṃ
maṇicūḍasya saṃprārthya sarvathā netum arhatha 632
iti rājñā samādiṣtaṃ śrutvā sarve 'pi te dvijāḥ
tatheti prativijñapya muditā niryayus tataḥ 633
tatas te brāhmaṇās tatra himālaye samāgatāḥ
caranto 'nviṣya sarvatra tadāśramam upāyayuḥ 634
tadā sa bodhisatvo 'pi padmāvatīṃ prabodhayan
ativāhya tato 'nyatra gahane samupāśrayat 635
tatrāraṇye vivikte sa bodhisatvaḥ samāśrayan
jagaddhite samādhāya manasaivaṃ vyacintayat 636
kadāhaṃ bodhisambhāraṃ paripūryai jagaddhite
svadeham api dāsyāmi yācakebhyaḥ svayaṃ mudā 637
yathā me 'tivā kāruṇyadravībhūtaṃ mano 'dhunā
atidānābhilāṣaṃ ca saṃjāyate jagaddhite 638
nūnam atra samāyāto maddehayācako 'dhunā
ity evaṃ manasi dhyātvā sarvato vyavalokayan 639
tatra tān samupāyātān pañca viprān samīkṣya saḥ
bodhisatvaḥ prasannātmā sahasā samupācarat 640
tatra tān samupāgamya sādaraṃ saṃprasādayan
nītvāśrame mahātmā sa svāsane samupāśrayat 641
tatra tān svāsanāsīnān sarvān dṛṣṭvā sa moditaḥ
phalamūlādibhir bhogyaiḥ saṃtarpya saṃvyanodayat 642
tatas tān brāhmaṇān sarvān vinoditān samīkṣya saḥ
bodhisatvaḥ prasannāsyaḥ samāmantryaivam abravīt 643
kuto yuyaṃ bhavanto 'tra kāntāre katham āgatāḥ
kena vā kāraṇenaitat sarvaṃ me vaktuṃ arhatha 644
iti tenoditaṃ śrutvā sarve te brāhmaṇā mudā
mahāsatvaṃ samālokya samāmantryaivam abruvan 645
deva bhavān mahābhijño yadarthe vayam āgatāḥ
tadarthaṃ kiṃ na jānāti tathāpi kathyate śṛṇu 646
deva yad viṣaye rājño duḥprasahasya sāmprataṃ
mahāmārī mahotpātaṃ pravartate samantataḥ 647
tatpraśāntividhānāni prakṛtāni vicakṣaṇaiḥ
sarvopāyavidhānair vā śāmyate na kuhāpi hi 648
tad bhavān karuṇāsindhuḥ sarvasatvahitārthabhṛt
tadutpātaśamopāyaṃ sahasā dātum arhati 649
yac cāpi tvaṃ mahādātā bodhisatvaḥ kṛpodadhiḥ
sarvaprada iti khyātaḥ sarvatra bhuvaneṣv api 650
iti te nāma saṃśrutya vayam iha samāgatāḥ
tad asmākaṃ mahatkārye sāphalyaṃ kartum arhasi 651
iti saṃprārthitaḥ sarvair brāhmaṇais tair niśamya saḥ
bodhisatvaḥ prasannātmā tān viprān evam abravīt 652
bhavanto brāhmaṇāḥ sarve yadartham iha prāgatāḥ
tad ahaṃ pūrayiṣyāmi sadehaiḥ sarvavastubhiḥ 653
iti me sadgiraṃ śrutvā sarve viśvasitāśayāḥ
yācadhvaṃ maccharīre 'pi yad yad vastu samicchatha 654
iti tena samādiṣṭaṃ śrutvā te brāhmaṇā mudā
bodhisatvaṃ mahāsatvaṃ taṃ samīkṣyaivam abruvan 655
mahārāja vayaṃ rājñā duḥprasahena preṣitāḥ
tvacchirojamahauṣadhyaṃ saṃprārthitum ihāgatāḥ 656
yadi te 'sti kṛpā rājñi duḥprasahe prajāsv api
svaśirojaṃ maṇiṃ datvā sahasāsmān pramodaya 657
yad etatkṣālanāmbhobhiḥ siñcyamānāḥ sudāruṇāḥ
api sarve mahotpātā vrajeyuḥ praśamaṃ drutaṃ 658
ītayo 'pi tathā sarve sarvāṇi ca viṣāny api
etanmaṇyambusaṃsiktamātre śāmyeyur āśu hi 659
etatpuṇyavipākena yad yat te 'bhisamīhitaṃ
tat tat sarvaṃ prasiddhyeta sarvatrāpi bhave sadā 660
iti matvā mahābhāga datvā ratnaṃ jagaddhite
sāphalyaṃ janma saṃsāre kuruṣva yadi vāñchasi 661
iti taduktam ākarṇya bodhisatvaḥ pramoditaḥ
sarvasatvahitākāṇkṣī dayātmaivaṃ vyacintayat 662
aho dhanyo 'ham atrāpi yad ime yācakā mama
viśvastapraṇayodyuktā yācante kāyikāny api 663
svādhīnaṃ yad idaṃ me 'tra vasato hi tapovanaṃ
īdṛśaṃ deyam eva syād durlabhā hīdṛgarthinaḥ 664
ahaṃ khalv ekasatvasya hitārthe 'smiṇ carīrake
svayam api samutkṛtya dadyāṃ yad yat samīpsitaṃ 665
prāg evāhaṃ mahālokahitārthe svaśiroruhaṃ
maṇimātram idaṃ dadyām eva sambodhimānasaḥ 666
api ca jīvitaṃ ratnam idaṃ dehaṃ ca bhaṅguraṃ
satvārthaṃ saphalaṃ hṛdyaṃ kariṣyāmi cirād ahaṃ 667
mahopasargasaṃsṛṣṭaṃ kururājaṃ sabāndhavaṃ
mahāmaṇipradānena kariṣye svasthamānasaṃ 668
janatāṃ kururājasya tīvraduḥkhavyathānvitāṃ
mahauṣadhapradānena kariṣye vigatajvarāṃ 669
kāruṇyād durlabhaṃ hy etat tasmād dāsyāmi satvaraṃ
idaṃ ratnaṃ dvijebhyo 'haṃ bodhiratnābhikāṅkṣayā 670
ity evaṃ sa mahāsatvo 'nuvicintya pramoditaḥ
paśyaṃs tān brāhmaṇān sarvān samāśvāsyaivam abravīt 671
brāhmaṇā adya yuṣmākaṃ kururājasya vāñchitaṃ
śiromaṇipradānena pūrayiṣyāmy ahaṃ dhruvaṃ 672
yuṣmadāgamanaṃ hy adya kariṣyāmīha sāphalaṃ
asārād vigrahāt sāraṃ grahīṣyāmīha sāmprataṃ 673
adyāhaṃ sarvasatvānāṃ mahābhayābhitāpināṃ
mahopasargayuktānāṃ kariṣyāmi sumaṅgalaṃ 674
sarvasatveṣu kāruṇyaṃ vardhayiṣyāmi mānasaṃ
sarvān māragaṇān duṣtān trāsayiṣyāmi mohitān 675
mārāṇāṃ bhavanāny adya kampayiṣyāmi sāmprataṃ
sarvatyāgimahākīrtiṃ cārayiṣyāmi sarvataḥ 676
bodhisatvamahāsatvaśabdaṃ saṃcārayāmy ahaṃ
dānapāramitāpāraṃ yāsyāmi sāmprataṃ dhruvaṃ 677
adya pāraṃ prayāsyāmi satpratijñāsaritpateḥ
adya bodhiṃ saṃīpasthāṃ kārayiṣyāmi sarvataḥ 678
acirāt paramāṃ bodhim adhigamya sudurlabhāṃ
amṛtena jagat kṛtsnaṃ tarpayiṣyāmi sarvathā 679
ghorāt saṃsāraduḥkhābdheḥ samuddhṛtya jagad dhruvaṃ
nirvāṇanagaraṃ kṣemaṃ prāpayiṣyāmi sarvathā 680
adyāhaṃ toṣayiṣyāmi lokāṃs trailokavāsinaḥ
mokṣakāmān maṇer asya pradānād atiduṣkarāt 681
eṣo 'haṃ tīvraduḥkhārtaṃ sarvadā kauravaṃ janaṃ
nandayiṣyāmi ratnena sudustyājena bhūriṇā 682
adya bodhigataṃ cittaṃ vardhayiṣyāmi sāradaṃ
vismāpayan sagandharvān nṛyakṣān asurān surān 683
satvahetoḥ svakaṃ dehaṃ saṃtyakṣyāmi kadā nv ahaṃ
iti matprārthitaṃ pūrvaṃ pūrayiṣyāmi sāmprataṃ 684
dāsyāmy adya kṛpāviṣṭaḥ śiro bhitvā mahāmaṇiṃ
mūrdhni tribhāgasaṃrūḍham anantaguṇasaṃyutaṃ 685
adya tīvrāṇi duḥkhāni sannigṛhya kṛpālabaiḥ
satvahetoḥ pradāsyāmi jīvitaṃ maṇinā saha 686
adya sāraṃ grahīṣyāmi pūtikāyād asārakāt
parityajan mahāratnaṃ paraduḥkhaikakātaraḥ 687
adya mārabalaṃ sarvaṃ kampayiṣyāmi sadhvajaṃ
śiromaṇipradānena samyaksambodhikāṅkṣayā 688
ity uktvā sa mahāsatvo gṛhītvāśu kamaṇḍaluṃ
tām pañca brāhmaṇān paśyan samāmantryaivam abravīt 689
eta yūyaṃ mahāviprāś cirakālābhivāñchitaṃ
manorathaṃ mamādyātra pūrayata jagaddhite 690
eṣo 'haṃ sarvasatvānāṃ hitārthe sarvadā bhave
svajīvitam api tyaktvā dāsyāmi vaḥ samīpsitaṃ 691
so 'ham anena dānena na rājyaṃ prārthaye divi
nāpi divyamahābhogyaṃ naiva lokādhipaśriyaṃ 692
nāpi śakramahālakṣmīṃ nāpi mārādhipaśriyaṃ
nāpi brahmamahatsaukhyaṃ tathānyān nābhikāmaye 693
api tv anuttarāṃ bodhiṃ samāsādya bhavālaye
kleśābhimāninaḥ satvān bodhayitvā prayatnataḥ 694
kāmapaṅke nimagnāṃs tān samuddhṛtya samādarāt
bodhimārge pratiṣṭhāpya cārayeyaṃ susamvaraṃ 695
atīrṇāṃs tārayan sarvān amuktān parimocayan
anāśvastān samāśvāsya prāpayeyaṃ sunirvṛtiṃ 696
anena satyavākyena saphalaṃ me śramo hy ayaṃ
duḥprasahasya saṃkalpāḥ samṛdhyantāṃ prajāhite 697
sarveṣām api satvānāṃ saṃpūryantāṃ manorathāḥ
mama cānuttarā bodhiḥ saṃsidhyatāṃ jagaddhite 698
ity uktvā sa mahādātā bodhisatvaḥ prasannadhīḥ
teṣāṃ hasteṣu viprāṇāṃ vāridhārāny apātayat 699
tadācalan mahī sarvā nendusūryau virejatuḥ
ulkāpātā diśodāhā abhavaṃs tamasāvṛtāḥ 700
devadundubhayo nedur jalāśrayā viśoṣitāḥ
puṣpaphalavimuktāś ca pādapās trāsitā mṛgāḥ 701
pakṣiṇo jantavaḥ sarve 'pi vidrutāḥ samantataḥ
duḥkhakleśāgnisaṃtaptāḥ sarve 'py āsan narās tadā 702
sarve himagiristhāś ca yakṣagandharvakinnarāḥ
tīvraśokāgnisaṃtaptā bhṛśam evaṃ vilepire 703
hā kaṣṭaṃ maṇicūḍasya sarvasatvahitārthinaḥ
anekaguṇaratnābdhe rājarṣer nidhanaṃ bhavet 704
ity evaṃ vilapantas te himālayanivāsinaḥ
sarve 'pi taṃ mahātmānam anusmṛtvā vicerire 705
gagane cāpy anekāni brahmendrapramukhāny api
devaśatasahasrāṇi tad draṣṭuṃ samupācaran 706
tad atiduṣkaraṃ karma bodhisatvasya tasya te
sarve devā api draṣṭuṃ tasthuḥ khe vismayānvitāḥ 707
tadā sa bodhisatvas tān sarvān maṇyarthino dvijān
saṃpaśyan svamaṇiṃ dātuṃ sādaram evam abravīt 708
yato 'py ayaṃ mahāviprā maṇir mama śiroruhaḥ
tālumūlam adhiṣṭhāya yāvad anupraviṣṭitaḥ 709
tad idaṃ svayam utkṛtya kapālaṃ paripāṭayan
svahastena bhavadbhyo 'haṃ saṃpradātuṃ na śaknuyāṃ 710
tad bhavantaḥ kapālaṃ me paripāṭya prayatnataḥ
śiromaṇiṃ samuddhṛtya svayaṃ gṛhṇantu satvaraṃ 711
ity uktvā sa mahāśūraḥ sambodhidṛḍhamānasaḥ
maitracittam upasthāpya samāśritya śilātale 712
padabandhaṃ dṛḍhaṃ kṛtvā dhairyam ālambya prāṇmukhaḥ
jānudvayoparī sthāpya niṣkampam araṇidvayaṃ 713
ubhau gaṇḍau svahastābhyāṃ śaṃkhavartau tathā hanū
sudṛdham abhinigṛhya tān viprān caivam abravīt 714
bhavanto 'tra mahotsāhe nirvighnaṃ kriyatāṃ mama
ahaṃ dṛḍhasamutsāho niṣkampo hi vyavasthitaḥ 715
tat sahasā kapālaṃ me pāṭayitvā śiromaṃiṃ
prayatnena samuddhṛtya pragṛhṇīta yathecchayā 716
ity uktvā sa mahāsatvaḥ sambodhidṛḍhamānasaḥ
nimīlya nayane tūṣṇīm avatasthau samāhitaḥ 717
atha te brāhmaṇāḥ sarve śrutvā tasya vaco mudā
gṛhītvāśu sutīkṣṇāni śastrāṇi samupāsaran 718
tasya kapālam ālokya pāṭayituṃ samudyatāḥ
parivārya maṇiṃ hartum upatasthur ivārayaḥ 719
tān dṛṣṭvā brāhmaṇāṃś caṇḍān bodhisatvaṃ praghātituṃ
gṛhītvā tīkṣṇaśastrāṇi parivārya vyavasthitān 720
tatrāśrame samāsīnā devatā karuṇārditā
sahasā samupāśritya tān viprān evam abravīt 721
hā kaṣṭaṃ brāhmaṇāh kena bodhisatvam imaṃ yatiṃ
rājarṣiṃ bhadrikaṃ hantuṃ parivārya vyavasthitāḥ 722
mā mainaṃ sahasā yūyaṃ ghātayata tapasvinaṃ
bodhisatvaṃ mahābhijñaṃ sarvasatvahitaṃkaraṃ 723
iti tayoktam ākarṇya bodhisatvaḥ sa sanmatiḥ
devatāṃ tāṃ samāmantrya sampaśyann evam abravīt 724
devate mā bhavatīmān nivārayitum arhati
yad ete 'pi sahāyā me dāne sambodhisādhane 725
devate māntarāyaṃ me kartavyaṃ bodhisādhane
yad atra tvaṃ mahākāryaṃ hatvā pāpaṃ labher bahu 726
purāpi devate 'rthī me dehaṃ yācitum āgataḥ
devatābhis tathā tasya dānavighnaḥ kṛto balaiḥ 727
tadaitatpātakaiḥ sarvā devatās tāḥ pramāditāḥ
kṛtvā bahūni pāpāni gacchantyo narake bhraman 728
yadi tābhis tadā dāne nāntarāyaḥ kṛto mama
acirād bodhim āsādya hy abhaviṣyam ahaṃ jinaḥ 729
api ca devate 'traiva bhūpradeśe sahasraśaḥ
arthibhyaḥ śraddhayā kāyaparityāgaḥ kṛto mayā 730
tadā na kenacid vighnaḥ kṛto me bodhisamvare
tad ity ahaṃ vadāmy atra mā vighnaṃ kartum arhasi 731
iti taduktam ākarṇya devatā sā prabodhitā
matvā tasya mahardhitvaṃ tūṣṇībhūtvā tato 'carat 732
tatas tān brāhmaṇān sarvān upasthitān vilokya saḥ
bodhisatvo mahāvīryaḥ samāmantryaivam abravīt 733
bho bhavanto dvijāh sarve pāṭayitvā śiro mama
mahāratnaṃ samuddhṛtya parigṛhṇantu satvaraṃ 734
evaṃ taduktam ākarṇya brāhmaṇās te pramoditāḥ
tacciro niśitaiḥ śastraiḥ pāṭayituṃ samārabhan 735
tatas tair niśitaiḥ śastrair hanyamāno 'pi mastake
dantān ādhāya danteṣu dhairyam ālambya susthitaḥ 736
sutīvravedanākrāntaśirasko 'pi samāhitaḥ
maitracittam upasthāpya tūṣṇī bhūtvā sthito 'bhavat 737
tadā te brāhmaṇā raudrāś caṇdālāḥ krūramānasāḥ
pāṣāṇair niśitaiḥ śastrais tatkapālam apāṭayan 738
tasya tair niśitaiḥ śastrair ghātyamānasya mastakāt
raktadhārā avicchinnāḥ praśuśruvuḥ samantataḥ 739
tad dṛṣṭvā devatāḥ sarvā vihāyasi samāśritāḥ
kāruṇyābhihatasvāntāḥ pravilepur vimohitāḥ 740
tataḥ sa bodhisatvas tu tattīvravedanāhataḥ
atidhairyaṃ samālambya manasaivaṃ vyacintayat 741
aho me dhairyayuktasya tāvad vīryavato 'pi hi
idam evaṃ mahadduḥkham asahyaṃ jāyate 'dhunā 742
prāg eva nārakasthānāṃ kātarāṇāṃ sapāpināṃ
nānāduḥkhābhiyuktānāṃ kim evaṃ sahyate kathaṃ 743
iti teṣāṃ mahadduḥkhaṃ viditvāhaṃ bhavodadheḥ
svayam uttīrya satvāṃś ca saṃtārayitum utsahe 744
tad etaddānapuṇyena bodhiṃ prāpyābhibodhayan
bhavodadheḥ samuddhṛtya yojayeyaṃ jagad vṛṣe 745
ity evaṃ sa mahāsatvo naditvā bodhayan manaḥ
tīvraduḥkhāgnisaṃtaptaṃ sthāpayann evam abravīt 746
ciraṃ tvayā yad dhṛdayābhivāñcitaṃ
kadā nv asṛgmāṃsavasāsthimajjabhiḥ
hitaṃ prakuryām iha dehināṃ sadety
avekṣamāṇaḥ khalu bodhim uttamāṃ 747
ayaṃ sa kālaḥ samupasthito 'dya te
mā me śarīraṃ tvāritaṃ parityaja
manorathaṃ yāvad ihācirācitaṃ
karomi sampūrṇaphalaṃ sudurlabhaṃ 748
api tu bho manaḥ kṛtsnaṃ jagat trātuṃ sadecchasi
tad idānīṃ samīkṣyātra dhairyaṃ kuru jagaddhite 749
ity evaṃ sa mahāvīraḥ saṃsthāpya hṛdayaṃ svakaṃ
punar ātmagataṃ vākyam udgirann evam abravīt 750
aho duḥkham aho kaṣṭaṃ ṣaḍgatibhavacāriṇāṃ
tad ahaṃ sarvaduḥkhāni hitārthe voḍhum utsahe 751
mā kaścid ekasatvo 'pi duḥkhabhāgī bhavālaye
bhūyāt sadaiva sarve 'pi pracarantu śubhe sukhaṃ 752
iti tenoktamātre 'pi bodhisatvasya tasya tāḥ
asahyā vedanāḥ sarvāḥ sahasābhiśamaṃ yayuḥ 753
yathā yathā ca te caṇḍā brahmaṇā api nirdayāḥ
abhito niśitaiḥ śastraiḥ prāharaṃs tasya mastake 754
tathā tathā sa viprāṇāṃ teṣāṃ duḥprasahasya ca
rājño 'ntike sapaurasya mahāmaitrīm avardhayat 755
tad atiduṣkaraṃ karma dṛṣṭvā te krūramānasāḥ
api kāruṇitātmāno mitho dṛṣṭvaivam ūcire 756
bhavantaḥ pūrvam asmābhir yathāśrutaṃ tathādhunā
pradānaśauṇḍamāhātmyaṃ dṛśyate 'sya mahātmanaḥ 757
yad ayaṃ svaśarīre 'pi svayam utkṛtya sarvataḥ
sāsthitvagrudhiraṃ māṃsaṃ arthibhyaḥ pradadau mudā 758
ity asya śrūyate 'smābhir mahātyāgābhutaṃ yaśaḥ
tat sahasraguṇodbhūtaṃ pratyakṣaṃ dṛśyate 'dhunā 759
ity uktvā te dvijāś cāṇḍā bodhisatvasya mastakaṃ
pravidārya śiroratnaṃ samuddhartuṃ samārabhan 760
bodhisatvo 'pi tāṃ tīvrāṃ vedanāṃ maraṇāntikīṃ
mahāvīryabalenāpi vinirjityāvicārayan 761
triratnaṃ smṛtim ādhāya sambodhinihitāśayaḥ
yogīva nirjitātmā saṃtasthe tūṣṇī samāhitaḥ 762
tatas te nirdayāś caṇḍā bodhisatvasya mastakāt
prayatnān maṇim uddhṛtya prajagṛhuḥ samastikaṃ 763
tad dṛṣṭvā sa mahāsatvaḥ svajīvitanirādaraḥ
agaṇayya vyathāṃ tīvrāṃ tāṃ viprān evam abravīt 764
bhavanto brāhmaṇā yāvan nātra muñcāmy asūn ahaṃ
tāvad etan maṇiṃ śīghram arpayata kare mama 765
yad ahaṃ vaḥ svahastena maṇim enaṃ samarpayan
sambodhiniṣṭhitaṃ cittaṃ prasādayeyam ātmanaḥ 766
iti saṃprārthitaṃ tena śrutvā sarve 'pi te dvijāḥ
tatheti tan maṇiṃ tasya dakṣahaste samārpayan 767
svakarasthaṃ tam ālokya bodhisatvaḥ pramoditaḥ
maṇiṃ saṃdarśayaṃs teṣāṃ viprāṇām evam abravīt 768
adya me saphalaṃ janma śramo 'pi saphalo 'dhunā
samīpasthā hi sambodhiḥ sampūrṇo hi manorathaḥ 769
pūrvam etan mayā vācā manasaiva samarpitaṃ
idānīṃ vaḥ svahastena dadāmi śraddhayā mudā 770
tad bhavantaḥ samādāya maṇim enaṃ mahadguṇaṃ
duḥprasahāya bhūpāya dadantu vacasā mama 771
yan mayāyaṃ mahāratnaḥ saṃpradatto jagaddhite
tena tasya mahīpasya bhūyāt sarvatra maṇgalaṃ 772
ity uktvā sa mahāsatvaḥ sambodhiniṣṭhitāśayaḥ
mudā tebhyo dvijebhyas tan maṇiṃ svayaṃ samārpayat 773
pratipādya maṇiṃ tebhyo dvijebhyaḥ sa pramoditaḥ
vismāpayañ jagat sarvaṃ sarvasatvahitotsukaḥ 774
manyamānaḥ śramaṃ siddham ālambya bodhim uttamaṃ
prayogaṃ pratiprasrabhya tasthau tūṣṇīṃ muhārtakaṃ 775
prayoge pratiprasrabdhe bodhisatvo 'pi dhairyavān
mūrchitaḥ sahasā bhūmau nipapātāsamāhitaḥ 776
tadāśramanivāsinyā devatayā mahātmanaḥ
bodhisatvasya saddharmamanorathaprapūraṇe 777
sahasā te dvijāḥ sarve ṛddhyākāśāt pracoditāḥ
duḥprasahasya bhūpasya puraḥ kṣaṇād upāyayuḥ 778
tatra te brāhmaṇāḥ sarve duḥprasahasya bhūpateḥ
taṃ maṇim upasaṃsthāpya purataḥ samupāśrayan 779
taṃ maṇiṃ sa nṛpo dṛṣṭvā vismayānvitamānasaḥ
brāhmaṇāṃs tān samāmantrya papracchaivaṃ vilokayan 780
brāhmaṇāḥ katham uddhṛtya rājarṣes tasya mastakāt
yad yuṣmābhir idaṃ ratnaṃ samādattaṃ tad ucyatāṃ 781
atha tena kathaṃ dattaṃ svayam uddhṛtya mastakāt
etad vṛttāntam ākhyāya nṛpatiṃ taṃ vyabodhayan 783
tac chrutvā sa mahīpālo vismayākulamānasaḥ
bodhisatvasya satveṣu matvātikāruṇāśayaṃ 784
svaśarīre 'pi nissaṃgaparityāgamahotsavaṃ
vairiṣv api manaḥkṣāntisauratyam anucintayan 785
śrīmantaṃ taṃ mahāsatvaṃ bodhisatvaṃ maharddhikaṃ
anusmṛtvā prasannātmā saṃjaharṣa vibodhitaḥ 786
tatas taṃ maṇim ādāya praṇatvā sa narādhipaḥ
ācāryasya kare datvā prākṣālayac chubhāmbubhiḥ 787
tadambubhiḥ sa bhūpālaḥ sarvatra viṣaye svake
gṛhe gṛhe 'pi sarvatra prābhiṣiñcyātyaśodhayat 788
tadambusiktamātre 'pi sarvatra viṣaye tadā
tasya rājñas tad utpātaṃ sahasābhiśamaṃ yayau 789
tatas tasya mahībhartuḥ sarvatra viṣaye tadā
nirutpātaṃ mahotsāhaṃ prāvartata samantataḥ 790
tad dṛṣṭvā sa mahīpālaḥ samantrijanapaurikaḥ
mahānandasukhaṃ prāpya prātyanandat prasāditaḥ 791
tadā taṃ patitaṃ bhūmau bodhisatvaṃ vilokya te
gaganasthāḥ surāḥ sarve tīvraśokāgnitāpitāḥ 792
hā hā kaṣṭaṃ mahātmāyaṃ praghātito durātmabhiḥ
ity evam ekanādena vilapanto vicerire 793
tadaitanmahadutpātanimittāni samantataḥ
mārīcir ṛṣir ālokya vismayākulitāśayaḥ 794
kim evaṃ hi mahotpātanimittaṃ jāyate 'dhunā
iti cintāviṣaṇṇātmās tasthau paśyan samantataḥ 795
tadā tasya maharṣer yā devatāśramavāsinī
saitat prakaraṇaṃ sarvaṃ vistareṇa nyavedayat 796
etan niveditaṃ śrutvā mārīciḥ śokatāpitaḥ
sahasarddhyā samaṃ śiṣyair bodhisatvāśrame yayau 797
taṃ viśiromaṇiṃ bhūmau nipatitaṃ vilokya saḥ
mārīciḥ samupāśritya saṃlakṣyaivaṃ vyacintayat 798
mahātmā bodhisatvo 'yaṃ nūnaṃ munīśvaro bhavet
ataḥ satkārapūjārhaḥ sarvair lokādhipair api 799
iti dhyātvā maharṣiḥ sa śiṣyaiḥ pañcaśataiḥ samaṃ
saṃpaśyaṃs taṃ mahāsatvaṃ tatraikānte samāśrayat 800
tathā ca devatānyāpi bhavabhūter ṛṣeḥ puraḥ
etat prakaraṇaṃ sarvaṃ vistareṇa nyavedayat 801
tac chrutvā bhavabhūtiḥ sa vismayākulitāśayaḥ
sahasarddhyā samaṃ śiṣyaiḥ sāketaṃ nagaraṃ yayau 802
tatrāvatīrya so 'grasthaḥ padmāvatyāḥ sutasya ca
etat prakaraṇaṃ sarvaṃ vistareṇa nyavedayat 803
tac chrutvā sā mahādevī padmāvatī śucānvitā
padmottaraḥ kumāro 'pi śokāgnitāpito 'bhavat 804
tataḥ sa bhavabhūtis tāṃ devīṃ padmāvatīṃ sutaṃ
padmottaraṃ kumāraṃ ca samantrijanapaurikaṃ 805
sāntaḥpurajanāmātyabhaṭabalāgrasainyakaṃ
gṛhītvā sahasākāśād ṛddhyā yayau himālaye 806
tatra sa taṃ mahāsatvaṃ nipatantaṃ mahītale
vilokya sahasopetya paśyann ekāntam āśrayat 807
padmottaraḥ kumāro 'pi mātrā saha janair api
janakaṃ taṃ samālokya sahasā samupācarat 808
tatra sa prarudaṃs tasya janakasya padābjayoḥ
natvā mātrā sahaikānte tasthau paśyan viṣāditaḥ 809
tataḥ śakras tam ālokya nipatantaṃ mahītale
vimaṇiṃ vedanākrāntaṃ dehaṃ kāruṇyacoditaḥ 810
mā haivāyaṃ mahāsatvaḥ kṛtvā bhadramayaṃ jagat
asahyavedanākrāntaḥ sahasāsūn parityajet 811
iti cintābhīdagdhātmā sahasā samupāgataḥ
sadyobalauṣadhībhis taccharīre samalepayat 812
tatas talliptamātre sa saṃśāntavedanāturaḥ
sukhaṃ supta ivotsṛjya niḥśvāsaṃ samalokayat 813
tad dṛṣṭvā khecarāḥ sarve devā divyāṅganā api
gandharvāḥ kinnarā yakṣāḥ siddhavidyādharā api 814
sādhyā grahāś ca tārāś ca tathānye 'pi maharddhikāḥ
saṃjīvito mahātmāyam iti saṃharṣam āyayuḥ 815
tatas te nanditāḥ sarve sarvāṇi kusumāny api
sarvāṇy api sugandhīni prāvarṣayan samantataḥ 816
sarvāṇy api ca vādyāni prāvādayan pramoditāḥ
divyāny api ca cailāni prākṣipanta mahotsavāḥ 817
tadaiva sa mahāsatvo dhairyavīryabalānvitaḥ
saṃjñāṃ labdhvā samutthāya sarvatra samalokayat 818
tatra tāṃ parṣadaṃ sarvāvatīṃ pura upasthitāṃ
vilokya sa mahāsatvo vismayākulamānasaḥ 819
kim idaṃ me mano bhrāntaṃ svapno vā dṛśyate mayā
iti dhyātvā samādhāya tasthau cittaṃ vinodayan 820
athābhilabdhasaṃjñaṃ taṃ bodhisatvaṃ samīkṣya saḥ
mārīciḥ samupāsṛtya sampaśyann evam abravīt 821
rājarṣe kim idaṃ karma prārabdhaṃ bhavatādbhutaṃ
tat samākhyāya naḥ sarvān saṃbodhayitum arhati 822
iti taduktam ākarṇya bodhisatvaḥ sa sanmatiḥ
mārīciṃ taṃ mahābhijñaṃ sampaśyann evam abravīt 823
maharṣe 'nuttarajñānaprāptaye bodhicāriṇāṃ
samyakpraviṣṭadīkṣāṇām etad viceṣṭitaṃ khalu 824
etac chrutvā mahātmā sa mārīcir vismayānvitaḥ
bhūyo 'pi taṃ mahāsatvaṃ sampaśyann evam abravīt 825
rājarṣe na ta eteśāṃ vadhakānāṃ durātmanāṃ
raudrātikrūracittānāṃ nirghṛṇapāpakāriṇāṃ 826
tīkṣṇaiḥ śastraiḥ kapāle 'pi pāṭayatāṃ kilāntike
āghātacittam utpannam etat satyaṃ bhaved api 827
iti taduktam ākarṇya bodhisatvo mahāmatiḥ
mārīciṃ taṃ samālokya punar evaṃ mudābravīt 828
katham eśāṃ sumitrāṇāṃ bodhicaryāsahāyināṃ
vāñchitārthapradattānāṃ dūṣayeyāntike manaḥ 829
apy ātmānam ahaṃ druhyāṃ jñātibandhusuḥṛtsv api
na tv eṣāṃ dharmamitrāṇāṃ kuryāṃ kadāpi vipriyaṃ 830
ātmānam api hantṛṇām aparādhān kṣamāmi hi
aparādhaṃ na satveṣu kiñcid api karomy ahaṃ 831
yān ārādhya maharddhiḥ syād virādhya ca vipattibhāk
api prāṇaparityāgaiḥ kuryāṃ teṣāṃ hitaṃ sadā 832
yān eva saṃprasādyātra saṃsiddhiṃ samavāpnuyāt
siddhikṣetram ataḥ satve nānyad asti jagatsv api 833
ete sarve 'pi satvā hi saddharmaguṇadāyakāḥ
sarvārthasiddhidāś cintāmaṇayaḥ kāmadhenavaḥ 834
bhadraghaṭā manovāñchāpūrakāḥ kalpapādapāḥ
tasmād ārādhanīyā me guruvad devavat sadā 835
eṣāṃ bhadrasukhārthe 'haṃ mahadvīryabalānvitaḥ
sthātuṃ kalpasahasrāṇi narakāgnau samutsahe 836
iti tenoditaṃ śrutvā mārīciḥ sa prasāditaḥ
bodhisatvaṃ mahāsatvaṃ taṃ paśyaṃś caivam abravīt 837
sādhu sādhu mahāsatva yat te dhairyaṃ mahattaraṃ
aho dṛḍhapratijñā te sarvasatvahitārthinaḥ 838
aho te svaśarīre 'pi niḥsaṃgatyāgalālasaṃ
aho satveṣu kāruṇyam aho dānābhilāṣitā 839
yatredānīṃ bhavān evaṃ kāruṇyāt svaśiroruhaṃ
mahāratnaṃ samuddhṛtya dvijebhyaḥ saṃprayacchati 840
tat sādhu yad anena tvaṃ dānena yat samīpsasi
tat puro me tathā satyaṃ samupādeśṭum arhasi 841
iti taduktam ākarṇya bodhisatvaḥ prasāditaḥ
mārīciṃ taṃ mahāvijñaṃ saṃpaśyann evam āha ca 842
kāśyapānena dānena samprāpya bodhim uttamāṃ
saddharmaśrīmahāratnais tarpayeyaṃ jagad bhave 843
bhavodadheḥ samuddhṛtya bodhayitvā prayatnataḥ
bodhimārge pratiṣṭhāpya cārayeyaṃ susamvaraṃ 844
bodhisatvān mahāsatvān samantabhadracāriṇaḥ
sarvān buddhātmajān kṛtvā cārayeyaṃ jagaddhite 845
ity evaṃ hi maharṣe 'tra tridhātukahitotsukaḥ
sambodhiprārthanām eva kṛtvā dānaṃ karomy ahaṃ 846
iti tena samākhyātaṃ niśamya sa mahāmatiḥ
mārīcis taṃ mahāsatvaṃ sampaśyann evam abravīt 847
katham etan mahābhāga jñāyate yad bhavān idaṃ
dānaṃ datvā mahābodhiṃ saṃprāpsyati jagaddhite 848
iti tenoditaṃ śrutvā bodhisatvo muhūrtakaṃ
tūṣṇiṃ bhūtvā samālokya tam ṛṣim evam abravīt 849
maharṣe yan mayā dattam idaṃ ratnaṃ jagaddhite
tat satyasamadhiṣṭhānaṃ karomi sāṃprataṃ śṛṇu 850
ity uktvā sa upasthāpya satvesu maitramānasaṃ
sambodhipraṇidhiṃ dhṛtvā gāthā imā abhāṣata 851
yathā svadehaṃ hi mamādya datvā
kṛpāvaśād bodhiparāyaṇasya
nābhūn mano vipratisārajātaṃ
mātsaryadīnatvavivarjitaṃ ca 852
anena satyena subhāṣitena
puṇyānubhāvena ca me śarīraṃ
yathaiva paurāṇaṃ abhūt tathaiva
bhavatv idaṃ samparipūrṇaśobhaṃ 853
ity ukte 'nantaraṃ tasya bodhisatvasya satyataḥ
yathāpaurāṇikaṃ dehaṃ tathābhūt sahasottamaṃ 854
tathā cāsya mahāratnaṃ mūrdhni taddviguṇottamaṃ
uṣṇīṣavat samudbhūtaṃ satyadharmānubhāvataḥ 855
tad dṛṣṭvā pṛthivī sarvā sābdhiśailā pramoditā
vismayānandasampannahṛdayevātyakampata 856
vāyovo 'pi vavuḥ puṣpasaurabhyaśītalāḥ śanaiḥ
diśah sarvāḥ prasannāś ca ravīndū ca virejatuḥ 857
devadundubhayo neduḥ puṣpavṛṣṭiḥ papāta khāt
sarvatrāpi śubhotsāhaṃ prāvartata nirantaraṃ 858
dṛṣtvā tad adbhutaṃ devā gaganasthāḥ pramoditāḥ
hāhākāraṃ vimuñcantas tadākāśe pracerire 859
puṣpāṇi prākṣipan kecit kecid divyāmbarāṇi ca
kecid divyaguṇodbhāsanānālaṃkaraṇāni ca 860
kecit prāvādayan divyavādyāni vividhāny api
kecit puṣpābhisammiśraṃ divyaratnam avarṣayan 861
jāmbudvīpas tadā divyai ratnaiḥ saṃchādito babhau
mahānandasukhāpannāḥ sarve satvāḥ pracerire 862
tāṃ divyām adbhutācintyāṃ vibhūtiṃ vikṣya sāmarāḥ
ṛṣayo lokapālāś ca sarve 'py evaṃ mudāvadan 863
aho saddharmamāhātmyam aho satyaprabhāvatāṃ
yad īdṛg mahad āścaryaṃ satyaṃ na dṛśyate kva cit 864
ity evaṃ te 'marāḥ sarve lokādhipāś ca sarṣayaḥ
sarve lokāś ca sānandaṃ pravadantaḥ pracerire 865
tata ṛṣiḥ sa mārīcir bodhisatvaṃ sukāyitaṃ
dṛṣṭvā taṃ vismayotphullalocanaḥ saṃpramoditaḥ 866
sāñjaliḥ samupāśritya protsāhayaṃs tadāśayaṃ
saṃrādhyan samāmantrya saṃpaśyann evam abravīt 867
sādhu sādhu maharṣe hi suniścitā matis tava
praṇidhiś cāprakampas te satvesu mahatī kṛpā 868
yatraivaṃ tvaṃ mahādāne trāsakareṣu dharmiṣu
viśārado hy asaṃkṣubdho bodhisatvo 'vikheditaḥ 869
tad anena suvīryeṇa sarvān mārān vinirjayan
sahasānuttarāṃ bodhiṃ prāpya dharmādhipo bhaveḥ 870
ity evaṃ taṃ samārādhya mārīciḥ sa maharddhikaḥ
pañcaśiṣyaśataiḥ sārdhaṃ sahasā svāśramaṃ yayau 871
tathā sa bhavabhūtiḥ svaśiṣyasaṃghasamanvitaḥ
bodhisatvaṃ tam ārādhya muditaḥ svāśramaṃ yayau 872
tato brahmasurendrādyāḥ sarve lokādhipā api
bodhisatvaṃ tam ārādhya mudā svasvāśramaṃ yayuḥ 873
atha padmottaro rājā natvā pādābjayoḥ pituḥ
sajano 'śruviliptāsyaḥ sāñjalir evam abravīt 874
prasīdā deva mā tyākṣīr anāthān naḥ śucāturān
tad āgaccha punārājyaṃ bhuktvā sarvāḥ prajā api 875
tadanyathā vayaṃ sarve śokakleśāgnidāhitāḥ
ihaiva nidhanaṃ nūnaṃ gaccemahi nirāśitāḥ 876
iti putroditaṃ śrutvā bodhisatvo dayārditaḥ
tatheti nagare gantum adhyuvāsa prabodhitaḥ 877
tadā pratyekabuddhās te catvāraḥ samupāgatāḥ
bodhisatvaṃ tam āmantrya paśyanta evam abruvan 878
sādhu sādhu mahārāja śobhanaṃ te kṛtaṃ nv idaṃ
yad rājyāśrama āśritya lokān pātuṃ samicchasi 879
yadi rājan pure gantuṃ tvayā naivādhivāsitaṃ
padmottaraḥ kumāro 'pi mātrā saha nirāśayā 880
sarvo 'pi janakāyaś ca viṣaye te nivāsikaḥ
charditvā rudhiraṃ nūnam abhaviṣyad gatātyayaḥ 881
tad āgaccha sahāsmābhir gatvā rājyāśrame sthitaḥ
sarvāṃl lokāṃś ca dharmeṇa saṃpālayan samācara 882
iti pratyekabuddhās te samādiśya prabodhitaṃ
bodhisatvaṃ tam ādāya putradevījanānvitaṃ 883
ṛddhyākāśāc carantas te sugatāḥ sumaharddhikāḥ
sāketaṃ nagaraṃ ramyaṃ sahasā samupāyayuḥ 884
tatrāvatīrya te buddhā bodhīsatvaṃ sanandanaṃ
sadevījanasaṃghaṃ taṃ pure sthāpya tato 'caran 885
tān dṛṣṭvā khe gatān sarvān bodhisatvaḥ sa sātmajaḥ
praṇatvā sāñjaliḥ paśyaṃs tasthau tadgatamānasaḥ 886
tatas te sugatāḥ sarve sahasarddhyā vihāyasā
bhāsayanto jagallokaṃ svāśramaṃ samupāyayuḥ 887
bodhisatvaṃ tam āyātaṃ devīputrajanānvitaṃ
dṛṣṭvā sarve 'pi paurās te prānanditāḥ praṇemire 888
tān dṛṣṭvā nanditān sarvān bodhisatvo 'pi nanditaḥ
sarveṣāṃ kuśalaṃ pṛṣṭvā cittāni prodasāhayat 889
tataḥ sa svātmajo rājā janakaṃ taṃ nṛpādhipaṃ
nṛpāsane pratiṣṭhāpya prāsevīt samupasthitaḥ 890
tatra sa bodhisatvo 'pi rājyāśramapratiṣṭhitaḥ
sarvasatvahitaṃ kṛtvā prācarad bodhisamvaraṃ 891
etad vṛttāntam ākarṇya duḥprasahaḥ sa bhūpatiḥ
vismayasamupākrāntas svānta evaṃ vyacintayat 892
aho saddharmamāhātmyam aho cittasya vīryatā
aho sambodhikāmasya bodhisatvasya dhairyatā 893
yad asau hi mahābhijño bodhisatvo hitārthabhṛt
sarvalokādhipo rājā bhaven nūnaṃ mahītale 894
tad ahaṃ tanmahīndrasya śaraṇe samupasthitaḥ
sarvadā bhajanaṃ kṛtvā careyaṃ pālayan prajāḥ 895
iti niścitya citte sa duḥprasaho maḥīpatiḥ
caturaṅgabalaiḥ sārdhaṃ sahasā tatramācarat 896
tatra sa samupāsṛtya bodhisatvasya pādayoḥ
praṇatvā sāñjalis tasya śaraṇaṃ samupāśrayat 897
tataḥ sa taṃ mahāsatvaṃ samārādhya prasādayan
suprasannāśayaḥ paśyan samāmantryaivam abravīt 898
deva bhavāñ jagannāthaḥ sarvasatvahitārthabhṛt
bodhisatvo mahābhijñaḥ sarvadharmādhipaḥ prabhuḥ 899
tad ahaṃ bhavatāṃ śāstar śaraṇe samupāśraye
yat kiñcid aparādhaṃ me tat kṣantuṃ sarvathārhati 900
bhavān eva mahārājo vayaṃ sarve 'nuyāyinaḥ
tad ājñānugrahaṃ kṛtvā saṃpālayitum arhati 901
iti saṃprārthitaṃ tena bodhisatvo niśamya saḥ
duḥprasahaṃ mahīpaṃ taṃ sampaśyann evam ādiśat 902
sakhe bhadra sahāyo 'si mama saddharmasādhane
tad sadā saṃprasīdātra mā viṣīda kadā cana 903
yadi me sarvadā snehasambandhimitrasatpriyaṃ
vāñchasi tat samādhāya saṃcarasva sadā śubhe 904
viramya daśapāpebhyo lokāṃś cāpi nivārayan
bodhimārge pratiṣṭhāpya cārayasva svayaṃ caran 905
iti me vacanaṃ śrutvā yady evaṃ kriyate tvayā
sadāpi te mayi snehasamvandhisaṃsthitir dhruvaṃ 906
iti tatsamupādiṣṭaṃ śrutvā sa kurubhūpatiḥ
tatheti prativijñapya prātyanandat prabodhitaḥ 907
tataḥ sa bodhisatvas taṃ duḥprasahaṃ narādhipaṃ
datvābhivāñchitaṃ dravyaṃ praiṣayad viṣayaṃ svakaṃ 908
tataḥ sa kurubhūmīndro bodhisatvaṃ praṇamya taṃ
samāmantrya mahotsāhair mudā svaviṣayaṃ yayau 909
tatra sa svapuraprāpto bodhisatvānuśāsanaṃ
udvahañ chirasā lokān pālayan prācarac chubhe 910
tathā sarve 'pi lokās tadājñāṃ dhṛtvā samāhitāḥ
viramya daśapāpebhyaḥ saddharme prācaran sadā 911
tadaitatpuṇyabhāvena tatra sarvatra sarvadā
nirutpātaṃ śubhotsāhaṃ prāvartata nirantaraṃ 912
evam anye 'pi rājānaḥ śrutvā tasya mahad yaśaḥ
bodhisatvasya saddharmaṃ saṃśrotuṃ sahasācaran 913
tatra te samupāsṛtya samīkṣya taṃ nṛpādhipaṃ
bodhisatvaṃ mahābhijñaṃ muditāḥ samupācaran 914
tatra sarve 'pi te tasya bodhisatvasya pādayoḥ
praṇatvā prārthayann evaṃ sādaraṃ śaraṇaṃ gatāḥ 915
jaya deva mahārāja vayaṃ te śaraṇāśritāḥ
tad ājñāṃ saṃpradatvā naḥ sarvān saṃpātum arhati 916
yathā yad bhavatādiṣṭaṃ tathā tatra carāmahe
ity asmatprārthanāṃ nātha saphalīkartum arhati 917
iti taiḥ prārthitaṃ śrutvā bodhisatvo niśamya saḥ
tān sarvān nṛpatīn paśyan samāmantryaivam ādiśat 918
bhavanto yadi me satyaṃ śaraṇe samupāśritāḥ
tan me 'nuśāsanaṃ dhṛtvā cartum arhanti sarvadā 919
ity evaṃ tatsamādiṣṭaṃ śrutvā sarve 'pi te nṛpāḥ
bodhisatvaṃ tam ālokya paśyantaś caivam abruvan 920
satyam eva mahārāja bhavatāṃ śaraṇe vayaṃ
sthitvājñāṃ śirasā dhṛtvā saṃcariṣyāmahe dhruvaṃ 921
iti taduktam ākarṇya bodhisatvo 'bhibodhitaḥ
tān sarvān nṛpatīn paśyan samāmantryaivam abravīt 922
yady evaṃ vo vacaḥ satyaṃ viramya daśapāpataḥ
bodhicaryāvrataṃ dhṛtvā saṃcaradhvaṃ samāhitāḥ 923
lokān api tathā sarvān bodhayitvā prayatnataḥ
bodhimārge pratiṣṭhāpya cārayata sadā śubhe 924
iti me śāsanaṃ dhṛtvā yadi caritum icchatha
matto dravyaṃ samādāya datvā dānaṃ yathepsitaṃ 925
bhuktvā bhogyaṃ yathākāmaṃ kṛtvā satvahitaṃ sadā
triratnabhajanaṃ kṛtvā saṃcaradhvaṃ samāhitāḥ 926
evaṃ ced vaḥ sadā bhadraṃ sarvatrāpi bhaved dhruvaṃ
nirutpātaṃ mahotsāhaṃ prānte 'pi sadgatau gatiḥ 927
no ced evaṃ sadā vātra mahotpātaṃ bhayākulaṃ
bhaved dhi vividhaṃ duḥkhaṃ prānte 'pi durgatau gatiḥ 928
iti matvā samādhāya viramya pāpamārgataḥ
bodhicaryāvrataṃ dhṛtvā saṃcaradhvaṃ jagaddhite 929
ity evaṃ tatsamādiṣṭaṃ śrutvā sarve 'pe te nṛpāḥ
tatheti prativijñapya prābhyanandan prabodhitāḥ 930
tataḥ sa bodhisatvas tān matvā sarvān prabodhitān
yathābhilaṣitair dravyaiḥ kṛtvā tuṣṭān nyasarjayat 931
tatas te bhūmipāḥ sarve saddharmasukhananditāḥ
bodhisatvaṃ samāmantrya natvā svasvāśramaṃ yayuḥ 932
tathā sarve 'pi te bhūpāḥ svasvadeśasamāśritāḥ
viramya pāpamārgebhyo bodhimārgasamāśritāḥ 933
triratnabhajanaṃ kṛtvā datvārthibhyo yathepsitaṃ
yathākāmaṃ sukhaṃ bhuktvā mahotsāhaṃ samācaran 934
evaṃ te sakalāṃl lokān nivārya pāpamārgataḥ
bodhimārge pratiṣṭhāpya prācārayan sadā śubhe 935
tathā sarve 'pi te lokā viramya pāpamārgataḥ
triratnabhajanaṃ kṛtvā caturbrahmavihāriṇaḥ 936
yathābhivāñcitaṃ dravyaṃ datvārthibhyaḥ pramoditāḥ
yathākāmaṃ sukhaṃ bhuktvā prācaranta samāhitāḥ 937
tadaitatpuṇyabhāvena nirutpātaṃ sumaṇgalaṃ
viṣayeṣu sadā teṣāṃ sarvatrābhūn mahībhṛtāṃ 938
evaṃ sa sarvabhūmīndro bodhisatvo nṛpādhipaḥ
bodhayan sakalāṃī lokāñ jambudvīpanivāsinaḥ 939
nivārya daśapāpebhyo datvā dravyaṃ yathepsitaṃ
bodhimārge pratiṣṭhāpya pālayan samacārayat 940
tathā te sakalā lokā dhṛtvā tasyānuśāsanaṃ
viramya daśapāpebhyaṣ caturbrahmavihāriṇaḥ 941
yathābhilaṣitaṃ dravyaṃ datvārthibhyaḥ pramoditāḥ
triratnabhajanaṃ kṛtvā prācaran sarvadā śubhe 942
tadaitatpuṇyabhāvena jambudvīpe samantataḥ
nirutpātaṃ śubhotsāhaṃ prāvartata nirantaraṃ 943
tadā kaścid daridrārthī kṛpaṇo durjanaḥ śaṭhaḥ
kleśābhimānataptātmā nābhūt sarvatra bhūtale 944
sarve 'pi vigatakleśāḥ suśīlā vimalendriyāḥ
dātāro vimalātmāno babhūvur bodhicāriṇaḥ 945
evaṃ sa sarvalokendro bodhimārge svayaṃ caran
sarvāṃī lokān pratiṣṭhāpya saṃpālayan mudācarat 946
evaṃ sa bodhisaddharmaśrīsamṛddhasukhānvitaḥ
ciraṃ satvahitaṃ kṛtvā tasthau śubhe samācaran 947
tadā kaścin naraḥ kālaṃ kṛtvā yayau na durgatiṃ
sarve 'pi samaye dehaṃ tyaktvā yayuḥ surālayaṃ 948
evaṃ śrīmanmahābhijñaḥ kṛtvā dharmareataṃ jagat
triratnabhajanaṃ kṛtvā ciraṃ tasthau mahāsukhaṃ 949
tataḥ kālāntareṇāsau bodhisatvo jarānvitaḥ
vṛddho bhavavirakto 'bhūt sambodhisusthitāśayaḥ 950
tataḥ sa ātmajaṃ dhiraṃ padmottaraṃ nṛpāsane
pratiṣṭhāpya nṛpaṃ kṛtvā sarvarājyādhipaṃ vyadhāt 951
tataḥ sa bodhisatvas tadrājyāśramaṃ vihāya ca
vanāśrame samāśritya prācarad yogasamvaraṃ 952
evaṃ sa suciraṃ sthitvā brahmacārī samāhitaḥ
kāle kāyaṃ parityajya brahmalokaṃ samāyayu 953
tatrotpannaḥ sa śuddhātmā brahmayogavidāṃ varaḥ
sarvadharmādhipaḥ śāstā mahābrahmābhavat tadā 954
evaṃ sa bhagavān nāthaḥ śāstā śākyamuniḥ purā
maṇicūḍo mahādātā bodhisatvo nṛpo 'bhavat 955
tadaivaṃ sa mahāsatvo bodhicaryāvrataṃ caran
sarvārthibhyo yathākāmaṃ saṃpradadau jagaddhite 956
svakāyaṃ svayam utkṛtya mudārthibhyo yathepsitaṃ
raktamānsāsthimajjādīn dadau sambodhimānasaḥ 957
putraṃ bhāryāṃ satīṃ kāntāṃ ratnaṃ cāpi śiroruhaṃ
datvā dānaṃ yathākāmaṃ sarvāṃl lokān prabodhyan 958
nivārya pāpamārgebhyaḥ kṛtvā brahmavihāriṇaḥ
bodhimārge pratiṣṭhāpya pracārayann sadā śubhe 959
jagad dharmamayaṃ kṛtvā triratnaśaraṇāśritaḥ
sambodhipraṇidhiṃ dhṛtvā saṃpracere jagaddhite 960
etatpuṇyavipākena sarvān māragaṇāñ jayan
niḥkleśo 'rhan kalau bodhiṃ saṃprāpya sugato 'bhavat 961
yāsau padmāvatī devī sābhūt satī yaśodharā
yo 'sau padmottaro rājā rāhulo 'bhūj jinātmajaḥ 962
yo 'sau brahmaratho nāma purohito gurur dvijaḥ
so 'rhan bhikṣur mahābhijñaḥ śāriputro mahāsudhīḥ 963
bhavabhūtir ṛṣir yo 'sau sa ānando mahāmatiḥ
mārīcir ya ṛṣiś cāsau kāśyapaḥ śrāvakottamaḥ 964
brahmadattaḥ pitā yo 'sau maṇicūḍasya bhūpateḥ
śuddhodano mahārājaḥ sambuddhasya pitā khalu 965
maṇicūḍasya yā mātā devī kāntimatī satī
sābhūn māyā mahādevī bhagavataḥ prasūḥ kila 966
yo 'sau dūṣī tadā māro maudgalyāyana ṛddhimān
rakṣorūpadharaḥ śakro yo 'gnikuṇḍāt samutthitaḥ 967
sa bhikṣur nāgiro nāma tadābhūd iti manyatāṃ
ye tasya maṇicūḍasya mantriṇo 'mātyasāṃghikāḥ 968
etāni bhadrikādīni pañcaśākyaśatāny api
yo 'sau duḥprasaho rājā devadattas tadābhavat 969
catvāro brāhmaṇā ye ke maṇim uddhṛtya prādaduḥ
kātyāyano 'niruddho 'mī pūrṇaḥ subhūtir eva hi 970
evaṃ sa bhagavān kṛtvā purā dānaṃ suduṣkaraṃ
bodhicaryācrataṃ dhṛtvā samācaraj jagaddhite 971
tathā pāramitāḥ sarvāḥ pūrayitvā yathākramaṃ
sarvasatvahitārthena samyaksambodhim āyayau 972
iti matvā jagacchastuḥ saddharmaṃ śraddhayā mudā
śrotum arhanti sarve te ye 'bhivāñchanti sadgatiṃ 973
ye śṛṇvanti jagacchāstuḥ saddharmaṃ śraddhayā mudā
durgatiṃ te na gacchanti yāyuḥ sadāpi sadgatiṃ 974
sadgatāv eva te jātā dharmaśrīsadguṇāśrayāḥ
bodhisatvā mahāsatvā bhaveyur bodhicāriṇaḥ 975
tatas te bodhisambhāraṃ pūrayitvā yathākramaṃ
trividhāṃ bodhim āsādya nirvṛtiṃ samavāpnuyuḥ 976
iti matvā mahārāja bhagavataḥ subhāṣitaṃ
svayaṃ śṛṇvan sadā lokān api saṃśrāvayādarāt 977
iti tenārhatādiṣṭaṃ śrutvāśoko nṛpo mudā
tam arhantaṃ yatiṃ natvā papracchaivaṃ kṛtāñjaliḥ 978
kiṃ tena maṇicūḍena sukṛtaṃ prakṛtaṃ purā
yenāsau nṛpatī rājā sarvalokādhipo 'bhavat 979
yad api tasya saṃjātaṃ mahāratnaṃ ca mūrdhani
tasmiṃś ca saṃprajāte 'pi divyaratnaṃ pravarṣitaṃ 980
divyadhvajapatākāś ca viyaty uccrāyitāḥ suraiḥ
divyāni cāpi vādyāni parāhatāni sarvataḥ 981
divyaratnamayaṃ chatraṃ devaiḥ saṃdhāritaṃ ca khe
sarvatrāpi ca lokeṣu śubhotsāhaṃ pravartitaṃ 982
yaśasāpi ca sarvatra tasya vyāptā diśodaśaḥ
bodhisatvo mahādātā sarvaṃdadābhidho 'py abhūt 983
bhūyo 'py asya mahāratnam uṣṇīṣe samajāyata
etat sarvaṃ samākhyāya sarvān asmān prabodhaya 984
iti tena narendreṇa paripṛṣṭe sa sanmatiḥ
upagupto narendraṃ taṃ sampaśyann evam ādiśat 985
śṛṇu sādhu mahārāja maṇicūḍena yat kṛtaṃ
purā tat sukṛtaṃ sarvaṃ vakṣyāmi te samāsataḥ 986
tadyathābhūt purā śastā śikhī nāma tathāgataḥ
sambuddho bhagavān arhan dharmarājo munīśvaraḥ 987
sa sarvajño jagannāthaḥ sarvatra bhuvaneṣv api
saddharmaṃ samupādiśya samācaraj jagaddhite 988
tataḥ sa bhagavāñ cāstā mahāruṇavatīṃ purīṃ
upāśrityādiśad dharmaṃ vijahāra sasāṃghikaḥ 989
tatra ramye mahodyāne vihāre śrāvakaiḥ saha
sarvasatvahitaṃ kṛtvā tasthau dharmaṃ prakāśayan 990
evaṃ sa bhagavān kṛtvā sarvadharmamayaṃ jagat
samāpya saugataṃ kāryaṃ nirvṛtiṃ paramāṃ yayau 991
tad dṛṣṭvā so 'ruṇo rājā śāstur dehaṃ yathāvidhi
saṃskṛtya vidhināsthīni saṃghṛhya samaśodhayat 992
tadasthīni sa bhūmīndraḥ saṃsthāpya garbhamaṇḍale
kṛtvā ratnamayaṃ stūpaṃ mahattaram akārayat 993
tato 'sau nṛpatī rājā taṃ stūpaṃ vidhinā mudā
pratiṣṭhāpya mahotsāhaiḥ prābhajan samupasthitaḥ 994
evaṃ sa nṛpatiḥ kṛtvā sarvāṃī lokāṃs tadāśritān
tan mahaś cāpi saṃsthāpya sadotsāham acārayat 995
evaṃ sa nṛpatī rājā tatstūpasamupāśritaḥ
samantrijanapauraś ca mahotsāhais sadābhajat 996
tataḥ kālāntareṇāsau rājā vṛddho 'tijīrṇitaḥ
smṛtvā taṃ sugataṃ dehaṃ tyaktvā yayau sukhāvatīṃ 997
ye cāpi taṃ samāśritya prābhajan saravadā mudā
te sarve samaye dehaṃ tyaktvāvrajan sukhāvatīṃ 998
tataḥ kālāntareṇāsau stūpo jīrṇo viśīrṇitaḥ
vṛṣṭivātāhatabhagnaś caṭitaḥ sphuṭito 'bhavat 999
tat stūpaṃ bhagnitaṃ dṛṣṭvā nṛpatir aruṇātmajaḥ
triratnaguṇamāhātmyaṃ smṛtvaivaṃ samacintayat 1000
hā hā stūpo viśīrṇo 'yaṃ dharmadhātujinālayaḥ
saddharmaśrīguṇādhāraḥ sambodhijñānaratnabhṛt 1001
asmin hi bhagnite stūpe śraddhābhaktimatām api
satvānāṃ bhajanotsāhaṃ viśīrṇabhagnitaṃ bhavet 1002
tad enaṃ pratisaṃskṛtya pratiṣṭhāpya yathāvidhi
dhvajachatrapatākābhiḥ kariṣyāmi praśobhitaṃ 1003
tadā sarve 'pi lokāś ca dṛṣṭvainaṃ saṃpraśobhitaṃ
pramuditā mahotsāhair bhajeyuḥ samupasthitāḥ 1004
tataḥ sarve 'pi te lokāḥ pariśuddhatrimaṇḍalāḥ
dharmaśrīsadguṇādhārā bhaveyur bodhicāriṇaḥ 1005
tatas te vimalātmāno niḥkleśā brahmacāriṇaḥ
arhantas trividhāṃ bodhiṃ prāpya yāyuḥ sunirvṛtiṃ 1006
iti vicintya rājā sa saddharmaguṇalālasaḥ
taṃ stūpaṃ pratisaṃskṛtya saṃśobhitam akārayat 1007
tatra sa mudito rājā tatstūpoṣṇīṣamaṇḍale
svaṃ cūḍāmaṇim utpāṭya samāropyātyamaṇḍayat 1008
chatradhvajapatākābhir divyāmbaravibhūṣaṇaiḥ
nānakusumamālābhir maṇḍayitvātyaśobhayat 1009
pratiṣṭhāpya mahotsāhaiḥ saṃpūjya vidhinā mudā
sarvavādyāni saṃvādya prākārayan mahotsavaṃ 1010
sugandhatailasaṃdīptā dīpamālāḥ pradīpayan
pañcaghṛtapradīptaṃ ca dīpaṃ svaśirasā dadhe 1011
padmaiś cainaṃ samabhyarcya kṛtvā pradakṣiṇāny api
aṣṭāṇgaiś ca praṇatvaivaṃ praṇidhānaṃ mudākarot 1012
aham apīdṛśaṃ dharmaguṇaṃ labdhvā jagaddhitaṃ
kṛtvā sambodhim āsādya saṃprayāyāṃ sunirvṛtiṃ 1013
ity evaṃ praṇidhiṃ dhṛtvā nṛpatiḥ so 'ruṇātmajaḥ
tasmin stūpe mahotsāhaiḥ prābhajat sarvadā mudā 1014
evaṃ sa bhajanaṃ kṛtvā suciraṃ prācarat sukhaṃ
ante buddhasmṛtiṃ dhṛtvā saṃprayayau jinālayaṃ 1015
yo 'sau rājā mahāsatvo mahīpendro 'ruṇātmajaḥ
eṣa eābhavad rājā maṇicuḍo nṛpādhipaḥ 1016
yat tena sikhinaḥ śāstuḥ stūpaṃ taṃ pratisaṃskṛtaṃ
tatpuṇyena sa lokendro rājā dharmārthado 'bhavat 1017
yac cānena mahacchatraṃ tasmin stūpe 'varopitaṃ
etatpuṇyavipākena tasya janmany abhūc chubhaṃ 1018
divyaratnamayaṃ catraṃ vālavyajanam ambare
tadupari prasannābhir devatābhiḥ pradhāritaṃ 1019
yac ca dhvajapatākābhiḥ stūpe 'nena samarcitaṃ
tena dhvajapatākās tajjāte ucchrāyitāḥ suraiḥ 1020
yac ca cūḍāmaṇis tena taduṣṇīṣe 'varopitaṃ
tenānantaguṇopetaṃ saṃjātaṃ mastake maṇiṃ 1021
yac ca pañcaghṛtoddīpto dīpo mūrdhni pradhāritaḥ
tena taddviguṇodāraṃ jataṃ tasya maṇiṃ ca tat 1022
ity evaṃ sa mahāsatvaḥ stūpe 'smin śaraṇāśritaḥ
mahaś cāpi pratiṣṭhāpya mahotsāhaiḥ sadābhajat 1023
lokāṃś cāpi tathā sarvāṃs tastūpaśaraṇāśritān
kṛtvā sadā mahotsāhaiḥ prābhājayat samādarāt 1024
etatpuṇyānubhāvaiḥ sa sarvalokādhiparddhimān
bodhisatvo mahāsatvo bhadraśrīguṇavān abhūt 1025
bhūyaś cāsau mahāsatvo maṇicūḍaḥ purābhavat
sārthavāho mahādhīraḥ sarvasatvahitārthabhṛt 1026
tadaikasamaye so 'bdhau ratnāny ādāya prācarat
sārthaiḥ sārdhaṃ mahotsāhaṃ caran vanāntaraṃ yayau 1027
tatraikasmin vanaprasthe tarumūlasamāśritaṃ
pratyekabudham ekaṃ sa dadarśa viṣanāśitaṃ 1028
taṃ dṛṣṭvā sa vaṇinnāthaḥ sahasā samupāsaran
sāñjaliḥ praṇatiṃ kṛtvā papracchaivaṃ samādarāt 1029
bhadanta kim bhavaddehe rogaduḥkhābhijāyate
yat te 'haṃ tac camīkartum icche tan me samādiśa 1030
iti tenoditaṃ śrutvā pratyekasaugato 'pi saḥ
sārthavāhaṃ tam ālokya śanair evaṃ samādiśat 1031
sādho sārthapate sarpo 'daṃśata me padāṅguliṃ
tad viṣaṃ me 'tra sarvāṅge tudati parisarpitaṃ 1032
iti tenārhatādiṣṭaṃ niśamya sa vicakṣaṇaḥ
auṣadhībhis tam ālipya sahasā svasthitaṃ vyadhāt 1033
tataḥ pratyekabuddho 'sau svasthībhūtaḥ prasāditaḥ
sārthavāhaṃ tam ālokya bhadrāśiṣātyanandayat 1034
tataḥ sa sārthavāhas taṃ sugataṃ saṃprasāditaṃ
praṇatvā sāñjaliś caivaṃ praṇidhānaṃ vyadhāt mudā 1035
yan mayāyaṃ munīndro 'pi viṣopasṛṣṭavigrahaḥ
auṣadhībhiḥ samālipya svasthīkṛtvā prasāditaḥ 1036
anena kuśalenāhaṃ saṃjātaḥ sarvajanmasu
sarveṣām api satvānāṃ bhaveyaṃ rogaśāntakṛt 1037
etatpuṇyaiś ca me gātraprakṣālanāmbunā pi ye
spṛṣṭās te nirujāḥ puṣṭā bhaveyur vimalendriyāḥ 1038
ity evaṃ praṇidhiṃ kṛtvā sa sārthādhipatiś ca taṃ
pratyekaṃ sugataṃ natvā saṃmoditas tato 'carat 1039
tataḥ sa sārthabhṛt sārdhaṃ vaṇiksaṃghaiś caran mudā
sahasā puram āsādya svagṛhaṃ samupāyayau 1040
tatra sa bhavanaprāpto jñātibandhusuhṛjjanaiḥ
saha sammodanaṃ vākyaṃ proktvotsāhaṃ samācarat 1041
tataḥ sa mahadaiśvaryasampattiśrīguṇānvitaḥ
sarvārthibhyo yathākāmaṃ datvācarat sadā sukhaṃ 1042
evaṃ sa sarvasatvānāṃ hitaṃ kṛtvā pramoditaḥ
triratnabhajanaṃ kṛtvā ciraṃ tasthau śubhe caran 1043
tataḥ sa samaye mṛtyos triratnasmṛtimānasaḥ
tyaktvā dehaṃ samādhāya prayayau tridaśālayaṃ 1044
tatrāpi sa mahāsatvaḥ sarvān devān prabodhayan
triratnabhajanaṃ kṛtvā pracacāra sadā śubhe 1045
tataḥ kāle cyutas tasmād dhitaṃ kartuṃ mahītale
kṣatriyajanma āsādya maṇicūḍo nṛpo 'bhavat 1046
sa eva hi vaṇigbhartā maṇicūḍo narādhipaḥ
maṇicūḍo 'pi śāstāyam abhūc chākyamuniḥ khalu 1047
evaṃ sa bhagavāñ chāstā purāsaṃkhyeyajanmasu
nṛpakule januḥ pretya sarvalokādhipo 'bhavat 1048
tadāpi sa mahāsatvaḥ sarvatraiteṣu janmasu
sarvārthibhyo yathākāmaṃ dadau sambodhimānasaḥ 1049
evaṃ janmasv asaṃkhyeyasahasreṣu sadāpi saḥ
kṛtvā suduṣkaraṃ karma prācarad bodhimānasaḥ 1050
etatpuṇyavipākaiḥ sa bodhisatvaḥ kalāv api
jitvā māragaṇān sarvān niḥkleśo vimalendriyaḥ
arhan sambodhim āsādya sambuddho 'bhūn munīśvaraḥ 1051
tataḥ sa bhagavāñ chāstā sasatvān prabodhayan
bodhimārge pratiṣṭhāpya prācārayat sadā subhe 1052
evaṃ sa trijagannāthaḥ kṛtvā dharmamayaṃ jagat
samāpya saugataṃ kāryaṃ samāyayau sunirvṛtiṃ 1053
iti tasya jagacchāstuḥ sambodhidharmasādhanaṃ
subhāṣitaṃ mudā satvaiḥ śrotavyaṃ bodhivāñchibhiḥ 1054
ye hi bhagavatas tasya bodhicaryāsubhāṣitaṃ
satkṛtya śraddhayā bhaktyā śṛṇvantīdaṃ samādarāt 1055
te sarve vimalātmāno bhadraśrīsadguṇāśrayāḥ
bodhisatvā mahāsatvāś caturbrahmavihāriṇaḥ 1056
sambodhipraṇidhiṃ dhṛtvā trratnaśaraṇāśritāḥ
bodhicaryāvrataṃ dhṛtvā pracareyur jagaddhite 1057
tataḥ sarve 'pi te santaḥ pariśuddhatrimaṇḍalāḥ
saddharmasādhanotsāhaṃ careyuḥ sarvadā bhave 1058
evaṃ pāramitāḥ sarvāḥ samāsādhya yathākramaṃ
sarvatra bhadratāṃ kṛtvā saṃcareran samāhitāḥ 1059
tato niḥkleśitāḥ sarve te 'rhanto brahmacāriṇaḥ
sarvān māragaṇāñ jitvā sambodhiṃ samavāpnuyuḥ 1060
tatas te sugatāḥ sarve dharmarājā munīśvarāḥ
saddharmaṃ samupādiśya bodhayeyur jagajjanaṃ 1061
tatas te trijagallokaṃ saddharmaguṇasādhane
bodhimārge pratiṣṭhāpya cārayeyur jagaddhite 1062
evaṃ sarve 'pi te buddhāḥ kṛtvā dharmamayaṃ jagat
samāpya sarvakāryāṇi saṃprayāyuḥ sunirvṛtiṃ 1063
etat satyaṃ samākhyātaṃ sarvair api munīśvaraiḥ
iti me guruṇādiṣṭaṃ śrutaṃ mayā tathocyate 1064
evaṃ matvā jagacchāstur bodhicaryāṃ subhāṣitaṃ
svayaṃ śrutvā janān sarvān saṃśrāvayitum arhasi 1065
tathā te sarvadā bhadraṃ nirutpātaṃ bhaved dhruvaṃ
durgatigamanaṃ naiva sarvadā sadgatau gatiḥ 1066
sarvadāpi śubhotsāhaṃ bhuktvā śrīsadguṇāśrayaḥ
triratnasmṛtim ādhāya prānte yāyā jinālayaṃ 1067
iti satyaṃ parijñāya niśamyedaṃ subhāṣitaṃ
triratnabhajanaṃ kurvan bodhicaryāvrataṃ cara 1068
yac cāpi prakṛtaṃ karma bhoktavyaṃ tat phalaṃ dhruvaṃ
iti vijñāya saṃsāre kartavyaṃ sukṛtaṃ sadā 1069
na naśyanti hi karmāṇi kalpakoṭiśatair api
sāmagrīṃ prāpya kālaṃ ca phalanti ṣaḍgatiṣv api 1070
nāgninā dahyate karma klidyate na jalair api
śuṣyate vāyubhir naiva kṣīyate ca na bhūmiṣu 1071
śuklakarmavipāke hi śuklataiva sadā bhavet
kṛṣṇakarmavipāke tu kṛṣṇataiva sadā bhavet
miśritakarmapāke 'pi miśritaphalatā khalu 1072
iti vijñāya rājendra kṛṣṇakarmāṇi sarvathā
miśritāny api karmāṇi pravihāya prayatnataḥ 1073
sadaikāntaśubheṣv eva karmasu bodhisādhiṣu
mahotsāhasamudyogaṃ kartavyaṃ bhadravāñchibhiḥ 1074
iti tenārhatādiṣṭaṃ śrutvāśoko nṛpo mudā
tatheti saṃpratijñāya prātyanandat sa satyakaḥ 1075
śṛṇvantīdaṃ mudā ye sugataguṇaratā māṇicūḍāvadānaṃ
ye ca śraddhāprasannāḥ pramuditamanasaḥ śrāvayanti prayatnāt
bhāṣante ye ca bhaktyā jinaguṇamuditā bodhisaddharmakāmāḥ
te sarve bodhisatvās trimaṇiśaraṇagā māracaryāvimuktāḥ 1076
bhadraśrīsadguṇāḍhyāḥ suvimalamanasaḥ sarvasatvahitotkāh
nityaṃ kṛtvā śubhāni trimalavirahitadharmarājānurāgāḥ
dhṛtvā sambodhicaryāṃ sakalaguṇadharāḥ sarvadharmādhirājāḥ
bhuktvā śrībhadrasaukhyaṃ daśabalanilaye yānti prānte pramodaṃ 1077
iti śrīmahajjātakamālāyāṃ śrīmanmahāsattvamaṇicūḍamahārājabodhisattvāvadānaṃ samāptaṃ
