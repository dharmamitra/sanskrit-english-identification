parameśaṃ namaskṛtya bharadvājamṛṣiṃ tataḥ /
harādindrakramāyātaṃ jñānaṃ śṛṇuta suvratāḥ // MrgT_1,1.1 //
nārāyaṇāśrame puṇye bharadvājādayo dvijāḥ /
tepuḥ śivaṃ pratiṣṭhāpya tadekāhitamānasāḥ // MrgT_1,1.2 //
atha tānbhāvitānmatvā kadācittridaśādhipaḥ /
tadāśramapadaṃ bheje svayaṃ tāpasaveṣabhṛt // MrgT_1,1.3 //
sa taiḥ saṃpūjitaḥ pṛṣṭvā tāṃśca sarvānanāmayam /
provāca codanādharmaḥ kimarthaṃ nānuvartyate // MrgT_1,1.4 //
ta ūcurnanvayaṃ dharmaś codanāvihito mune /
devatārādhanopāyas tapasābhīṣṭasiddhaye // MrgT_1,1.5 //
vede 'sti saṃhitā raudrī vācyā rudraśca devatā /
sānnidhyakaraṇe 'pyasmin vihitaḥ kālpiko vidhiḥ // MrgT_1,1.6 //
ityukte 'pi paraṃ bhāvaṃ jijñāsuḥ prahasanprabhuḥ /
tānāha mithyā jñānaṃ vaḥ śabdamātraṃ hi devatā // MrgT_1,1.7 //
śabdetaratve yugapad- bhinnadeśeṣu yaṣṭṛṣu /
na sā prayāti sāṃnidhyaṃ mūrtatvadasmadādivat // MrgT_1,1.8 //
na ca tatsādhakaṃ kiṃcit pramāṇaṃ bhātyabādhitam /
vākyaṃ tadanyathāsiddhaṃ lokavādāḥ kva sādhavaḥ // MrgT_1,1.9 //
ityanīśavacovāri- velānunno 'bdhineva saḥ /
śakreṇa na cacālaiṣāṃ dhīśailaḥ sāragauravāt // MrgT_1,1.10 //
na jātu devatāmūrtir asmadādiśarīravat /
viśiṣṭaiśvaryasampannā sāto naitannidarśanam // MrgT_1,1.11 //
athāstvevaṃ ghaṭe nyāyaḥ śabdatvādindraśabdavat /
nādatte ghaṭaśabdo 'mbhaś candraśabdo na rājate // MrgT_1,1.12 //
athānyaviṣayaṃ vākyam astu śakrādivācakam /
karmarūpādiśabdānāṃ sārthakatvaṃ katham bhavet // MrgT_1,1.13 //
pravādo 'pyakhilo mithyā samūlatvānna yuktimat /
na cedamūlaṃ bhūtānāṃ hatāḥ sarvāḥ pravṛttayaḥ // MrgT_1,1.14 //
upamanyurharaṃ dṛṣṭvā vimanyurabhavanmuniḥ /
kathaṃ tasya vaco mithyā yasya vaśyaḥ payonidhiḥ // MrgT_1,1.15 //
kroḍīkṛto 'hipāśena viṣajvālāvalīmucā /
huṅkṛtya mocitaḥ patyā dṛṣṭaḥ śveto dhanairjanaiḥ // MrgT_1,1.16 //
iti vādānuṣaṅgeṇa haraśaṃsāpraharṣitān /
sāśrugadgadavācastān vīkṣya prīto 'bhavaddhariḥ // MrgT_1,1.17 //
svaṃ rūpaṃ darśayāmāsa vajrī devaḥ śatakratuḥ /
taruṇādityasaṃkāśaṃ stūyamānaṃ marudgaṇaiḥ // MrgT_1,1.18 //
te tamṛgbhiryajurbhiśca sāmabhiścāstuvannatāḥ /
so 'bravīducyatāṃ kāmo jagatsu pravaro 'pi yaḥ // MrgT_1,1.19 //
te vavrire śivajñānaṃ śrūyatāmiti so 'bravīt /
kiṃtveko 'stu mama praṣṭā nikhilaśrotṛsammataḥ // MrgT_1,1.20 //
atha teṣāṃ bharadvājo bhagavānagraṇīrabhūt /
vāgmī pragalbhaḥ papraccha nyāyataḥ surapūjitam // MrgT_1,1.21 //
kathaṃ maheśvarādetad āgataṃ jñānamuttamam /
kiṃ ca cetasi saṃsthāpya nirmame bhagavānidam // MrgT_1,1.22 //
sṛṣṭikāle maheśānaḥ puruṣārthaprasiddhaye /
vidhatte vimalaṃ jñānaṃ pañcasroto 'bhilakṣitam // MrgT_1,1.23 //
tadvartivācakavrāta- vācyānaṣṭau maheśvarān /
saptakoṭiprasaṃkhyātān mantrāṃśca parame 'dhvani // MrgT_1,1.24 //
aṣṭādaśādhikaṃ cānyac chrutaṃ māyādhikāriṇām /
mantreśvarāṇāmūrdhvādhva- sthiteśopamatejasām // MrgT_1,1.25 //
teṣu vyaktaḥ sa bhagavān idaṃ yogyeṣu siddhaye /
prakāśayatyato 'nyeṣu yo 'rthaḥ samupapadyate // MrgT_1,1.26 //
śivodgīrṇamidaṃ jñānaṃ mantramantreśvareśvaraiḥ /
kāmadatvātkāmiketi pragītaṃ bahuvistaram // MrgT_1,1.27 //
tebhyo 'vagatya dṛgjyotir jvālālīḍhasmaradrumaḥ /
dadāvumāpatirmahyaṃ sahasrairbhavasaṃmitaiḥ // MrgT_1,1.28 //
tatrāpi vistaraṃ hitvā sūtraiḥ sārārthavācakaiḥ /
vakṣye nirākulaṃ jñānaṃ taduktaireva bhūyasā // MrgT_1,1.29 //
athānādimalāpetaḥ sarvakṛtsarvavicchivaḥ /
pūrvavyatyāsitasyāṇoḥ pāśajālamapohati // MrgT_1,2.1 //
tripadārthaṃ catuṣpādaṃ mahātantraṃ jagatpatiḥ /
sūtreṇaikena saṃhṛtya prāha vistaraśaḥ punaḥ // MrgT_1,2.2 //
jagajjanmasthitidhvaṃsa- tirobhāvavimuktayaḥ /
kṛtyaṃ sakārakaphalaṃ jñeyamasyaitadeva hi // MrgT_1,2.3 //
tena svabhāvasiddhena bhavitavyaṃ jagatkṛtā /
arvāksiddhe 'navasthā syān mokṣo nirhetuko 'pi vā // MrgT_1,2.4 //
caitanyaṃ dṛkkriyārūpaṃ tadastyātmani sarvadā /
sarvataśca yato muktau śrūyate sarvatomukham // MrgT_1,2.5 //
sadapyabhāsamānatvāt tanniruddhaṃ pratīyate /
vaśyo 'nāvṛtavīryasya so 'ta evāvimokṣaṇāt // MrgT_1,2.6 //
prāvṛtīśabale karma māyākāryaṃ caturvidham /
pāśajālaṃ samāsena dharmā nāmnaiva kīrtitāḥ // MrgT_1,2.7 //
iti vastutrayasyāsya prākpādakṛtasaṃsthiteḥ /
caryāyogakriyāpādair viniyogo 'bhidhāsyate // MrgT_1,2.8 //
viniyogaphalaṃ muktir bhuktirapyanuṣaṅgataḥ /
parāparavibhāgena bhidyete te tvanekadhā // MrgT_1,2.9 //
vedānasāṃkhyasadasat- pādārthikamatādiṣu /
sasādhanā muktirasti ko viśeṣaḥ śivāgame // MrgT_1,2.10 //
praṇetrasarvadarśitvān na sphuṭo vastusaṃgrahaḥ /
upāyāḥ saphalāstadvac chaive sarvamidaṃ param // MrgT_1,2.11 //
vedānteṣveka evātmā cidacidvyaktilakṣitaḥ /
pratijñāmātramevedaṃ niścayaḥ kiṃnibandhanaḥ // MrgT_1,2.12 //
atha pramāṇaṃ tatrātmā prameyatvaṃ prapadyate /
yatraitadubhayaṃ tatra catuṣṭayamapi sthitam // MrgT_1,2.13 //
advaitahānirevaṃ syān niṣpramāṇakatānyathā /
bhogasāmyāvimokṣau ca yau neṣṭāvātmavādibhiḥ // MrgT_1,2.14 //
sāṃkhyajñāne 'pi mithyātvaṃ kārye kāraṇabuddhitaḥ /
akartṛbhāvādbhoktuśca svātantryādapyacittvataḥ // MrgT_1,2.15 //
iha sapta padārthāḥ syur jīvājīvāstravāstrayaḥ /
saṃvaro nirjaraścaiva bandhamokṣāvubhāvapi // MrgT_1,2.16 //
syādvādalāñchitāścaite sarve 'naikāntikatvataḥ /
tadeva sattadevāsad iti kena pramīyate // MrgT_1,2.17 //
sadanyadasadanyacca tadevaṃ siddhasādhyatā /
asajjaghanyaṃ sacchreṣṭham ityapi bruvate budhāḥ // MrgT_1,2.18 //
naikatra tadapekṣātaḥ sthitamevobhayaṃ tataḥ /
atha cetsadasadbhāvaḥ sadāyuktataro mataḥ // MrgT_1,2.19 //
tatkarmasaṃkarabhayād avyāpitvaṃ ca te jaguḥ /
sāmānyetarasambandha- jñānābhāvādacetasaḥ // MrgT_1,2.20 //
yaḥ prāgavyāpakaḥ so 'nte kathamanyādṛśo bhavet /
sa vikāsādidharmā cet tato doṣaparamparā // MrgT_1,2.21 //
ṣaṭpadārthaparijñānān mithyājñānaṃ nivartate /
rāgadveṣau mamatvaṃ ca tadviśeṣaguṇāstataḥ // MrgT_1,2.22 //
kramaśo vinivartante dehasaṃyogajā yataḥ /
sā muktirjaḍatārūpā tato muktaḥ śavo na kim // MrgT_1,2.23 //
cidvyañjakasya karmādeḥ kṣaṇikatvānmuhurmuhuḥ /
vyajyate jāyamānaiva kṣaṇiketi matā paraiḥ // MrgT_1,2.24 //
tadasatkarmaṇo bhogād atītānubhavasmṛteḥ /
sthitirniranvaye nāśe na smṛternāpi karmaṇaḥ // MrgT_1,2.25 //
vināśalakṣaṇo 'paiti na muktāvapyupaplavaḥ /
na cāstyanubhavaḥ kaścid bhavāvasthā varaṃ tataḥ // MrgT_1,2.26 //
ityādyajñānamūḍhāṇāṃ matamāśrityadurdhiyaḥ /
apavargamabhīpsanti khadyotātpāvakārthinaḥ // MrgT_1,2.27 //
yatkaivalyaṃ puṃsprakṛtyor vivekād yo vā sarvaṃ brahma matvā virāmaḥ /
yā vā kāścinmuktayaḥ pāśajanyās tāstāḥ sarvā bhedamāyānti sṛṣṭau // MrgT_1,2.28 //
śaive siddho bhāti mūrdhnītareṣāṃ muktaḥ sṛṣṭau punarabhyeti nādhaḥ /
viśvānarthānsvena viṣṭabhya dhāmnā sarveśānānīśitaḥ sarvadāste // MrgT_1,2.29 //
athopalabhya dehādi vastu kāryatvadharmakam /
kartāramasya jānīmo viśiṣṭamanumānataḥ // MrgT_1,3.1 //
vaiśiṣṭyaṃ kāryavaiśiṣṭyād dṛṣṭaṃ lokasthitāvapi /
%% This last half-line appears as part of the commentary (Ked p.104, lines 4--5)
%% but it probably belongs to the text and is quoted as part of it
%% in Trilocana's Siddhāntārthasamuccaya (IFP MS T.206, p.62 and T.284, p.133).
yadyathā yādṛśaṃ yāvat kāryaṃ tatkāraṇaṃ tathā /
nityaṃ kālānavacchedād dvaitatyānna pradeśagam // MrgT_1,3.2 //
kramākramasamutpatteḥ kramādyutpattiśaktimat /
tasyāsti karaṇaṃ yena dṛṣṭā nākaraṇā kṛtiḥ // MrgT_1,3.3 //
anāgāmi ca tajjñeyaṃ kāryasyānādisaṃsthiteḥ /
karaṇaṃ ca na śaktyanyac chaktirnācetanā citaḥ // MrgT_1,3.4 //
viṣayāniyamādekaṃ bodhe kṛtye ca tattathā /
kāryaṃ na sthitijanmādi bījasya prakṛteraṇoḥ // MrgT_1,3.5 //
pāriśeṣyānmaheśasya muktasya śiva eva saḥ /
sambandhāgrahaṇe bādhā mānasyābhyeti kasyacit // MrgT_1,3.6 //
sā parasyāpi dhūmo 'nyo girau māhānasādyataḥ /
loke vapuṣmato dṛṣṭaṃ kṛtyaṃ so 'pyasmadādivat // MrgT_1,3.7 //
mūlādyasambhavācchāktaṃ vapurno tādṛśaṃ prabhoḥ /
tadvapuḥ pañcabhirmantraiḥ pañcakṛtyopayogibhiḥ // MrgT_1,3.8 //
īśatatpuruṣāghora- vāmājairmastakādikam /
īṣṭe yena jagatsarvaṃ guṇenoparivartinā // MrgT_1,3.9 //
sa mūrdhasamadeśatvān mūrdhā nāvayavastanoḥ /
tasya tasya tanuryā pūs tasyāmuṣati yena saḥ // MrgT_1,3.10 //
tattrāṇādvyañjanāccāpi sa tatpuruṣavaktrakaḥ /
hṛdayaṃ bodhaparyāyaḥ so 'syāghoraḥ śivo yataḥ // MrgT_1,3.11 //
parigrahasya ghoratvād ghoroktirupacārataḥ /
vāmastrivargavāmatvād rahasyaśca svabhāvataḥ /
vāmaṃ dhāma paraṃ guhyaṃ yasyāsau vāmaguhyakaḥ // MrgT_1,3.12 //
sadyo 'ṇūnāṃ mūrtayaḥ sambhavanti yasyecchātastena sadyo 'bhidhānaḥ /
sadyo mūrtīryogināṃ vā vidhatte sadyomūrtiḥ kṛtyaśaighryānna mūrteḥ // MrgT_1,3.13 //
itthaṃ śaktiḥ kurvatī dehakṛtyaṃ dehābhāvāducyate dehaśabdaiḥ /
tasyā bhedā ye 'pi vāmādayaḥ syus te 'pi proktāḥ kṛtyabhedena sadbhiḥ // MrgT_1,3.14 //
sa itthaṃvigraho 'nena karaṇenāhataujasā /
karoti sarvadā kṛtyaṃ yadā yadupapadyate // MrgT_1,4.1 //
tatrādau kevalāṇūnāṃ yogyānāṃ kurute 'ṣṭakam /
vāmādiśaktibhiryuktaṃ saptakoṭiparicchadam // MrgT_1,4.2 //
teṣāmanantaḥ sūkṣmaśca tathā caiva śivottamaḥ /
ekanetraikarudrau ca trimūrtiścāmitadyutiḥ // MrgT_1,4.3 //
śrīkaṇṭhaśca śikhaṇḍī ca rājarājeśvareśvarāḥ /
īṣadaprāptayogatvān niyojyāḥ parameṣṭhinaḥ // MrgT_1,4.4 //
sarvajñatvādiyoge 'pi niyojyatvaṃ malāṃśataḥ /
parasparaṃ viśiṣyante mantrāścaivamadhaḥ sthitāḥ // MrgT_1,4.5 //
te ca mantreśvaravyakta- śivaśaktipracoditāḥ /
kurvantyanugrahaṃ puṃsāṃ yadā yeṣāṃ sa yujyate // MrgT_1,4.6 //
prayoktṛdehasāpekṣaṃ tadardhamakhile 'dhvani /
kṛtvādhikāraṃ sthityante śivaṃ viśati seśvaram // MrgT_1,4.7 //
vinādhikaraṇenānyat pradhānavikṛteradhaḥ /
kṛtvādhikāramīśeṣṭam apaiti svādhvasaṃhṛtau // MrgT_1,4.8 //
tato 'nantādyabhivyaktaḥ patīnāṃ granthitattvataḥ /
kalādyārabdhadehānāṃ karotyaṣṭādaśaṃ śatam // MrgT_1,4.9 //
tānapyāviśya bhagavān sāñjanān bhuvanādhipān /
yebhyaḥ sarvamidaṃ yeṣāṃ śaktiḥ karmanibandhanā // MrgT_1,4.10 //
praṇetṝṇ paśuśāstrāṇāṃ paśūṃstadanuvartakān /
svasādhyakārakopetān kāladhāmāvadhisthitān // MrgT_1,4.11 //
sthitau sakārakānetān samākramya svatejasā /
yunakti svārthasiddhyarthaṃ bhūtairanabhilakṣitaḥ // MrgT_1,4.12 //
bhogasādhanamākṣipya kṛtvā kāraṇasaṃśrayam /
tacca sātmakamākramya viśramāyāvatiṣṭhate // MrgT_1,4.13 //
bhavināṃ bhavakhinnānāṃ sarvabhūtahito yataḥ /
svāpāvasānamāsādya punaḥ prāgvatpravartate // MrgT_1,4.14 //
svāpe 'pyāste bodhayanbodhayogyān rodhyānrundhanpācayan karmikarma /
māyāśaktīrvyaktiyogyāḥ prakurvan paśyansarvaṃ yadyathā vastujātam // MrgT_1,4.15 //
tamaḥśaktyadhikārasya nivṛttestatparicyutau /
vyanakti dṛkkriyānantyaṃ jagadbandhuraṇoḥ śivaḥ // MrgT_1,5.1 //
yānvimocayati svāpe śivāḥ sadyo bhavanti te /
saṃhṛtau vā samudbhūtāv aṇavaḥ patayo 'thavā // MrgT_1,5.2 //
rudramantrapatīśāna- padabhājo bhavanti te /
sthitau yānanugṛhṇāti gurumāsthāya cidvataḥ // MrgT_1,5.3 //
yeṣāṃ śarīriṇāṃ śaktiḥ patatyapi nivṛttaye /
teṣāṃ talliṅgamautsukyaṃ muktau dveṣo bhavasthitau // MrgT_1,5.4 //
bhaktiśca śivabhakteṣu śraddhā tacchāsake vidhau /
anenānumitiḥ śiṣṭa- hetoḥ sthūladhiyāmapi // MrgT_1,5.5 //
paśudṛgyogasiddhānāṃ karmavyaktidvayaṃ samam /
jyeṣṭhādiphalayogyānāṃ sādhikārāsu muktiṣu // MrgT_1,5.6 //
upāyādaravaiśiṣṭyān mṛgyate tattrayaṃ punaḥ /
dvayorvyaktikaraḥ kaścic cyutisiddhivilakṣitaḥ // MrgT_1,5.7 //
īṣadardhanivṛtte tu rodhakatve tamaḥpateḥ /
bhavantyetāni liṅgāni kiṃcicchiṣṭe ca dehinām // MrgT_1,5.8 //
yogyatātrayamapyetat samatītya maheśvaraḥ /
svāpe 'numanugṛhṇāti sādhikāramidaṃ yataḥ // MrgT_1,5.9 //
sargamūle tṛtīyāyāṃ svāpavadbhūtasaṃhṛtau /
sa yadvyapāsya kriyate tadvidho yo 'ṇurucyate // MrgT_1,5.10 //
tathā bījaṃ śarīrādeḥ pācayatyāniveśanāt /
na yogyatāṅgamabhajat sadyaḥ syādauṣadhādivat // MrgT_1,5.11 //
pākārhamapi tatpaktuṃ neśatyātmānamātmanā /
dharmasāmānya evāyaṃ sarvasya pariṇāminaḥ // MrgT_1,5.12 //
sarvajñaḥ sarvakartṛtvāt sādhanāṅgaphalaiḥ saha /
yo yajjānāti kurute sa tadeveti susthitam // MrgT_1,5.13 //
taccāsyāvṛtiśūnyatvān na vyañjakamapekṣate /
tanna sāṃśayikaṃ tasmād viparītaṃ na jātucit // MrgT_1,5.14 //
yāni vyañjakamīkṣante vṛtatvānmalaśaktibhiḥ /
vyañjakasyānurodhena tāni syurvyāhatānyapi // MrgT_1,5.15 //
nādhyakṣaṃ nāpi tallaiṅgaṃ na śābdamapi śāṅkaram /
jñānamābhāti vimalaṃ sarvadā sarvavastuṣu // MrgT_1,5.16 //
tadekaṃ viṣayānantyād bhedānantyaṃ prapadyate /
kartṛtvaṃ tadabhinnatvāt tadvadevopacārataḥ // MrgT_1,5.17 //
sattasvarūpakaraṇārthavidheyadṛgbhir leśoditābhiriti ye vidurīśatattvam /
te mocayanti bhavino bhavapaṅkamagnān no vistareṇa puruṣāḥ paśupāśarūpam // MrgT_1,5.18 //
atha viśvanimittasya prāptaṃ lakṣaṇamātmanaḥ /
tadīśoktau gataprāyaṃ tathāpyuddeśa ucyate // MrgT_1,6.1 //
kāryaṃ kṣityādi karteśas tatkarturnopayujyate /
na svārthamapyacidbhāvān nānarthyaṃ kartṛgauravāt // MrgT_1,6.2 //
pāriśeṣyātparārthaṃ tat kṣetrajñaḥ sa parastayoḥ /
paro dehastadarthatvāt parārthāḥ kṣmādayo nanu // MrgT_1,6.3 //
kāyo 'pyacittvādānyārthyaṃ sutarāṃ pratipadyate /
cetanaścenna bhogyatvād vikāritvācca jātucit // MrgT_1,6.4 //
bhogyā vikāriṇo dṛṣṭāś cidvihīnāḥ paṭādayaḥ /
yasminsati ca sattvādvā na satyapi śave citiḥ // MrgT_1,6.5 //
pariṇāmasay vaiśiṣṭyād asti cet na smṛtistadā /
nāpyevaṃ supratītatvāt smartā kāyetaro 'styataḥ // MrgT_1,6.6 //
nāvyāpako na kṣaṇiko naiko nāpi jaḍātmakaḥ /
nākartā bhinnacidyogī pāśānte śivatāśruteḥ // MrgT_1,6.7 //
athāvidyādayaḥ pāśāḥ kathyante leśato 'dhunā /
yeṣāmapāye patayo bhavanti jagato 'ṇavaḥ // MrgT_1,7.1 //
pāśābhāve pāratantryaṃ vaktavyaṃ kinnibandhanam /
svābhāvikaṃ cenmukteṣu muktaśabdo nivartate // MrgT_1,7.2 //
bandhaśūnyasya vaśitā dṛṣṭā baddhasya vaśyatā /
etāvatī te baddhatva- muktatve baddhamuktayoḥ // MrgT_1,7.3 //
tatpāratantryaṃ baddhatvaṃ tasminnitye cidādivat /
muktisādhanasaṃdoho vyartho 'lamanayā dhiyā // MrgT_1,7.4 //
nityavyāpakacicchakti- nidhirapyarthasiddhaye /
pāśavaṃ śāmbhavaṃ vāpi nānviṣyatyanyathā balam // MrgT_1,7.5 //
tadāvaraṇamasyāṇoḥ pañcasrotasi śāṅkare /
paryāyairbahubhirgītam adṛṣṭaṃ paśubhiḥ sadā // MrgT_1,7.6 //
paśutvapaśunīhāra- mṛtyumūrcchāmalāñjanaiḥ /
avidyāvṛtirugglāni- pāpamūlakṣapādibhiḥ // MrgT_1,7.7 //
tadekaṃ sarvabhūtānām anādi nibiḍaṃ mahat /
pratyātmasthasvakālāntā- pāyiśaktisamūhavat // MrgT_1,7.8 //
tadanādisthamarvāgvā taddhetustadato 'nyathā /
ruṇaddhi muktānevaṃ cen mokṣe yatnastato mṛṣā // MrgT_1,7.9 //
tadekaṃ bahusaṃkhyaṃ tu tādṛgutpattimadyataḥ /
kintu tacchaktayo 'nekā yugapanmuktyadarśanāt // MrgT_1,7.10 //
tāsāṃ māheśvarī śaktiḥ sarvānugrāhikā śivā /
dharmānuvartanādeva pāśa ityupacaryate // MrgT_1,7.11 //
pariṇāmayatyetāśca rodhāntaṃ kārkacittviṣā /
yadonmīlanamādhatte tadānugrāhikocyate // MrgT_1,7.12 //
śambhościdādyanugrāhyaṃ tadvirodhitayā mithaḥ /
yugapanna kṣamaṃ śaktiḥ sarvānugrāhikā katham // MrgT_1,7.13 //
kathaṃ bhūtopakārārthaṃ pravṛttasya jagatprabhoḥ /
apakārakamāviśya yujyate tunnatodanam // MrgT_1,7.14 //
na todanāya kurute malasyāṇoranugraham /
kintu yatkriyate kiñcit tadupāyena nānyathā // MrgT_1,7.15 //
na sādhikāre tamasi muktirbhavati kasyacit /
adhikāro 'pi tacchakteḥ pariṇāmānnivartate // MrgT_1,7.16 //
so 'pi na svata eva syād api yogyasya vastunaḥ /
sarvathā sarvadā yasmāc citprayojyamacetanam // MrgT_1,7.17 //
yathā kṣārādinā vaidyas tudannapi na rogiṇam /
koṭāviṣṭārthadāyitvād duḥkhahetuḥ pratīyate // MrgT_1,7.18 //
sarvagatvānmaheśasya nādhiṣṭhānaṃ vihanyate /
na ca yatrāsti kartavyaṃ tasminnaudāsyameti saḥ // MrgT_1,7.19 //
dharmiṇo 'nugraho nāma yattaddharmānuvartanam /
na so 'sti kasyacijjātu yaḥ patyā nānuvartate // MrgT_1,7.20 //
gatādhikāranīhāra- vīryasya sata edhate /
paśoranugraho 'nyasya tādarthyādasti karmaṇaḥ // MrgT_1,7.21 //
boddhṛtvapariṇāmitva- dharmayoranuvartanam /
malasya sādhikārasya nivṛttestatparicyutau // MrgT_1,7.22 //
ityevaṃ yaugapadyena kramātsughata eva hi /
māyāyāḥ sādhikārāyāḥ karmaṇaścokta eva saḥ // MrgT_1,7.23 //
athendriyaśarīrārthaiś cidyogasyānumīyate /
nimittamāgāmibhāvād yato nāgāmyahetumat // MrgT_1,8.1 //
tasya pradeśavartitvād vaicitryātkṣaṇikatvataḥ /
pratipuṃniyatatvācca santatatvācca tadguṇam // MrgT_1,8.2 //
īśāvidyādyapekṣitvāt sahakāri taducyate /
karma vyāpārajanyatvād adṛṣṭaṃ sūkṣmabhāvataḥ // MrgT_1,8.3 //
janakaṃ dhārakaṃ bhogyam adhyātmāditrisādhanam /
tatsatyānṛtayonitvād dharmādharmasvarūpakam // MrgT_1,8.4 //
svāpe vipākamabhyeti tatsṛṣṭāvupayujyate /
māyāyāṃ vartate cānte nābhuktaṃ layameti ca // MrgT_1,8.5 //
iti māyādikālānta- pravartakamanādimat /
karma vyañjakamapyetad rodhi sadyanna muktaye // MrgT_1,8.6 //
atha sarvajñavākyena pratipannasya lakṣaṇam /
kathyate granthipāśasya kiñcidyuktyāpi leśataḥ // MrgT_1,9.1 //
tadekamaśivaṃ bījaṃ jagataścitraśaktimat /
sahakāryadhikārānta- saṃrodhi vyāpyanaśvaram // MrgT_1,9.2 //
kartānumīyate yena jagaddharmeṇa hetunā /
tenopādānamapyasti na paṭastantubhirvinā // MrgT_1,9.3 //
tadacetanameva syāt kāryasyācittvadarśanāt /
prāptaḥ sarvaharo doṣaḥ kāraṇāniyamo 'nyathā // MrgT_1,9.4 //
yadyanityamidaṃ kāryaṃ kasmādutpadyate punaḥ /
avyāpi cetkutastatsyāt sarveṣāṃ sarvatomukham // MrgT_1,9.5 //
yadanekamacittattu dṛṣṭamutpattidharmakam /
na tadutpattimattasmād ekamabhyupagamyatām // MrgT_1,9.6 //
paṭastantugaṇāddṛṣṭaḥ sarvamekamanekataḥ /
tadapyanekamekasmād eva bījātprajāyate // MrgT_1,9.7 //
yeṣāṃ ciddharmakāddhetor acidapyupajāyate /
teṣāṃ dhūmena liṅgena jalaṃ kiṃ nānumīyate // MrgT_1,9.8 //
bhūtāvadhi jagadyeṣāṃ kāraṇaṃ paramāṇavaḥ /
teṣāṃ pūrvoditāddhetor jñātaiva jñānasūkṣmatā // MrgT_1,9.9 //
śarīrādeḥ śarīrādi yadi tannikhilātyaye /
kā vārtā nākhiladhvaṃso na sarvajño mṛṣā vadet // MrgT_1,9.10 //
ekadeśe 'pi yo dharmaḥ pratīto yasya dharmiṇaḥ /
sa tasya sarvataḥ kena jāyamāno nivāryate // MrgT_1,9.11 //
koṭiśo maraṇaṃ dṛṣṭvā saṃhatānāṃ śarīriṇām /
so 'pi pratīyate kālo yatrāśeṣajanakṣayaḥ // MrgT_1,9.12 //
tadādhārāṇi kāryāṇi śaktirūpāṇi saṃhṛtau /
vivṛtau vyaktirūpāṇi vyāpriyante 'rthasiddhaye // MrgT_1,9.13 //
tantvādikārakādānaṃ paṭāsattve paṭārthinaḥ /
sattve kārakaśabdo 'pi vyapaitīti hataṃ jagat // MrgT_1,9.14 //
sāphalyamasadutpattāv astu kārakavastunaḥ /
utpādayatu sarvasmāt sarvaḥ sarvamabhīpsitam // MrgT_1,9.15 //
athāśakyaṃ yataḥ śakyam atra vaḥ kiṃ niyāmakam /
na ca paśyāmi tatkiṃcit śaktiścetsiddhasādhyatā // MrgT_1,9.16 //
anyathā kārakavrāta- pravṛttyanupapattitaḥ /
śrutirādānamarthaśca vyapaitītyapi taddhatam // MrgT_1,9.17 //
athāstyutpādikā śaktir na kāryaṃ śaktirūpakam /
tayorviśeṣaṇaṃ vācyaṃ naitatpaśyāmi kiñcana // MrgT_1,9.18 //
tasmānniyāmikā janya- śaktiḥ kāra[ṇa]vastunaḥ /
sānvayavyatirekābhyāṃ rūḍhito vāvasīyate // MrgT_1,9.19 //
tadvyatkirjananaṃ nāma tatkārakasamāśrayāt /
tena tantugatākāraṃ paṭākārāvarodhakam // MrgT_1,9.20 //
vemādināpanīyātha paṭavyaktiḥ prakāśyate /
yathā kaṭādigūḍhasya paṭādestadvyudāsataḥ /
nāsataḥ kriyate vyaktiḥ kalādergranthitastathā // MrgT_1,9.21 //
granthijanyaṃ kalākāla- vidyārāganṛmātaraḥ /
guṇadhīgarvacittākṣa- mātrābhūtānyanukramāt // MrgT_1,10.1 //
vidhatte dehasiddhyarthaṃ yatsākṣādyatpadāntarāt /
yathā yunakti yaddhetos tādṛktadadhunocyate // MrgT_1,10.2 //
kartṛśaktiraṇornityā vibhvī ceśvaraśaktivat /
tamaścchannatayārtheṣu nābhāti niranugrahā // MrgT_1,10.3 //
tadanugrāhakaṃ tattvaṃ kalākhyaṃ taijasaṃ haraḥ /
māyāṃ vikṣobhya kurute pravṛttyaṅgaṃ paraṃ hi tat // MrgT_1,10.4 //
tena pradīpakalpena tadāsvacchaciteraṇoḥ /
prakāśayatyekadeśaṃ vidārya timiraṃ ghanam // MrgT_1,10.5 //
kala ityeṣa yo dhātuḥ saṃkhyāne preraṇe ca saḥ /
protsāraṇaṃ preraṇaṃ sā kurvatī tamasaḥ kalā // MrgT_1,10.6 //
ityetadubhayaṃ vipra saṃbhūyānanyavatsthitam /
bhogakriyāvidhau jantor nijaguḥ kartṛkārakam // MrgT_1,10.7 //
evaṃ vyaktakriyāśaktir didṛkṣurgocaraṃ dṛśaḥ /
bhajatyanugrahāpekṣaṃ svayaṃ draṣṭumaśaknuvat // MrgT_1,10.8 //
tadarthaṃ kṣobhayitveśaḥ kalāmeva janikṣamām /
tattvaṃ vidyākhyamasṛjat karaṇaṃ paramātmanaḥ // MrgT_1,10.9 //
tena prakāśarūpeṇa jñānaśaktiprarocinā /
sarvakārakaniṣpādyam avaiti viṣayaṃ param // MrgT_1,10.10 //
tadabhivyaktacicchakti- dṛṣṭārtho 'pyapipāsitaḥ /
naiti taṃ janakaṃ rāgaṃ tasmādevāsṛjatprabhuḥ // MrgT_1,10.11 //
sa tena rañjito bhogyaṃ malīmasamapi spṛhan /
ādatte na ca bhuñjāno virāgamadhigacchati // MrgT_1,10.12 //
iti pravṛttaḥ karaṇaiḥ kāryarūḍhaiḥ sabhauvanaiḥ /
bhogabhūmiṣu nā bhuṅkte bhogānkālānuvartinaḥ // MrgT_1,10.13 //
tuṭyādipratyayasyārthaḥ kālo māyāsamudbhavaḥ /
kalayannā samutthānān niyatyā niyataṃ paśum // MrgT_1,10.14 //
sasādhanasya bhogasya karmatantratayā jaguḥ /
kecinniyāmakaṃ karma yadanyadatiricyate // MrgT_1,10.15 //
bhogo 'rthaḥ sarvatattvānāṃ so 'pi karmanibandhanaḥ /
karmaivāstu śarīrādi tataḥ sarvamapārthakam // MrgT_1,10.16 //
atha dehādisāpekṣaṃ tatpumarthaprasādhakam /
tato niyatisāpekṣam astu karma niyāmakam // MrgT_1,10.17 //
puṃstattvaṃ tata evābhūt puṃspratyayanibandhanam /
āpūrakaṃ pradhānāder bhauvanerudrasaṃśrayam // MrgT_1,10.18 //
tataḥ prādhānikaṃ tattvaṃ kalātattvādajījanat /
saptagranthinidānasya yattadgauṇasya kāraṇam // MrgT_1,10.19 //
tato buddhyādyupādānaṃ gauṇaṃ sattvaṃ rajastamaḥ /
tadvṛttayaḥ prakāśādyāḥ prasiddhā eva bhūyasā // MrgT_1,10.20 //
trayo guṇāstathāpyekaṃ tattvaṃ tadaviyogataḥ /
ekaikaśrutireteṣāṃ vṛttyādhikyanibandhanā // MrgT_1,10.21 //
na tadasti jagatyasmin vastu kiñcidacetanam /
yanna vyāptaṃ guṇairyasminn eko vāmiśrako guṇaḥ // MrgT_1,10.22 //
buddhitattvaṃ tato nānā- bhāvapratyayalakṣaṇam /
paraṃ tadātmano bhogyaṃ vakṣyamāṇārthasaṃskṛtam // MrgT_1,10.23 //
bhāvā buddhiguṇā dharma- jñānavairāgyabhūtayaḥ /
sāttvikā vyatyayenaite rāgamutsṛjya tāmasāḥ // MrgT_1,10.24 //
pratyayāstadupādānās te 'ṣṭau nava caturguṇāḥ /
sapta pañca ca vikhyātāḥ siddhyādyā vargaśo mune // MrgT_1,10.25 //
bhāvāḥ sapratyayāsteṣāṃ leśāllakṣaṇamucyate /
sāṃsiddhikā vainayikāḥ prākṛtāśca bhavantyaṇoḥ // MrgT_1,10.26 //
viśiṣṭadharmasaṃskāra- samuddīpitacetasām /
guṇaḥ sāṃsiddhiko bhāti dehābhāve 'pi pūrvavat // MrgT_1,10.27 //
lokadhīguruśāstrebhyo bhāti vainayiko guṇaḥ /
samarjito vainayiko manovāktanuceṣṭayā // MrgT_1,10.28 //
prākṛto dehasaṃyoge vyaktaḥ svapnādibodhavat /
svargo muktiḥ prakṛtitvā- vighātau yonikrāntirnirayāvāptibandhau /
rūpeṣvarthā vainayaprākṛteṣu sampadyante savighātāḥ krameṇa // MrgT_1,10.29 //
vaśyākrāntistatparijñānayogo bhogānicchā vighnasaṃghavyapāyaḥ /
bhogāsaktirnyakkṛtirdehalabdhir vighnaścārthāsteṣu sāṃsiddhikeṣu // MrgT_1,10.30 //
atha siddhyādivargāṇāṃ leśātsāmānyalakṣaṇam /
kathyate viplavo mā bhūt samāsokteḥ prabhedaśaḥ // MrgT_1,11.1 //
puṃsprakṛtyādiviṣayā buddhiryā siddhiratra sā /
tuṣṭirnurakṛtārthasya kṛtārtho 'smīti yā matiḥ // MrgT_1,11.2 //
aśaktiḥ kārakāpāye sadarthāprabhaviṣṇutā /
kiñcitsāmānyato 'nyatra matiranyā viparyayaḥ // MrgT_1,11.3 //
prakāśakatayā siddhir vyaktādeḥ sattvabhāvajā /
prakāśārthapravṛttatvād rajoṃśaprabhavapi ca // MrgT_1,11.4 //
tuṣṭirmithyāsvarūpatvāt tamoguṇanibandhanā /
sukharūpatayā brahman sāttvikyapyavasīyate // MrgT_1,11.5 //
aśaktirapravṛttatvāt tāmasī duḥkhabhāvataḥ /
rājasyapi guṇo dṛṣṭaḥ kārye kāraṇasaṃśrayaḥ // MrgT_1,11.6 //
viparyayastamoyonir mithyārūpatayā sa ca /
sāmānyamātrakābhāsāt sattvātmeti viniścitaḥ // MrgT_1,11.7 //
iti buddhiprakāśo 'yaṃ bhāvapratyayalakṣaṇaḥ /
bodha ityucyate bodha- vyaktibhūmitayā paśoḥ // MrgT_1,11.8 //
buddhirbodhanimittaṃ ced vidyā tadvyatiricyate /
rāgo 'pi satyavairāgye kalāyoniḥ karoti kim // MrgT_1,11.9 //
vyañjakāntarasadbhāve vyañjakaṃ yadyapārthakam /
manodevārthasadbhāve sati dhīrapyanarthikā // MrgT_1,11.10 //
athaivaṃ bruvate kecit karaṇatvavivakṣayā /
so 'pi devairmanaḥṣaṣṭhaiḥ pakṣo 'naikāntikaḥ smṛtaḥ // MrgT_1,11.11 //
athaikaviniyogitve satyekamatiricyate /
śrotradṛkpāṇipādādi tato bhinnārthamastu nuḥ // MrgT_1,11.12 //
na caikaviniyogitvaṃ vidyābuddhyoḥ kathañcana /
viniyogāntaradvārā na duṣṭānekasādhyatā // MrgT_1,11.13 //
vidyā vyaktāṇucicchaktir nunnākṣeśākṣagocarān /
svīkṛtya puṃsprayuktasya karaṇasyaiti karmatām // MrgT_1,11.14 //
matistenetarā rāgo na gauṇastadvidharmataḥ /
tacca bhogyatvametadvā vītarāgastato hataḥ // MrgT_1,11.15 //
rāgo 'rtheṣvabhilāṣo yo na so 'sti viṣayadvaye /
karmāstu vyāpakaṃ kalpyaṃ kalpite 'pītaratra yat // MrgT_1,11.16 //
karmaṇaḥ kevalasyoktaṃ niyatāveva dūṣaṇam /
doṣaḥ sahānavasthāno nāsāmyāddveṣarāgayoḥ // MrgT_1,11.17 //
sarvasya sarvadā sarvā pravṛttiḥ sukhabuddhijā /
pravṛttasya sukhaṃ duḥkhaṃ moho vāpyupajāyate // MrgT_1,11.18 //
pravṛttyanantaraṃ dveṣo rāgastatpūrvakālataḥ /
dveṣānte sa punaryena vīryavadyogakāraṇam // MrgT_1,11.19 //
atha vyaktāntarādbuddher garvo 'bhūtkaraṇaṃ citaḥ /
vyāpārādyasya ceṣṭante śārīrāḥ pañca vāyavaḥ // MrgT_1,11.20 //
prāṇāpānādayaste tu bhinnā vṛtterna vastutaḥ /
vṛttiṃ leśānnigadato bharadvāja nibodha me // MrgT_1,11.21 //
vṛttiḥ praṇayanaṃ nāma yattajjīvanamucyate /
yattadūhaṃ matiḥ puṃsāṃ bhramatyandheva mārgatī // MrgT_1,11.22 //
tatkurvannucyate prāṇaḥ prāṇo vā prāṇayogataḥ /
cityātivāhike śaktau prāṇaśabdaḥ kalāsu ca // MrgT_1,11.23 //
tathāpanayanaṃ bhukta- pītaviṇmūtraretasām /
kurvannapānaśabdena gīyate tattvadarśibhiḥ // MrgT_1,11.24 //
samantato 'nnapānasya samatvena samarpaṇam /
kurvansamāna ityukto vyāno vinamanāttanoḥ // MrgT_1,11.25 //
vivakṣāyatnapūrveṇa koṣṭhavyomaguṇadhvaneḥ /
vāgindriyasahāyena kriyate yena varṇatā // MrgT_1,11.26 //
sa udānaḥ śarīre 'smin sthānaṃ yadyasya dhāraṇe /
jayaḥ phalaṃ vācyaśeṣaṃ patyā skandhāntareritam // MrgT_1,11.27 //
atha śeṣārthasiddhyarthaṃ skandhānasyāta eva saḥ /
trīnniścakarṣa sattvādi- bhūyiṣṭhānīśaśaktigaḥ // MrgT_1,12.1 //
taijaso vaikṛto yo 'nyo bhūtādiriti saṃsmṛtaḥ /
tebhyaḥ samātrakā devā mātrebhyo bhūtapañcakam // MrgT_1,12.2 //
śrotraṃ tvakcakṣuṣī jihvā nāsā ca manasā saha /
prakāśānvayataḥ sāttvās taijasaśca sa sāttvikaḥ // MrgT_1,12.3 //
vāṇī pāṇī bhagaḥ pāyuḥ pādau ceti rajobhuvaḥ /
karmānvayādrajobhūyān gaṇo vaikāriko 'tra yaḥ // MrgT_1,12.4 //
śabdaḥ sparśaśca rūpaṃ ca raso gandhaśca pañcamaḥ /
guṇāviśiṣṭāstanmātrās tanmātrapadayojitāḥ // MrgT_1,12.5 //
prakāśakarmakṛdvarga- vailakṣaṇyāttamobhavāḥ /
prakāśyatvācca bhūtādir ahaṅkāreṣu tāmasaḥ // MrgT_1,12.6 //
devapravartakaṃ śīghra- kāri saṃkalpadharmi ca /
manaḥ śabdādiviṣaye grāhakāḥ śravaṇādayaḥ // MrgT_1,12.7 //
vacanādānasaṃhlāda- visargavihṛtikriyāḥ /
vāgādīnāṃ padānyatvaṃ pade satyapyatadguṇāḥ // MrgT_1,12.8 //
ātmendriyārthanaikṛṣṭye sarvadevāpravṛttitā /
pravṛttikārakāstitvaṃ yuktito 'pyavasīyate // MrgT_1,12.9 //
tattvāntaroktavṛttibhyo vailakṣaṇyādvilakṣaṇaḥ /
saṃkalpo bījamabhyeti manastatpāriśeṣyataḥ // MrgT_1,12.10 //
jñānaṃ tadakṣayogāttat kramayogitayā kramāt /
tathāpyābhāti yugapan nāśusaṃcaraṇādṛte // MrgT_1,12.11 //
niyatārthatayākṣāṇi nānāyonīni kasyacit /
gandhādivyañjakatvācca tadādhārātmakānyapi // MrgT_1,12.12 //
śabdaikagrāhakaṃ śrotraṃ sparśaikagrāhiṇī ca tvak /
tathāstu yadi nādatte saguṇaṃ kāraṇāntaram // MrgT_1,12.13 //
tvagindriyamayuktārtha- grāhi yuktaparāṅmukham /
tejovārimahīdravyaṃ dṛgādatte sarūpakam // MrgT_1,12.14 //
tatastridravyajā sā syān na pareṇeṣyate tathā /
yenopalabhyate yo 'rthaḥ sa tasyārthasya kāraṇam // MrgT_1,12.15 //
na prāptamapi karmādi seyaṃ vyasanasantatiḥ /
karṇarandhraviśiṣṭaṃ khaṃ śabdavargāvabhāsakam // MrgT_1,12.16 //
nāsārandhaviśiṣṭaṃ tad brūta kena nivāryate /
tadadṛṣṭāvaruddhaṃ vā tadapyanyatra kiṃ kṛtam // MrgT_1,12.17 //
prāptaṃ gṛhṇāti nātodye śaptaṃ kenāpi dasyunā /
yuktyagamye 'pi sadvākyāt pratītiraupadravā // MrgT_1,12.18 //
mitārthādamitārthasya jyāyastvamiti sūrayaḥ /
vyomaprabhañjanāgnyambu- bhūmayo bhūtapañcakam // MrgT_1,12.19 //
śabdādyekottaraguṇam avakāśādivṛttimat /
dhūnanajvalanaplāva- kharatvāvedino guṇāḥ // MrgT_1,12.20 //
śabdā vāyvādiṣu vyomni savarṇapratiśabdagāḥ /
vyūho 'vakāśadānaṃ ca paktisaṃgrahadhāraṇāḥ // MrgT_1,12.21 //
vāyuvyomahutāśāmbu- dharaṇīnāṃ ca vṛttayaḥ /
śabdaḥ khaguṇa eveti tadanyatropalabdhitaḥ // MrgT_1,12.22 //
bruvate bhagavan kecit sarvabhūtaguṇaḥ katham /
kvānyatra śravaṇākāśe kathamanyatra tadguṇaḥ // MrgT_1,12.23 //
pareṣṭādāśrayāttatra nirṇetānubhavo nṛṇām /
kadācitkarṇamūle 'pi saṃvidityatha manyase // MrgT_1,12.24 //
śrotravṛttivadasyāpi pariṇāmo 'stu kā kṣatiḥ /
āgamādhyakṣavihatā hetavo nārthasādhakāḥ // MrgT_1,12.25 //
kālātyayāpadiṣṭatvād iti nyāyavido viduḥ /
ityapi sthitamevāyaṃ gandho 'pyastu nabhoguṇaḥ // MrgT_1,12.26 //
yena ketakapuṣpāder vaikṛṣṭye 'pyupalabhyate /
iti pañcasu śabdo 'yaṃ sparśo bhūtacatuṣṭaye // MrgT_1,12.27 //
aśītoṣṇo mahīvāyvoḥ śītoṣṇau vāritejasoḥ /
bhāsvadagnau jale śuklaṃ kṣitau śuklādyanekadhā // MrgT_1,12.28 //
rūpaṃ triṣu raso 'mbhaḥsu madhuraḥ ṣaḍvidhaḥ kṣitau /
gandhaḥ kṣitāvasūrabhiḥ surabhiśca mato budhaiḥ // MrgT_1,12.29 //
dehe 'sthimāṃsakeśatvaṅ- nakhadanteṣu cāvaniḥ /
mūtraraktakaphasveda- śukrādau vāri saṃsthitam // MrgT_1,12.30 //
hṛdi paktau dṛśoḥ pitte tejastaddharmadarśanāt /
prāṇādivṛttibhedena nabhasvānukta eva te // MrgT_1,12.31 //
garvavṛttyanuṣaṅgeṇa khaṃ samastāsu nāḍiṣu /
prayoktryādimahīprāntam etadaṇvarthasādhanam // MrgT_1,12.32 //
pratyātmaniyataṃ bhoga- bhedato vyavasīyate /
sarvato yugapadvṛtter anutpādādasarvagam /
bhinnajātīyamapyeka- phalaṃ dīpāṅgavastuvat // MrgT_1,12.33 //
ityātivāhikamidaṃ vapurasya jantoś citsaṅgacidgahanagarbhavivarti leśāt /
naitāvatālamiti bhauvanatattvapaṅktim ādhāradehaviṣayābhyudayāya vakṣye // MrgT_1,12.34 //
athoktārthaprasiddhyarthaṃ bhuvanādi vinirmame /
sādhāraṇebhyo yonibhyaḥ kalādibhyo maheśvaraḥ // MrgT_1,13.1 //
tāni kālānalādīni kalāprāntāni maṇḍalam /
saṃsāramiti tattvajñā bhogasthānaṃ pracakṣate // MrgT_1,13.2 //
māyāyāmapi paṭhyante gahaneśādayo 'dhipāḥ /
tattvaśuddhiśca dīkṣāyāṃ sarvaṃ tatkṛtimastake // MrgT_1,13.3 //
nityatvavyāpakatvādi- śravaṇādavasīyate /
dṛṣṭaṃ purādi yadbhogyaṃ mūrtaṃ pralayadharmi ca // MrgT_1,13.4 //
śuddhādhvanyapi māyāyāḥ parasyāḥ patayaḥ kṛtau /
te tasyāmapi paṭhyante te 'pi tatkṛtimastake // MrgT_1,13.5 //
rajo vilokyate tiryag- jālāviṣṭārkarociṣām /
tadaṣṭāṣṭaguṇasthāne tṛtīye syātkacāgrakam // MrgT_1,13.6 //
likṣā yūkā yavo 'pyevam aṅgulaṃ tattrisaṃguṇaiḥ /
taireva guṇitaṃ pāṇir dhanustadvedalakṣitam // MrgT_1,13.7 //
daṇḍo dve dhanuṣī jñeyaḥ krośastaddvisahasrakam /
dvikrośamāhurgavyūtiṃ dvigavyūtiṃ ca yojanam // MrgT_1,13.8 //
kapālamarbudaṃ sthaulyād brahmaṇo 'ṇḍasya yojanaiḥ /
tasyāntaḥ kāñcanaṃ dhāma kālāgnestāvadeva hi // MrgT_1,13.9 //
yatrāntakālatīkṣṇāṃśu- koṭitejāstathāvidhaiḥ /
rudrairāste vṛto devaḥ kālāgniriti viśrutaḥ // MrgT_1,13.10 //
sarvādhvavartibhūtānāṃ yasminnudvṛttatejasi /
bhayamutpadyate śaktyā saṃhartryā codite prabhoḥ // MrgT_1,13.11 //
tasya svabhāvato jvālāḥ pravṛttā daśakoṭayaḥ /
yojanānāṃ tadardhena dhūmaḥ sāndraḥ sudāruṇaḥ // MrgT_1,13.12 //
tataḥ puṭāstrayastriṃśad- daśalakṣonakoṭikāḥ /
tadantarāṇi dvātriṃśal- lakṣakāṇi durātmanām // MrgT_1,13.13 //
sthānāni yātanāhetor nirmitānyadhvavedhasā /
tāni te nāmabhirvakṣye dvijamukhya nibodha me // MrgT_1,13.14 //
rauravadhvāntaśītoṣṇa- saṃtāpābjamahāmbujāḥ /
kālasūtrāṣṭamā hyete narakā iti viśrutaḥ // MrgT_1,13.15 //
sūcyāsyatālakhaḍgākhya kṣuradhārāmbarīṣakāḥ /
%% kālakhaḍgākhya KSTS
taptāṅgārā mahādāhāḥ saṃtāpāśceti ye mune // MrgT_1,13.16 //
bhavantyaṣṭau subībhatsā mahāśabdapadānugāḥ /
lākṣāpralepamāṃsāda- nirucchvāsanasocchvāsāḥ // MrgT_1,13.17 //
yugmādriśālmalīloha- pradīptakṣutpipāsakāḥ /
kṛmīṇāṃ nicayaśceti rājānaḥ parikīrtitāḥ // MrgT_1,13.18 //
lohastambho 'tha viṇmūtras tathā vaitaraṇī nadī /
tāmisraścāndhatāmisraḥ kumbhīpākaḥ sarauravaḥ // MrgT_1,13.19 //
mahāpadānugo 'vīcī rājarājeśvareśvarāḥ /
eṣāṃ puṭānāṃ narakaiḥ sārdhaṃ yojanasaṃkhyayā // MrgT_1,13.20 //
bhavanti koṭayastriṃśad dve ca lakṣe dvijottama /
tatasttriṃśatsahasrāṇi tyaktvā bhūrnavalākṣikī // MrgT_1,13.21 //
bhavatyayomayyardhena pūrveṇārdhena kāñcanī /
yo 'pyadhastātpuṭastasyā mṛdardhaṃ cārdhamāyasam // MrgT_1,13.22 //
tatra dvātriṃśato 'mīṣāṃ nirayāṇāṃ patiḥ sthitaḥ /
kūṣmāṇḍa iti vikhyātaḥ pralayārkānaladyutiḥ // MrgT_1,13.23 //
karālavadanaḥ kruddho vṛttakoṭaralocanaḥ /
taṅkapāṇistathābhūtair bhūtairbhūyobhirāvṛtaḥ // MrgT_1,13.24 //
ayorukmapuṭādūrdhvam aṣṭamīyaṃ vasundharā /
sāhasrāḥ ṣaṭ parā madhyā vyarkalakṣatrikoṭikī // MrgT_1,13.25 //
vasatyo navasāhasrāḥ parā daśasahasrikī /
tadāsāṃ saptakaṃ sadbhiḥ khyātaṃ pātālasaptakam // MrgT_1,13.26 //
tannāmato 'dhipatita ucyamānaṃ nibodha me /
ābhāsaṃ paratālākhyaṃ tritalaṃ ca gabhastimān // MrgT_1,13.27 //
mahātalaṃ rasāṅkaṃ ca pātālaṃ saptamaṃ mune /
saptasveteṣu daityendra- bhujaṅgakṣaṇadācarāḥ // MrgT_1,13.28 //
sapta sapta samākhyātās tānapyatha nibodha me /
daityāḥ śaṅkuśrutiḥ pūrve prahlādaḥ śiśupālakaḥ // MrgT_1,13.29 //
karkandhako hiraṇyākṣo bṛhadgarbho balistathā /
kādraveyāḥ kuṭilako vāsukiḥ kambalastathā // MrgT_1,13.30 //
kārkoṭako 'tha kālāṅgo durdarśastakṣakastathā /
vikaṭo lohitākṣaśca yamākṣo vikaṭānanaḥ // MrgT_1,13.31 //
karālo bhīmanirhrādaḥ piṅgalaśceti rākṣasāḥ /
teṣāmupari niśeṣa- pātālādhipatīśvaraḥ // MrgT_1,13.32 //
sāhasre kāñcane dhāma- maṇḍale hāṭakaḥ sthitaḥ /
yaṃ stuvanti priyaprāptyai yatā yativibhūṣaṇaiḥ // MrgT_1,13.33 //
daityayakṣāsurādhīśa- lalanā lalitaiḥ padaiḥ /
tataḥ koṭiśataṃ pṛthvī nānājanasamāśrayā // MrgT_1,13.34 //
dvīpaśailasaridvāri- nidhimaṇḍalamaṇḍitā /
jambūśākakuśakrauñca- śālmagomedhapuṣkarāḥ // MrgT_1,13.35 //
lakṣādidviguṇā dvīpāḥ kṣārādyabdhibhirāvṛtāḥ /
tato hiraṇmayī bhūmir lokālokaśca parvataḥ // MrgT_1,13.36 //
tamaḥ parastādgarbhodaḥ kaṭāhaśceti bhūtalam /
triśailasariddvīpakān an[al]odadhyalaṃkṛtām // MrgT_1,13.37 //
pṛthvīṃ bhagavatīṃ śakra śrotumicchāmi vistarāt /
tvayi vaktari deveśa sarvapratyakṣadarśini // MrgT_1,13.38 //
niṣṭhājñaptirasākṛṣṭaṃ śrutau dhāvati me manaḥ /
vartayiṣye dvijaśreṣṭha prastutoktiśarīravat // MrgT_1,13.39 //
dvīpānnadīvanāntāṃśca śṛṇuśvaikāgramānasaḥ /
jambudvīpaṃ kṣiternābhis tadvṛttaṃ lakṣayojanam // MrgT_1,13.40 //
kṣārābdhinā parivṛttaṃ parivṛttena tāvatā /
tasya madhye sthitaḥ śaila- rājarājo hiraṇmayaḥ // MrgT_1,13.41 //
tiraskṛtāṃśumajjyotir meruḥ suraniṣevitaḥ /
sa ṣoḍaśa sahasrāṇi kṣitau viṣṭo mahītalāt // MrgT_1,13.42 //
tadūnamunnato lakṣaṃ mūle ṣoḍaśa vistṛtaḥ /
triṣu pādāntareṣvasya caturvṛddheṣu parvasu // MrgT_1,13.43 //
nemayaḥ kaṭakākārā nirgatā dīptimattarāḥ /
ekā daśasahasrā tu manusāhasrikī parā // MrgT_1,13.44 //
nemiryā mastakopānte lokapālasamāśrayā /
cakravāṭeti tāmāhuḥ sarvaratnaprabhāvatīm // MrgT_1,13.45 //
siddhagandharvamahatāṃ tadadhaḥ parvasu sthitiḥ /
prācyādiṣvindramukhyānāṃ nāmatastānibodhata // MrgT_1,13.46 //
nānaratnaprabhājāla- maṇḍalālaṅkṛtā hareḥ /
siddhasādhyamarujjuṣṭā rukmabhūramarāvatī // MrgT_1,13.47 //
raktapītamaṇiprāya- hemaprākāragopurā /
vahnestejovatī vahni- tulyabhūtaniṣevitā // MrgT_1,13.48 //
mṛtyoḥ saṃyamanī tuṅga- lohaprākāramaṇḍalā /
kālapāśapitṛvyādi- pretamāriniṣevitā // MrgT_1,13.49 //
kṛṣṇā daityapatermṛtyor dhāmavaddaityasevitā /
nīlaratnaprabhājāla- vitānavarabhūṣaṇā // MrgT_1,13.50 //
śuddhavatyambunāthasya sphaṭikopalanirmitā /
pāṇḍurābhropamairyādaḥ- sevitā bhāti dhāmabhiḥ // MrgT_1,13.51 //
vāyorgandhavatī tuṅga- śvetapītadhvajākulā /
balavadbhūtasaṃjuṣṭā sarvaratnavinirmitā // MrgT_1,13.52 //
mahodayā candramasaḥ śvetā muktādinirmitā /
dvijasaṃghastutā bhāti purairhimagiriprabhaiḥ // MrgT_1,13.53 //
jvalallalāṭadṛgdagdha- smaramṛtyuyaśobhṛtaḥ /
purī yaśovatī sarva- ratnajā rudrasevitā // MrgT_1,13.54 //
iti sarvartusukhadāś cakravāṭārdhavistṛtāḥ /
puryo 'ṣṭāvaniloddhūta- pārijātarajoruṇāḥ // MrgT_1,13.55 //
vedhasā nirmitā loka- pālacakrānuvartinām /
bhūtaye svarga ityetā gīyante kavibhiḥ kṣitau // MrgT_1,13.56 //
caturdaśa sahasrāṇi yojanānāṃ svayaṃbhuvaḥ /
madhye manovatī nāma purī lokeśavanditā // MrgT_1,13.57 //
yā cakārāruṇānuccair vidyunmārgānmahaḥśriyā /
sāvitryā spardhamāneva svargakāmātivartinī // MrgT_1,13.58 //
tasyāmupāsate devā munayaśca mahaujasaḥ /
mahāyogīśvaraṃ siddhyai yamādyairbhūtavedhasam // MrgT_1,13.59 //
tadīśabhāge tasyādreḥ śṛṅgamādityasannibham /
yattajjyotiṣkamityāhuḥ sadā paśupatipriyam // MrgT_1,13.60 //
tasya sānuṣu haimeṣu ratnacitreṣu saṃsthitāḥ /
skandanandimahākāla- gaṇeśādigaṇāvarāḥ // MrgT_1,13.61 //
mūrdhni devādidevasya sthānaṃ tripuravidviṣaḥ /
rudrāyutagaṇairjuṣṭaṃ brahmādyaiśca surottamaiḥ // MrgT_1,13.62 //
iti meruradho 'syānte dikṣu ye bhūdharāḥ sthitāḥ /
tacchiṣṭāni navadvīpe varṣāṇyasminnibodha me // MrgT_1,13.63 //
niṣadho hemakūṭaśca himavāṃścācalottamāḥ /
merordakṣiṇato nīlaḥ śvetaḥ śṛṅgīti vāmataḥ // MrgT_1,13.64 //
sahasradvayaviṣkambhā daśotsedhā navāntarāḥ /
prāgāyataḥ suparvāṇāḥ sāgarāhitakoṭayaḥ // MrgT_1,13.65 //
tadardhenāttaviṣkambhau mālyavadgandhamādanau /
yāmyottarau prākpratīcyor merutastāvadantarau // MrgT_1,13.66 //
paścānmālyavataḥ prācyāṃ gandhamādanaśailataḥ /
ilāvṛtaṃ nīlagirer yāmyato niṣadhādudak // MrgT_1,13.67 //
bhadrāśvaṃ mālyavatprācyāṃ varṣaṃ bhadrajanākulam /
suketanaṃ ketumālaṃ pratīcyāṃ gandhamādanāt // MrgT_1,13.68 //
niṣadhāddharivarṣe yad yāmyato hemakūṭataḥ /
nāmnā kiṃpuruṣaṃ khyātaṃ bhārataṃ himavadgireḥ // MrgT_1,13.69 //
ramyakākhyamudaṅnīlād dhiraṇyaṃ śvetaparvatāt /
yaduttare śṛṅgavataḥ kuruvarṣaṃ taducyate // MrgT_1,13.70 //
niṣkambhaśailāścatvāro meroḥ sthairyāya vedhasā /
lakṣārdhonnataḥ kḷptās [te] teṣāṃ pūrveṇa mandaraḥ // MrgT_1,13.71 //
śveto haridrācūrṇābho yāmyato gandhamādanaḥ /
pratīcyāṃ vipulo nīlaḥ supārśvaḥ saumyato 'ruṇaḥ // MrgT_1,13.72 //
sahasrayojanacchāyās teṣu kalpadrumāḥ sthitāḥ /
kadambajambvāvaśvattha- nyagrodhau cottarāntikāḥ // MrgT_1,13.73 //
jambūphalarasodbhūtā meruṃ paryetya nimnagā /
viveśa mūlamevāsya kanakīkṛtya tāṃ mahīm // MrgT_1,13.74 //
taṃ pītvā pakṣisarpākhu- mṛgaśākhāmṛgādayaḥ /
babhūvuḥ kāñcanā ye ca sattvāstasyāṃ kṛtāplavāḥ // MrgT_1,13.75 //
dvīpaketurabhūjjambūḥ kalpaśākhiṣu satsvapi /
prabhāvātiśayātkhyātaṃ jambūdvīpamidaṃ tataḥ // MrgT_1,13.76 //
prācyāṃ viṣkambhaśailasya mūle caitrarathaṃ vanam /
saro 'ruṇodakaṃ nāma tatra hemābjamaṇḍitam // MrgT_1,13.77 //
yāmyādrimūle gandharva- surasiddhāpsarovṛtam /
nandanaṃ mānasaṃ tatra saro mānasataskaram // MrgT_1,13.78 //
vaibhrājaṃ vaipule mūle sitodaśca hradottamaḥ /
devairniṣevyate channaḥ kamalairaṃśumaprabhaiḥ // MrgT_1,13.79 //
saupārśve dhṛtimannāma kānanaṃ bhadrako hradaḥ /
saugandhikāmbujacchannaḥ sevyate pitṛbhiḥ sadā // MrgT_1,13.80 //
trayodaśasahasrāyur- jambūphalarasāśanaḥ /
mervālokopalabdhārtho janaḥ sutvagilāvṛte // MrgT_1,13.81 //
varṣāyutāyurnīlābja- dyutiḥ panasasārabhuk /
ketumāle jano divya- dehabandhaḥ sukhī balī // MrgT_1,13.82 //
candrabimbadyutirnīlā- -bjāśano bhadravājini /
daśavarṣasahasrāyur- duḥkhaśokabhayojjhitaḥ // MrgT_1,13.83 //
triṃśadabdasahasrāyuḥ kāmavṛkṣaphalāśanaḥ /
yugmaprasūtiḥ kuruṣu śyāmāpuṣpadyutirjanaḥ // MrgT_1,13.84 //
bhūtavedasahasrau dvāv ekadiksaṃdhilakṣitau /
somavāyvāśayoḥ siddha- municāraṇasevitau // MrgT_1,13.85 //
candrabhadrākarau dvīpau candraraktābjarugjanau /
ailāvṛtaṃ tayorāyuḥ phalaṃ mūlaṃ ca bhojanam // MrgT_1,13.86 //
antarbhāvaḥ kuruṣvabdhau sānnidhyātkīrtitau tataḥ /
adhyardhāni sahasrāṇi dvādaśāyurhiraṇvati // MrgT_1,13.87 //
janasyendutviṣo nityam aśnato lākucaṃ phalam /
nīlanīrajaramyasya ramyake dvādaśasthitiḥ // MrgT_1,13.88 //
janasyābdasahasrāṇi nyagrodhaphalamaśnataḥ /
rajatadyutirikṣvādas tāvadāyurharau janaḥ // MrgT_1,13.89 //
raukmaḥ kiṃpuruṣe plakṣa- bhojano 'bdāyutasthitiḥ /
iti kimpuruṣādīni varṣāṇyuktāni yāni te // MrgT_1,13.90 //
na teṣvavasthābhedo 'sti vivartiṣu kṛtādiṣu /
yugānurūpaprajñāyus tejobaladhanaprajaḥ // MrgT_1,13.91 //
kṛṣṭākṛṣṭāśano duḥkha- trayārto bhārate janaḥ /
guṇa eko yadudyukto neṣṭaṃ kiṃcinna sādhayet // MrgT_1,13.92 //
sarvāsāṃ phalabhūmīnāṃ karmabhūḥ kāraṇaṃ yataḥ /
navābdhisrotasi dvīpā nava cātrārdhakasthale // MrgT_1,13.93 //
indradvīpaprabhṛtayo nāmatastānnibodha me /
indradvīpaḥ kaśeruśca tāmraparṇo gabhastimān // MrgT_1,13.94 //
nāgadvīpaścāndramaso gāndharvo vāruṇastathā /
kumārikākhyo navamo nānāparvatanimnagāḥ // MrgT_1,13.95 //
nānājātijanākīrṇā bhāratākhe prakīrtitāḥ /
āgnīdhro nāma nṛpatir jambūnātho manoḥ kule // MrgT_1,13.96 //
tajjātanṛpasaṃjñābhiḥ kathyante bhāratādayaḥ /
kṣārakṣīradadhisneha- rasamadhvāmṛtodakaiḥ // MrgT_1,13.97 //
lakṣādidviguṇā dvīpā jambūdvīpādayo vṛtāḥ /
śāke śākadrumastvaṅgaḥ śākasaṃjñānibandhanaḥ // MrgT_1,13.98 //
kuśo 'bhūtkāñcanaḥ kauśe svayaṃbhuvi yiyakṣati /
krauñce krauñco hato daityaḥ krauñcādrau hemakandare // MrgT_1,13.99 //
skandena yuddhvā suciraṃ citramayī sumāyinā /
sa śailastasya daityasya khyātaścitreṇa karmaṇā // MrgT_1,13.100 //
ketutāmagamattasya nāmnā krauñcaṃ taducyate /
śālmale śālmalīvṛkṣo haimaḥ sāhasriko 'rkabhāḥ // MrgT_1,13.101 //
priyo 'marāṇāṃ tatketuḥ sa tadākhyānibandhanaḥ /
gomede gopatirnāma rājābhūdgosavodyataḥ // MrgT_1,13.102 //
yājyo 'bhūdvahnikalpānām autathyānāṃ manoḥ kule /
sa teṣu hariyajñāya pravṛtteṣu bhṛgūn gurūn // MrgT_1,13.103 //
vavre taṃ gautamaḥ kopā- daśapadagamatkṣayam /
yajñavāṭe 'sya tā gāvo dagdhāḥ kopāgninā muneḥ // MrgT_1,13.104 //
tanmedasā mahī channā gomedaḥ sa tato 'bhavat /
nadī puṣkariṇī nāma hemapuṣkaramaṇḍitā // MrgT_1,13.105 //
tayā sa puṣkaradvīpaḥ khyāpitaḥ surasevitaḥ /
yathā kimpuruṣādyeṣu kṛtāvāsaḥ sadā janaḥ // MrgT_1,13.106 //
śākadvīpādiṣu tathā kṣīrādikṛtabhojanaḥ /
himenduhimanīlābja- sasyakasphaṭikadyutiḥ // MrgT_1,13.107 //
daśavarṣasahasrāyur- naṣṭaduḥkhaikakaṇṭakaḥ /
saptamāmudadherarvāk dve koṭī satrikaṃ dalam // MrgT_1,13.108 //
pañcāśacca sahasrāṇi karṇāddhemādrigarbhataḥ /
tato hiraṇmayī bhūmir nānāratnadrumācalā // MrgT_1,13.109 //
krīḍārthaṃ vedhasā sṛṣṭā devānāṃ daśakoṭikī /
lokāloko bahistasyā lokālokaniyāmakaḥ // MrgT_1,13.110 //
yojanāyutaviṣkambhas tuṅgaśṛṅgaparicchadaḥ /
tasya śṛṅgeṣu tīkṣṇāṃśor bhāsaścandrātapopamāḥ // MrgT_1,13.111 //
na tāpayati vaikṛṣṭyād dhāmānyāśābhṛtāṃ mune /
tamaḥ parastānnibiḍaṃ lakṣāṇyekonaviṃśatiḥ // MrgT_1,13.112 //
catvāriṃśatsahasrāṇi pañcatriṃśacca koṭayaḥ /
saptaviṃśatilakṣāṇi koṭiścaikā samudrarāt // MrgT_1,13.113 //
haimaṃ kaṭāhakaṃ koṭir garbhādeti samantataḥ /
tithilakṣo bhuvarloko dhruvaprānto mahītalāt // MrgT_1,13.114 //
%% dhruve prānto KSTS;
%% but quoted ad Svacchanda 10:
516c--517b with dhruvaprānto, and
%% dhruvaprānto is supported by Nārayaṇa.
tadūnakoṭisvarlokaḥ svargivaryasamāśrayaḥ /
%% svarloka KSTS;
%% but quoted up to the end of this pāda ad Svacchanda 10:516c--517b,
%% which implies that this word split was made.
mahardvikoṭiryatrāste marīcyādimunivrajaḥ // MrgT_1,13.115 //
jano 'ṣṭakoṭyavacchinnaḥ pitṛjahnujanāśrayaḥ /
tapo 'rkakoṭiryatrāste mahāyogī sanandanaḥ // MrgT_1,13.116 //
ṛbhuḥ sanatkumāraśca sanakaśca mahātapāḥ /
tataḥ satya[ma]dhiḥsthānaṃ satyalokaḥ svayambhuvaḥ // MrgT_1,13.117 //
kāmātiśayasampannaḥ koṭayo nava sapta ca /
sāvitrī mūrtimatyāste yatra vedāśca sānugāḥ // MrgT_1,13.118 //
tataścatasraḥ ṣaṭ ceti madhutripuravidviṣoḥ /
sthāne jyotiṣmatīcitre koṭiraṇḍakaṭāhakaḥ // MrgT_1,13.119 //
śatakoṭipravistīrṇa iti brahmāṇḍagolakaḥ /
bhūyasā tulya evāyaṃ sarvasrotaḥsu mānataḥ // MrgT_1,13.120 //
tasya prācīṃ diśaṃ śakraḥ pātyagniḥ pūrvadakṣiṇām /
dakṣiṇāṃ bhūtasaṃhartā rākṣaso dakṣaṇāparām // MrgT_1,13.121 //
paścimāṃ varuṇo devo nabhasvān paścimottarām /
udīcīṃ somayakṣeśāv īśaḥ prāguttarāṃ diśam // MrgT_1,13.122 //
ūrdhve brahmā hariradhaḥ sarvārthāvahitāḥ sadā /
eṣāmapi niyantāro rudrā daśa daśa sthitāḥ // MrgT_1,13.123 //
bhūmimanto 'pyamī yeṣāṃ notkrāmanti bhayātpadam /
nānārūpairmahāvīryais taruṇārkasamaprabhaiḥ // MrgT_1,13.124 //
vṛtā nānāyudhadharair nāmabhistānnibodha me /
budhnavajraśarīrāja- kapālīśapramardanāḥ // MrgT_1,13.125 //
prāgvibhūtyavyayau śāsta pinākī tridaśādhipaḥ /
bhasmakṣayāntakahara- jvalanāgnihutāśanāḥ // MrgT_1,13.126 //
piṅgalaḥ khādako babhrur dahanaścāgnidiggatāḥ /
vidhātṛdhātṛkartrīśa- kālamṛtyuviyojakāḥ // MrgT_1,13.127 //
yāmyadharmeśasaṃyoktṛ- harāśca yamanāyakāḥ /
nirṛtirmāraṇakrodha- hantṛdhūmravilohitāḥ // MrgT_1,13.128 //
ūrdhvaliṅgavirūpākṣa- daṃṣṭribhīmāḥ palādapāḥ /
balātibalapāśāṅga- śvetabhūtajalāntakāḥ // MrgT_1,13.129 //
mahābalamahābāhu- sunādyabdaravāḥ kapāḥ /
laghuśīghramahadvega- sūkṣmatīkṣṇakṣayāntakāḥ // MrgT_1,13.130 //
kapardyabdeśapañcānta- pañcacūḍāśca vāyupāḥ /
nidhīśo rūpavān dhanya- saumyaśāntajaṭādharāḥ // MrgT_1,13.131 //
kāmaprasādalakṣmīśa- prakāśāścenduyakṣapāḥ /
vidyeśasarvavijjñāna- vedavijjyeṣṭhavedagāḥ // MrgT_1,13.132 //
vidyāvidhātṛbhūteśa- balipriyasukhādhipāḥ /
śambhurgaṇādhyakṣavibhu- tryakṣacaṇḍāmarastutāḥ // MrgT_1,13.133 //
vicakṣaṇanabholipsu- saṃvivāhāśca mūrdhani /
krodhanānilabhugbhogi- grasanodumbareśvarāḥ // MrgT_1,13.134 //
vṛṣo viṣadharo 'nanto vajro daṃṣṭrī ca viṣṇupāḥ /
tato 'mbhaḥpramukhā bhoga- bhūmayastāsu saṃsthitāḥ // MrgT_1,13.135 //
pañcāṣṭakā niyoktṝṇāṃ kṣetrāvāptaphalaśriyaḥ /
bhārabhūtyāṣāḍhiḍiṇḍi- lākulyamarapuṣkarāḥ // MrgT_1,13.136 //
prabhāsanaimiṣau ceti guhyāṣṭakamidaṃ jale /
śrīśālajalpakedāra- bhairavāmrātakeśvarāḥ // MrgT_1,13.137 //
hariścandramahākālam adhyāḥ sātipadā rucau /
mahendrabhīmavimala- kurukṣetragayākhalāḥ // MrgT_1,13.138 //
sanāpadottarāḥ sāṭṭa- hāsāḥ sanākhalāḥ khage /
sthāṇusvarṇākṣagokarṇa- bhadrakarṇamahālayāḥ // MrgT_1,13.139 //
vastrapadāvimukhāhva- rudrakoṭyaḥ khamaṇḍale /
pavitrāṣṭakamityāhur garve mātrendriyagocare // MrgT_1,13.140 //
sthāṇvaṣṭakaṃ dvijaśreṣṭha nāmataḥ kathayāmi te /
mākoṭamaṇḍaleśāna- dviraṇḍachagalāṇḍakāḥ // MrgT_1,13.141 //
sthūlasthūleśvarau śaṅku- karṇakālañjarāvapi /
sūkṣmāmarapurāṇyaṣṭau buddhau paiśācamāditaḥ // MrgT_1,13.142 //
rākṣasaṃ yākṣagāndharvaṃ māhendraṃ ca maharddhimat /
saumyaṃ prājeśvaraṃ brāhmaṃ dīptaṃ paramayā śriyā // MrgT_1,13.143 //
gauṇe yogīśadhāmāni tvakṛtaṃ kṛtaraibhavam /
% kṛtabhairavam KSTS
brāhmavaiṣṇavakaumāram aumaṃ śraikaṇṭhamantataḥ // MrgT_1,13.144 //
vīrabhadrasya rucimad ddhāma yogivarastutam /
svapadādho 'dhikārastha- sarvarudrādhikaśriyaḥ // MrgT_1,13.145 //
vāmadevabhavānanta- bhīmomāpatyajeśvarāḥ /
sarveśāneśvarāveka- vīraikaśivasaṃjñitau // MrgT_1,13.146 //
ugraḥ pracaṇḍadṛk ceśo guṇānāṃ mūrdhni saṃsthitāḥ /
tapasā guruṇopāsya krodhādīn gurutāṃ matāḥ // MrgT_1,13.147 //
svādhikāravidhau tīkṣṇā rudrāḥ sarvārthadṛkkriyāḥ /
tebhyo daśaguṇaśrīkān pradhānādhipatīñchṛṇu // MrgT_1,13.148 //
krodheśacaṇḍasaṃvarta- jyotiḥpiṅgalasūragāḥ /
pañcāntakaikavīrau ca śikheda iti te smṛtāḥ // MrgT_1,13.149 //
sarvendriyaḥ sarvatanuḥ sarvāntaḥkaraṇāśrayaḥ /
puruṣe niyatau yantā kāle kalanaśaktimān // MrgT_1,13.150 //
bhuvaneśamahādeva- vāmadevabhavodbhavāḥ /
ekapiṅgekṣaṇeśānā- -ṅguṣṭhamātrāśca bhāsvarāḥ // MrgT_1,13.151 //
parameśopamā rāga- vidyāgarbhe kalāpade /
mahāpuracatuḥṣaṣṭi- maṇḍale maṇḍalādhipāḥ // MrgT_1,13.152 //
anantastrikalo goptā kṣemīśo brahmaṇaḥ patiḥ /
dhruvatejodhiṣau rudrau gahaneśaśca viśvarāṭ // MrgT_1,13.153 //
māyādhikāriṇo rudrā maṇḍalādhipatīśvarāḥ /
saṃsāracakrakārūḍha- bhūtagrāmavivartakāḥ // MrgT_1,13.154 //
etāvatyeva ghoreyaṃ sarvabhūtabhavāvaniḥ /
sīdantyajñānino yasyāṃ paṅke gāva ivācalāḥ // MrgT_1,13.155 //
bhṛguṇī brahmavetālī sthāṇumatyambikā parā /
rūpiṇī nandinī jvālā saptasaptārbudeśvarāḥ // MrgT_1,13.156 //
vidyārājñyastu kathitā vidyāyāṃ rudrasaṃstutāḥ /
tāsāmupari dīptaśrīr devo vidyādhipaḥ sthitaḥ // MrgT_1,13.157 //
mantreśeśacidāviṣṭa- rudravyūhāṣṭakānugaḥ /
ucchuṣmāḥ śambarāścaṇḍā mahāvīryāḥ padadruhaḥ // MrgT_1,13.158 //
rudrā gaṇāḥ sadikpālāḥ śāstrāṇi patayastataḥ /
te cānantaprabhṛtayo gaditā eva nāmataḥ // MrgT_1,13.159 //
svasvarūpāśca te vipra pūrvaṃ praśnānuṣaṅgataḥ /
sādāśive pavitrāṅga- sakalādiparicchadaḥ // MrgT_1,13.160 //
devaḥ sadāśivo bindau nivṛttyādikaleśvarāḥ /
nāde dhvanipatiḥ śaktau sarvaśaktimatāṃ varaḥ // MrgT_1,13.161 //
yonirviśvasya vāgīśāḥ patayaḥ parataḥ śivaḥ /
sadāśivaśivāntādhva- kalpitāṇuvapuḥsthitiḥ // MrgT_1,13.162 //
sarvātiśayaviśrāmas tadūrdhvaṃ patayaḥ katham /
īśānatītya śāntāntaṃ tattvaṃ sādāśivaṃ smṛtam // MrgT_1,13.163 //
bhuvanānyapi nādādi- kalā nānyaḥ patiḥ śivāt /
kiṃtu yaḥ patibhedo 'smin sa śāstre śaktibhedavat // MrgT_1,13.164 //
kṛtyabhedopacāreṇa tadbhedasthānabhedajaḥ /
karotyunmīlanaṃ yābhiḥ śaktibhirnaratejasaḥ // MrgT_1,13.165 //
tā nivṛttyādisaṃjñānāṃ bhuvanānāmadhīśvarāḥ /
nivartayati bhūtāni yayā sāsya nivartikā // MrgT_1,13.166 //
nivṛttiriti tatsthānaṃ tatreśo 'pi nivṛttimān /
nivṛttasya gatirbhūyo yayā prācyāvalakṣaṇā // MrgT_1,13.167 //
niṣidhyate pratiṣṭhā sā sthānaṃ tavāṃśca tatpatiḥ /
tyaktvāptagamyaviṣayaṃ yayā jñānaṃ dadātyaṇoḥ // MrgT_1,13.168 //
sā vidyā sthānamapyasyā vidyeśaśca tadīśvaraḥ /
sarvaduḥkhapraśamanaṃ yayāsya kurute haraḥ // MrgT_1,13.169 //
sā śāntistatpadaṃ ceti tatkurvan so 'pi śāntimān /
ūrdhvādhoviṣayāloko mahānyaśca mahattaraḥ // MrgT_1,13.170 //
mahattamaśca kriyate cito yābhirvimucyataḥ /
tā indhikādyāstatsthānaṃ tadvānīśastisṛṣvapi // MrgT_1,13.171 //
sarvajñatvādiyoge 'pi niyojyatvaṃ malāṃśataḥ /
pramārṣṭi tadyayā sāsya mocikā tatpadaṃ ca yat // MrgT_1,13.172 //
mocakastatkriyākṛcca yayeśānaṃ karoti tam /
sordhvagā tatpadaṃ ceti tadīśaścordhvagāpatiḥ // MrgT_1,13.173 //
ye 'pi tatpadamāpannāḥ śaivasādhanayogataḥ /
te tatsthityantamāhlādaṃ prāpya yānti paraṃ padam // MrgT_1,13.174 //
na ca sṛṣṭyādi kurvanti svārthaniṣṭhā hi te yataḥ /
iti sādāśivaṃ tattvaṃ vyākhyātaṃ leśatastava // MrgT_1,13.175 //
śaktāvapyevamityeṣa sakalaḥ kṛtyayogataḥ /
kṛtyaṃ tadādiviṣayaṃ niṣkalo 'nyatra sarvadā // MrgT_1,13.176 //
bhūmiprādhānikagranthi- vidyābindukalādiṣu /
guṇakārāḥ daśādyāḥ syur nādakoṭeradho mune // MrgT_1,13.177 //
ūrdhvaṃ kalāyā vidyādhaḥ śrūyante gahanādhipāḥ /
tadantarālametāvad iti dhījātra lakṣaṇā // MrgT_1,13.178 //
dvayorapyadhvanorevaṃ kramaprasavayoginoḥ /
vilayaḥ prātilomyena śaktitattvadvayāvadhiḥ // MrgT_1,13.179 //
vyastasyātha samastasya vilayaḥ sa kathaṃ kiyān /
tattvamārgasya bhagavan brūhi sarvārthadarśyasi // MrgT_1,13.180 //
mahāsvāpe samastasya vyastasyāvāntaro layaḥ /
sargo 'pyevaṃ sthiteḥ kālaḥ kathyamāno 'vadhāryatām // MrgT_1,13.181 //
caturyugasahasrāntam aharhemāṇḍajanmanaḥ /
niśā tāvatyahorātra- mānenābdaparārdhake // MrgT_1,13.182 //
vilayo vyutkrameṇaiṣa prakṛtyādi nivāryate /
tadā rudraśataṃ vīra- śrīkaṇṭhau ca pradhānapāḥ // MrgT_1,13.183 //
śaktyākramya jagatsūkṣmaṃ sūkṣmadehāṃśca cidvataḥ /
prakṛtisthāśayān kālaṃ tatsvāpāntamupāsate // MrgT_1,13.184 //
śiveṣṭamantrabhṛnnunna- maṇḍalādhipatīritāḥ /
kāle jagatsamutpādya svādhikāraṃ prakurvate // MrgT_1,13.185 //
karma dharmādikaṃ tacca guṇatvena matau sthitam /
guṇino na guṇo 'paiti prakṛtāvucyate katham // MrgT_1,13.186 //
satyaṃ buddhiguṇaḥ karma nāpaiti guṇino guṇaḥ /
dehākṣaphalabhūmīnāṃ tātsthyāt tatropacaryate // MrgT_1,13.187 //
ādhāre kāraṇe kārye samīpe copakārake /
dharmādyanukṛtau ceti lakṣaṇāṃ sūrayo jaguḥ // MrgT_1,13.188 //
evaṃ guṇādisargāṇāṃ parārdhe guṇakāraṇam /
kalā leḍhi kalāṃ māyā svādhikāraparāṅmukhī // MrgT_1,13.189 //
tannivṛttau nivartante devāstadadhikāriṇaḥ /
sargasthityādiko yasmād adhikārastadāśrayaḥ // MrgT_1,13.190 //
evaṃ mantreśamukhyeṣu viśatsvabhimataṃ padam /
vidyāmatti sadātattvaṃ tadbindurbaindavaṃ dhvaniḥ // MrgT_1,13.191 //
nādamatti parā śaktiḥ śaktimīṣṭe svayaṃ haraḥ /
bhavināṃ viśramāyaivaṃ māyāyāśca paraḥ śivaḥ // MrgT_1,13.192 //
ākalayya svadṛkśaktyā svāpaṃ sṛṣṭyai pravartate /
evaṃ tattvāni bhāvāśca bhuvanāni vapūṃṣi ca // MrgT_1,13.193 //
śuddhāśuddhādhvanorvipra vyākhyātāni samāsataḥ /
vidyā pañcāṇudehāśca bindurnādo 'tha kāraṇam // MrgT_1,13.194 //
pañcaskandhaḥ paro mārgaḥ kva bhāvāḥ pratyayaḥ sthitāḥ /
nādaḥ sūkṣmaḥ kalā kāla- rāgayugme sapūruṣe // MrgT_1,13.195 //
sthūlaḥ pañcakalo nādaḥ pañcatattvāśrayo mune /
pradhānādicaturgranthi- nidhirbinduścatuṣkalaḥ // MrgT_1,13.196 //
garve manomukhā devā buddhau bhāvādayaḥ sthitāḥ /
pañcamantratanurdevaḥ sthitastanmātrapañcake /
sūkṣmabhūteṣu mantreśā mantrāḥ sthūleṣu saṃsthitāḥ // MrgT_1,13.197 //
iti yadaṇunirodhi dhvāntabījādyadṛṣṭaṃ paśumatasṛtadṛgbhiḥ pāśajālaṃ subhūyaḥ /
tadupaśamanimittaṃ vakṣyamāṇakriyāto rucadavihataśaktiḥ śāmbhavī mantrasampat // MrgT_1,13.198 //
%% samāptaśca vidyāpādaḥ
