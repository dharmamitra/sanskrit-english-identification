 Sabhikasaugataśāsanapravrajyāvratacaraṇaparivarta
 (SAM 4Ob4: additional verses)
 athāśoko mahārājaḥ śrotuṃ subhāṣitaṃ punaḥ /
 upaguptaṃ yatiṃ natvā sāñjalir evam abravīt // Svp_*1* //
 bhadanta śrotum icchāmi punas tasya jagadguroḥ /
 munīndrasyānubhāvatvaṃ tat samādeṣṭum arhati // Svp_*2* //
 iti saṃprārthitaṃ rājñā śrutvā so 'rhan yatiḥ sudhīḥ /
 taṃ narendraṃ samāmantrya saṃpaśyann evam ādiśat // Svp_*3* //
 (SAM 40b6; BKA C 99b4; BKA T 71b8)
 atha śṛṇu samādhāya yathā me guruṇoditaṃ /
 tathāhaṃ saṃpravakṣyāmi tava puṇyapravṛddhaye // Svp_1 //
 tad yathābhūn mahāpuryāṃ mathurāyāṃ mahājanaḥ /
 sādhubhogābhidhaḥ śreṣṭhī sarvadravyasamṛddhimān // Svp_2 //
 tasya bhāryā subhadrāṃgī sundarī ratisaṃnibhā /
 sādhvī śrīsadṛśākārā priyaṃvadābhidhā varā // Svp_3 //
 tasyās triyaṃtrikā jātā dārikā vyaṃgikāśrayā /
 tāṃ dṛṣṭvā dārikāṃ mātā babhūva vyāhatāśayā // Svp_4 //
 janako 'pi samālokya dārikāṃ tāṃ triyantrikāṃ /
 lajjāvidaritasvāntas tasthau niśvāsatatparaḥ // Svp_5 //
 tataḥ sa janakaḥ śreṣṭhī nimittajñān vicakṣaṇān /
 tīrthikān sahasāmantrya dārikāṃ tām adarśayat // Svp_6 //
 triyantritāṃ śiśuṃ dṛṣṭvā nimittajñaḥ sa tīrthikaḥ /
 dārikeyam abhadreti śreṣṭhino 'gre nyavedayat // Svp_7 //
 tac chrutvā janakaḥ śreṣṭhī duḥkhaśaṃkākulāśayaḥ /
 snehaśokāgnitaptātmā tasthau saṃmohitendriyaḥ // Svp_8 //
 tāṃ dṛṣṭvā sā satī bhāryā śrutvā tat tīrthikoditaṃ /
 snehaśokāgnisaṃtaptā babhūva vyāhatāśayā // Svp_9 //
 tasmin kaṇe supuṇyātmā sarvavidyāvicakṣaṇā /
 sā parivrājikā tatra śreṣṭhigṛha upācarat // Svp_10 //
 tāṃ dṛṣṭvā samupāyātāṃ śreṣṭhī sa sahasotthitaḥ /
 sādaraṃ samupāmantrya śuddhāsane nyaveśayat // Svp_11 //
 sādhubhogas tataḥ śreṣṭhī tāṃ parivrājikāṃ mudā /
 abhyarcya bhojayitvā ca saṃprasādyaivam abravīt // Svp_12 //
 bhadrike dārikā jātā mamātmajā triyantrikā /
 imāṃ te dātum icchāmi samanvāhartum arhasi // Svp_13 //
 iti nivedya sa śreṣṭhī samādāya nijāṃ sutāṃ /
 tāṃ tasyāḥ purataḥ sthāpya bahu dravyaṃ ca prabravīt // Svp_14 //
 iyaṃ me dārikā bhadre bhavatyai saṃkalpitā mayā /
 tad bhavatyā samādāya saṃpālyā svātmajā yathā // Svp_15 //
 tvaṃ putraputrīhīnāsi nirbhartṛkā nirākulā /
 tasmāt tvayā pālanīyā svātmajeva śiśur iyaṃ // Svp_16 //
 iti nivedya sa śreṣṭhī sadhātrīṃ tāṃ sutāṃ mudā /
 bahudravyānvitāṃ tasyai datvaivaṃ punar abravīt // Svp_17 //
 yadeyaṃ saṃpravṛddhā syāt tadā te dāsikā bhavet /
 tasmād yāvad iyaṃ bālā tāvat pālyā tvayā sadā // Svp_18 //
 tataḥ pravrājya sve dharme saṃcārayasva sanmate /
 adhyāpaya ca sarvāṇi śāstrāṇy api yathākramaṃ // Svp_19 //
 ity uktvā sa pitā putrīṃ vastrālaṃkāramaṇḍitām /
 tāṃ tasyai brahmacāriṇyai saṃkalpya pradadau muda // Svp_20 //
 tat pradattāṃ samādāya sadhātrīṃ sopacārikāṃ /
 datvā bhadrāśiṣaṃ tasmai śirī nāmā tato 'carat* // Svp_21 //
 tatra sā svāśrame gatvā sadhātrīṃ tāṃ pramoditā /
 svātmajām iva saṃpālya sahasā samapoṣayat // Svp_22 //
 evaṃ saṃpālyamānā sā dine dine 'bhivardhitā /
 paripuṣṭendriyā kāntā sarvamanoharābhavat // Svp_23 //
 tatas tayānuśāsinyā pravrājitā yathāvidhiṃ /
 sā yatisaṃvaraṃ dhṛtvā kāṣāyacīvarācarat // Svp_24 //
 tataḥ sā sumatī kanyā sarvā lipīr aśikṣata /
 tataḥ krameṇa sarvāṇi śāstrāṇi samaśikṣata // Svp_25 //
 evam adhītya sā vijñā sarvavidyāntapāragā /
 mahādhīr iti nāmābhūt subuddhitvāt triyantrikā // Svp_26 //
 krameṇa kuṭilāṃgī sā śālaproccābhavat sudhīḥ /
 nijadharmānubhāvena pūrvapāpakṣayaṃ gate // Svp_27 //
 catuḥṣaṣṭi kalādhītā vedādhyayanacāturī /
 sarvavādimanotrāsaṃ saṃharantī vyarājata // Svp_28 //
 sarve 'pi vādino vijñās tāṃ jetuṃ naiva śekire /
 saiva pravādinaḥ sarvān vinirjityābhyarājata // Svp_29 //
 tat kīrtisurabhis tasyāḥ samantataḥ prasāritā /
 tat sumatiṃ samakarṇya sarve 'tivismayaṃ yayuḥ // Svp_30 //
 tadā tatra dvijo vidvān sarvavedāntapāragaḥ /
 vidyākarābhidho mānī dakṣiṇātaḥ samāgataḥ // Svp_31 //
 sa pārśvaṃ tāmrapaṭṭena veṣṭayitvā samunmanāḥ /
 ulkām ujvālitāṃ dhṛtvā pure tatra mudāviśat // Svp_32 //
 yo mayā saha saṃvādaṃ kartum atra samicchati /
 tasyāham upagaccheyam iti mānī mudācarat // Svp_33 //
 tam āyātaṃ samālokya māthurikā mahājanāḥ /
 taṃ dvijaṃ samupāmantrya sarve py evaṃ babhāṣire // Svp_34 //
 sādho mātra samāgaccha dhṛtvolkāṃ jvalitām imāṃ /
 yā parivrājikā sādhvī sā prājñā vidyate satī // Svp_35 //
 iti tair gaditaṃ śrutvā vidyākaro 'timānikaḥ /
 māthurikān upāsṛtya sāhaṃkāraḥ samabravīt // Svp_36 //
 kā parivrājikā prājñā vidyate 'tra kuhāśritā /
 tām ahaṃ draṣṭum icchāmi tad darśayitum arhathaḥ // Svp_37 //
 iti taduktam ākarṇya sarve 'pi te mahājanāḥ /
 brāhmaṇaṃ taṃ samālokya saṃpraṣṭum evam abravīt // Svp_38 //
 sādho yadi tayā sārdhaṃ saṃvādaṃ kartum icchasi /
 tāṃ kāntāṃ sumatiṃ vijñāṃ darśayiṣyāmahe vayaṃ // Svp_39 //
 iti sarvair api proktaṃ śrutvā sa brāhmaṇo mudā /
 saṃpaśyans tān janān sarvān puraḥ sthitvaivam abravīt // Svp_40 //
 bho bhavantas tayā sārdhaṃ saṃvādaṃ kartum utsahe /
 tad enāṃ samupānīya darśayantu puro mama // Svp_41 //
 iti tena samākhyātaṃ śrutvā tatheti te janāḥ /
 sahasā tatrāśrame gatvā tasyā yater upāśrayan // Svp_42 //
 tān vīkṣya samupāsīnān sā parivrājikā mudā /
 kimartham āgatā yūyam iti saṃparyapṛcchata // Svp_43 //
 tac chrutvā te janāḥ sarve natvā sāṃjalayo mudā /
 tāṃ mahādhiyam āpaśyan māthurā evam abruvan // Svp_44 //
 eko 'tra brāhmaṇo vidvān sarvaśāstravicakṣaṇaḥ /
 vedāntapārago vijño dakṣiṇātaḥ samāgataḥ // Svp_45 //
 tat tena saha saṃvādaṃ kartuṃ yadi tvam icchasi /
 sarvalokasabhāmadhye svaguṇaṃ saṃprakāśaya // Svp_46 //
 śaknosi yadi vijñena saṃvādaṃ kuru mānini /
 parājitā cet tena tvaṃ vayam apy upahāsyatāṃ // Svp_47 //
 iti tair uktam ākarṇya sā parivrājikā sudhīḥ /
 vāḍham icchāmi saṃvādaṃ kartuṃ tena dvijena hi // Svp_48 //
 sarvalokasabhāmadhye darśayiṣyāmi madguṇaṃ /
 iti tayā samuditaṃ śrutvā sarve savismayāḥ // Svp_49 //
 sarveme tat pravṛttāntaṃ rājñaḥ puro nyavedayan /
 tat samākarṇya rājā sa yathāmūbhyāṃ prabhāṣitaṃ // Svp_50 //
 kārayata tathā yūyam iti tān avadaj janān /
 tadanujñāṃ samāsādya sarve te muditā janāḥ // Svp_51 //
 āmantrya tajjanān etad vṛttaṃ proktvaivam ūcire /
 parivrājikayā sārdham amuyāpy ativijñayā // Svp_52 //
 amuko brāhmaṇo vidvān saṃvādaṃ kartum icchati /
 tac chrotuṃ ye 'bhivāñcchanti jñātuṃ caitad viśeṣatāṃ // Svp_53 //
 sarve tatra samāyāntu pure 'taḥ saptame dine /
 iti rājñā samādiṣṭaṃ prabhāṣantaḥ samantataḥ // Svp_54 //
 ghaṇṭāghoṣaṃ samuccārya codayata sato janān /
 iti tatkathitaṃ śrutvā sarve 'pi sajjanā mudā // Svp_55 //
 tatra te muditāḥ sarve yathādiṣṭaṃ mahībhṛtā /
 tathā ghaṇṭāṃ samunnādya sarvāṃl lokān vyanodayan // Svp_*55* //
 tathāhīti pratijñāya ghaṇṭāghoṣam acārayan /
 tat samākarṇya sarve 'pi sajjanā mathurāśritāḥ // Svp_56 //
 tadvivādaṃ samicchantaḥ śrotuṃ draṣṭuṃ pracerire /
 tadā vidyākaro mānī manasaivaṃ vyacintayat // Svp_57 //
 sā parivrājikā vijñā kīdṛgvidyāvicakṣaṇā /
 iti vicintya satrasthas tāṃ parivrājikāṃ satīṃ // Svp_58 //
 draṣṭuṃ tatrāśrame gatvā lokān evam apṛcchata /
 yā parivrājikā prājñā sā kā kuhasamāśritā // Svp_59 //
 tāṃ bhavantaḥ samāmantrya saṃdarśayantu me drutaṃ /
 iti tat kathitaṃ śrutvā tatrāntikasamāśritāḥ // Svp_60 //
 tāṃ parivrājikāṃ sādhvīṃ samāmantryaivam abruvan /
 bho bhadre brāhmaṇo vidvān bhavatīṃ draṣṭum icchati // Svp_61 //
 tad bhavatī tam āmantrya saṃdarśayatu sādaraṃ /
 iti taduktam ākarṇya sā parivrājikā mudā // Svp_62 //
 taṃ vidvāṃsaṃ samāmantrya purataḥ samupāśrayat /
 tāṃ parivrājikāṃ kāntāṃ manoramātisundarīṃ // Svp_63 //
 samīkṣya suciraṃ tasthau rāgāgnijvalitāśayaḥ /
 sā parivrājikā cāpi dṛṣṭvā taṃ sundaraṃ dvijaṃ // Svp_64 //
 saṃrāgavyākulasvāntā paśyanty eva samāśrayat /
 tayor dvayor daivayogād rāgavahniḥ samutthitaḥ // Svp_65 //
 tenābhidravitasvāntau sneharaktau babhūvatuḥ /
 tataḥ sa brāhmaṇaḥ kānto yuvā rāgākulendriyaḥ // Svp_66 //
 tāṃ kāntāṃ yauvanīṃ rāmāṃ saṃpaśyan raha abravīt /
 ayi bhadre subhadrāṃgi tvāṃ dṛṣṭvā mama mānasaṃ // Svp_67 //
 rāgāgnir dīpyate dagdhuṃ tac chamīkartum arhati /
 yadi te 'sti dayā bhadre brāhmaṇe 'smin vicakṣaṇe // Svp_68 //
 tat sudṛṣṭyā samālokya mām āśvāsyābhinandaya /
 iti taduktam ākarṇya sā parivrājikā api // Svp_69 //
 kāmarāgāvilasvāntā tasthau saṃmohitā yathā /
 evaṃ saṃmohitasvāntāṃ tāṃ vīkṣya brāhmaṇo 'pi saḥ // Svp_70 //
 āliṃgya sudṛśāpaśyan samāśvāsyaivam abravīt /
 ayi bhadre yadi te 'sti snehamaitramano mayi // Svp_71 //
 śrutvā me 'bhihitaṃ vākyaṃ cittaṃ samabhinandaya /
 sumate yan mayā sārdhaṃ vivādaṃ kartum icchasi // Svp_72 //
 aham api tvayā sārdhaṃ vivādaṃ kartum utsahe /
 tad yadi te mayi snehas tan me hitaṃ vacaḥ śṛṇu // Svp_73 //
 tan manasā samādhāya samabhikartum arhati /
 iti taduktam ākarṇya kāmāturā mahāsudhīḥ // Svp_74 //
 vidyākaraṃ samālokya vihasaṃty evam abravīt /
 bho dvijendra mahāprājña samādiṣṭaṃ tvayā yathā // Svp_75 //
 tathāhaṃ kartum icchāmi satyam iti pravakṣyatāṃ /
 iti tayā samākhyātaṃ śrutvāsau cāturo mudā // Svp_76 //
 tāṃ smitānanaḥ prāha manojarasavihvalaḥ /
 yady evaṃ kriyate rāme tathāvayoḥ samāgamaṃ // Svp_77 //
 yāvaj jīvaṃ sukhaṃ bhuktvā ramamāṇau caremahi /
 tad abhisamayaṃ kṛtvā guptam āvāṃ vidhāya tat // Svp_78 //
 evaṃ tatra sabhāmadhye saṃlapiṣyāvahe kila /
 yo 'tra vivādite jetā tasya sa hatamānikaḥ // Svp_79 //
 śaraṇe prāpya śiṣyatvaṃ saṃcareta sadānugaḥ /
 ity abhisamayaṃ kṛtvā sākṣīkṛtvā mahājanān // Svp_80 //
 tatra sarvasabhāmadhye saṃvadiṣyāmahe mithaḥ /
 mayā cen nirjitā tvaṃ strī tadā loke na ninditā // Svp_81 //
 kim āścaryaṃ jitā bālā puṃsā sateti vakṣyate /
 yadi tatra sabhāmadhye nirjito 'haṃ tvayā striyā // Svp_82 //
 tadā loke bhaviṣyāmi nindyamānaḥ samantataḥ /
 pumān api dvijaḥ prājño bālayāpi striyā jitaḥ // Svp_83 //
 iti hāsyapathaṃ yāsye vidyākaro 'tiviśrutaḥ /
 iti tvayā tadā tatra saṃvāde nau pravartite // Svp_84 //
 ante pratyuttaraṃ naiva dātavyam api kiṃcana /
 tathā jitvā mayā tvaṃ strī śiṣyāpi me bhaves tadā // Svp_85 //
 evaṃ samāgamaṃ nau syād vāvaj jīvaṃ sukhaṃ mahat /
 iti taduktam ākarṇya sā kāmarāgadāhitā // Svp_86 //
 tatheti patibhāṣitvā brāhmaṇaṃ taṃ vyanodayat /
 evaṃ sa brāhmaṇas tatra kṛtvābhisamayaṃ tayā /
 lokāsamīkṣyamāṇaś ca svālaye prācaran mudā // Svp_87 //
 tato 'nyasmin dine prātaḥ vidvān kāmasamutsukaḥ /
 mahājanasabhāmadhye gatvāmantryaivam abravīt // Svp_88 //
 bhavanto 'dya tayā sārdhaṃ parivrājikayā saha /
 saṃvādaṃ kartum icchāmi tad ānayantu tāṃ drutaṃ // Svp_89 //
 iti tenoditaṃ śrutvā sarve 'pi te mahājanāḥ /
 tatheti samupāmantrya tāṃ yatim evam abruvan // Svp_90 //
 bhavati yad ayaṃ vipraḥ sarvaśāstravicakṣaṇaḥ /
 bhavatyā saha saṃvādaṃ kartum adya samicchati // Svp_91 //
 tad bhavantī sahānena vivadituṃ yadīcchati /
 tatra raṃge sabhāmadhye samāgatyābhitiṣṭhatu // Svp_92 //
 iti taduktam ākarṇya sā parivrājikā mudā /
 taṃ bhartāram abhīcchantī raṃgabhūmyāṃ samāśrayat // Svp_93 //
 vidyākaro 'pi āgatya tatra raṃge sabhāśraye /
 mahādhīmukhain ālokya pramanāḥ samupāśrayat // Svp_94 //
 tatra raṃge sabhāmadhye tāv ubhau samupāśritau /
 dṛṣṭvā śrutvāpi te sarve mahājanā upāśrayan // Svp_95 //
 tad draṣṭuṃ kautukākrāntaṃ viprāś ca brahmacāriṇaḥ /
 nṛpatipramukhā lokāḥ sarve tatra samāgatāḥ // Svp_96 //
 tathānye 'pi janāḥ santaḥ śilpivaṇikprajādayaḥ /
 sarve 'tra samupāyātās tad draṣṭuṃ samupāśrayan // Svp_*96* //
 tān draṣṭuṃ samupāsīnān sarvāṃl lokān samīkṣya saḥ /
 brāhmaṇa utthitaḥ paśyan sāñjalir evam abravīt // Svp_97 //
 bhavanto 'tra yad asmābhiḥ svam atimadamānikaṃ /
 kṛtaṃ vaṭukacāpalyaṃ kartum arhantu tat kṣamāṃ // Svp_98 //
 yadi mayā vivāde 'tra nārīyaṃ nirjitā tadā /
 kim āścaryaṃ vadel lokaḥ puṃsā nārī jiteti ca // Svp_99 //
 yady etayā striyāpy atra vivāde 'haṃ vinirjitaḥ /
 pumān api jito nāryā hīti syāṃ sarvaninditaḥ // Svp_100 //
 tad atra samayaṃ kṛtvā vivādaṃ kartum utsahe /
 tad bhavanto 'pi madhyasthā draṣṭum arhantu sādhavaḥ // Svp_101 //
 yady eṣātra vivāde māṃ parājetuṃ hi śaknuyāt /
 asyāḥ śiṣyatvam āsādya bhaveyāhaṃ sadānugaḥ // Svp_102 //
 yady atrāham imāṃ jitvā jayaśriyaṃ samāpnuyāṃ /
 mama śiṣyatvam āsādya bhaved eṣā sadānugā // Svp_103 //
 iti saṃprārthya vipro 'sau tāṃ parivrājikāṃ satīṃ /
 paśyan vyākaraṇapṛśnaṃ pṛṣṭvā samabhyacodayat // Svp_104 //
 tatpratyuttaram uddiśya sā parivrājikā sudhīḥ /
 brāhmaṇaṃ taṃ vinirjitya vyasmāyayan sabhājanān // Svp_105 //
 tac chrutvā te janāḥ sarve vismayāpannamānasāḥ /
 prājñeyaṃ yatir ity uktvā svasvālayam upācaram // Svp_106 //
 tat paredyus tathā tatra sā parivrājikāgatā /
 te 'pi santo janāḥ sarve samāgatya samāśrayan // Svp_107 //
 tataḥ sa brāhmaṇas tatra sabhāmadhye samāśritaḥ /
 tāṃ parivrājikāṃ paśyañ cchāstrārthaṃ paryapṛcchata // Svp_108 //
 tac chāstrārthaṃ samākhyāya yuvatir api sā sudhīḥ /
 vidvāṃsam api taṃ jitvā sarvān sato 'nvamodayat // Svp_109 //
 evaṃ ca tṛtīye 'py ahni sā yoṣid api sanmatiḥ /
 sarvakalābhisaṃvāde vispaṣṭārtham udāharat // Svp_110 //
 evaṃ turyadine cāpi pañcame divase tathā /
 ṣaṣṭhe 'pi vāsare saivaṃ yathārthaṃ samupādiśat // Svp_111 //
 evaṃ sa brāhmaṇas tatra saptame 'hni samāśrite /
 kriyābandhaṃ taya kṛtvā raṃgabhūmim upāsarat // Svp_112 //
 trapākulacitta iva janān āha sucāturaḥ /
 adyāpy ahaṃ yadi jitas tasyāḥ syām anugo nanu // Svp_113 //
 jeṣyati pratyahaṃ saivam ekasminn apy ahaṃ kimu /
 vāṇīcchalāj jitā sā tu yato yoṣit sarasvatī // Svp_114 //
 iti proktvā dvijaḥ kāmī kāmāturīṃ mahādhiyaṃ /
 pragalbhavacasā nāriṃ vedāntaṃ samapṛcchata // Svp_115 //
 tatra vijñāpi sā sādhvī smṛtvābhisamayaṃ sudhīḥ /
 api pratyuttaraṃ kiñcid asamarthaiva no dadau // Svp_116 //
 tataḥ sa brāhmaṇaḥ paśyan mahājanān sabhāśritān /
 sānandasuprasannāsyaḥ sāñjalir evam abravīt // Svp_117 //
 bhavanto dṛśyatām atra labhate ko jayaśriyaṃ /
 iti samīkṣya prākhyātum arhanti mānyathā khalu // Svp_118 //
 iti tat prārthitaṃ śrutvā sarve 'pi te sabhājanāḥ /
 vidyānidhiṃ mahāprājñaṃ saṃpraśaṃsyaivam abruvan // Svp_119 //
 kovidātra bhavāñ jetā yatir eṣā parājitā /
 tad iyaṃ bhavataḥ śiṣyā bhaveta sarvadānugā // Svp_120 //
 ekasminn eva divase mahādhīs tena nirjitā /
 katham atra saṃdeha iti sarve savismayāḥ // Svp_121 //
 iti sarvaiḥ samākhyātaṃ śrutvā sa brāhmaṇo mudā /
 tāṃ parivrājikāṃ paśyan vihasann evam abravīt // Svp_122 //
 ayi bhadre samāyāhi yathābhisamayaṃ kṛtam /
 tathānugatvam āsādya cara dharmaṃ mamānugā // Svp_123 //
 iti taduktam ākarṇya sā parivrājikā smitā /
 lajjābhihatacitteva tasthāv abhinatānanā // Svp_124 //
 tataḥ sa mudito vipro daṇḍaṃ cchatram upānahaṃ /
 datvā tāṃ sahasāmantrya samāśvāsyaivam abravīt // Svp_125 //
 ayi bhadre tathā siddhaṃ yathā mayā samīhitaṃ /
 tat tvaṃ mudā mayā sārdhaṃ sukhaṃ cara samāvraja // Svp_126 //
 iti tat kathitaṃ śrutvā sā parivrājikā tataḥ /
 daṇḍam upānahau cchatraṃ gṛhītvā prasthitā śanaiḥ // Svp_127 //
 tataḥ sa brāhmaṇo dhṛtvā tāṃ parivrājikāṃ mudā /
 vijayaśrīmahotsāhair vāsālayam upācarat // Svp_128 //
 tatra vāse samāśritya vidvān so 'tyabhinanditaḥ /
 tayā sārdhaṃ yathākāmaṃ bhuṃjamāno 'ramat sukhaṃ // Svp_129 //
 tatraivaṃ ramyamāṇāsau tena bhartrātirāginā /
 kāla āpannasatvābhūt prāvṛṣīva ghano 'mbubhṛt // Svp_130 //
 tataḥ krameṇa sā nārī saṃpravardhitagarbhiṇī /
 kṛśāṃgī pāṇḍuvarṇābhūn mṛduvāg mandagāminī // Svp_131 //
 garbhiṇī sā parijñāya nindyamānā mahājanaiḥ /
 lajjāsaṃkocitasvāntā bhartāram āha taṃ dvijaṃ // Svp_132 //
 svāmin bhavān vijānātu yad ahaṃ garbhiṇī bhave /
 tal lokair nindyamānātra kathaṃ careya sāṃprataṃ // Svp_133 //
 tad anyaviṣaye gatvā sthātum icchati me manaḥ /
 yadīcchasi mayā sārdhaṃ rantuṃ prehi vrajevahi // Svp_134 //
 iti tayā samākhyātaṃ śrutvā sa brāhmaṇas tathā /
 anyatra viṣaye gantuṃ tayā sārdhaṃ samaicchata //135 //
 tatas tau mathurāṃ tyaktvā jagmatur dakṣiṇāpathaṃ /
 janapadacārikāṃ tatra caritvā sukham āpatuḥ // Svp_136 //
 tatra śvetavalākākhye pure tau dampatī mudā /
 gatvā rātrau samāśritya nyūṣatuḥ parikheditau // Svp_137 //
 tatra sā navamāsānām atyayāt samayāgate /
 maṭhe lokasabhonānte prāsūta laghudārakam // Svp_138 //
 ātmajaṃ taṃ samālokya suvarṇam abhisundaraṃ /
 sā mātā vismitasvāntā tasthau lajjānatānanā // Svp_139 //
 janako' pi tam ālokya vijño 'yaṃ hi bhaved api /
 iti matvā ciraṃ paśyans tasthau saṃharṣitāśayaḥ // Svp_140 //
 tataḥ sa janakas tasya kṛtvā jātimahaṃ svayaṃ /
 nāmāsya kiṃ kariṣye 'ham iti dhyātvaivam abravīt // Svp_141 //
 yat sabhāyāṃ prajāto 'yaṃ tenāsya nandanasya me /
 sabhika iti vikhyātaṃ nāma bhavatu sarvataḥ // Svp_142 //
 ity ākhyāya pitā tasya dārakasya yathārthataḥ /
 sabhika iti prakhyātaṃ nāma kṛtvātyasārayat // Svp_143 //
 tataḥ sa dārako mātrā pitrāpi saṃprapālitaḥ /
 paripuṣṭendriyo vṛddho babhūvāśu manoharaḥ // Svp_144 //
 tataḥ sa sabhiko dhīmān aśikṣata lipīḥ kramāt /
 sarvaśāstrāṇy adhītyāśu mahāvāditvam āyayau // Svp_145 //
 evaṃ sa vādijid vijñaḥ sarvavidyāvicakṣaṇaḥ /
 vidyābhimāninaḥ sarvān parājetuṃ samaicchata // Svp_146 //
 tato 'nujñāṃ samāsādya pitroḥ so 'tyatimānikaḥ /
 pravrajitvā guror ājñāṃ dhṛtvācarad yativrataṃ // Svp_147 //
 yasya mātā mahāprājñā vidyākaraḥ pitā tathā /
 ato 'timānī sabhikaḥ svayaṃ vidyāvicakṣaṇaḥ // Svp_148 //
 tataḥ sa mānino jetuṃ samudrāntika āśrame /
 maharṣīn brāhmaṇān vijñān saṃdraṣṭuṃ samupācarat // Svp_149 //
 tatra sa vādinaḥ sarvān sarvaśāstrapravādite /
 jitvā vijayam āsādya samabhyānandito 'carat // Svp_150 //
 tato 'nyatrāśrame gatvā sa sabhiko vyalokayat /
 tathā pravādinaḥ sarvāñ jitvā jayaṃ samāyayau // Svp_151 //
 evaṃ sa sabhiko gatvā ṣoḍaśanagareṣv api /
 sarvān pravādino jitvā jayakīrtiśriyaṃ yayau // Svp_152 //
 tataḥ sa sabhikaḥ sarvavidyāmadābhimānikaḥ /
 sarvān pravādino jetuṃ manasaivaṃ vyacintayat // Svp_153 //
 saṃbuddho 'sau mahābhijñaḥ sarvajño 'rhan munīśvaraḥ /
 sarvavādivijeteti prathitaṃ sarvato 'dhunā // Svp_154 //
 tad ahaṃ tasya munīndrasya jagacchāstur mahāmateḥ /
 prajñāviśeṣam ājñātuṃ gamiṣyāmi tadāśrame // Svp_155 //
 jetuṃ na śakyate buddhaḥ kṣatriyātmaja eva saḥ /
 raṇakāle tu vīrās te kṣatriyāḥ śāstravaimukhāḥ // Svp_156 //
 vidyākaro mama pitā mahādhīr jananī punaḥ /
 svayaṃ vidyābdhipāraś ca sarvavādimadāpahaḥ // Svp_157 //
 iti sa sabhiko dhyātvā vārāṇasyāṃ jināśrame /
 mṛgadāve bhraman gatvā samīkṣya samupācarat // Svp_138 //
 tatra sabhāsanāsīnaṃ sarvalokasamāvṛtaṃ /
 dadarśa sa munīndraṃ taṃ pūrṇendum iva bhāskaraṃ // Svp_159 //
 taṃ dṛṣṭvā sa mahāmānī vismayākrāntamānasaḥ /
 vibhinnavadanas tasthau paśyan niścalitendriyaḥ // Svp_160 //
 tato dhairyaṃ samālambya madamānaṃ vihāya saḥ /
 praṇatvā sāñjalis tatra saṃpaśyan samupācarat // Svp_161 //
 tatra sa samupāśritya tasya śāstur mahāmuneḥ /
 praṇatvā caraṇāmbhoje sāñjaliḥ samupāśrayat // Svp_162 //
 tatra sa suprasannātmā sāñjaliḥ sa puraḥ sthitaḥ /
 saṃbuddhaṃ taṃ mahābhijñaṃ saṃpaśyann evam abravīt // Svp_163 //
 bhagavans tad vijānīyād yadarthe 'ham ihāvraje /
 tad bhavān me manovāñchāṃ saṃpūrayitum arhati // Svp_164 //
 iti saṃprārthitaṃ tena śrutvā sa bhagvāñ jinaḥ /
 taṃ sabhikaṃ samālokya vihasann evam ādiśat // Svp_165 //
 śṛṇu sādho mahābhāga yadarthe tvam ihāgataḥ /
 tat te saṃpūrayiṣyāmi samākhyāhi samīhitaṃ // Svp_166 //
 ity ādiṣṭaṃ munīndreṇa śrutvā sa sabhiko mudā /
 bhagavantaṃ tam ālokya sāñjalir evam abravīt // Svp_167 //
 bhagavan bhavatā prāptaṃ kiṃ jñānaṃ kiṃ ca te vrataṃ /
 yat saṃbuddho bhavān khyāta etad ādeṣṭum arhati // Svp_168 //
 iti tat prārthitaṃ śrutvā sarvamānimadāpahaḥ /
 bhagavān sabhikaṃ drṣṭvā tad uttaram upādiśat // Svp_169 //
 uttaraṃ pratipṛcchasva tadarthaṃ sabhika madī /
 śiṣyāṇām agrato 'jño 'yaṃ svalpaśikṣāparigrahāt // Svp_170 //
 iti sarvajñavacanaṃ śrutvā sabhika mānikaḥ /
 nirmada uttaraṃ vijñaṃ papraccha sāñjaliḥ smitaḥ // Svp_171 //
 bhagavatājñapitas tvaṃ tadarthaṃ me samādiśa /
 vinayād arthitas tena tadartham uttarādiśat // Svp_172 //
 katham ajño 'si sabhika sarvavidyāvicakṣaṇa /
 śrūyatāṃ kathayiṣyāmi saṃkṣepāt sāvadhānataḥ // Svp_173 //
 bodhicaryāvrataṃ dhṛtvā saṃprāpya bodhim uttamāṃ /
 saṃbodhayati yaḥ sarvaṃ sa saṃbuddho nigadyate // Svp_174 //
 mārāśrayaṃ gṛhaṃ tyaktvā niṣkleśo vijitendriyaḥ /
 sarvasatvahitārthena carate yas tapovrataṃ // Svp_175 //
 so 'rhan bhikṣur viśuddhātmā caturbrahmavihārikaḥ /
 saddharmaśrāvakaḥ saṃghaḥ sa yogī yatir ucyate // Svp_176 //
 māyābhavaṃ jagan matvā svaparātmahitārthabhṛt /
 bodhicaryāvrataṃ dhṛtvā carate yo jagaddhite // Svp_177 //
 sa śramaṇo mahābhijño bhadraśrīsadguṇāśrayaḥ /
 bodhisatvo mahāsatvaḥ sarvadharmārthabhṛt smṛtaḥ // Svp_178 //
 ity uttareṇa saṃdiṣṭaṃ śrutvā sa sabhikaḥ punaḥ /
 sāścarya uttaraṃ vijñaṃ praṇatvā ca nyavedayat // Svp_179 //
 uttarabrāhmaṇāḥ ke ca snātakāś ca kathaṃ dvijāḥ /
 vaidikāś ca kathaṃ viprāḥ śrotriyāś cāpi te kathaṃ // Svp_180 //
 kṣetrajñāś ca kathaṃ te 'pi kathaṃ ca brahmacārinaḥ /
 ṛṣayaś ca parivrājā munayaś ca tapasvinaḥ // Svp_181 //
 yatayo yoginaś cāpi kathaṃ kenāpi karmataḥ /
 etat karma samākhyāya saṃbodhayatu me manaḥ // Svp_182 //
 iti saṃprārthitaṃ tena uttaro viprabhikṣukaḥ /
 taṃ sabhikaṃ samālokya vihasann evam ādiśat // Svp_183 //
 ye ca śuddhātmano 'hiṃsā dharmāśritās tapasvinaḥ /
 śuddhasaṃvarasaṃdhānā yogābhyāse sucāturāḥ // Svp_184 //
 sādhu śṛṇu samādhāya yad etat praṣṭum icchasi /
 tat te mano'bhituṣṭaye vakṣyāmy ahaṃ samāsataḥ // Svp_*184A* //
 yo viśvaṃ sṛjati brahmā svayaṃbhūr vedabhṛd vidhiḥ /
 tasyātmajahāḥ samācāraḥ sātvikā nirmalendriyāḥ // Svp_*184B* //
 svaparātmasamācārāś caturbrahmavihāriṇaḥ /
 vedadharmārthabhartāraḥ santas te brāhmaṇāḥ smṛtāḥ // Svp_185 //
 snātvā tīrtheṣu nityaṃ ye śuddhaśīlā jitendriyāḥ /
 brahmavrataṃ carantas te niṣkāṃkṣāḥ snātakāḥ smṛtāḥ // Svp_186 //
 saṃskārapariśuddhā ye vedadharmasamācarāḥ /
 brahmacaryāvrataṃ dhṛtvā carante te dvijāḥ smṛtāḥ // Svp_187 //
 śuddhaśīlāḥ samācārā vedadharmārthasādhakāḥ /
 brahmavṛttisamādhānā dhīrās te vaidikāḥ smṛtāḥ // Svp_188 //
 ye brahmasaṃvaraṃ dhṛtvā saṃcarantaḥ sadā śubhe /
 sadvidheḥ pūrayanty arthaṃ te viprāḥ kathitā budhaiḥ // Svp_189 //
 ye sudhīrā mahāvīrāḥ sarvasatvahitodyatāḥ /
 vedabhadrārthabhartāraḥ prājñās te śrotriyāḥ smṛtāḥ // Svp_190 //
 sarveṣām indriyāṇāṃ yat kṣetram ātmā samāśrayet /
 tadviśuddhiṃ vijānīte sa tu kṣetrajña ucyate // Svp_191 //
 ye maitrīmuditātmānaḥ kāruṇyārdritamānasāḥ /
 upekṣya saṃcarante 'rthe bhadra te brahmacārinaḥ // Svp_l92 //
 saṃsāraviratotsāhā nirvṛtisukhalālasāḥ /
 pravrajyāvratasaṃcārās te parivrājakāḥ smṛtāḥ // Svp_193 //
 ye ca brahmasamācārā mahāsatvā mahardhikāḥ /
 ṛṣayas te samākhyātā svargābhipadasādhinaḥ // Svp_194 //
 ye bhavagatisaṃcāraniḥsaṃgāḥ susthitendriyāḥ /
 maunacaryāsamācārāḥ santas te munayaḥ smṛtāḥ // Svp_195 //
 nirapekṣāḥ svakāye 'pi ye carante tapovrataṃ /
 tapasvinas ta ākhyātā bhadraśrīsadguṇārthinaḥ // Svp_196 //
 ye māyāratiniṣkāṃkṣa niṣkleśā vijitendriyāḥ /
 nirmamāḥ saṃyatātmāno yatayas te nirañjanāḥ // Svp_197 //
 ye viśvāsasamācārā nirvikalpā nirāśrayāḥ /
 samādhinihitātmāno yoginas te nirañjanāḥ // Svp_198 //
 ete bhavavinirmuktāḥ pravrajyāvratacāriṇaḥ /
 pariśuddhendriyātmānaḥ saṃyāyuḥ paramāṃ gatiṃ // Svp_199 //
 etat svalpatarārthe 'pi kathaṃ na jñāyate tvayā /
 vidyābhimāninā sarvāñ jeṣyāmīti madoddhataḥ // Svp_200 //
 mānaṃ tyaja tvaṃ sabhika bhajainaṃ śāstrapāragaṃ /
 bodhiṃ cara mokṣakāmin pravrajyāvratam ādadha // Svp_201 //
 ity uktvā nijavṛttāntaṃ kathayāmāsa vistaraṃ /
 nālakasyānujasyāpi sarvajñasyānubhāvatāṃ // Svp_202 //
 ayam eva trilokeṣu sarvavidyādhipaḥ sudhīḥ /
 sarvadharmādhipaḥ śāstā sarvavādimadāpahaḥ // Svp_203 //
 yasya smaraṇamātreṇa mamānujo mahāsudhīḥ /
 sarvavādivijetābhūc chrutidharaḥ supāragaḥ //204 //
 etādṛśasya sarvajñasya darśane śravaṇe punaḥ /
 kā kathā cara tasmāt tvaṃ śāsane 'sya susaṃvaraṃ // Svp_205 //
 ity uttaragiraṃ śrutvā sabhikaḥ so 'tisāhasaḥ /
 pravrajyāvratam ādhātuṃ samabhūt pramanāḥ kṛtī // Svp_206 //
 iti tena jagacchāstrā samādiṣṭaṃ niśamya saḥ /
 sabhikaḥ suprasannātmā prābhyanandat prabodhitaḥ // Svp_*206* //
 tataḥ sa sabhiko vijñaḥ saṃbuddhaguṇalālasaḥ /
 taṃ munīndraṃ mudā natvā sāñjalir evam abravīt // Svp_207 //
 bhagavan sarvavid vijña sarvavidyāntapāraga /
 kṣamasva me 'parādhaṃ yan madotthita dayānidhe // Svp_208 //
 tvam eva bhagavān nāthaḥ sarvadharmādhipo jinaḥ /
 bhavān eva jagacchāstā mahābhijño munīśvaraḥ // Svp_209 //
 caturmāravinirjetā vināyakas tathāgataḥ /
 virājate bhavān eva traidhātukādhipeśvaraḥ // Svp_210 //
 kleśadhvāntābhinirhantā saddharmajñānabhāskaraḥ /
 yad ahaṃ bhagavan pātuṃ dharmāmṛtaṃ samutsahe // Svp_211 //
 tad bhavān māṃ samālokya samanvāhartum arhati /
 sadāhaṃ bhavatā śāstaḥ śaraṇe samupasthitaḥ // Svp_212 //
 dhṛtvānujñāṃ samādhādya cariṣye saugataṃ padaṃ /
 tad bhavān saugate dharme bhadraśrībodhisādhane // Svp_213 //
 kṛpāya māṃ samāyujya saṃcārayitum arhati /
 iti saṃprārthitaṃ tena śrutvā sa karuṇāmbudhiḥ // Svp_214 //
 apamadaṃ parivrājaṃ taṃ samīkṣyaivam ādiśat /
 ehi bhadrāsti te vāṃcchā saugate saṃvare yadi // Svp_215 //
 bodhicaryāṃ samādhāya niṣkleśaṃ saṃcara vrataṃ /
 ity ādiśya sa saṃbuddho dakṣiṇapāṇinā svayaṃ // Svp_216 //
 śirasi saṃspṛśans tasya trikāyam abhyaśodhayat /
 bhagavatā śiraḥ spṛṣṭe muṇḍitaḥ sa jitendriyaḥ // Svp_217 //
 khiṣkhirīpātrabhṛd bhikṣur babhūva cīvarāvṛtaḥ /
 tataḥ sa suprasannātmā prāpyānujñāṃ jagadguroḥ // Svp_218 //
 bodhicaryāvrataṃ dhṛtvā samācarat samāhitaḥ /
 tataḥ samādhiśuddhātmā pariśuddhatrimaṇḍalaḥ /
 brahmacārī mahābhijño babhūva saugato yatiḥ // Svp_219 //
 iti śrībhadrakalpāvadāne aśokopaguptasaṃbhāṣaṇe sabhikasaugataśāsanapravrajyāvratacāraṇaparivarto nāma caturdaśo 'dhyāyaḥ //
 (SAM 47a3ff.: additional verses):
 etad dṛṣṭvā samākarṇya sarve lokādhipā api /
 tad vratam anumodantaḥ saṃcerire 'bhinanditāḥ // Svp_*219* //
 iti me guruṇādiṣṭaṃ śrutaṃ mayā tathocyate /
 tvam apīdaṃ mahārāja śrutvānumodya cāraya // Svp_*22O* //
 śrutvedaṃ me 'numodanti sarve te nirmalendriyāḥ /
 bodhisatvā mahābhijñāḥ bhaveyur bodhilābhinaḥ // Svp_*221* //
 iti śāstrārhatādiṣṭaṃ śrutvā 'śoko nṛpo mudā /
 tathety abhyanumoditvā prābhyanandat sapārṣadaḥ // Svp_*222* //
 iti sabhikasaugataśāsanapravrajyāvratacaraṇaparivarto nāma navamo 'dhyāyaḥ samāptaḥ //
