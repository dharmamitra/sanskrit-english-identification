YRps, Adhyāya 1
śaśikalākalitaṃ hi śubhānanaṃ śivanidhānamatho ṛṣipūjitam /
jananapālanasaṃharaṇātmakaṃ hariharaṃ prathamaṃ praṇamāmyaham // YRps_1.1 //
kumudakundasitāmbaradhāriṇīṃ vimalamauktikahārasuśobhitām /
sakalasiddhagaṇair api sevitām aharahaḥ praṇamāmi ca śāradām // YRps_1.2 //
vadanakuṃjaram abhradaladyutiṃ trinayanaṃ ca caturbhujavāmanam /
kanakaratnasuśobhitaśekharaṃ gaṇapatiṃ prathamaṃ praṇamāmyaham // YRps_1.3 //
giriśadhāma sadā mahadadbhutaṃ sakalarogavighātakaraṃ param /
sakalasiddhisamūhaviśāradaṃ praṇatapāpaharaṃ bhavapāradam // YRps_1.4 //
(Inhaltsverzeichnis)
prathamaṃ pāradotpattiṃ kathayāmi yathātatham /
tataḥ śodhanakaṃ tasya tathāṣṭādaśa karma ca // YRps_1.5 //
caturdhā baṃdhavijñānaṃ bhasmatvaṃ sūtakasya ca /
dhātūnāṃ śodhanaṃ caiva māraṇaṃ guṇavarṇanam // YRps_1.6 //
aṣṭau mahārasāḥ samyak procyante 'tra mayā khalu /
tathā coparasānāṃ hi guṇāḥ śodhanamāraṇam // YRps_1.7 //
drutipātaṃ ca sarveṣāṃ kathayāmi savistaram /
ratnānāṃ guṇadoṣaśca tathā śodhanamāraṇam // YRps_1.8 //
krāmaṇaṃ raṃjanaṃ caiva drutimelānakaṃ rase /
rasāṃśca śatasaṃkhyākān kathayāmi savistarāt // YRps_1.9 //
auṣadhīnāṃ samākhyātā bhedāścatvāra eva ca /
divyauṣadhyo rasauṣadhyaḥ siddhauṣadhyastathā parāḥ // YRps_1.10 //
mahauṣadhya iti proktā yaṃtrāṇyatha puṭāni ca /
mūṣāścaiva hi dhātūnāṃ kautukāni samāsataḥ // YRps_1.11 //
vājīkaraṇayogāśca śukrarataṃbhakarāsta /
nātisaṃkṣepavistārāt graṃthe 'smin parikalpitāḥ // YRps_1.12 //
(sūtotpatti (mithilfe einer schṆnen Frau))
himālayātpaścimadigvibhāge girīndranāmā ruciro 'sti bhūdharaḥ /
tatsannidhāne 'tisuvṛttakūpe sākṣādraseṃdro nivasatyayaṃ hi // YRps_1.13 //
kumārikārūpaguṇena yuktā svalaṃkṛtā vāhavare 'dhirūḍhā /
tatrāgatā kūpamavekṣamāṇā nivartitā sā mahatā javena // YRps_1.14 //
pradhāvitaḥ sūtavaraścaturṣu kakupsu bhūmau patito hi nūnam // YRps_1.15 //
paritaḥ parvatātsamyak kṣetraṃ dvādaśayojanam /
vistīrṇaṃ ca suvṛttaṃ hi sūtakasya samīritam // YRps_1.16 //
tanmṛdaḥ pātane yaṃtre pātitaḥ khalu rogahā /
jāyate ruciraḥ sākṣād ucyate pāradaḥ svayam // YRps_1.17 //
(mercury:: subtypes: :
caste (after emanation from the well))
kūpādviniḥsṛtaḥ sūtaś caturdikṣu gato dvijaḥ /
kṣatriyo vaiśyaśūdrau ca caturṇāṃ jāyate khalu // YRps_1.18 //
(mercury:: subtypes:: colour)
śvetā kṛṣṇā tathā pītā raktā vai jāyate chaviḥ /
prācyāṃ yāmyāṃ pratīcyāṃ ca kauberyāṃ ca diśi kramāt // YRps_1.19 //
(mercury:: subtypes: :
colour:: use)
śvetaḥ śvetavidhāne syāt kṛṣṇo dehakarastathā /
pītavarṇaḥ svarṇakartā rakto rogavināśakṛt // YRps_1.20 //
sarva ekīkṛtā eva sarvakāryakarāḥ sadā /
sevitāḥ sarvarogaghnāḥ sarvasiddhividhāyakāḥ // YRps_1.21 //
itthaṃ sūtodbhavaṃ jñātvā na rogaivārdhyate khalu /
śodhito māritaścaiva krāmitaḥ sāritaḥ śubhaḥ // YRps_1.22 //
(pāradnā āṭh saṃskār athavā karm)
svedanaṃ mardanaṃ caiva mūrcchanaṃ syāttadutthitam /
pātanaṃ rodhanaṃ samyak niyāmanasudīpane // YRps_1.23 //
tathābhrakagrāsamāna- cāraṇaṃ ca krameṇa hi /
garbhadrutirbāhyadrutiḥ proktaṃ jāraṇakaṃ tathā // YRps_1.24 //
sāraṇaṃ krāmaṇaṃ proktaṃ vedhakarma ca raṃjanam /
sevanaṃ pāradasyātha karmāṇyaṣṭādaśaiva hi /
uddeśato mayātraiva nāmāni kathitāni vai // YRps_1.25 //
(pāradadoṣāḥ)
doṣāḥ pañca samuddiṣṭāḥ pāradānāṃ bhiṣagvaraiḥ /
malo viṣaṃ tathā vahnir mado darpaśca vai kramāt /
mūrcchāṃ mṛtyuṃ madaṃ caiva sphoṭaṃ kuryuḥ śirobhramam // YRps_1.26 //
(pāradakañcukāḥ)
kañcukāḥ sapta sūtasya kathayāmi yathārthataḥ /
nāmāni kathayāmyeṣāṃ devīśāstrānusārataḥ // YRps_1.27 //
mṛcchailajalaśulbāyo- nāgavaṃgasamudbhavāḥ /
sūtake kaṃcukāḥ sapta tataścaiva viṣopamāḥ // YRps_1.28 //
(mercury:: use of śodhana)
dvādaśaiva hi doṣāḥ syur yaiśca niṣkāsitā dvijaiḥ /
teṣāṃ hi rasasiddhiḥ syād apare yamasannibhāḥ /
tasmāddoṣāpaharaṇaṃ kartavyaṃ bhiṣaguttamaiḥ // YRps_1.29 //
(svedana)
tatra svedanakaṃ kuryād yathāvacca śubhe dine /
sūtasya svedanaṃ kāryaṃ dolāyaṃtreṇa vārtikaiḥ // YRps_1.30 //
kṣārau cāmlena sahitau tathā ca paṭupaṃcakam /
trikaṭu triphalā caiva citrakeṇa samanvitā // YRps_1.31 //
puṣpakāsīsasaurāṣṭryau sarvāṇyeva tu mardayet /
oṣadhāni samāṃśāni rasād aṣṭamabhāgataḥ // YRps_1.32 //
kṛtvāndhamūṣāṃ teṣāṃ tu tanmadhye pāradaṃ kṣipet /
triguṇena suvastreṇa bhūrjapatreṇa veṣṭayet // YRps_1.33 //
guṇena kāṣṭhakhaṇḍe vai baddhāṃ tu rasapoṭalīm /
lambāyamānāṃ bhāṇḍe tu tuṣavāriprapūrite // YRps_1.34 //
tridinaṃ svedayetsamyak svedanaṃ tadudīritam // YRps_1.35 //
(2. mardana)
atha mardanakaṃ karma yena śuddhatamo rasaḥ /
prajāyate vistareṇa kathayāmi yathātatham // YRps_1.36 //
khalve vimardayetsūtaṃ dināni trīṇi caiva hi /
(khalva:: dimensions)
atha khalvapramāṇaṃ hi vakṣye tatra mayādhunā // YRps_1.37 //
kalāṃgulas tadāyāmaś cotsedho 'pi navāṃgulaḥ /
vistareṇa tathā kuryān nimnatvena ṣaḍaṅgulam // YRps_1.38 //
dvyaṃgulaḥ pṛṣṭhavistāro madhye 'timasṛṇīkṛtaḥ /
(pestle:: size)
ardhacandrākṛtiścāpi mardako 'tra daśāṃgulaḥ // YRps_1.39 //
(mardana (cont.))
sūtaḥ pañcapalastasmin mardayet kāñjikaistryaham /
bahirmalavināśāya rasarājaṃ tu niścitam // YRps_1.40 //
uṣṇakāṃjikatoyena kṣālayet tadanantaram // YRps_1.41 //
(3. mūrchana)
ataḥparaṃ pravakṣyāmi pāradasya tu mūrcchanam /
mūrcchanaṃ doṣarahitaṃ saptakañcukanāśanam // YRps_1.42 //
svarjikā yāvaśūkaśca tathā ca paṭupaṃcakam /
amlauṣadhāni sarvāṇi sūtena saha mardayet // YRps_1.43 //
khalve dinatrayaṃ tāvad yāvannaṣṭatvam āpnuyāt /
svarūpasya vināśena mūrcchanaṃ tadihocyate /
nirmalatvam avāpnoti granthibhedaśca jāyate // YRps_1.44 //
(4. utthāpana)
athotthāpanakaṃ karma pāradasya bhiṣagvaraiḥ /
karaṇīyaṃ prayatnena rasaśāstrasya vartmanā // YRps_1.45 //
dolāyaṃtre tataḥ svedyaḥ pūrvavaddivasatrayam /
sūryātape mardito 'sau dinamekaṃ śilātale /
utthāpanaṃ bhavetsamyak mūrchādoṣavināśanam // YRps_1.46 //
(5. pātana)
pātanaṃ hi mahatkarma kathayāmi suvistaram /
tridhā pātanamityuktaṃ rasadoṣavināśanam // YRps_1.47 //
ūrdhvapātastvadhaḥpātas tiryakpātaḥ krameṇa hi /
(ūrdhvapātanayantra)
ūrdhvapātanayaṃtrasya lakṣaṇaṃ tadihocyate /
mṛṇmayī sthālikā kāryā cocchritā tu ṣaḍaṃgulā // YRps_1.48 //
mukhe saptāṅgulāyāmā paritastridaśāṃgulā /
iyanmānā dvitīyā ca kartavyā sthālikā śubhā // YRps_1.49 //
kṣāradvayaṃ rāmaṭhaṃ ca tathā hi paṭupañcakam /
amlavargeṇa saṃyuktaṃ sūtakaṃ taistu mardayet // YRps_1.50 //
lepayettena kalkena adhaḥsthāṃ sthālikāṃ śubhām /
uparisthām adhovaktrāṃ dattvā saṃpuṭamācaret // YRps_1.51 //
sabhasmalavaṇenaiva mudrāṃ tatra prakārayet /
culyāṃ sthālīṃ niveśyātha dhānyāgniṃ tatra kārayet // YRps_1.52 //
tasyopari jalādhānaṃ kāryaṃ yāmacatuṣṭayam /
svāṅgaśītalatāṃ jñātvā ūrdhvaṃgaṃ grāhayedrasam // YRps_1.53 //
ūrdhvapātanayaṃtraṃ hi tadevaṃ parikīrtitam /
(5.2. adhaḥpātana)
pūrvoktāṃ sthālikāṃ samyak viparītāṃ tu paṃkile /
garte tu sthāpitāṃ bhūmau jvālayenmūrdhni pāvakam // YRps_1.54 //
yāmatritayaparyaṃtaṃ adhaḥ patati pāradaḥ /
adhaḥpātanayaṃtraṃ hi kīrtitaṃ rasavedibhiḥ // YRps_1.55 //
(5.3. tiryakpātana)
pūrvoktairauṣadhaiḥ sārdhaṃ rasarājaṃ vimardayet /
tiryagghaṭe rasaṃ kṣiptvā tanmukhe hyaparo ghaṭaḥ // YRps_1.56 //
kanīyānudare chidraṃ chidre cāyasanālikām /
nālikāṃ jalapātrasthāṃ kārayecca bhiṣagvaraiḥ // YRps_1.57 //
adhastādrasayaṃtrasya tīvrāgniṃ jvālayedbudhaḥ /
yāmatritayaparyaṃtaṃ tiryakpāto bhavedrasaḥ // YRps_1.58 //
yaṃtrāṇāṃ pātanānāṃ ca tritayaṃ sukaraṃ khalu // YRps_1.59 //
kathitaṃ hi mayā samyak rasāgamanidarśanāt // YRps_1.60 //
(6. rodhana)
adhunā kathayiṣyāmi rasarodhanakarma ca /
yatkṛte ca palatvaṃ hi rasarājasya śāmyati // YRps_1.61 //
sindhūdbhavaṃ daśapalaṃ jalaprasthatrayaṃ tathā /
dhārayedghaṭamadhye ca sūtakaṃ doṣavarjitam // YRps_1.62 //
pidhānena yathā samyak mudritaṃ mṛtsnayā khalu /
nirvāte nirjane deśe dhārayed divasatrayam // YRps_1.63 //
anenaiva prakāreṇa rodhanaṃ kuru vaidyarāṭ // YRps_1.64 //
(7. niyāmana)
ataḥparaṃ pravakṣyāmi pāradasya niyāmanam /
jalasaiṃdhavasaṃyukto ghaṭastho hi rasottamaḥ /
dinatrayaṃ sveditaśca vīryavānapi jāyate // YRps_1.65 //
(8. dīpana)
athedānīṃ pravakṣyāmi rasarājasya dīpanam /
bubhukṣā vyāpakatvaṃ ca yena kṛtvā prajāyate // YRps_1.66 //
rājikā lavaṇopetā maricaṃ śigruṭaṃkaṇe /
kāsīsasaṃyutā kāṃkṣī kāṃjikena samanvitaiḥ // YRps_1.67 //
dināni trīṇi saṃsvedya paścāt kṣāreṇa mardayet /
anenaiva prakāreṇa dīpanaṃ jāyate dhruvam // YRps_1.68 //
tīvratvaṃ vegakāritvaṃ vyāpakatvaṃ bubhukṣutā /
balavattvaṃ viśeṣeṇa kṛte samyak prajāyate // YRps_1.69 //
(8.1. dīpana: mukhotpādana)
mukhotpādanakaṃ karma prakāro dīpanasya hi /
kathayāmi samāsena yathāvadrasaśodhanam // YRps_1.70 //
aṣṭādaśāṃśabhāgena kanakena ca sūtakaḥ /
nimbūrasena saṃmardyo vāsaraikamataḥparam // YRps_1.71 //
kṣāraiśca lavaṇai ramyaiḥ sveditaḥ kāṃjikena hi /
kṣālite kāṃjikenaiva vaktraṃ bhoktuṃ prajāyate // YRps_1.72 //
(8.2. dīpana: mukhotpādana (2))
tāpyasatvaṃ kalāṃśena hemnā tad dviguṇena ca /
taptam āyasakhalvena taptenātha pramardayet // YRps_1.73 //
vyaktaṃ hi rasacukreṇa kṣāreṇa caṇakasya hi /
jaṃbīrapūrakajalair mardayedekaviṃśatim // YRps_1.74 //
vāsare yāmamekaṃ tu pratyekaṃ hi vimardayet /
yātudhānamukhaṃ samyak yātyeva hi na saṃśayaḥ // YRps_1.75 //
dvitīyo dīpanasyaivaṃ prakāraḥ kathito mayā /
sūtasyāṣṭau ca saṃskārāḥ kathitā dehakarmaṇi // YRps_1.76 //
tathā ca daśa karmāṇi dehalohakarāṇi hi // YRps_1.77 //
(9. grāsamāna)
athedānīṃ pravakṣyāmi bhakṣaṇaṃ cābhrakasya hi /
karoṭividhinā samyak kartavyaṃ lohasaṃpuṭam // YRps_1.78 //
jalayaṃtrasya yogena viḍena sahito rasaḥ /
bhakṣayatyeva cābhrasya kavalāni na saṃśayaḥ // YRps_1.79 //
(jalayantra)
ato hi jalayaṃtrasya lakṣaṇaṃ kathyate mayā /
suvṛttaṃ lohapātraṃ ca jalaṃ tatrāḍhakatrayam // YRps_1.80 //
tanmadhye sudṛḍhaṃ samyak kartavyaṃ lohasaṃpuṭam /
lohasaṃpuṭamadhye tu nikṣiptaṃ śuddhapāradam // YRps_1.81 //
biḍena sahitaṃ caiva ṣoḍaśāṃśena yatnataḥ /
catuḥṣaṣṭyaṃśakaṃ cābhra- sattvaṃ saṃpuṭake tathā // YRps_1.82 //
saṃpuṭaṃ mudrayetpaścāt dṛḍhayā toyamṛtsnayā /
vahnimṛttikayā vāpi saṃdhirodhaṃ tu kārayet // YRps_1.83 //
culyāṃ niveśya taṃ yaṃtraṃ jalenoṣṇena pūritam /
kramādagniḥ prakartavyo divasārdhakameva hi // YRps_1.84 //
evaṃ kṛte grāsamānaṃ bhakṣayennātra saṃśayaḥ /
anenaiva prakāreṇa ṣaḍgrāsaṃ bhakṣayed dhruvam // YRps_1.85 //
bhakṣite cābhrasattve tu sarvakāryeṣu siddhidaḥ /
(viḍamāna)
mānaṃ mānavihīnena kartuṃ kena na śakyate // YRps_1.86 //
tasmānmayā mānakarma kathitavyaṃ yathoditam /
catuḥṣaṣṭyaṃśato bījaṃ pāradānmukhakārakam // YRps_1.87 //
paścād dvātriṃśabhāgena dātavyaṃ bījamuttamam /
tataḥṣoḍaśabhāgena bījasya kavalaṃ nyaset // YRps_1.88 //
rasādaṣṭamabhāgena dātavyaṃ bhiṣaguttamaiḥ /
caturthenātha bhāgena grāsa evaṃ pradīyate // YRps_1.89 //
tathā ca samabhāgena grāsenaiva ca sādhayet /
biḍena ṣoḍaśāṃśena kṣudhito jāyate rasaḥ // YRps_1.90 //
yadā jīrṇo bhaved grāsaḥ pātitaśca viḍena hi // YRps_1.91 //
(biḍa)
kāsīsasindhulavaṇa- sauvarcalasurāṣṭrikāḥ /
gaṃdhakena samaṃ kṛtvā viḍo 'yaṃ vahnikṛd bhavet // YRps_1.92 //
(10. cāraṇa)
atha garbhadruteḥ karma cāraṇaṃ guṇavardhanam /
kathayāmi yathātathyaṃ rasarājasya siddhidam // YRps_1.93 //
tāpyasatvābhrasattvaṃ ca ghoṣākṛṣṭaṃ ca tāmrakam /
samabhāgāni sarvāṇi dhmāpayetkhadirāgninā // YRps_1.94 //
bhastrikādvitayenaiva yāvadabhrakaśeṣakam /
tadabhrasatvaṃ sūtasya cārayetsamabhāgikam // YRps_1.95 //
(11. garbhadruti)
anenaiva prakāreṇa triguṇaṃ jāraṇaṃ rase /
garbhadruterjāraṇaṃ hi kathitaṃ bhiṣaguttamaiḥ // YRps_1.96 //
(12. bāhyadruti)
bāhyadrutividhānaṃ hi kathyate gurumārgataḥ /
abhrasatvaṃ hi mūṣāyāṃ vajravallīrasena hi // YRps_1.97 //
sauvarcalena saṃdhmātaṃ rasarūpaṃ prajāyate /
abhradruteśca sūtasya samāṃśairmelanaṃ kṛtam // YRps_1.98 //
tena bandhatvamāyāti bāhyā sā kathyate drutiḥ /
bāhyadrutikriyākarma śivabhaktyā hi sidhyati // YRps_1.99 //
guroḥ prasādātsatataṃ mahābhairavapūjanāt /
śivayorarcanādeva bāhyagā sidhyati drutiḥ // YRps_1.100 //
(13. jāraṇa)
atha jāraṇakaṃ karma kathayāmi suvistaram /
abhrakaṃ tāpyasatvaṃ ca samaṃ kṛtvā tu saṃdhamet // YRps_1.101 //
abhraśeṣaṃ kṛtaṃ yacca tatsatvaṃ jārayedrase /
evaṃ pūtidvayenaiva ghanasatvaṃ hi sādhayet // YRps_1.102 //
dhātuvādavidhānena lohakṛt dehakṛnna hi /
gajavaṃgau mahāghorāv asevyau hi nirantaram // YRps_1.103 //
sādhitaṃ ghanasatvaṃ tad retitaṃ rajaḥsannibham /
bubhukṣitarasasyāsye nikṣiptaṃ vallamātrakam // YRps_1.104 //
raso gadyāṇakasyāpi turyabhāgaḥ prakīrtitaḥ /
tāmrapātrasthamamlaṃ vai saiṃdhavena samanvitam // YRps_1.105 //
kṣīreṇa sahitaṃ vāpi prahitaṃ dvidināvadhi /
jātaṃ tutthasamaṃ nīlaṃ kalkaṃ tatprocyate budhaiḥ // YRps_1.106 //
kalkenānena sahitaṃ sūtakaṃ ca vimardayet /
dinatrayaṃ taptakhalve dhautaḥ paścācca kāṃjikaiḥ // YRps_1.107 //
sthāpayetkāṃsyapātre tu tadūrdhvādho viḍaṃ nyaset /
rasasyāṣṭamabhāgena saṃpuṭaṃ kārayettataḥ // YRps_1.108 //
bhūrjapatrairmukhaṃ ruddhvā sūtreṇaiva tu veṣṭayet /
saṃpuṭaṃ vāsasāveṣṭya dolāyāṃ svedayettataḥ // YRps_1.109 //
gomūtreṇāmlavargeṇa kāṃjikena dinaṃ dinam /
aśmapātre'tha lohasya pātre kācamaye 'thavā // YRps_1.110 //
uṣṇakāṃjikatoyena kṣālayitvā rasaṃ tataḥ /
dṛḍhe caturguṇe vastre kṣiptvādhaḥ pīḍanādrasaḥ // YRps_1.111 //
nipatatyanyapātre tu sarvo 'pi yadi pāradaḥ /
tadābhraṃ jāritaṃ samyak daṇḍadhārī bhavedrasaḥ // YRps_1.112 //
grāsamāne punardeyaṃ abhrabījamanuttamam /
aṣṭagrāsena sarvaṃ hi jārayed gurumārgataḥ // YRps_1.113 //
evaṃ kṛte samaṃ cābhraṃ sūtake jīryati dhruvam /
svahastena kṛtaṃ samyak jāraṇaṃ na śrutaṃ mayā // YRps_1.114 //
(mercury:: “age” according to jāraṇa)
samābhre jārite samyak daṇḍadhārī bhavedrasaḥ /
bālaśca kathyate so'pi kiṃcitkāryakaro bhavet // YRps_1.115 //
dviguṇe triguṇe caiva kathyate 'tra mayā khalu /
caturguṇe 'bhrake jīrṇe kiśoraḥ kathyate mayā // YRps_1.116 //
jīrṇe pañcaguṇe cābhre yuvā caiva rasottamaḥ /
ṣaḍguṇe jārite tvabhre vṛddhaścaiva rasottamaḥ // YRps_1.117 //
saptāṣṭaguṇite cābhra- satve jīrṇe 'tivṛddhakaḥ /
sarvasiddhikaraḥ so 'yaṃ pāradaḥ pāradaḥ svayam // YRps_1.118 //
anenaiva prakāreṇa sarvalohāni jārayet // YRps_1.119 //
(14. sāraṇa)
athedānīṃ pravakṣyāmi vedhavṛddheśca kāraṇam /
mahāsiddhikaraṃ yatsyāt sāraṇaṃ sarvakarmaṇām // YRps_1.120 //
dhūrtapuṣpasamākārā mūṣāṣṭāṅguladīrghikā /
mukhe suvistṛtā kāryā caturaṃgulasaṃmitā // YRps_1.121 //
mṛṇmayā sāpi śuṣkā ca madhye 'timasṛṇīkṛtā /
anyā pidhānikā mūṣā sunimnā chidrasaṃyutā // YRps_1.122 //
śuddhaṃ sujāritaṃ sūtaṃ mūṣāmadhye nidhāpayet /
(sāraṇātaila)
matsyakacchapamaṇḍūka- jalaukāmeṣasūkarāḥ // YRps_1.123 //
ekīkṛtya vasāmeṣām evaṃ tailaṃ tu sāraṇam /
bhūnāgaviṭ tathā kṣaudraṃ vāyasānāṃ purīṣakam // YRps_1.124 //
tathaiva śalabhādīnāṃ mahiṣīkarṇayormalam /
rasasya ṣoḍaśāṃśena caiteṣāṃ kalkamādiśet // YRps_1.125 //
paṭena gālitaṃ kṛtvā tailamadhye niyojayet /
(sāraṇā (cont.))
sāraṇārthe kṛtaṃ tailaṃ tasmin taile supācayet // YRps_1.126 //
bījaṃ ca kalkamiśraṃ hi kṛtvā mūṣopari nyaset /
pidhānena dvitīyena mūṣāvaktraṃ nirundhayet // YRps_1.127 //
bhasmanā lavaṇenaiva mūṣāyugmaṃ tu mudrayet /
mūṣikāyāstribhāgaṃ hi khanitvā vasudhāṃ kṣipet // YRps_1.128 //
tadūrdhvaṃ dhmāpayetsamyak dṛḍhāṃgāraiḥ kharāgninā /
evaṃ saṃjāritaṃ bījaṃ rasamadhye patatyalam // YRps_1.129 //
bandhamāyāti sūtendraḥ sārito guṇavān bhavet /
prathamaṃ jāritaścaiva sāritaḥ sarvasiddhidaḥ // YRps_1.130 //
no jāritaḥ sāritaśca kathaṃ bandhakaro bhavet /
gurūpadeśato dṛṣṭaṃ sāraṇaṃ karma cottamam // YRps_1.131 //
hastānubhavayogena kṛtaṃ samyak śrutaṃ nahi // YRps_1.132 //
(15. krāmaṇa)
atha krāmaṇakaṃ karma pāradasya nigadyate /
śāstrātkṛtaṃ na dṛṣṭaṃ hi yathāvat krāmayedrasam // YRps_1.133 //
karṇamalaṃ mahiṣīṇāṃ strīdugdhaṃ ṭaṃkaṇena sammiśram /
etānyeva samāni ca kṛtvā dravyāṇi mardayecca dinam // YRps_1.134 //
viṣaṃ ca daradaścaiva rasako raktakāntakau /
indragopaśca tuvarī mākṣikaṃ kākaviṭ tathā // YRps_1.135 //
kalkametad adhordhvaṃ hi madhye sūtaṃ nidhāpayet /
kācacūrṇaṃ tato dattvā cāndhamūṣāgataṃ dhamet // YRps_1.136 //
anena krāmaṇenaiva pāradaḥ kramate kṣaṇāt /
idaṃ krāmaṇakaṃ śreṣṭhaṃ nandirājena bhāṣitam // YRps_1.137 //
tāpyasattvaṃ tathā nāgaṃ śuddhaṃ krāmaṇakaṃ tathā /
bījāni pāradasyāpi kramate ca na saṃśayaḥ // YRps_1.138 //
(16. vedhana)
atha vedhavidhānaṃ hi kathayāmi suvistaram /
yena vijñātamātreṇa vedhajño jāyate naraḥ // YRps_1.139 //
dhūrtatailamaheḥphenaṃ kaṃguṇītailameva ca /
bhṛṅgītailaṃ viṣaṃ caiva tailaṃ jātīphalodbhavam // YRps_1.140 //
hayamāraśiphātailam abdheḥśoṣakatailakam /
etānyanyāni tailāni viddhi vedhakarāṇi ca // YRps_1.141 //
siddhasūtena ca samaṃ marditaṃ vedhakṛd bhavet // YRps_1.142 //
(vedhabhedāḥ)
lepavedhastathā kṣepaḥ kuṃtavedhastathaiva ca // YRps_1.143 //
dhūmākhyaḥ śabdavedhaḥ syād evaṃ pañcavidhaḥ smṛtaḥ /
(lepavedha)
sūkṣmāṇi tāmrapatrāṇi kaladhūtabhavāni ca /
kalkena lepitānyeva dhmāpayed andhamūṣayā // YRps_1.144 //
śītībhūte tamuttārya lepavedhaśca kathyate /
(kṣepavedha)
drute tāmre 'thavā raupye rasaṃ tatra vinikṣipet // YRps_1.145 //
vidhyate tena sahasā kṣepavedhaḥ sa kathyate /
(kuntavedha)
drāvayennāgarūpyaṃ ca tāmraṃ caiva tathāvarān // YRps_1.146 //
pārado 'nyatame pātre drāvite 'tra niyojitaḥ /
vedhate kuntavedhaḥ syād iti śāstravido 'bruvan // YRps_1.147 //
(dhūmavedha)
dhūmasparśena jāyante dhātavo hemarūpyakau /
dhūmavedhaḥ sa vijñeyo rasarājasya niścitam // YRps_1.148 //
(śabdavedha)
baddhe rasavare sākṣāt sparśanājjāyate ravaḥ /
tathaiva jāyate vedhaḥ śabdavedhaḥ sa kathyate // YRps_1.149 //
(17. rañjana)
athedānīṃ pravakṣyāmi raṃjanaṃ pāradasya hi /
rañjitaḥ krāmitaścaiva sākṣāddevo maheśvaraḥ // YRps_1.150 //
raṃjanaṃ lohatāmrābhyāṃ rasakena vidhīyate /
tathā raktagaṇenaiva kartavyaṃ śāstravartmanā // YRps_1.151 //
gandharāgeṇa kartavyaṃ pāradasyātha raṃjanam /
tāmreṇa raktakācena raktasaindhavakena ca // YRps_1.152 //
aṃdhamūṣāgataṃ sūtaṃ rañjayettāmrakādibhiḥ /
iṣṭikāyantrayogena gandharāgeṇa rañjayet // YRps_1.153 //
rasakasya ca rāgeṇa tulāyantrasya yogataḥ /
(mercury:: rañjana)
mardanāttīkṣṇacūrṇena rañjayetsūtakaṃ sadā // YRps_1.154 //
(mercury:: rañjana)
tāmrakalkīkṛtenaiva sthāpayetsaptavāsaram /
raṃjanaṃ sūtarājasya jāyate nātra saṃśayaḥ // YRps_1.155 //
(mercury:: rañjana)
mṛṇmūṣā ca prakartavyā raktavargeṇa lepitā /
tanmadhye pāradaṃ kṣiptvā dhmānād rañjanakaṃ bhavet // YRps_1.156 //
mayā saṃkṣepataḥ proktaṃ raṃjanaṃ pāradasya hi /
śāstramārgeṇa bahudhā raṃjanaṃ hi nidarśitam // YRps_1.157 //
(18. sevana)
atha sevanakaṃ karma pāradasya daśāṣṭamam /
kathyate 'tra prayatnena vistareṇa mayādhunā // YRps_1.158 //
yatnena sevitaḥ sūtaḥ śāstramārgeṇa siddhidaḥ /
anyathā bhakṣitaścaiva viṣavanmārayennaram // YRps_1.159 //
ādau tu vamanaṃ kṛtvā paścādrecanamācaret /
tato mṛtābhraṃ bhakṣeta paścātsūtasya sevanam // YRps_1.160 //
samyak sūtavaraḥ śuddho dehalohakaraḥ sadā /
sevitaḥ sarvarogaghnaḥ sarvasiddhikaro bhavet // YRps_1.161 //
yāvanmānena lohasya gadyāṇe vedhakṛdbhavet /
tāvanmānena dehasya bhakṣito rogahā bhavet // YRps_1.162 //
rājikātha priyaṃguśca sarṣapo mudgamāṣakau /
raktikā caṇako vātha vallamātro bhavedrasaḥ // YRps_1.163 //
eṣā mātrā rase proktā sarvakarmaviśāradaiḥ /
anupānena bhuñjīta parṇakhaṇḍikayā saha // YRps_1.164 //
itthaṃ saṃsevite sūte sarvarogādvimucyate /
sarvapāpādvinirmuktaḥ prāpnoti paramāṃ gatim // YRps_1.165 //
YRps, Adhyāya 2
(pāradabandha)
athedānīṃ pravakṣyāmi rasarājasya baṃdhanam /
anubhūtaṃ mayā kiṃcit gurūṇāṃ hi prasādataḥ // YRps_2.1 //
(bandhana: :
subtypes)
baṃdhaścaturvidhaḥ prokto jalaukā khoṭapāṭakau /
tathā bhasmābhidhaḥ sākṣāt kathito'pi rasāgame // YRps_2.2 //
pakvabandho jalaukā syāt piṣṭīstambhastu khoṭakaḥ /
pāṭaḥ parpaṭikābandho bhasma bhūtisamo bhavet // YRps_2.3 //
(substances inducing bandhana)
mūlikātra maṇiścaiva svarṇakaṃ nāgavaṅgake /
catvāra ete sūtasya bandhanasyātha kāraṇam // YRps_2.4 //
uttamo mūlikābandho maṇibandhastu madhyamaḥ /
adhamo dhātubandhastu pūtibandho 'dhamādhamaḥ // YRps_2.5 //
drutibandhaḥ pañcamo'sau dehalohakaraḥ sadā /
abhradrutiviśeṣeṇa vijñeyo'sau bhiṣagvaraiḥ // YRps_2.6 //
(mūlikābandha)
kramaprāptamidaṃ vakṣye mūlikābandhanaṃ rase /
śuddho rākṣasavaktraśca rasaścābhrakajāritaḥ // YRps_2.7 //
iṅgudīmūlaniryāse marditaḥ pāradastryaham /
tata uddhṛtya vastreṇa baṃdhanaṃ kārayed bhiṣak // YRps_2.8 //
kāṃjike svedanaṃ kuryān niyataṃ saptavāsaram /
pācitaṃ cānnamadhye tu kartavyaṃ vatsarāvadhi // YRps_2.9 //
tato dhūrtaphale nyastaṃ svedayecchatasaṃkhyayā /
pācito'sau mahātaile dhūrtataile 'nnarāśike // YRps_2.10 //
baddhastu tena vidhinā kaṭhinatvaṃ prajāyate /
vaṃgasya stambhanaṃ samyak karotyeva na saṃśayaḥ // YRps_2.11 //
dhārito'sau mukhe sākṣād vīryastambhakaraḥ sadā /
mūlikābaṃdhanaṃ hyekaṃ kathitaṃ pāradasya vai // YRps_2.11* //
(mūlikābandha (2))
athāparaḥ prakāro hi bandhanasyāpi pārade /
nāgārjunīmūlarasair mardayed dinasaptakam // YRps_2.12 //
mukhacarvaṇasambhūtair nimbakāṣṭhena peṣitaḥ /
navanītasamas tena jāyate pāradastataḥ // YRps_2.13 //
vastreṇa baṃdhanaṃ kṛtvā phale dhaurte niveśayet /
gomayairveṣṭitaṃ tacca karīṣāgnau vipācayet // YRps_2.14 //
lāvakākhye puṭe samyak kramavṛddhyā śataṃ puṭet /
māsatrayapramāṇena pācayedannamadhyataḥ // YRps_2.15 //
paścātpuṭaśataṃ dadyāc chagaṇenātha pūrvavat /
anenaiva prakāreṇa badhyate sūtakaḥ sadā // YRps_2.16 //
dṛṣṭapratyayayogo'yaṃ kathitaḥ sādhakāya vai /
dhārito'sau mukhe samyak vīryastaṃbhakaraḥ param /
vaṃgastaṃbhakaro'pyevaṃ baddhaḥ sūtavaro'pyalam // YRps_2.17 //
(mūlikābandha)
śuddhaṃ sujāritābhraṃ vai sūtakaṃ ca vimardayet /
arkamūlarasenaiva vāsaraikaṃ prayatnataḥ // YRps_2.18 //
vajramūṣā tataḥ kāryā sudṛḍhā masṛṇīkṛtā /
arkamūlabhavenaiva kalkena parilepitā // YRps_2.19 //
mūṣāmadhye rasaṃ muktvā cāndhayed anyamūṣayā /
yāmārdhaṃ dhmāpitaḥ samyak rasakhoṭaḥ prajāyate // YRps_2.20 //
svāṃgaśītaṃ parijñāya rasakhoṭaṃ samuddharet /
varṣamātraṃ dhṛto vaktre valīpalitanāśanaḥ // YRps_2.21 //
sarvasiddhikaro'pyeṣa mūlikābaddhapāradaḥ /
mūlikābaṃdhanaṃ satyaṃ kṛtaṃ nāgārjunādibhiḥ // YRps_2.22 //
sarvasiddhikaraṃ śreṣṭhaṃ sarvakāryakaraṃ sadā // YRps_2.23 //
(mūlikābandha (4))
śuddhaṃ rasavaraṃ samyak tathaivāmbarabhakṣitam /
jalakūmbhīrasaiḥ paścān mardayeddinasaptakam // YRps_2.24 //
tasyāḥ prakalpayenmūṣāṃ sūtakaṃ tatra nikṣipet /
anyasyāmandhamūṣāyāṃ sūtamūṣāṃ nirundhayet // YRps_2.25 //
puṭaṃ tatra pradātavyaṃ ekenāraṇyakena ca /
puṭānyevaṃ pradeyāni ekaikotpalavṛddhitaḥ // YRps_2.26 //
anenaiva prakāreṇa puṭāni trīṇi dāpayet /
bandhamāpnoti sūtendraḥ satyaṃ guruvaco yathā // YRps_2.27 //
(mūlikābandha (5))
cūrṇīkṛtāni satataṃ dhūrtabījāni yatnataḥ /
sūtarājasamānyevam ūrdhvayantreṇa pātayet // YRps_2.28 //
ekaviṃśativārāṇi tataḥ khalve nidhāpayet /
iṅgudīpatraniryāse mardayeddinasaptakam // YRps_2.29 //
bhṛṃgarājarasenaiva viṣakharparakena ca /
pāṭhārasena saṃmardya lajjālusvarasena vai // YRps_2.30 //
tryahaṃ tryahaṃ ca saṃmardya bandhamāyāti niścitam /
dolāyaṃtreṇa saṃsvedya saptāhaṃ dhūrtaje rase // YRps_2.31 //
viṣamūṣodare dhṛtvā māṃse sūkarasaṃbhave /
bharjayeddhūrtatailena saptāhājjāyate mukham // YRps_2.32 //
kaṭhino vajrasadṛśo jāyate nātra saṃśayaḥ /
kṣīraṃ śoṣayate nityaṃ kautukārthe na saṃśayaḥ // YRps_2.33 //
vīryaṃ vaṃgaṃ stambhayati satyaṃ satyaṃ na saṃśayaḥ /
prakārāḥ kathitāḥ pañca sūtarājasya baṃdhane // YRps_2.34 //
(vajrasattvena śatavedhī rasabandhaḥ (1))
vajrabaṃdhaṃ dvitīyaṃ tu krameṇaiva yathātatham /
rasaśāstrāṇi bahudhā nirīkṣya pravadāmyaham // YRps_2.35 //
vajrasatvaṃ tathā sūtaṃ samāṃśaṃ kārayed budhaḥ /
rasapādasamaṃ hema trayamekatra mardayet // YRps_2.36 //
vaṃdhyākarkoṭikāmūla- rasenaivātha bhāvayet /
tathā dhūrtarasenāpi citrakasya rasena vai // YRps_2.37 //
kāmbojīrasakenāpi tathā nāḍīrasena vai /
āsāṃ niyāmikānāṃ ca rasaṃ vastreṇa gālayet // YRps_2.38 //
sūryātape dinaikaikaṃ krameṇānena mardayet /
aṃdhamūṣāgataṃ golaṃ mudrayeddṛḍhamudrayā // YRps_2.39 //
lohasaṃpuṭake paścān nikṣiptaṃ mudritaṃ dṛḍham /
ghaṭikādvayamānena dhmāpitaṃ bhastrayā khalu // YRps_2.40 //
svāṃgaśītalakaṃ jñātvā gṛhṇīyātāṃ ca mūṣikām /
utkhanyotkhanya yatnena sūtabhasma samāharet // YRps_2.41 //
kācaṭaṃkaṇayogena dhmāpitaṃ taṃ ca golakam /
vedhate śatavedhena sūtako nātra saṃśayaḥ // YRps_2.42 //
vaktrastho nidhanaṃ hanyād dehalohakaro bhavet // YRps_2.43 //
(vajrabhasmayogena rasabandhaḥ (7))
vajrabhasma tathā sūtaṃ samaṃ kṛtvā tu mardayet /
trinemikāvajravallī- sahadevīrasena ca // YRps_2.44 //
snuhikṣīreṇa saptāhaṃ sūryagharme sutīvrake /
rasagolaṃ suvṛttaṃ tu śuṣkaṃ caivātha lepayet // YRps_2.45 //
kākamācīrasenaiva lāṃgalīsvarasena hi /
gojihvikārasenaiva saptavāraṃ pralepayet // YRps_2.46 //
vajramūṣāgataṃ golaṃ mudrayeddṛḍhamudrayā /
lohasaṃpuṭamūṣāyām andhitaṃ madhyasaṃsthitam // YRps_2.47 //
saptamṛtkarpaṭaiḥ samyag lepitaṃ sudṛḍhaṃ kuru /
dhmāpitaṃ dṛḍhamaṃgārais tatrasthaṃ śītalīkṛtam // YRps_2.48 //
bhittvā mūṣāgataṃ sūtaṃ khoṭaṃ nakṣatrasannibham /
sarvakāryakaraṃ śubhraṃ rañjitaṃ vedhakṛdbhavet // YRps_2.49 //
(abhradrutyā rasabandhaḥ (8))
abhrakadrutibhiḥ sārdhaṃ sūtakaṃ ca vimardayet /
samāṃśena śilāpṛṣṭhe yāmatrayamanāratam // YRps_2.50 //
kastūrīdhanasārābhyāṃ kṛṣṇāgarusamanvitam /
śarkarālaśunābhyāṃ ca rāmaṭhena ca saṃyutam // YRps_2.51 //
palāśabījasya tathā tatprasūnarasena hi /
tīkṣṇāṃśunātha mṛditaṃ drutibhiḥ saha sūtakam // YRps_2.52 //
milatyeva na saṃdehaḥ kimanyair bahubhāṣitaiḥ /
tato guñjārasenaiva śvetavṛścīvakasya ca // YRps_2.53 //
lāṃgalyāśca rasaistāvad yāvadbhavati bandhanam // YRps_2.54 //
tataḥ prakāśamūṣāyāṃ pañcāṃgārairdhametkṣaṇam /
bandhamāyāti vegena yathā sūryodaye 'mbujam // YRps_2.55 //
abhradrutisamāyoge rasendro vadhyate khalu /
śivabhakto bhavetsākṣāt satyavāk saṃyatendriyaḥ // YRps_2.56 //
śivayormelanaṃ samyak tasya haste bhaviṣyati /
rasāgameṣu yatproktaṃ baṃdhanaṃ pāradasya ca // YRps_2.57 //
kathitaṃ tanmayā spaṣṭaṃ nānubhūtaṃ na ceṣṭitam // YRps_2.58 //
(vajradrutyā rasabandhaḥ (9))
vajrāṇāṃ brahmajātīnāṃ drutirvallapramāṇikā /
tolakaṃ śuddhasūtaṃ ca mardayetkanyakārase // YRps_2.59 //
tāvattaṃ mardayetsamyag yāvat piṣṭī prajāyate /
kṛtvā mūṣāṃ samāṃ śuddhāṃ dahanopalanirmitām // YRps_2.60 //
tanmadhye piṣṭikāṃ muktvā piṣṭīmānaṃ viṣaṃ tvaheḥ /
pidhānaṃ tādṛśaṃ kuryān mukhaṃ tenātha rundhayet // YRps_2.61 //
kāṃsyabhājanamadhye tu sthāpayenmūṣikāṃ śubhām /
bhājanāni ca catvāri caturdikṣu gatāni ca // YRps_2.62 //
citraṃ gharmaprasaṃgena bandhamāyāti pāradaḥ /
yāmātkharātape nityaṃ śivenoktam atisphuṭam // YRps_2.63 //
vajradrutisamāyogāt sūto bandhanakaṃ vrajet /
sarveṣāṃ sūtabandhānāṃ śreṣṭhaṃ satyamudīritam // YRps_2.64 //
(suvarṇadrutyā rasabandhaḥ (10))
athedānīṃ pravakṣyāmi sūtarājasya bandhanam /
hemadrutiṃ rasendreṇa mardayetsaptavāsarān // YRps_2.65 //
jvālāmukhīrasenaiva dhautaḥ paścācca kāṃjikaiḥ /
pratyahaṃ kṣālayedrātrau rasenoktena vai divā // YRps_2.66 //
aṃdhamūṣāgataṃ paścān mṛdā karpaṭayogataḥ /
lepayetsaptavārāṇi bhūgarte golakaṃ nyaset // YRps_2.67 //
dvādaśāṃgulavistīrṇaṃ dvādaśāṃgulanimnakam /
khātapramāṇaṃ kathitaṃ gurumārgeṇa ca sphuṭam // YRps_2.68 //
tatropari puṭaṃ deyaṃ gajāhvaṃ chagaṇena ca /
yāmadvādaśakenaiva badhyate pāradaḥ svayam // YRps_2.69 //
hemadrutau baddharaso dehalohaprasādhakaḥ /
sarvasiddhikaraḥ śrīmān jarādāridryanāśanaḥ // YRps_2.70 //
(suvarṇena rasabandhaḥ)
dhātubandhastṛtīyo'sau svahastena kṛto mayā /
tadahaṃ kathayiṣyāmi sādhakārthe yathātatham // YRps_2.71 //
bhūrjavatsūkṣmapatrāṇi kārayetkanakasya ca /
tānyeva kolamātrāṇi palamātraṃ tu sūtakam // YRps_2.72 //
mardayennimbukadrāvair dinamekamanāratam /
tatastadgolakaṃ kṛtvā kharparopari vinyaset // YRps_2.73 //
culyāmāropaṇaṃ kāryaṃ dhānyāmlena niṣiñcayet /
piṣṭistaṃbhastu kartavyo niyataṃ tridināvadhi // YRps_2.74 //
tato dhūrtarasenaiva svedayetsaptavāsarān /
śvetā punarnavā ciṃcā sahadevī ca nīlikā // YRps_2.75 //
tathā dhūrtavadhūś caiva lāṃgalī suradālikā /
sūtabandhakarā śreṣṭhā proktā nāgārjunādibhiḥ // YRps_2.76 //
etāsāṃ svarasaiḥ paṅkair lepayetsūtagolakam /
triguṇair bhūrjapatraistu veṣṭayettadanaṃtaram // YRps_2.77 //
vastreṇa poṭalīṃ baddhvā svedayenniṃbukadravaiḥ /
yāmatrayaṃ prayatnena dhautaḥ paścād gavāṃ jalaiḥ // YRps_2.78 //
tato dhūrtaphalāntasthaṃ pācayedbahubhiḥ puṭaiḥ /
lāvakākhyaiḥ sumatimān śobhanaḥ sūryakāntivat /
jāyate nātra saṃdeho baddhaḥ śivasamo bhavet // YRps_2.79 //
(raupyeṇa rasabandhaḥ)
aṣṭamāṃśena rūpyena sūtakaṃ hi pramardayet /
cāṃgerīsvarasenaiva piṣṭikāṃ kārayed budhaḥ // YRps_2.80 //
khoṭaṃ baddhvā tu vipacet dhūrtataile trivāsarān /
tathā ca kaṃguṇītaile karavīrajaṭodbhave // YRps_2.81 //
jātīphalodbhavenāpi vatsanāgodbhavena ca /
bhṛṃgyudbhavena ca tathā samudraśoṣakasya vai // YRps_2.82 //
devadārubhavenāpi pācayenmatimān bhiṣak /
paścātsutīkṣṇamadirā dātavyā tu tuṣāgninā // YRps_2.83 //
dināni saptasaṃkhyāni mukham utpadyate dhruvam /
śukrastambhakaraḥ samyak kṣīraṃ pibati nānyathā // YRps_2.84 //
(tutthena tutthotthatāmreṇa rasabandhaḥ)
lohapātre suvistīrṇe tutthakasyālavālakam /
aṣṭasaṃskāritaṃ sūtaṃ tasminnikṣipya mātrayā // YRps_2.85 //
tutthacūrṇena saṃchādya pūrayennimbukadravaiḥ /
pidhānena mukhaṃ ruddhvā lohapātrasya yatnataḥ // YRps_2.86 //
nirvāte nirjane deśe tridinaṃ sthāpayettataḥ /
uṣṇakāṃjikayogena kṣālayed bahuśo bhiṣak // YRps_2.87 //
navanītasamo varṇaḥ sūtakasyāpi dṛśyate /
rasakhoṭaṃ tato baddhvā svedayetkāṃjikaistryaham // YRps_2.88 //
aśmacūrṇasya kaṇikām- adhye khoṭaṃ nidhāya ca /
jalasekaḥ prakartavyaḥ śītībhūtaṃ samuddharet // YRps_2.89 //
anenaiva prakāreṇa trivāraṃ pācayed dhruvam /
kaṭhinatvaṃ prayātyeva satyaṃ guruvaco yathā // YRps_2.90 //
tato dhūrtaphalānāṃ hi sahasreṇāpi pācayet /
mukham utpadyate samyak vīryastaṃbhakaro 'pyayam // YRps_2.91 //
(dhātubījena rasabandhaḥ)
vaṃgatīkṣṇe same kṛtvā dhmāpayedvajramūṣayā /
vaṅgam uttārayetsamyak tīvrāṅgāraiḥ prayatnataḥ // YRps_2.92 //
anenaiva prakāreṇa triguṇaṃ vāhayettrapu /
bījaṃ śāṇapramāṇaṃ hi sūtaṃ palamitaṃ bhavet // YRps_2.93 //
mardayetkanyakādrāvair dinamekaṃ viśoṣayet /
golasya svedanaṃ kāryam ahobhiḥ saptabhistathā // YRps_2.94 //
triphalākvāthamadhye tu triyāmaṃ svedayetsudhīḥ /
kumāryāḥ svarasenaiva bhṛṃgarājarasena hi // YRps_2.95 //
bhṛṃgīrasena ca tathā tridinaṃ svedyameva hi /
ekaikenauṣadhenaivaṃ kācakūpyāṃ niveśayet // YRps_2.96 //
khaṭīpaṭuśivābhaktaṃ piṣṭvā vaktraṃ nirundhayet /
khātaṃ trihastamātraṃ syāl laddīpūrṇaṃ tu kārayet // YRps_2.97 //
madhye tu kācaghaṭikāṃ surāpūrṇāṃ niveśayet /
bhūmisthāṃ māsayugmena paścādenāṃ samuddharet // YRps_2.98 //
baddhaṃ sūtavaraṃ grāhyaṃ śubhraṃ caṃdraprabhānibham /
mukhasthaṃ kurute samyak dṛḍhavajrasamaṃ vapuḥ // YRps_2.99 //
kāminīnāṃ śataṃ gacched valīpalitavarjitaḥ /
devīśāstrānusāreṇa dhātubaddharaso'pyayam // YRps_2.100 //
prakāśito mayā samyak nātra kāryā vicāraṇā // YRps_2.101 //
(kāntalohena rasabandhaḥ)
raseṃdraḥ kāntalohaṃ ca tīkṣṇalohaṃ tathaiva ca /
abhrasatvaṃ tathā tāpya- satvaṃ hemasamanvitam // YRps_2.102 //
samāṃśāni ca sarvāṇi mardayennimbukadravaiḥ /
niṣecayedekadinaṃ paścād golaṃ tu kārayet // YRps_2.103 //
pakvamūṣā prakartavyā golaṃ garbhe niveśayet /
gojihvā kākamācī ca nirguṃḍī dugdhikā tathā // YRps_2.104 //
kumārī meghanādā ca madhusaiṃdhavasaṃyutā /
etāsāṃ svarasenaiva svedayedbahuśo bhiṣak // YRps_2.105 //
yāvaddṛḍhatvamāyāti tāvatsvedyaṃ tu golakam /
vaktre dhṛtaṃ jarāmṛtyuṃ nihanti ca na saṃśayaḥ // YRps_2.106 //
sarvarogānnihatyāśu vayaḥ stambhayate dhruvam /
karṇe kaṇṭhe tathā haste dhāritā mastake'pi vā /
abhicārādidoṣāśca na bhavanti kadācana // YRps_2.107 //
caturvidhānyeva tu bandhanāni śrīsūtarājasya mayoditāni /
kurvanti ye tattvavido bhiṣagvarā rājñāṃ gṛhe te'pi bhavanti pūjyāḥ // YRps_2.108 //
iti paramarahasyaṃ sūtarājasya coktaṃ rasanigamamahābdher labdham etat suratnam /
sakalaguṇavariṣṭhā vādinaḥ kautukajñā nijahṛdi ca sukaṇṭhe dhārayiṣyanti tajjñāḥ // YRps_2.109 //
YRps, Adhyāya 3
atha mayā rasabhasma nigadyate sakalapāradaśāstraniyogataḥ /
sasitakṛṣṇasupītakalohitaṃ bhavati varṇacatuṣṭayabhūṣitam // YRps_3.1 //
(mercury:: production from darada)
haṃsapākadaradaḥ suśobhito nikhilanimbarasena vimarditaḥ /
niyatayāmacatuṣṭayamamlake ghanarase samabhāgaviloḍitaḥ // YRps_3.2 //
ḍamarukābhidhayaṃtraniveśitas tadanu loharajaḥ khaṭikāsamam /
supayasā lavaṇena vimarditaṃ kuru bhiṣagvara yantrasurodhanam // YRps_3.3 //
niyatayāmacatuṣṭayavahninā mṛdu samaṃ rasamatra vipācayet /
upari tatra jalena niṣiñcayed iti bhaveddaradād varasūtakaḥ // YRps_3.4 //
akhilaśodhavareṇa ca vai yathā sakalakañcukadoṣavivarjitaḥ /
bahuladoṣaharo'pi bhavettathā bhavati śuddhatamo daradodbhavaḥ // YRps_3.5 //
(mercury:: medic. use (rasakarpūra?))
vimalasūtavaro hi palāṣṭakaṃ tadanu dhātukhaṭīpaṭukāṃkṣikāḥ /
pṛthagimāśca catuṣpalabhāgikāḥ sphaṭikaśuddhapalāṣṭakasaṃmitāḥ // YRps_3.6 //
saha jalena vimṛdya ca yāmakaṃ lavaṇakāmlajalena vimiśritāḥ /
uditadhātugaṇasya ca mūṣikāṃ kuru viṣaṃ viniveśaya tatra vai // YRps_3.7 //
ḍamarūkābhidhayaṃtravareṇa taṃ dvidaśayāmamamuṃ paca vahninā /
pavanapittakaphakṣayahārakaḥ sakalarogaharaḥ paramaḥ sadā // YRps_3.8 //
gajapater balavad balado nṛṇāṃ dvijapatīkṣaṇavannayanapradaḥ /
yuvatikāmavilāsavidhāyako bhavati sūtavaraḥ sukhadaḥ sadā /
saghanasārarasaḥ kila kāntidas tv akhilakuṣṭhaharaḥ kathito mayā // YRps_3.9 //
(mercury:: aruṇabhasman)
vigatadoṣakṛtau rasagaṃdhakau tadanu luṅgarasena pariplutau /
praharayugmamitaṃ ca śilātale ravikareṇa vimardya vicūrṇitau // YRps_3.10 //
rucirakācaghaṭīviniveśitau sikatayaṃtravareṇa dinatrayam /
kuru bhiṣagvara vahnim adhastataḥ sa ca bhavedaruṇaḥ kamalacchaviḥ // YRps_3.11 //
udayabhāskaranāmaraso hyayaṃ bhavati rogavighātakaraḥ svayam /
magadhajāmadhunā saha guñjikā- trayamitaśca sadā parisevitaḥ // YRps_3.12 //
lalitakāmavidhāvabhilāṣukaḥ sthavirako'pi ratau taruṇāyate /
gadaharo balado'pi hi varṇado bhavati karmavipākajarogahā /
sakalasūtakaśāstravimarśanād dvijavareṇa mayā prakaṭīkṛtaḥ // YRps_3.13 //
(mercury:: red bhasman)
rasavidāpi rasaḥ pariśodhito vigatadoṣakṛto'pi hi gaṃdhakaḥ /
vimalalohamaye kṛtakharpare hy amalasārarajaḥ parimucyatām // YRps_3.14 //
atikuśāgniyute dravati svayaṃ tadanu tatra rasaḥ parimucyatām /
viśadalohamayena ca darviṇā vighaṭayetpraharatrayasaṃmitam // YRps_3.15 //
tadanu kācaghaṭīṃ viniveśya vai sikatayantravareṇa hi pācitaḥ /
dvidaśayāmamadhaḥkṛtavahninā bhavati raktarasastalabhasmasāt // YRps_3.16 //
gatabalena nareṇa susevito bhavati vājikaraḥ sukhadaḥ sadā // YRps_3.17 //
sa ca valīpalitāni vināśayec chataśaratsu nirāmayakṛtparam // YRps_3.18 //
(mercury:: red bhasman)
vimalanāgavaraikavibhāgikaṃ harajabhāgacatuṣṭayamiśritam /
satatameva vimardya śilātale balivasāṃ ca samāṃ kuru tadbhiṣak // YRps_3.19 //
dinamitaṃ suvimardya ca kanyakā- svarasa ainakareṇa viśoṣayet /
tadanu sūtavarasya tu kajjalīṃ rucirakācaghaṭe viniveśaya // YRps_3.20 //
divasayugmamadhaḥ kṛtavahninā sa ca bhavedaruṇaḥ kamalacchaviḥ /
sakalarogavināśanavahnikṛt balakaraḥ paramo'pi hi kāntikṛt // YRps_3.21 //
nayanarogavināśakaro bhavet sakalakāmukavibhramakārakaḥ /
sa khalu karmavipākajarogahā viśadanāgayutaḥ khalu pāradaḥ // YRps_3.22 //
(mercury:: jāraṇa with sulfur)
mṛdumṛdā racitā masṛṇeṣṭikā upari gartavareṇa ca saṃyutā /
rasavaraṃ daśaśāṇamitaṃ hi tat saśukapicchavareṇa nidhāpayet // YRps_3.23 //
sakalapūrṇakṛtaṃ ca sugartakaṃ galitanimbuphalodbhavakena vai /
sthagaya taṃ ca pidhānavareṇa vai mṛditayā sumṛdā parimudritam // YRps_3.24 //
tadanu kukkuṭānāṃ puṭe śṛto hupalakena vanodbhavakena vai /
vidhividā bhiṣajā hyamunā kṛto vimalaṣaḍguṇagandhakam aśnute // YRps_3.25 //
sa ca śarīrakaro'pyatha lohakṛt sakalasiddhikaraḥ paramo bhavet /
śataguṇaṃ hi yadā parijīryate rasavaraḥ khalu hemakaro bhavet // YRps_3.26 //
(mercury:: rasapoṭṭalī)
saśukapicchasamo'pi hi pārado bhavati khalvatalena ca kuṭṭitaḥ /
dṛḍhatarāmupakalpaya parpaṭīṃ vasanabaddhakṛtāmapi poṭalīm // YRps_3.27 //
upari nāgarasena vilepitā ravikareṇa sadā pariśoṣitām /
kanakapatrarasena ca saptadhāpy avanigartatale viniveśaya // YRps_3.28 //
avanigartam aratnikam āyataṃ dvidaśamaṅgulameva sunimnakam /
sikatayā paripūrya tadardhakaṃ tadanu tatra niveśaya poṭṭalīm // YRps_3.29 //
upari vālukayā paripūrya tac chagaṇakaiśca puṭaṃ paridīyatām /
dvidaśayāmam athāgnimaho kuru bhavati tena mahārasapoṭalī /
iti mayā kathitā rasapoṭalī balakarā sukarā sukhasiddhidā // YRps_3.30 //
(mercury:: māraṇa)
viśadasūtasamo'pi hi gaṃdhakas tadanu khalvatale suvimarditaḥ /
tridinameva hi haṃsapadīrase dinakarasya kareṇa suśoṣitaḥ // YRps_3.31 //
vimalalohamaye dṛḍhakharpare tadanu kajjalikāṃ pratimucya vai /
karamitā sukṛtāpi hi cuhlikā hy upari tatra niveśaya ca bhājanaṃ // YRps_3.32 //
amalalohamayena ca darviṇā rasavaraṃ niyataṃ parimardayet /
tadanu vahnimadhaḥ kuru vai dṛḍhaṃ satatameva hi yāmacatuṣṭayam // YRps_3.33 //
supaca eṣa raso jaladopamo bhavati vallamito madhunā yutaḥ /
kavalitaḥ kṣayarogagaṇāpaho madanavṛddhikaraḥ paramo nṛṇām // YRps_3.34 //
sa ca valīpalitāni vināśayet sakalakuṣṭhavināśakaraḥ paraḥ // YRps_3.35 //
(mercury:: māraṇa)
mṛdumṛdā parikalpitamūṣikāṃ rasamitāṅgulikāṃ bhuvi saṃnyaset /
rasavaraṃ vimalaṃ ca suśobhitaṃ saśukapicchasamaṃ parimarditam // YRps_3.36 //
rasasamānamitaṃ dhṛtamūṣayā dvitayayugmakṛtaṃ parimudritam /
kanakamūlarasena ca pācitaṃ tadanu saptadinaṃ kṛśavahninā // YRps_3.37 //
rasavarasya śubhaṃ hi vipācanaṃ yavamito rasarājavaras tadā /
dinamukhe pratihanti subhakṣitaḥ sakaladoṣakṛtāṃ vikṛtiṃ jayet // YRps_3.38 //
(rasaparpaṭī)
rasavaraṃ palayugmamitaṃ śubhaṃ ruciratāmramayaḥ samabhāgikam /
balivasāṃ ca ghṛtena vimardayed atikṛśāgnikṛte dravati svayam // YRps_3.39 //
tadanu tāmrarasau viniveśyatāṃ trayamidaṃ sarasaṃ ca vimarditam /
drutamayaṃ ca sadāyasabhājane tadanu sūtakṛtāṃ varakajjalīm // YRps_3.40 //
vighaṭayedatha lohasudarviṇā tadanu mocadalopari ḍhālyate /
bhavati sāratamā rasaparpaṭī sakalarogavighātakarī hi sā // YRps_3.41 //
kuru samānakaṭutrayasaṃyutāṃ maricayugmamitāṃ sukhadāṃ sadā // YRps_3.42 //
anupāne prayoktavyā triphalākṣaudrasaṃyutā /
parpaṭīṃ bhakṣayetprātas tathā tryūṣaṇasaṃyutām // YRps_3.43 //
sannipātaharā sā tu pañcakolena saṃyutā /
bhakṣitā madhunā sārdhaṃ sarvajvaravināśinī // YRps_3.44 //
kaṇākṣaudreṇa sahitā sarvaśophānnikṛntati /
śyāmātrikaṭukenāpi vātajāṃ grahaṇīṃ jayet // YRps_3.45 //
guggulutriphalāsārdhaṃ vātaraktaṃ vināśayet /
vātaśūlaharā samyak hiṃgupuṣkarasaṃyutā // YRps_3.46 //
vyoṣaiḥ kanyārasairvāpi kaphāmayavināśinī /
daśamūlaśṛtenāpi vātajvaranibarhaṇī // YRps_3.47 //
vākucībījakalkena kaṇḍūpāme vināśayet /
āruṣkareṇa sahitā sā tu sidhmavināśinī // YRps_3.48 //
gomūtreṇānupānena cārśorogavināśinī /
navamālyarjunaścaiva citrako bhṛṅgarājakaḥ // YRps_3.49 //
śālmalī nimbapaṃcāṃgaṃ kalhāraśca guḍūcikā /
nirguṃḍī ca samāṃśāni kārayedbhiṣaguttamaḥ // YRps_3.50 //
cūrṇīkṛtya ca tatsarvaṃ parpaṭyāścānupānakam /
aṣṭādaśa ca kuṣṭhāni nihantyeva na saṃśayaḥ // YRps_3.51 //
parpaṭī rasarājaśca rogānhantyanupānataḥ /
apathyaṃ naiva bhuñjīyād doṣadūṣyādyapekṣayā // YRps_3.52 //
(rasaparpaṭī)
śuddhaṃ rasaṃ gaṃdhakameva śuddhaṃ pṛthak samāṃśaṃ kuru yatnatastataḥ /
eraṃḍamūlasya rasena sūtaṃ tathādrikarṇyā svarasena mardayet // YRps_3.53 //
taṃ kākamācyāḥ svarasena piṣṭvā tathā ca taṃ dāḍimabījatoyaiḥ /
krameṇa sūtaṃ hi dinaiścaturbhiḥ śuddhatvamāyāti hi niścayena // YRps_3.54 //
tatastu gaṃdhaṃ khalu mārkavadravair vibhāvyamānaṃ kuru lohapātre /
pradrāvayettaṃ badarasya cāgninā praḍhālayed bhṛṃgarase trivāram // YRps_3.55 //
kāryā tataḥ kajjalikā vimardya tāṃ drāvayellohamaye supātre /
praḍhālayettāṃ kadalīdale hi saṃchādya cānyena dalena paścāt // YRps_3.56 //
tasyās tv adhordhvaṃ pradadīta gomayaṃ śītīkṛtā gavyaghṛtena bharjitā /
rogānaśeṣānmaladoṣajātān hinasti caiṣā rasaparpaṭī hi // YRps_3.57 //
sā jīrakeṇaiva tu rāmaṭhena vātāmaśūlaṃ gṛhaṇīṃ sakāmalām /
gulmāni cāṣṭāvudarāṇi hanyāt saṃsevitā śuddharasasya parpaṭī // YRps_3.58 //
mayāpi sadvaidyahitāya nūnaṃ pradarśiteyaṃ khalu roganāśinī // YRps_3.59 //
(mercury:: māraṇa)
sūtaṃ suśuddhaṃ lavaṇaiścaturbhiḥ kṣāraistribhiścāpi vimardayecca /
saṃśoṣya paścādapi hiṃgurājikā- śuṃṭhībhirebhiśca samaṃ vimardya // YRps_3.60 //
rasena sārdhaṃ hi kumārikāyā mūṣāṃ vidadhyādravigharmaśoṣitām /
tasyāṃ nidhāyātha rasasya golakaṃ taṃ sveditaṃ cāmlarasena samyak // YRps_3.61 //
yāmāṣṭakenāgnikṛtena dolayā paścād rasenābhivimardito'sau /
bhekaparṇyuruvubhṛṃgarājakaiḥ śṛṅgaveragirikarṇikārasaiḥ // YRps_3.62 //
kākamācijavibhaktikājalair dhūrtajairapi jayantikādravaiḥ /
siṃdhuvārakarasena marditaṃ masṛṇakhalvatale trivāsaram // YRps_3.63 //
pratirasaṃ ca viśoṣya hi bhakṣayed raktikādvayamitaṃ rujāpaham /
kekimāhiṣavarāhapittakaiḥ kacchapasya ca rasena marditam /
jāyate'dhikataraṃ guṇena vai sannipātabhavamūrcchanaṃ jayet // YRps_3.64 //
yaḥ śrīsūtavarasya sevanamidaṃ nityaṃ karotīha vai dīrghāyurdhanadhānyadharmasahitaḥ prāpnoti saukhyaṃ param /
loke kīrtiparaṃparāṃ vitanute dharme matirjāyate prānte tasya parā gatirhi niyataṃ satyaṃ śivenoditam // YRps_3.65 //
YRps, Adhyāya 4
athedānīṃ pravakṣyāmi dhātuśodhanamāraṇam /
anubhūtaṃ mayā kiṃcit kiṃcit śāstrānusārataḥ // YRps_4.1 //
(aṣṭadhātavaḥ)
suvarṇaṃ rajataṃ ceti śuddhalohamudīritam /
tāmraṃ caivāśmasāraṃ ca nāgavaṃgau tathaiva // YRps_4.2 //
pūtilohaṃ nigaditaṃ dvitīyaṃ rasavedinā /
saṃmiśralohaṃ tritayaṃ saurāṣṭrarītivartakam /
ete'ṣṭau dhātavo jñeyā lohānyevaṃ bhavanti hi // YRps_4.3 //
(suvarṇabhedāḥ)
suvarṇaṃ dvividhaṃ jñeyaṃ rasajaṃ khanisaṃbhavam /
anye trayaḥ suvarṇasya prakārāḥ santi noditāḥ // YRps_4.4 //
(gold:: rasaja)
rasajaṃ rasavedhena jāyate hema sundaraṃ /
taccaturdaśavarṇāḍhyaṃ sarvakāryakaraṃ param // YRps_4.5 //
(khanija:: origin)
parvate bhūmideśeṣu khanyamāneṣu kutracit /
dṛśyate khanijaṃ prājñais taccaturdaśavarṇakam // YRps_4.6 //
(gold:: śodhana)
rūpyādiyogena yadā miśraṃ svarṇaṃ hi jāyate /
hemakāryaṃ na cettena tadā śodhyaṃ bhiṣagvaraiḥ // YRps_4.7 //
hīnavarṇasya hemnaśca patrāṇyeva tu kārayet /
khaṭikāpaṭucūrṇaṃ ca kāṃjikena pramardayet // YRps_4.8 //
patrāṇi lepayettena kalkenātha prayatnataḥ /
āraṇyotpalakaiḥ kāryā koṣṭhikā nātivistṛtā // YRps_4.9 //
madhye tatsaṃpuṭaṃ muktvā vahniṃ prajvālayettataḥ /
evaṃ puṭatrayaṃ dattvā śuddhaṃ hema samuddharet // YRps_4.10 //
na tu śuddhasya hemnaśca śodhanaṃ kārayedbhiṣak /
anyeṣāmeva lohānāṃ śodhanaṃ kārayed bhiṣak // YRps_4.11 //
(gold:: māraṇa: :
niruttha)
tataḥ svarṇabhavaṃ patraṃ tāpitaṃ hi vinikṣipet /
jvālāmukhīrase ṣaṣṭhī- puṭairbhasmībhavatyalam // YRps_4.12 //
guruṇā kathitaṃ samyak nirutthaṃ jāyate dhruvam /
rogānhinasti sakalān nātra kāryā vicāraṇā // YRps_4.13 //
(gold:: māraṇa: :
niruttha)
hemnaḥ patrāṇi sūkṣmāṇi sūcivedhyāni kārayet /
purāmbubhasmasūtena lepayitvātha śoṣayet // YRps_4.14 //
saṃpuṭe ca tato rundhyāt puṭayeddaśabhiḥ puṭaiḥ /
mriyate nātra saṃdeho nirutthaṃ bhasma jāyate // YRps_4.15 //
(gold:: māraṇa)
hemnaḥ sūkṣmadalāni bhūrjasadṛśānyādāya saṃlepya vai vajrīdugdhakahiṅguhiṅgulasamair ekatra piṣṭīkṛtaiḥ /
satyaṃ saṃpuṭake nidhāya daśabhiścaivaṃ puṭaiḥ kukkuṭaiḥ pācyaṃ hema ca raktagairikasamaṃ saṃjāyate niścitam // YRps_4.17 //
(gold:: māraṇa)
lohaparpaṭīkābaddhaṃ mṛtaṃ sūtaṃ samāṃśakam /
vidrute hemni nikṣiptaṃ svarṇabhūtiprabhaṃ bhavet // YRps_4.17 //
tadbhasma puratoyena daradena samanvitam /
mardayed dinam ekaṃ tu saṃpuṭe dhārayettataḥ // YRps_4.18 //
puṭitaṃ daśavāreṇa svarṇaṃ siṃdūrasannibham /
jāyate nātra saṃdeho raṃjanaṃ kurute dhruvam /
dehaṃ lohaṃ ca matimān sudhanī sādhayedidam // YRps_4.19 //
(gold:: mṛta: :
medic. properties)
etatsvarṇabhavaṃ karotica rajaḥ saundaryatāṃ vai sadā rogāndaivakṛtān nihanti sakalānyevaṃ tridoṣodbhavān /
yaḥ seveta naraḥ samān dvidaśakān vṛddhaśca no jāyate doṣāścaiva garodbhavā viṣakṛtā āgantujā naiva hi // YRps_4.20 //
(silver:: subtypes)
rūpyaṃ ca trividhaṃ proktaṃ khanijaṃ sahajaṃ tathā /
kṛtrimaṃ ca trayo bhedāḥ kathitāḥ pūrvasūribhiḥ // YRps_4.21 //
(silver:: khanija)
bhūdhare kutra cetprāptaṃ khanyamāne ca khanijam /
(silver:: sahaja)
kailāsaśikharājjātaṃ sahajaṃ tadudīritam // YRps_4.22 //
(silver:: kṛtrima)
rasavedhena yajjātaṃ vaṅgāttatkṛtrimaṃ matam /
(silver:: śuddha:: parīkṣā)
yadrūpyaṃ vahninā taptam ujjvalaṃ hi viniḥsaret /
tacchuddhaṃ kaladhūtaṃ hi sarvakāryakaraṃ param // YRps_4.23 //
(silver:: śodhana)
tāmrādisaṃsargabhavaṃ tvaśuddhaṃ rūpyaṃ hi miśraṃ khalu doṣalaṃ ca /
tacchodhayedvai bhasitasya mūṣyāṃ sīsena sārdhaṃ rajataṃ tu dhmāpayet // YRps_4.24 //
tārācca ṣaḍguṇaṃ nāgaṃ dhmāpayedyatnataḥ sudhīḥ /
śanair vidhamyamānaṃ hi doṣaśūnyaṃ prajāyate // YRps_4.25 //
anenaiva prakāreṇa śodhayedrajataṃ sadā /
sarvakārye prayoktavyaṃ sarvasiddhividhāyakam // YRps_4.26 //
(silver:: māraṇa)
bhāgamekaṃ tu rajataṃ sūtabhāgacatuṣṭayam /
mardayed dinamekaṃ tu satataṃ nimbuvāriṇā // YRps_4.27 //
peṣaṇājjāyate piṣṭīr dinaikena tu niścitam /
mūṣāmadhye tu tāṃ muktvā adhordhvaṃ gaṃdhakaṃ nyaset // YRps_4.28 //
vālukāyaṃtramadhyasthāṃ dinaikaṃ tu dṛḍhāgninā /
pācitāṃ tu prayatnena svāṃgaśītalatāṃ gatām // YRps_4.29 //
tālenāmlena sahitāṃ marditāṃ hi śilātale /
tato dvādaśavārāṇi puṭānyatra pradāpayet // YRps_4.30 //
anena vidhinā samyak rajataṃ mriyate dhruvam /
(silver:: māraṇa)
tāramākṣikayoścūrṇam amlena saha mardayet // YRps_4.31 //
viṃśatpuṭena tattāraṃ bhūtībhavati niścitam /
(repeated māraṇa)
puṭādhikyaṃ hi lohānāṃ samyak syād guṇakāri ca /
raṃjanaṃ kurute'tyarthaṃ raktaṃ śvetatvamādiśet // YRps_4.32 //
(silver:: mṛta: :
medic. properties)
śuddhaṃ bhasmīkṛtaṃ rūpyaṃ sāraghājyasamanvitam /
netrarogānapi sadā kṣavajāngudajānapi // YRps_4.33 //
pittajān kāsasambhūtān pāṇḍujānudarāṇi ca /
doṣajānapi sarvāṃśca nāśayedaruciṃ sadā // YRps_4.34 //
(copper:: subtypes)
tāmraṃ cāpi dvidhā proktaṃ nepālaṃ mlecchadeśajam /
nepāladeśajād anyan mlecchaṃ tatkathitaṃ budhaiḥ // YRps_4.35 //
(copper:: śodhana)
sīsakena samaṃ tāmraṃ rajatenaiva śodhayet /
paścānmāraṇakaṃ samyak kartavyaṃ rasavādinā // YRps_4.36 //
(copper:: māraṇam)
kṛtvā tāmrasya patrāṇi kanyāpatre niveśayet /
kukkuṭākhye puṭe samyak puṭayettadanaṃtaram // YRps_4.37 //
sūtagaṃdhakayoḥ piṣṭiḥ kāryā cātimanoramā /
vimardya nimbutoyena tāni patrāṇi lepayet // YRps_4.38 //
sthālīmadhye nirundhyātha pacedyāmacatuṣṭayam /
pañcadoṣavinirmuktaṃ śulbaṃ tenaiva jāyate // YRps_4.39 //
(copper:: māraṇa)
ravitulyena balinā sūtakena samena ca /
tālakena tadardhena śilayā ca tadardhayā // YRps_4.40 //
cūrṇaṃ kajjalasaṃkāśaṃ kārayenmatimān bhiṣak // YRps_4.41 //
śarāvasaṃpuṭasyāntaḥ patrāṇyādhāya yatnataḥ /
uparyupari patrāṇi kajjalīṃ ca nidhāpayet // YRps_4.42 //
yāmaikaṃ pācayedagnau garbhayantrodarāntare /
svāṃgaśītaṃ samuttārya khalve sūkṣmaṃ pracūrṇayet // YRps_4.43 //
lehayenmadhusaṃyuktam anupānair yathocitaiḥ /
(copper:: māraṇa (?)/
somanātha (?))
śuddhatāmrasya patrāṇi kartavyāni prayatnataḥ // YRps_4.44 //
tatsamāṃśasya gaṃdhasya pāradasya samasya ca // YRps_4.45 //
tālakasya tadardhasya śilāyāśca tadardhataḥ /
lāṃgalīcitrakavyoṣa- tālamūlīkarañjakaiḥ // YRps_4.46 //
viṣaśamyākātiviṣā- saiṃdhavaiśca samāṃśakaiḥ /
jaṃbīrasya draveṇātha cūrṇaṃ cātidravīkṛtam // YRps_4.47 //
tatsarvaṃ hi śilābhāṇḍe vinidhāya prayatnataḥ /
sūcīvedhyāni patrāṇi rasenālepitāni ca // YRps_4.48 //
kalkamadhye viniḥkṣipya dinasaptakameva hi /
cūrṇīkṛtaṃ tu madhvājyaiḥ kaṇādvayasamanvitam // YRps_4.49 //
lehitaṃ vallamātraṃ hi jarāmṛtyuvināśanam /
kathitaṃ somadevena somanāthābhidhaṃ śubham // YRps_4.50 //
(copper:: māraṇa)
śuddhaṃ śulvaṃ gaṃdhakaṃ vai samāṃśaṃ pūrvaṃ sthālyāṃ sthāpayedgaṃdhakārdham /
madhye śulbaṃ sthāpanīyaṃ prayatnāt tasyordhvaṃ vai gaṃdhacūrṇasya cārdham // YRps_4.51 //
sthālīmukhe cūrṇaghaṭīṃ niveśya lepaṃ tathā saindhavamṛtsnayāpi /
cullyāṃ ca kuryādatha vahnimeva yāmatrayeṇaiva supācitaṃ bhavet // YRps_4.52 //
śītībhūtaṃ doṣahīnaṃ tadeva kṛtvā cūrṇaṃ gālitaṃ vastrakhaṇḍe /
sevyaṃ samyak caikavallapramāṇaṃ kāsaṃ śvāsaṃ hanti gulmapramehān // YRps_4.53 //
(copper:: mṛta: :
medic. use)
vallam ekaṃ tāmrabhasma pūrvāhṇe bhiṣajājñayā /
pariṇāmabhavaṃ śūlaṃ tathā cāṣṭavidhaṃ ca ruk // YRps_4.53* //
udaraṃ pāṇḍuśophaṃ ca gulmaplīhayakṛtkṣayān /
agnisādakṣayakṛtān mehādīn grahaṇīgadān // YRps_4.54 //
jayedbahuvidhān rogān anupānaprabhedataḥ /
pippalīmadhunā sārdhaṃ sarvadoṣaharaṃ param // YRps_4.55 //
arśo'jīrṇajvarādīṃśca nihanti ca rasāyanam /
vṛddhiśvasanakāsaghnaṃ jarāmṛtyuvināśanam // YRps_4.56 //
(iron:: subtypes)
yathottaraṃ syād guṇavarṇahīnaṃ prakāśitaṃ vaidyavareṇa samyak /
kāṃtaṃ tathā tīkṣṇavaraṃ hi muṇḍaṃ lohaṃ bhavedvai trividhaṃ krameṇa // YRps_4.57 //
(kānta:: subtypes)
kāṃtaṃ caturdhā kila kathyate'tra tadromakaṃ bhrāmakacumbake ca /
saṃdrāvakaṃ śreṣṭhatamaṃ tathā hi saṃkathyate śāstravidai rasajñaiḥ // YRps_4.58 //
(romakam)
khanyāṃ saṃkhanyamānāyāṃ pāṣāṇā niḥsaranti ye /
tebhyo yaddrāvitaṃ lohaṃ romakaṃ tatpracakṣate // YRps_4.59 //
(bhrāmakam)
yatra kvāpi girau śreṣṭhe labhyate bhrāmakopalaḥ /
tasmājjātaṃ tu yallauhaṃ bhrāmakaṃ tadihocyate // YRps_4.60 //
(cumbakam)
viṃdhyācale bhavedaśmā lohaṃ cumbati cādbhutam /
na muñcatyeva satataṃ śivabhaktiṃ yathānugaḥ // YRps_4.61 //
(drāvakam)
himādrau labhyate duḥkhād yaḥ spṛṣṭo drāvayedayaḥ /
suvarṇādīṃśca tadvaddhi tatkāṃtaṃ drāvakaṃ bhavet // YRps_4.62 //
(kānta:: parīkṣā:: śuddha)
śuddhe kāṃtabhave pātre śṛtaṃ dugdhaṃ hi nodgiret /
pānīyaṃ kvathitaṃ cāsmin hiṃgugaṃdhasamaṃ bhavet // YRps_4.63 //
tailabiṃdurjale kṣipto na cātiprasṛto bhavet /
lepo'pi naiva jāyeta śuddhakāṃtasya lakṣaṇam // YRps_4.64 //
muṃḍācchataguṇaṃ tīkṣṇaṃ tīkṣṇātkāṃtaṃ mahāguṇam /
koṭisaṃkhyāguṇaṃ proktaṃ cuṃbakaṃ drāvakaṃ tathā // YRps_4.65 //
(iron:: śodhana)
śaśaraktena liptaṃ hi saptavāreṇa tāpitam /
kāṃtādisarvalohaṃ hi śudhyatyeva na saṃśayaḥ // YRps_4.66 //
(iron:: śodhana)
sāmudralavaṇaistadval lepitaṃ triphalājale /
nirvāpitaṃ bhavecchuddhaṃ satyaṃ guruvaco yathā // YRps_4.67 //
(iron:: māraṇa)
lohacūrṇaṃ ghṛtāktaṃ hi kṣiptvā lohasya kharpare /
agnivarṇaprabhaṃ yāvat tāvaddarvyā pracālayet // YRps_4.68 //
khalve ca vipacettadvat pañcavāram ataḥ param /
varodakaiḥ puṭellohaṃ caturvāram idaṃ khalu // YRps_4.69 //
supeṣitaṃ vāritaraṃ jāyate nātra saṃśayaḥ /
anena vidhinā kāryaṃ sarvalohasya sādhanam // YRps_4.70 //
jāyate sarvarogānāṃ sevitaṃ palitāpaham /
(iron:: māraṇa)
lohacūrṇaṃ paladvaṃdvaṃ guḍagaṃdhau samāṃśakau // YRps_4.71 //
khalve vimardya nitarāṃ puṭedviṃśativārakam /
peṣaṇaṃ tu prakartavyaṃ puṭaḥ paścātpradīyate // YRps_4.72 //
anena vidhinā samyag bhasmībhavati niścitam /
sarvarogānnihantyeva nātra kāryā vicāraṇā // YRps_4.73 //
śvetā punarnavāpatra- toyena daśasaṃkhyakāḥ /
puṭāstatra pradeyāśca sindūrābhaṃ prajāyate // YRps_4.74 //
(iron:: māraṇa)
athāparaḥ prakāro'tra kathyate lohamāraṇe /
lohacūrṇasamaṃ gaṃdhaṃ mardayetkanyakādravaiḥ // YRps_4.75 //
piṇḍīkṛtaṃ lohapātre chāyāyāṃ sthāpayecciram /
mriyate nātra saṃdeho hy anubhūtaṃ mayaiva hi // YRps_4.76 //
(iron:: bhasman: :
medic. use)
nirutthaṃ lohajaṃ bhasma sevetātra pumānsudhīḥ /
vyoṣavellājyamadhunā ṭaṃkamānena miśritam // YRps_4.77 //
jarāṃ ca maraṇaṃ vyādhiṃ hanyātputrapradāyakam /
jarādoṣakṛtān rogān vinihanti śarīriṇām // YRps_4.78 //
(tin:: subtypes)
baṃgaṃ tu dvividhaṃ proktaṃ khuraṃ miśraṃ tathaiva ca /
(khura:: phys. properties)
yacchuddhaṃ saralaṃ śubhraṃ khuraṃ tadabhidhīyate // YRps_4.79 //
(khura:: śodhana)
bhallātakabhave taile khuraṃ śudhyati ḍhālitam /
(tin:: miśraka:: śodhana)
punarnavāsindhucūrṇa- viṣayuktaṃ praḍhālitam /
takramadhye trivāraṃ hi miśraṃ baṃgaṃ viśudhyati // YRps_4.80 //
(tin:: māraṇa)
chāṇopari kṛte garte ciṃcātvakcūrṇakaṃ kṣipet /
karṣamānāṃ baṃgacakrīṃ tatropari nidhāpayet // YRps_4.81 //
cakrīṃ caturguṇenaiva veṣṭitāṃ dhārayettataḥ /
chagaṇena viśuṣkeṇa puṭāgniṃ dāpayettataḥ // YRps_4.82 //
svāṃgaśītaṃ samuddhṛtya sarvakāryeṣu yojayet /
anena vidhinā śeṣam apakvaṃ mārayed dhruvam // YRps_4.83 //
(tin:: māraṇa)
athāparaḥ prakāro hi vakṣyate cādhunā mayā /
śuddhabaṃgasya patrāṇi samānyeva tu kārayet // YRps_4.84 //
ajāśakṛt varā tulyā cūrṇitā ca niśā tathā /
caturasramatho nimnaṃ gartaṃ hastapramāṇakam // YRps_4.85 //
kṛtvā chagaṇakaiścārdhaṃ pūrayetsatataṃ bhiṣak /
tataḥ śaṇabhavenāpi vastreṇācchādya gartakam // YRps_4.86 //
pūrvaṃ prakalpitaṃ cūrṇaṃ tatropari ca vinyaset /
tasyopari ca patrāṇi samāni parito nyaset // YRps_4.87 //
cūrṇenācchādya yatnena chagaṇenātha pūrayet /
puṭayedagninā samyak svāṃgaśītaṃ samuddharet // YRps_4.88 //
mṛtaṃ baṃgaṃ tataḥ paścān mardayetpūravāriṇā /
samāṃśaṃ rasasindūram anena saha melayet // YRps_4.89 //
khalve dṛḍhataraṃ piṣṭvā kācakūpyāṃ niveśayet /
vipacedagniyogena yāmaṣoḍaśamātrayā // YRps_4.90 //
hemaprabhaṃ mṛtaṃ baṃgaṃ jāyate rasavaṅgakam /
(tin:: mṛta: :
medic. properties)
baṃgaṃ vātakaraṃ rūkṣaṃ tiktaṃ mehapraṇāśanam /
medaḥkṛmyāmayaghnaṃ hi kaphadoṣaviṣāpaham // YRps_4.91 //
sarvarogān haratyāśu śaktidāyi guṇādhikam // YRps_4.92 //
yathārogabalaṃ vīkṣya dātavyaṃ vallamātrakam /
aśītirvātajān rogān tathā mehāṃśca viṃśatiḥ /
hanti bhakṣaṇamātreṇa saptakaikena nānyathā // YRps_4.93 //
(tin:: mṛta: :
medic. properties)
baṃgaṃ vātakaraṃ rūkṣaṃ proktaṃ mehapraṇāśanam /
kṛmimedāmayaghnaṃ hi kaphadoṣaviṣāpaham // YRps_4.94 //
(lead:: parīkṣā: :
good quality)
chede kṛṣṇaṃ guru snigdhaṃ drutadrāvam athojjvalam /
kṛṣṇavarṇaṃ bahiḥ śuddhaṃ nāgaṃ hitamato'nyathā // YRps_4.95 //
(lead:: śodhana)
dālayecca rase nāgaṃ sinduvāraharidrayoḥ /
evaṃ nāgo viśuddhaḥ syān mūrcchāsphoṭādi nācaret // YRps_4.96 //
(lead:: māraṇa)
śuddhanāgasya patrāṇi sadalānyeva kārayet /
śilāṃ vāsārasenāpi mardayed yāmamātrakam // YRps_4.97 //
patrāṇyālepayettena tataḥ saṃpuṭake nyaset /
puṭena vipaced dhīmān vārāheṇa kharāgninā /
evaṃ kṛte trivāreṇa nāgabhasma prajāyate // YRps_4.98 //
(lead:: māraṇa)
athāparaprakāreṇa nāgamāraṇakaṃ bhavet /
lohapātre drute nāge gharṣaṇaṃ tu prakārayet // YRps_4.99 //
caturyāmaṃ prayatnena mūlaiścaiva palāśajaiḥ /
adhastājjvālayetsamyak haṭhāgniṃ mriyate dhruvam /
raktābhaṃ jāyate cūrṇaṃ sarvakāryeṣu yojayet // YRps_4.100 //
jāyate sarvakāryeṣu rogocchedakaraṃ sadā /
nāgasya māraṇaṃ proktaṃ bahudhā bahubhirbudhaiḥ // YRps_4.101 //
sarvathā sūtanāgasya śaṃbhośca maraṇaṃ nahi // YRps_4.102 //
(lead:: mṛta: :
medic. properties)
pramehān vātajān rogān dhanurvātādikān gadān /
viṃśatiśleṣmajāṃścaiva nihanti ca na saṃśayaḥ // YRps_4.103 //
(brass:: subtypes)
pittalaṃ dvividhaṃ proktaṃ rītikā kākatuṃḍikā /
(rītikā:: parīkṣā)
taptā tuṣajale kṣiptā śuklavarṇā tu rītikā // YRps_4.104 //
(kākatuṇḍī:: parīkṣā)
nikṣiptā kāṃjike kṛṣṇā sā smṛtā kākatuṇḍikā // YRps_4.105 //
(brass:: parīkṣā: :
good quality)
pītābhā mṛdu cedgurvī sārāṅgī hemavarṇikā /
masṛṇāṅgī tu susnigdhā śubhā rītīti kathyate // YRps_4.106 //
(brass:: parīkṣā: :
bad quality)
durgandhā pūtigandhā vā kharasparśā ca pāṇḍurā /
ghanaghātākṣamā rūkṣā rītirneṣṭā rasāyane // YRps_4.107 //
(brass:: śodhana)
tāpitā caiva nirguṃḍī- rase kṣiptā prayatnataḥ /
pañcavārāṇi cāyāti śuddhiṃ rītistu tatkṣaṇāt // YRps_4.108 //
(brass:: māraṇa)
śilāgaṃdhakasindhūttha- rasaiścātipramarditaiḥ /
rītipatrāṇi lepyāni puṭitānyaṣṭadhā punaḥ /
sadyo bhasmatvamāyānti tato yojyā rasāyane // YRps_4.109 //
(brass:: rītikā: :
mṛta: :
medic. properties)
raktapittaharā rūkṣā kṛmighnī rītikā matā /
(brass:: kākatuṇḍikā: :
mṛta: :
medic. properties)
kākatuṃḍā kuṣṭhaharā soṣṇavīryā sarā matā // YRps_4.110 //
(bronze:: production)
caturbhāgena raviṇā bhāgaikaṃ trapu cottamam /
jāyate pravaraṃ kāṃsyaṃ tatsaurāṣṭrabhavaṃ śubham // YRps_4.111 //
(bronze:: śodhana)
taptaṃ kāṃsyaṃ gavāṃ mūtre saptavāreṇa śudhyati /
(bronze:: māraṇa)
haritālakagaṃdhābhyāṃ mriyate pañcabhiḥ puṭaiḥ // YRps_4.112 //
(bronze:: mṛta: :
medic. properties)
mṛtaṃ kāṃsyaṃ vātaharaṃ pramehāṇāṃ ca nāśanam /
śuddhe kāṃsyabhave pātre sarvameva hi bhojanam /
pathyaṃ saṃjāyate nāmlaṃ ghṛtaśākādivarjitam // YRps_4.113 //
(vartaloha: :
production)
lohakāṃsyārkarītibhyo jātaṃ tad vartalohakam /
tadeva viḍalohākhyaṃ vidvadbhiḥ samudāhṛtam // YRps_4.114 //
(vartaloha:: śodhana)
hayamūtre drutaṃ samyak nikṣiptaṃ śuddhimṛcchati /
(vartaloha:: māraṇa)
gandhatālena puṭitaṃ mriyate vartalohakam // YRps_4.115 //
(vartaloha: :
mṛta: :
medic. properties)
śleṣmapittaharaṃ cāmlaṃ rucyaṃ kṛmiharaṃ tathā /
netrarogapraśamanaṃ galaroganibarhaṇam // YRps_4.116 //
pathyaṃ sarvaṃ hi tadbhāṇḍe sarvadoṣaharaṃ param /
kṣāreṇāmlena ca vinā dīptikṛtpācanaṃ param // YRps_4.117 //
saṃśodhanānyeva hi māraṇāni guṇāguṇānyeva mayoditāni /
anyāni śāstrāṇi suvistarāṇi nirīkṣya yatnātkṛtameva samyak // YRps_4.118 //
YRps, Adhyāya 5
athedānīṃ pravakṣyāmi guṇādhikyānmahārasān /
teṣāṃ nāmāni vargāṃśca sattvāni tadguṇāṃstathā // YRps_5.1 //
(mahārasāḥ)
krameṇa gaganaṃ tāpyaṃ vaikrāṃtaṃ vimalaṃ tathā /
rasakaṃ śailasaṃbhūtaṃ rājāvartakasasyake /
ete mahārasāścāṣṭāv uditā rasavādibhiḥ // YRps_5.2 //
(abhra:: subtypes:: colour)
kramaprāptamahaṃ vakṣye gaganaṃ tu caturvidham /
śvetaṃ raktaṃ tathā pītaṃ kṛṣṇaṃ paramasuṃdaram // YRps_5.3 //
śvetaṃ śvetakriyāyogyaṃ raktaṃ pītaṃ hi pītakṛt /
kṛṣṇābhraṃ sarvarogāṇāṃ nāśanaṃ paramaṃ sadā // YRps_5.4 //
(abhra:: subtypes)
vajraṃ pinākaṃ nāgaṃ ca maṃḍūkamabhidhīyate /
anena vidhinā proktā bhedāḥ santīha ṣoḍaśa // YRps_5.5 //
abhrāṇāmeva sarveṣāṃ vajramevottamaṃ sadā /
śeṣāṇi trīṇi cābhrāṇi ghorān vyādhīn sṛjanti hi /
tasmādyatnena sadvaidyair varjanīyāni nityaśaḥ // YRps_5.6 //
(vajra:: parīkṣā)
vajrābhraṃ dhamyamāne'gnau vikṛtiṃ na kvacid bhajet /
sevitaṃ tanmṛtiṃ hanti vajrābhaṃ kurute vapuḥ // YRps_5.7 //
(pināka:: parīkṣā)
pinākaṃ cāgnisaṃtaptaṃ vimuñcati daloccayam /
sevitaṃ caikamāsena kṛmiṃ kuṣṭhaṃ karotyalam // YRps_5.8 //
(nāga:: parīkṣā)
nāgābhraṃ dhmāpitaṃ samyak nāgavat sphūrjate dhruvam /
(nāga:: medic. properties)
sevitaṃ tatprakurute kṣayarogasamudbhavam // YRps_5.9 //
viṣaṃ hālāhalaṃ pītaṃ mārayatyeva niścitam /
tathā nāgābhranāmedaṃ sadvaidyaḥ kathayatyalam // YRps_5.10 //
(maṇḍūka:: parīkṣā)
maṃḍūkābhraṃ prakurute tāpyamānaṃ hi nityaśaḥ /
kṣaṇaṃ cāgnau na tiṣṭheta maṃḍūkasadṛśāṃ gatim // YRps_5.11 //
maṃḍūkābhraṃ na sevyaṃ hi kathitaṃ rasavedibhiḥ // YRps_5.12 //
(abhraka:: śodhana)
svedayeddinamekaṃ tu kāṃjikena tathābhrakam /
paścātkulatthaje kvāthe takre mūtre'tha vahninā // YRps_5.13 //
(abhra:: śodhana)
pācitaṃ doṣaśūnyaṃ tu śuddhimāyāti niścitam /
tathāgnau paritaptaṃ tu niṣiñcet saptavārakam // YRps_5.14 //
kāṃjike cāpi nirdoṣam abhrake jāyate dhruvam /
varākvāthe tathā dugdhe gavāṃ mūtre tathaiva ca /
mārkavasya rasenāpi doṣaśūnyaṃ prajāyate // YRps_5.15 //
(abhra:: māraṇa)
sūkṣmacūrṇaṃ tataḥ kṛtvā piṣṭvā haṃsapadīrasaiḥ /
cakrākāraṃ kṛtaṃ śuṣkaṃ dadyādardhagajāhvaye // YRps_5.16 //
ṣaṭ puṭāni tato dattvā punarevaṃ punarnavā /
rasena marditaṃ gāḍham abhrāṃśena tu ṭaṃkaṇam // YRps_5.17 //
punaśca cakrikāṃ kṛtvā saptavāraṃ puṭetkhalu /
taṇḍulīyarasenaiva tadvadvāsārasena ca // YRps_5.18 //
puṭayetsaptavārāṇi puṭaṃ dadyādgajārdhakam /
anena vidhinā cābhraṃ mriyate nātra saṃśayaḥ /
candrikārahitaṃ samyak siṃdūrābhaṃ prajāyate // YRps_5.19 //
(abhra:: māraṇa)
kāsamardarasenaiva dhānyābhraṃ pācitaṃ śubham /
śatavāreṇa mriyate nātra kāryā vicāraṇā // YRps_5.20 //
(abhra:: māraṇa)
evaṃ mustārasenāpi taṇḍulīyaśiphārasaiḥ /
ṭaṃkaṇena samaṃ piṣṭvā cakrākāramathābhrakam // YRps_5.21 //
ṣaṣṭisaṃkhyapuṭaiḥ pakvaṃ sindūrasadṛśaṃ bhavet /
kuṣṭhakṣayādirogaghnaṃ abhrakaṃ jāyate dhruvam // YRps_5.22 //
(abhra:: māraṇa)
nāgavallīdalarasair vaṭamūlatvacā tathā /
vṛṣāmatsyādanībhyāṃ ca matsyākṣyā sapunarbhuvā // YRps_5.23 //
vaṭavṛkṣasya mūlena marditaṃ puṭitaṃ ghanam /
siṃdūrasadṛśaṃ varṇe bhavedviṃśatime puṭe // YRps_5.24 //
sūkṣmaṃ sūkṣmaṃ jalaplāvaṃ raktavarṇasamujjvalam /
sarvarogaharaṃ cāpi jāyate bahubhiḥ puṭaiḥ // YRps_5.25 //
(abhra:: mṛta: :
medic. properties)
mṛtaṃ vajrābhrakaṃ samyak sevanīyaṃ sadā budhaiḥ /
valipalitanāśāya dṛḍhatāyai śarīriṇām // YRps_5.26 //
sarvavyādhiharaṃ tridoṣaśamanaṃ vahneśca saṃdīpanam vīryastaṃbhavivṛddhikṛtparamidaṃ kṛcchrādirogāpaham /
bhūtonmādanivāraṇaṃ smṛtikaraṃ śophāmayadhvaṃsanaṃ sadyaḥ prāṇavivardhanaṃ jvaraharaṃ sevyaṃ sadā cābhrakam // YRps_5.27 //
yathā viṣaṃ yathā vajraṃ śastro 'gniḥ prāṇahṛdyathā /
bhakṣitaṃ candrikāyuktam abhrakaṃ tādṛśaṃ guṇaiḥ // YRps_5.28 //
(abhra:: sattva:: pātana)
pādāṃśaṃ ṭaṃkaṇaṃ dattvā musalīrasamarditam /
dhmāpitaṃ koṣṭhikāyantre sattvarūpaṃ prajāyate // YRps_5.29 //
(abhra:: sattva:: pātana)
khalve piṣṭvā tu matimān sūkṣmacūrṇaṃ tu kārayet /
gālitaṃ vastrakhaṇḍena ghṛtena ca pariplutam // YRps_5.30 //
bharjitaṃ daśavārāṇi lohakharparakeṇa vai /
agnivarṇasamaṃ yāvat tāvatpiṣṭvā tu bharjayet // YRps_5.31 //
śukapicchasamaṃ piṣṭvā kvāthe tu vaṭamūlaje /
tato viṃśativārāṇi puṭecchūkarasaṃjñakaiḥ // YRps_5.32 //
varākaṣāyairmatimān tathā kuru bhiṣagvara /
nīlīguṃjāvarāpathyām- ūlakena subhāvayet // YRps_5.33 //
saṃśuṣkaṃ bhakṣayedvidvān sarvarogaharaṃ param /
abhrasatvātparaṃ nāsti rasāyanamanuttamam // YRps_5.34 //
yadi cet śatavārāṇi pācayettīvravahninā /
tadāmṛtopamaṃ cābhraṃ dehalohakaraṃ param // YRps_5.35 //
(abhra:: sattva:: pātana)
dhānyābhrakaṃ tataḥ kṛtvā dvātriṃśatpalamātrakam /
lākṣāguṃjākṣudramīnāḥ ṭaṅkaṇaṃ dugdham āvikam // YRps_5.36 //
sarṣapāḥ śigrupiṇyākaṃ sindhūtthaṃ mṛgaśṛṅgakam /
mākṣikaṃ ca samāṃśāni sarvāṇyeva tu kārayet // YRps_5.37 //
dhānyābhrakena tulyena mardayenmatimānbhiṣak /
punarnavāyā vāsāyāḥ kāsamardasya taṇḍulaiḥ // YRps_5.38 //
matsyākṣyā haṃsapadyāśca kāravellyā rasaiḥ pṛthak /
khalagodhūmayoścūrṇaiḥ kārayedvaṭakān śubhān // YRps_5.39 //
paścāt koṣṭhyāṃ dhamecchuṣkān bhastrikādvitayena tān /
khadirasya tu cāṃgāraiḥ satvaṃ niḥsarati dhruvam // YRps_5.40 //
pṛthak kṛtvā tu ravakān kāṃsyavarṇān viśeṣataḥ /
tatkiṭṭaṃ gomayenātha vaṭakānkārayetpunaḥ // YRps_5.41 //
dhmāpayet pūrvavidhinā punaḥ satvaṃ hi niḥsaret /
anena vidhinā kāryaṃ pañcagavyena miśritam // YRps_5.42 //
pañcājenātha mahiṣī- pañcakena samaṃ kuru /
patatyevamasaṃdigdhaṃ satyaṃ guruvaco yathā // YRps_5.43 //
(abhra:: sattva:: māraṇa)
athābhrasattvaravakān amlavargeṇa pācayet /
śodhanīyagaṇenaiva mūṣāmadhye tu śodhayet // YRps_5.44 //
kācaṭaṃkaṇaguṃjājya- sāraghaiḥ śodhayetkhalu /
madhutailavasājyeṣu daśavārāṇi ḍhālayet // YRps_5.45 //
mārdavaṃ kārayetsatyaṃ yogenānena sarvadā /
satvasya golakānevaṃ taptānevaṃ tu kāṃjike // YRps_5.46 //
nirvāpya tatkṣaṇādeva kaṇḍayellohapārayā /
anenaiva prakāreṇa sūkṣmacūrṇaṃ tu kārayet // YRps_5.47 //
bharjayed ghṛtamadhye tu trīṇi vārāṇi yatnataḥ /
peṣaṇaṃ tu prakartavyaṃ śilāpaṭṭena yatnataḥ // YRps_5.48 //
dhātrīpatrarasenāpi tasyāḥ phalarasena vā /
punarbhuvā vāsayā ca kāṃjikenātha gandhakaiḥ /
puṭayeddaśavārāṇi mriyate cābhrasattvakam // YRps_5.49 //
(abhra:: sattva: :
mṛta: :
medic. properties)
mṛtaṃ satvaṃ harenmṛtyuṃ sarvarogavināśanam /
kṣayaṃ pāṇḍuṃ grahaṇikāṃ śvāsaṃ śūlaṃ sakāmalam // YRps_5.50 //
jvarānmehāṃśca kāsāṃśca gulmānpañcavidhānapi /
mandāgnimudarāṇyevam arśāṃsi vividhāni ca // YRps_5.51 //
anupānaprayogeṇa sarvarogānnihanti ca /
abhrasatvaguṇānvaktuṃ śakyate na samāsataḥ // YRps_5.52 //
(rājāvarta: :
parīkṣā: :
good quality)
kiṃcidrakto'tha nīlaśca miśravarṇaprabhaḥ sadā /
taulye guruśca masṛṇo rājāvartto varaḥ smṛtaḥ // YRps_5.53 //
(rājāvarta:: śodhana)
gomūtreṇātha kṣāraiśca tathāmlaiḥ sveditāḥ khalu /
trivāreṇa viśudhyanti rājāvartādayo rasāḥ // YRps_5.54 //
(rājāvarta:: māraṇa)
cūrṇitaḥ śukapicchena bhṛṃgarājarasena vai /
saptavāreṇa puṭito rājāvartto mariṣyati // YRps_5.55 //
(rājāvarta: :
mṛta: :
medic. properties)
śleṣmapramehadurnāma- pāṇḍukṣayanivāraṇaḥ /
pācano dīpanaścaiva vṛṣyo'nilaviṣāpahaḥ // YRps_5.56 //
(rājāvarta: :
sattva:: pātana)
kośātakī kṣīrakando vaṃdhyākarkoṭakī tathā /
kākamācī rājaśamī triphalā gṛhadhūmakaḥ // YRps_5.57 //
rājāvarto rasaireṣāṃ satvaṃ muñcati marditaḥ /
dhmāpitaḥ khadirāṃgārair bhastrikādvitayena ca // YRps_5.58 //
(vaikrānta: :
phys. properties)
aṣṭadhāroṣṭhaphalakaḥ ṣaṭkoṇo masṛṇo guruḥ /
śuddhamiśritavarṇaiśca yukto vaikrāṃta ucyate // YRps_5.59 //
(vaikrānta: :
subtypes:: colour)
śvetaḥ pītastathā kṛṣṇo nīlaḥ pārāvacchaviḥ /
karbūraḥ śyāmavarṇaśca vaikrāṃtaścāṣṭadhā smṛtaḥ // YRps_5.60 //
(vaikrānta:: śodhana)
kvāthe kulatthaje svinno vaikrāṃtaḥ śudhyati dhruvam /
(vaikrānta:: māraṇa)
gandhanimbūrasairmardyaḥ puṭito mriyate dhruvam // YRps_5.61 //
(vaikrānta: :
mṛta: :
medic. properties)
āyuḥpradastridoṣaghno vṛṣyaḥ prāṇapradaḥ sadā /
vegaprado vīryakartā prajñāvarṇau karoti hi // YRps_5.62 //
rasāyaneṣu sarveṣu pūrvagaṇyastu rogahā /
vajravad guṇakārī ca vaikrāṃto rasabandhakaḥ // YRps_5.63 //
(vaikrānta: :
sattva:: pātana)
sūryātape mardito'sau satvapātagaṇauṣadhaiḥ /
śuṣkāyito vaṭīkṛtya mūṣāstho dhmāpito'pi vai // YRps_5.64 //
satvaṃ muñcati vaikrāṃtaḥ satyaṃ guruvaco yathā /
(vaikrānta: :
sattva: :
medic. use)
mṛtasūtena tulyāṃśaṃ satvaṃ vaikrāṃtasaṃbhavam // YRps_5.65 //
mṛtābhrasatvasaṃyuktaṃ marditaṃ samamātrakam /
kaṇāmadhvājyasaṃmiśraṃ vallamātraṃ niṣevitam // YRps_5.66 //
sarvān rogānnihantyāśu jīved varṣaśataṃ sukhī /
trivarṣasevanānnūnaṃ valīpalitanāśanam // YRps_5.67 //
(sasyaka:: myth. origin)
sadyo hālāhalaṃ pītam amṛtaṃ garuḍena ca /
sudhāyukte viṣe vānte parvate marutāhvaye // YRps_5.68 //
ghanībhūtaṃ ca saṃjātaṃ sasyakaṃ khalu kathyate /
(sasyaka:: parīkṣā: :
good quality)
nīlaṃ marakatacchāyaṃ tejoyuktaṃ praśasyate // YRps_5.69 //
(sasyaka:: śodhana)
sveditaṃ māhiṣājyābhyāṃ gavāṃ mūtrairnarasya vā /
dolāyantreṇa yāmau dvau śudhyatyeva hi sasyakam // YRps_5.70 //
(sasyaka:: māraṇa)
gaṃdhāśmaṭaṃkaṇābhyāṃ ca lakucadrāvamarditam /
kukkuṭāhvaiḥ saptapuṭair mriyate cāṃdhamūṣayā // YRps_5.71 //
(sasyaka:: sattva:: pātana)
nighṛṣṭaṃ ṭaṃkaṇenaiva nimbūdrāveṇa mūṣayā /
dhmātaṃ ca tāmrarūpaṃ hi sattvaṃ muñcati sasyakam // YRps_5.72 //
viṣeṇa sahitaṃ yasmāt tasmādviṣaguṇādhikam /
sudhāyuktaṃ viṣaṃ yena sudhādhikaguṇaṃ tathā // YRps_5.73 //
(sasyaka:: mṛta: :
medic. properties)
tridoṣaśamanaṃ caiva viṣahṛd gudaśūlanut /
amlapittavibandhaghnaṃ rasāyanavaraṃ sadā // YRps_5.74 //
vāntiṃ karoti rekaṃ ca śvitrakuṣṭhāpahaṃ tathā /
nāmnā mayūratutthaṃ hi sarvavyādhinivāraṇam // YRps_5.75 //
(sasyaka, bhūnāga: :
sattva:: ring)
bhūnāgasatvasaṃyuktaṃ satvametatsamīkṛtam /
anayormudraikā kāryā śūlaghnī sā bhavet khalu // YRps_5.76 //
ḍākinībhūtasaṃveśa- carācaraviṣaṃ jayet /
rājñāṃ sadaiva rakṣārthaṃ vidhātavyā sumudrikā // YRps_5.77 //
(mākṣika)
mākṣikaṃ dvividhaṃ jñeyaṃ rukmatāpyaprabhedataḥ /
(svarṇamākṣika (?))
prathamaṃ mākṣikaṃ svarṇaṃ kānyakubjasamutthitam // YRps_5.78 //
suvarṇavarṇasadṛśaṃ navavarṇasamanvitam /
(mākṣika:: tāpya ((
) svarṇa))
taṭe tapatyāḥ saṃjātaṃ tāpyākhyaṃ mākṣikaṃ vadet // YRps_5.79 //
pāṣāṇadalasaṃmiśraṃ pāṇḍuraṃ pañcavarṇavat /
guṇālpakaṃ bhavatyetat svalpaṃ sattvaṃ vimuñcati // YRps_5.80 //
(mākṣika:: māraṇa)
mūtre takre ca kaulatthe marditaṃ śuṣkameva ca /
gaṃdhāśmabījapūrābhyāṃ piṣṭaṃ tacchrāvasaṃpuṭe // YRps_5.81 //
pañcavārāhapuṭakair dagdhaṃ mṛtimavāpnuyāt // YRps_5.82 //
(mākṣika:: sattva:: pātana)
lohapātre susaṃdagdhaṃ lohadaṇḍena gharṣitam /
yadā raktaṃ dhātunibhaṃ jāyate niṃbukadravaiḥ // YRps_5.83 //
gharṣayet triguṇaṃ sūtaṃ muktvā saṃgharṣaṇaṃ kuru /
dinaikaṃ gharṣayitvā tu dṛḍhavastreṇa gālayet // YRps_5.84 //
vastrasthā piṣṭikā lagnā tvadhaḥ patati pāradaḥ /
anenaiva prakāreṇa dvitrivāreṇa gālayet // YRps_5.85 //
tatpiṣṭīgolakaṃ grāhyaṃ yaṃtre ḍamaruke nyaset /
praharadvayamātraṃ ced agniṃ prajvālayedadhaḥ // YRps_5.86 //
indragopasamaṃ satvam adhaḥsthaṃ grāhayetsudhīḥ /
anenaiva vidhānena tāpyasatvaṃ samāharet // YRps_5.87 //
ṭaṃkaṇena samāyuktaṃ drāvitaṃ mūṣayā yadā /
tadā tāmraprabhaṃ satvaṃ jāyate nātra saṃśayaḥ // YRps_5.88 //
dehalohakaraṃ samyak devīśāstreṇa bhāṣitam // YRps_5.89 //
sarvāmayaghnaṃ satataṃ pāradasyāmṛtaṃ param /
melanaṃ kurute lohe paramaṃ ca rasāyanam // YRps_5.90 //
(vimala:: subtypes)
prathamo hemavimalo hemavadvarṇasaṃyutaḥ /
dvitīyo rūpyavimalo rūpyavad dṛśyate khalu // YRps_5.91 //
tṛtīyaḥ kāṃsyavimalaḥ kāṃsyavarṇasamo hi saḥ /
(vimala:: phys. properties)
snigdhaśca vartulaścaiva ṣaṭkoṇaḥ phalakānvitaḥ // YRps_5.92 //
(vimala:: śodhana)
vāsārase mardito hi śuddho'tivimalo bhavet /
(vimala:: māraṇa)
gaṃdhāśmaniṃbukadrāvair marditaḥ puṭito mṛtim /
śṛṅgasya bhasmanā cāpi puṭaiśca daśadhā puṭet // YRps_5.93 //
(vimala:: sattva:: pātana)
nimbūrasena saṃpiṣṭvā mūṣāmadhye nirudhya ca /
vimalaḥ sīsasadṛśaṃ dhmāto muñcati sattvakam // YRps_5.94 //
(vimala:: sattva: :
medic. use)
piṣṭīkṛtaṃ hi tatsatvaṃ pāradena samanvitam /
drute gaṃdhe hi nikṣiptaṃ tālakaṃ triguṇaṃ tathā // YRps_5.95 //
manaḥśilā pañcaguṇā vālukāyantrake khalu /
jvālayet kramaśaścaiva paścādrajatabhasmakam // YRps_5.96 //
samamātraṃ hi vaikrāṃtaṃ sarvaṃ saṃcūrṇayetkhalu /
saṃgālya yatnato vastrāt sthāpayetkūpikāntare // YRps_5.97 //
vahniṃ kuryādaṣṭayāmaṃ svāṃgaśītaṃ samuddharet /
vallamātraṃ ca madhunā lehayet vyoṣasaṃyutaṃ // YRps_5.98 //
bālānāṃ rogaharaṇaṃ jvarapāṇḍupramehanut /
grahaṇīkāmalāśūla- mandāgnikṣayapittahṛt // YRps_5.99 //
anupānaviśeṣaṇaṃ sarvarogānnihanti ca // YRps_5.100 //
vṛṣyaḥ pittānilaharo rasāyanavaraḥ khalu // YRps_5.101 //
(śilājatu: :
subtypes)
tatrādyaṃ dvividhaṃ caiva satsatvaṃ satvahīnakam /
guṇādhikaṃ tayormadhye yatpūrvaṃ sarvadoṣahṛt // YRps_5.102 //
(śilājatu: :
origin from rocks)
nidāghe tīvratāpāddhi himapratyantaparvatāt /
hematārārkagarbhebhyaḥ śilājatu viniḥsaret // YRps_5.103 //
(śilājatu: :
from gold)
bandhūkapuṣpasadṛśaṃ guru snigdhaṃ suśītalam /
rukmagarbhagirau jātaṃ paramaṃ tadrasāyanam // YRps_5.104 //
kiṃcittiktaṃ ca madhuraṃ śilājaṃ sarvadoṣanut // YRps_5.105 //
(śilājatu: :
from silver)
tāragarbhagirerjātaṃ pāṇḍuraṃ svādu śītalam /
pittapāṇḍukṣayaghnaṃ ca śilājatu hi pāṇḍuram // YRps_5.106 //
(śilājatu: :
from copper)
śulvagarbhagirer jātaṃ kṛṣṇavarṇaṃ ghanaṃ guru /
girijaṃ kaphavātaghnaṃ viśeṣātsarvarogajit // YRps_5.107 //
(śilājatu: :
parīkṣā:: śuddha)
agnau yajjāyate kṣiptaṃ liṃgākāramadhūmakam /
udake ca vilīyeta tacchuddhaṃ ca vidhīyate // YRps_5.108 //
(śilājatu:: śodhana)
amlaiśca guggulūpetaiḥ kṣārādyair bhāṇḍamadhyataḥ /
viśudhyati śilājātaṃ sveditaṃ ghaṭikādvayam // YRps_5.109 //
(śilājatu:: māraṇa)
manaḥśilāluṅgarasaiḥ śilayā gaṃdhakena vā /
tālakenātha puṭitaṃ śilājaṃ mriyate dhruvam // YRps_5.110 //
chagaṇairaṣṭabhiḥ kṛtvā bhasmībhūtaṃ śilājatu // YRps_5.111 //
(śilājatu: :
medic. use)
śilājatu tu saṃśuddhaṃ seveta yaḥ pumān sadā /
jīvedvarṣaśataṃ sāgraṃ na rogairbādhyate khalu // YRps_5.112 //
mūtrakṛcchrāśmarīrogāḥ prayāntyeva na saṃśayaḥ /
mahārase coparase dhāturatneṣu pārade /
ye guṇāḥ kathitāḥ sadbhiḥ śilādhātau vadanti te // YRps_5.113 //
vaikrāṃtakāṃtatriphalā- trikaṭubhiḥ samanvitam /
vallonmitaṃ vai seveta sarvarogagaṇāpaham // YRps_5.114 //
palitaṃ valibhiḥ sārdhaṃ hanyādeva na saṃśayaḥ // YRps_5.115 //
(karpūraśilājatu)
karpūrasadṛśaṃ śvetaṃ karpūrākhyaṃ śilājatu /
(karpūraśilājatu: :
medic. properties)
aśmarīmehakṛcchraghnaṃ kāmalāpāṇḍunāśanam // YRps_5.116 //
(karpūraśilājatu:: śodhana)
amlatoyena saṃsvinnaṃ śuṣkaṃ śuddhimupaiti ca /
(karpūraśilājatu:: māraṇa,
sattvapātana)
noditaṃ māraṇaṃ tasya satvapātanakaṃ budhaiḥ // YRps_5.117 //
(rasaka:: subtypes)
dvividho rasakaḥ proktaḥ kāravellakadarduraḥ /
(kāravellaka: :
medic. properties)
satvapāte paraḥ proktaḥ prathamaścauṣadhādiṣu // YRps_5.118 //
sarvamehaharaścaiva pittaśleṣmavināśanaḥ /
nāgārjunena kathitau siddhau śreṣṭharasāvubhau // YRps_5.119 //
kṛtau yenāgnisahanau sūtakharparakau śubhau /
tena svargamayī siddhir arjitā nātra saṃśayaḥ // YRps_5.120 //
(rasaka:: śodhana)
rasakastāpitaḥ samyak nikṣipto rasapūrake /
nirmalatvamavāpnoti saptavāraṃ nimajjitaḥ // YRps_5.121 //
(rasaka:: śodhana)
kāṃjike vātha takre vā nṛmūtre meṣamūtrake /
drāvito ḍhālitaḥ samyak kharparaḥ pariśudhyati // YRps_5.122 //
(rasaka:: rañjana of copper with ~)
kharparaṃ retitaṃ śuddhaṃ sthāpitaṃ naramūtrake /
rañjayenmāsamekaṃ hi tāmraṃ svarṇaprabhaṃ varam // YRps_5.123 //
(rasaka:: sattva:: pātana)
śilā haridrā triphalā gṛhadhūmaiḥ sasaiṃdhavaiḥ /
bhallātakaiṣṭaṃkaṇaiśca kṣārairamlaiśca vartitam // YRps_5.124 //
pādāṃśasaṃyutairmūṣāṃ vṛṃtākaphalasannibhām /
nirudhya śoṣayitvātha mūṣāṃ mūṣopari nyaset // YRps_5.125 //
pradhmāte kharpare jvālā sitā nīlā bhavedyadā /
lohasaṃdaṃśake kṛtvā dhṛtvā mūṣāmadhomukhīm // YRps_5.126 //
bhūmyām āḍhālayet sattvaṃ yathā nālaṃ na bhajyate /
tadā sīsopamaṃ satvaṃ patatyeva na saṃśayaḥ // YRps_5.127 //
anenaiva prakāreṇa trivāraṃ hi kṛte sati /
viniḥsaretsarvasatvaṃ satyaṃ hi guruṇoditam // YRps_5.128 //
(rasaka:: sattva:: māraṇa)
tālakena samāyuktaṃ satvaṃ nikṣipya kharpare /
gharṣayellohadaṇḍena mriyate ca na saṃśayaḥ // YRps_5.129 //
(rasaka:: sattva: :
mṛta: :
medic. use)
mṛtaṃ satvaṃ mṛtaṃ kāṃtaṃ samāṃśenāpi yojitam /
māṣamātramidaṃ cūrṇaṃ varākvāthena saṃyutam // YRps_5.130 //
lohapātrasthitaṃ rātrau tilajaprativāpakam /
nihanti madhumehaṃ ca kṣayaṃ pāṇḍuṃ tathānilam // YRps_5.131 //
yonirogāṃśca nārīṇāṃ jvarāṃśca viṣamānapi /
strīrogānhanti sarvāṃśca śvāsakāsapurogamān // YRps_5.132 //
YRps, Adhyāya 6
(uparasāḥ)
tālakaṃ tuvarī gaṃdhaṃ kaṃkuṣṭhaṃ kunaṭī tathā /
sauvīraṃ gairikaṃ caivam aṣṭamaṃ khecarāhvayam // YRps_6.1 //
(haritāla: :
subtypes)
tālakaṃ dvividhaṃ proktaṃ dalākhyaṃ cāśmasaṃjñitam /
(pattratālaka: :
phys. properties)
sūkṣmapatraṃ hemavarṇaṃ guru snigdhaṃ ca bhāsuram // YRps_6.2 //
dalākhyaṃ tālakaṃ tacca bahusatvaṃ rasāyanam /
(aśmatālaka: :
phys. properties)
niṣpatraṃ cāśmasadṛśaṃ kiṃcitsatvaṃ tathāguru // YRps_6.3 //
nārīṇāṃ puṣpahṛt tattu kupathyaṃ cāśmatālakam /
(haritāla:: śodhana)
kuṣmāṇḍatoyasaṃsvinnaṃ tataḥ kṣārajalena vā /
cūrṇatoyena vā svinnaṃ dolāyaṃtreṇa śudhyati // YRps_6.4 //
(haritāla: :
sattva:: pātana)
kulatthakvāthasaubhāgya- māhiṣājyamadhuplutam /
khalve kṣiptvā ca tattālaṃ mardayedekavāsaram // YRps_6.5 //
nistuṣīkṛtya cairaṇḍa- bījānyeva tu mardayet /
palāṣṭamānaṃ tālasya cāṣṭamāṃśaṃ tu kārayet // YRps_6.6 //
bījānyeraṇḍajānyeva kṣiptvā caikatra mardayet /
yavābhā guṭikā kāryā śuṣkā kupyāṃ nidhāya ca // YRps_6.7 //
vālukāyaṃtramadhye tu vahniṃ dvādaśayāmakam /
svāṃgaśītaṃ samuttārya ūrdhvagaṃ satvamāharet // YRps_6.8 //
pāṣāṇadhātusattvānāṃ prakārāḥ santyanekaśaḥ /
yāni kāryakarāṇyeva satvāni kathitāni vai // YRps_6.9 //
(haritāla: :
medic. properties)
vātaśleṣmaharaṃ rakta- bhūtanut puṣpahṛt striyāḥ /
susnigdhamuṣṇakaṭukaṃ dīpanaṃ kuṣṭhahāri tat // YRps_6.10 //
(saurāṣṭrī:: origin)
saurāṣṭradeśe saṃjātā khanijā tuvarī matā /
(saurāṣṭrī: :
colors fabric)
yā lepitā śvetavastre raṅgabandhakarī hi sā // YRps_6.11 //
(saurāṣṭrī: :
subtypes)
phullikā khaṭikā tadvat dviprakārā praśasyate /
kiṃcitpītā ca susnigdhā garadoṣavināśinī // YRps_6.12 //
śvetavarṇāparā sāmlā phullikā lohamāraṇī /
(saurāṣṭrī: :
medic. properties)
kaṣāyā madhurā kāṃkṣī kaṭukā viṣanāśinī // YRps_6.13 //
vraṇaghnī kaphahā caiva netravyādhitridoṣahā /
kuṣṭharogaharā sā tu pārade bījadhāriṇī // YRps_6.14 //
(saurāṣṭrī:: śodhana)
dhānyāmle tuvarī kṣiptā śudhyati tridinena vai /
(saurāṣṭrī: :
sattva:: pātana)
kṣārairamlaiśca mṛditā dhmātā satvaṃ vimuñcati /
(saurāṣṭrī: :
sattva: :
medic. use)
tatsatvaṃ dhātuvādārthe auṣadhe nopapadyate // YRps_6.15 //
(manaḥśilā: :
subtypes)
manaḥśilā triprakārā śyāmā raktā ca khaṇḍikā /
(śyāmā)
śyāmā raktā miśravarṇā bhārāḍhyā śyāmikā bhavet // YRps_6.16 //
(kaṇavīrakā)
kaṇavīrā suraktāṅgī tāmrābhā saiva śasyate /
(khaṇḍikā)
cūrṇitā yāti raktāṅgī guruḥ snigdhā ca khaṇḍikā // YRps_6.17 //
sarvāḥ kunaṭyaḥ kathitāḥ pūrvaṃ pūrvaṃ guṇottarāḥ /
(manaḥśilā:: śodhana)
munipatrarasenāpi śṛṅgaverarasena vā // YRps_6.18 //
bhāvitā saptavāreṇa viśudhyati na saṃśayaḥ /
(manaḥśilā: :
sattva:: pātana)
sarpiṣā ca guḍenātha kiṭṭaguggulunātha vā // YRps_6.19 //
dhmātā tu koṣṭhikāyantre muñcet sattvaṃ na saṃśayaḥ // YRps_6.20 //
(manaḥśilā: :
śuddha: :
medic. properties)
rasāyanavarā sarvā vātaśleṣmavināśinī /
satvādhikā viṣaghnī ca bhūtakaṇḍūkṣayāpahā /
agnimāṃdyaṃ praśamayet koṣṭharoganibarhiṇī // YRps_6.21 //
(añjana:: subtypes)
sauvīraṃ ca rasāṃjanaṃ nigaditaṃ srotoṃjanaṃ caiva hi tadvat puṣpamathāñjanaṃ tadanu cennīlāṃjanaṃ kathyate /
pañcānāmapi nāmavarṇaguṇavadrūpāṇi samyagvidhau kathyante'tra mayāpi śodhanam idaṃ satvaṃ mṛtiścocyate // YRps_6.22 //
(sauvīra)
sauvīrākhyaṃ cāṃjanaṃ dhūmavarṇaṃ pittāsraghnaṃ chardihidhmāvraṇaghnam /
netravyādhau śodhane ropaṇe ca śreṣṭhaṃ proktaṃ karṇarogapraśāṃtyai // YRps_6.23 //
(rasāñjana)
pītābhaṃ viṣaraktadoṣaśamanaṃ saśvāsahidhmāpahaṃ varṇyaṃ vātavināśanaṃ kṛmiharaṃ dārvyudbhavaṃ śobhanam /
(srotoñjana)
snigdhaṃ svādu kaṣāyakaṃ viṣavamīpittāsranullekhanaṃ netryaṃ hidhmarujāpahaṃ nigaditaṃ srotoṃjanaṃ sarvadā // YRps_6.24 //
(puṣpāñjana)
sitaṃ snigdhaṃ himaṃ caiva netrarogaviṣāpaham /
jvaraghnam atihidhmāghnaṃ puṣpāṃjanamihoditam // YRps_6.25 //
(nīlāñjana)
rasāyanaṃ suvarṇaghnaṃ guru snigdhaṃ tridoṣahā /
nīlāṃjanaṃ ca kathitaṃ lohamārdavakārakam // YRps_6.26 //
(añjana:: śodhana)
bhṛṃgarājarasenaiva sarvāṇyevāṃjanāni hi /
viśudhyantīha satataṃ satyaṃ guruvaco yathā /
(añjana:: sattva:: pātana)
śilāyāḥ satvavat sattvam añjanānāṃ ca pātayet // YRps_6.27 //
(sulfur:: subtypes:: colour)
gaṃdhakasya caturbhedā lakṣitāḥ pūrvasūribhiḥ /
śvetaḥ pītastathā raktaḥ kṛṣṇaśceti caturvidhaḥ // YRps_6.28 //
(sulfur:: white)
śvetastu khaṭikākāro lepanāllohamāraṇam /
jāyate nātra saṃdeho hy anubhūtaṃ mayā khalu // YRps_6.29 //
(sulfur:: yellow)
pītavarṇo bhavedyastu sa cokto'malasārakaḥ /
rase rasāyane śreṣṭhaḥ śukapicchaḥ sa kathyate // YRps_6.30 //
(sulfur:: red)
lākṣārasanibho raktaḥ śukatuṇḍaḥ sa kathyate /
dhātūnāṃ raṃjanaṃ kuryād rasabandhaṃ karotyalam // YRps_6.31 //
(sulfur:: black)
yaḥ kṛṣṇavarṇaḥ sa tu durlabho'sti nāśaṃ karotīha jarāpamṛtyoḥ /
saṃsevanādvajrasamaṃ śarīraṃ bhavetsukāntaṃ hi nirāmayaṃ ca // YRps_6.32 //
(sulfur:: śodhana)
ghaṭīmadhye payaḥ kṣiptvā mukhe vastraṃ prabandhayet /
vastropari baleścūrṇaṃ mukhaṃ ruddhvā śarāvataḥ // YRps_6.33 //
bhūmau nidhāya tatpātraṃ puṭaṃ dadyātprayatnataḥ /
viṃśatyupalakaiścaiva svāṃgaśītaṃ samuddharet // YRps_6.34 //
anenaiva prakāreṇa svāṃgaśītaṃ punaḥ punaḥ /
evaṃ saṃśodhito gandhaḥ sarvakāryakaro bhavet // YRps_6.35 //
(sulfur:: śuddha: :
medic. properties)
vipāke madhuro gandha- pāṣāṇastu rasāyanaḥ /
visarpakaṇḍukuṣṭhasya śamano dīpanastathā // YRps_6.36 //
āmājīrṇapraśamano viṣahā rasaśoṣaṇaḥ /
sūtasya vīryadaḥ sākṣāt pārvatīpuṣpasaṃbhavaḥ // YRps_6.37 //
kṛmirogaharaḥ samyak sūtaṃ mūrchayati dhruvam /
(sulfur:: nirukti for balivasā)
sevito balirājñā yaḥ prabhūtabalahetave // YRps_6.38 //
tasmādbalivasetyukto gaṃdhako'timanoharaḥ /
(sulfur::medic. use)
śukapicchastu marica- samāṃśena tu kalkitaḥ // YRps_6.39 //
triphalā ṣaḍguṇā kāryā mardayetkṛtamālakaiḥ /
mūladravaistataḥ pīto hanti kuṣṭhānyanekaśaḥ // YRps_6.40 //
tanmūlasalile ghṛṣṭaṃ vapustenātha lepitam /
kuṣṭhānyeva nihantyāśu sadyaḥ pratyayakārakam // YRps_6.41 //
(sulfur:: medic. use)
saṃśuddhagaṃdhakaṃ caiva tailena saha peṣayet /
apāmārgakṣāratoyais tailena maricena ca // YRps_6.42 //
vilipya sakalaṃ dehaṃ tiṣṭhetsūryātapeṣu ca /
bhojayettakrabhaktaṃ ca tṛtīye prahare khalu // YRps_6.43 //
vahninā svedayedrātrau prātarutthāya mardayet /
mahiṣasya purīṣeṇa snāyācchītena vāriṇā // YRps_6.44 //
snānaṃ kuryāduṣasyevaṃ kaṇḍūḥ pāmā ca naśyati /
dṛṣṭapratyayayogo'yaṃ kathito'tra mayā khalu /
nāśayeccirakālotthāḥ kuṣṭhapāmāvicarcikāḥ // YRps_6.45 //
(sulfur:: medic. use)
kalāṃśavyoṣasaṃyuktaṃ śuddhagandhakacūrṇakam /
vastre vitastimātre tu gaṃdhacūrṇaṃ satailakam // YRps_6.46 //
vilipya veṣṭayitvā ca vartiṃ sūtreṇa veṣṭayet /
dhṛtvā saṃdaṃśato varti- madhyaṃ prajvālayecca tām // YRps_6.47 //
vidrutaḥ patate gaṃdho binduśaḥ kācabhājane /
tāṃ drutiṃ prakṣipetpattre nāgavallyāstribindukām // YRps_6.48 //
rasaṃ vallamitaṃ tatra dattvāṅgulyā vimardayet /
tatsarvaṃ bhakṣayetpaścād godugdhaṃ cānu sampibet // YRps_6.49 //
kāmasya dīptiṃ kurute kṣayapāṇḍuvināśanam /
grahaṇīṃ nāśayed duṣṭāṃ śūlārtiśvāsakāsakam // YRps_6.50 //
āmājīrṇaṃ praśamayel laghutvaṃ ca prajāyate /
gaṃdhakasya guṇānvaktuṃ śaktaḥ kaḥ śaṃbhunā vinā // YRps_6.51 //
(kaṅkuṣṭha:: origin)
parvate himasamīpavartini jāyate'tiruciraṃ kaṅkuṣṭhakam /
(kaṅkuṣṭha: :
subtypes)
ekameva nalikābhidhānakaṃ reṇukaṃ tadanu cāparaṃ bhavet // YRps_6.52 //
(nalikā:: phys. properties)
pītavarṇamasṛṇaṃ ca vai guru snigdham uttamataraṃ pravakṣyate /
(reṇuka:: phys. properties)
śyāmapītamatihīnasattvakaṃ reṇukaṃ hi kathitaṃ dvitīyakam // YRps_6.53 //
(kaṅkuṣṭha: :
third type from the feces of a newborn elephant)
vadanti kaṃkuṣṭhamathāpare hi sadyaḥ prasūtasya ca dantinaḥ śakṛt /
tat kṛṣṇapītaṃ bhavatīva recanaṃ tṛtīyamāhurvibudhā bhiṣagvarāḥ // YRps_6.54 //
(kaṅkuṣṭha: :
4. type = nāla of horses)
caturthakaṅkuṣṭhamihaiva vājināṃ nālaṃ hi kecitpravadanti tajjñāḥ /
yaddhastijaṃ śvetamathātipītaṃ virecanaṃ tatprakaroti śīghram // YRps_6.55 //
rasāyane śreṣṭhataraṃ rase ca satvena yuktaṃ khalu gauravānvitam /
(kaṅkuṣṭha:: śodhana)
śuṃṭhyambhasā bhāvitameva śuddhiṃ kaṃkuṣṭhamāyāti hi satyamuktam // YRps_6.56 //
(kaṅkuṣṭha: :
śuddha: :
medic. properties)
kaṅkuṣṭhakaṃ tiktakaṭūṣṇavīryaṃ viśeṣato recanakaṃ karoti /
gudārtigulmavraṇaśūlahṛtparaṃ pracakṣate śāstravidaḥ purāṇāḥ // YRps_6.57 //
(kaṅkuṣṭha: :
sattva:: pātana)
sattvākṛṣṭirna ca proktā yasmātsatvamayaṃ hi tat /
(kaṅkuṣṭha: :
medic. use)
yavamātraṃ bhajedenaṃ virekārthaṃ na saṃśayaḥ // YRps_6.58 //
kṣaṇādāmajvaraṃ hanti jāte sati virecane /
tāṃbūlena samaṃ caivaṃ bhakṣitaṃ sārayed dhruvam // YRps_6.59 //
babbūlamūlikākvāthaṃ saubhāgyājājisaṃyutam /
bhūyo bhūyaḥ pibeddhīmān viṣaṃ kaṃkuṣṭhajaṃ jayet // YRps_6.60 //
(kāsīsa:: subtypes)
kāsīsaṃ prathamaṃ hi saikatamidaṃ puṣpākhyamanyattathā kṣārāmlaṃ guru dhūmravarṇaviṣahṛt vīryoṣṇakaṃ rāgadam /
(vālukākāsīsa: :
medic. properties)
śvitraghnaṃ mukhakeśaraṃjanakaraṃ tatsaikataṃ pūrvakaṃ puṣpākhyaṃ hyaparaṃ guṇaiśca sahitaṃ sevyaṃ sadā rogahṛt // YRps_6.62 //
(puṣpakāsīsa: :
medic. properties)
puṣpābhidhaṃ ca kāsīsaṃ prasiddhaṃ netrarogahā /
soṣṇavīryaṃ kaṣāyāmlaṃ viṣaghnaṃ śleṣmanāśanam /
vraṇahṛt kṣayarogaghnaṃ paṭarañjanakaṃ param // YRps_6.63 //
(kāsīsa:: śodhana)
bhṛṃgarājarase svinnaṃ nirmalaṃ hi prajāyate /
(kāsīsa:: sattva:: pātana)
saurāṣṭrīsatvavat sattvam etasyāpi samāharet // YRps_6.64 //
(kāsīsa:: medic. use)
kāsīsaṃ bhasma kāṃtasya cobhayaṃ samabhāgikam /
varāviḍaṅgasaṃyuktaṃ ghṛtakṣaudraplutaṃ prage // YRps_6.65 //
bhakṣitaṃ hanti vegena pāṇḍuyakṣmāṇameva ca /
plīhaṃ gulmaṃ gude śūlaṃ mūtrakṛcchrāṇyaśeṣataḥ // YRps_6.66 //
sevitaṃ sarvarogaghnaṃ rasāyanavidhānataḥ /
agnisaṃdhukṣaṇaṃ kuryāt valīpalitanāśanam /
āmājīrṇabhavān rogān nihantyeva na saṃśayaḥ // YRps_6.67 //
(navasāra: :
synonyms)
uddiṣṭaṃ navasārākhyaṃ lavaṇaṃ cullikābhidham /
(navasāra:: alchem.,
medic. properties)
lohadrāvaṇakaṃ proktaṃ rasajāraṇakaṃ tathā // YRps_6.68 //
vahniṃ ca dīpayatyāśu gulmaplīhāmayāpaham /
māṃsādijāraṇaṃ samyak bhuktapākaṃ karoti tat // YRps_6.69 //
(varāṭikā:: parīkṣā)
pītā varāṭikā yā tu sārdhaniṣkapramāṇikā /
śreṣṭhā saiva budhaiḥ proktā ṭaṅkabhārā hi madhyamā // YRps_6.70 //
pādonaṭaṅkabhārā yā kathyate sā kaniṣṭhikā // YRps_6.71 //
(money cowrie: :
medic. properties)
rase rasāyane proktā pariṇāmādiśūlanut /
grahaṇīkṣayarogaghnī vīryoṣṇā dīpanī matā // YRps_6.72 //
vṛṣyā doṣaharī netryā kaphavātavināśinī /
rasendrajāraṇe śastā biḍamadhye sadā hitā // YRps_6.73 //
sthūlā varāṭikā proktā guruśca śleṣmapittahā /
(money cowrie:: śodhana)
sveditā hyāranālena yāmācchuddhimavāpnuyāt // YRps_6.74 //
(darada:: subtypes)
daradaḥ śukatuṇḍākhyo haṃsapākastathāparaḥ /
(śukatuṇḍa: :
phys. properties)
carmāraḥ prathamaḥ prokto hīnasatvaḥ sa ucyate // YRps_6.75 //
(haṃsapāka: :
phys. properties)
pravālābhaḥ śalākāḍhyaḥ uttamo haṃsapākakaḥ /
(darada:: medic. properties)
dīpanaḥ sarvadoṣaghno hiṃgulo'tirasāyanaḥ // YRps_6.76 //
sarvarogaharaḥ sākṣāt drāvaṇe saṃpraśasyate /
(mercury:: hiṅgulākṛṣṭa)
yathā ṣaḍguṇagaṃdhena jāritarasarājakaḥ // YRps_6.77 //
daradākarṣitaḥ sūto guṇairevaṃvidho bhavet /
(darada:: śodhana)
kuṣmāṇḍakhaṇḍamadhye tu svedito lakucāmbunā /
sakṛt saṃjāyate śuddhaḥ sarvakāryeṣu yojayet // YRps_6.78 //
(gairika:: subtypes)
pāṣāṇagairikaṃ caikaṃ dvitīyaṃ svarṇagairikam /
(pāṣāṇagairika: :
phys. properties)
pāṣāṇagairikaṃ proktaṃ kaṭhinaṃ tāmravarṇakam // YRps_6.79 //
(svarṇagairika: :
phys. properties)
atyantaśoṇitaṃ snigdhaṃ masṛṇaṃ svarṇagairikam /
(svarṇagairika: :
medic. properties)
svādu tiktaṃ himaṃ netryaṃ kaṣāyaṃ raktapittanut // YRps_6.80 //
hikkāvamiviṣaghnaṃ ca raktaghnaṃ svarṇagairikam /
(pāṣāṇagairika: :
medic. properties)
pāṣāṇagairikaṃ cānyat pūrvasmādalpakaṃ guṇaiḥ // YRps_6.81 //
(gairika:: śodhana)
gairikaṃ tu gavāṃ dugdhair bhāvitaṃ śuddhimṛcchati /
(gairika:: sattva:: pātana)
gairikaṃ satvarūpaṃ hi nandinā parikīrtitam // YRps_6.82 //
(agnijāra:: origin)
samudreṇāgninakrasya jarāyur bahirujjhitaḥ /
ravitāpena saṃśuṣkaḥ so'gnijāra iti smṛtaḥ // YRps_6.83 //
(agnijāra: :
medic. properties)
tridoṣaśamano grāhī dhanurvātaharaḥ paraḥ /
vardhano rasavīryasya jāraṇaḥ paramaḥ smṛtaḥ // YRps_6.84 //
(girisindūra:: origin)
mahāgirau śilāntastho raktavarṇacyuto rasaḥ /
sūryātapena saṃśuṣko girisindūrasaṃjñitaḥ // YRps_6.85 //
(girisindūra: :
medic. properties)
rasabaṃdhakaro bhedī tridoṣaśamanastathā /
dehalohakaro netryo girisindūra īritaḥ // YRps_6.86 //
(udāraśṛṅga:: origin)
bhavedgurjarake deśe sadalaṃ pītavarṇakam /
arbudasya gireḥ pārśve nāmnā vodāraśṛṅgakam // YRps_6.87 //
(udāraśṛṅga: :
medic. properties)
nāgasatvaṃ liṃgadoṣa- haraṃ śleṣmavikāranut /
rasabandhakaraṃ samyak śmaśrurañjanakaṃ param // YRps_6.88 //
(sādhāraṇarasa:: śodhana)
sādhāraṇarasāḥ sarve bījapūrarasena vai /
trivāraṃ bhāvitāḥ śuṣkā jāyante doṣavarjitāḥ // YRps_6.89 //
(viḍlavaṇa: :
medic. properties)
biḍaṃ hi kathyate tadvat sarvadoṣaharaṃ param // YRps_6.90 //
YRps, Adhyāya 7
(nava ratnāni)
māṇikyaṃ mauktikaṃ caiva vidrumaṃ tārkṣyaṃ puṣpakam /
vajraṃ nīlaṃ ca gomedaṃ vaiḍūryaṃ ca krameṇa hi // YRps_7.1 //
sujātiguṇasampannaṃ ratnaṃ sarvārthasiddhidam /
dāne rasāyane caiva dhāraṇe devatārcane // YRps_7.2 //
(ruby:: subtypes)
padmarāgābhidhaṃ śreṣṭhaṃ prathamaṃ tadudīritam /
(ruby:: nīlagandhi)
dvitīyaṃ nīlagandhi syād ghanaṃ raktaṃ suśobhanam // YRps_7.3 //
(ruby:: parīkṣā)
mahacca kamalacchāyaṃ snigdhaṃ svacchaṃ guru sphuṭam /
samaṃ vṛttāyataṃ gātre māṇikyaṃ cottamaṃ matam // YRps_7.4 //
(nīlagandhi: :
phys. properties)
gaṃgodakasamudbhūtaṃ nīlagarbhāruṇacchavi /
māṇikyaṃ pūrvavacchāyaṃ nīlagandhi taducyate // YRps_7.5 //
(ruby:: parīkṣā: :
bad quality)
māṇikyaṃ cāṣṭadhā neṣṭaṃ sacchidraṃ malinaṃ laghu /
karkaśaṃ cipiṭaṃ vakraṃ sūkṣmaṃ cāviśadaṃ tathā // YRps_7.6 //
(ruby:: medic. properties)
saṃdīpanaṃ vṛṣyatamaṃ hi rūkṣaṃ vātāpahaṃ karmarujāpahaṃ ca /
bhūtādidoṣatrayanāśanaṃ paraṃ rājñāṃ sadā yogyatamaṃ praśastam // YRps_7.7 //
(pearl:: parīkṣā: :
good quality)
hlādi śvetaṃ raśmimannirmalaṃ ca vṛttaṃ khyātaṃ mauktikaṃ toyabhāsam /
snigdhaṃ taulye gauravaṃ cenmahattal liṃgairetair lakṣitaṃ tacca śuddham // YRps_7.8 //
(pearl:: parīkṣā: :
bad quality)
rūkṣāṅgaṃ cenniṣprabhaṃ śyāvatāmraṃ cārdhaṃ śubhraṃ graṃthilaṃ mauktikaṃ ca /
kṣārābhāsaṃ vaikaṭaṃ yugmakaṃ ca doṣairyuktaṃ sarvathā tyājyamebhiḥ // YRps_7.9 //
(pearl:: medic. properties)
kāsaṃ śvāsaṃ vahnimāṃdyaṃ kṣayaṃ ca hanyād vṛṣyaṃ bṛṃhaṇaṃ pittahāri /
dāhaśleṣmonmādavātādirogān hanyādevaṃ sevitaṃ sarvakāle // YRps_7.10 //
(coral:: parīkṣā: :
good quality)
snigdhaṃ sthūlaṃ pakvabimbīphalābhaṃ vṛttaṃ dīrghaṃ nirvraṇaṃ cāpyadīrgham /
khyātaṃ sadbhiḥ saptadhā vidrumaṃ ca doṣairmuktaṃ sarvakāryeṣu śastam // YRps_7.11 //
(coral:: parīkṣā: :
bad quality)
rūkṣaṃ śvetaṃ savraṇaṃ dhūsaraṃ ca nirbhāraṃ cecchulbavarṇaṃ pravālam /
doṣairyuktaṃ koṭarairāvṛtaṃ ca neṣṭaṃ sadbhir bhakṣaṇe dhāraṇe ca // YRps_7.12 //
(coral:: medic. properties)
pittāsraghnaṃ śvāsakāsādirogān hanyād evaṃ durnivāraṃ viṣaṃ ca /
bhūtonmādān netrarogān nihanyāt sadyaḥ kuryāddīpanaṃ pācanaṃ ca // YRps_7.13 //
(emerald:: parīkṣā: :
good quality)
tārkṣyaṃ snigdhaṃ bhāsuraṃ śaṣpavarṇaṃ gātraiḥ śuddhaṃ bhāravadraśmiyuktam /
ete proktā saptasaṃkhyā guṇā vai dāne śastaṃ bhakṣaṇe dhāraṇe ca // YRps_7.14 //
(emerald:: parīkṣā: :
bad quality)
nīlaṃ śvetaṃ karkaśaṃ śyāvarūkṣaṃ vakraṃ kṛṣṇaṃ cippaṭaṃ bhārahīnam /
(emerald:: medic. properties)
duṣṭaṃ tārkṣyaṃ cauṣadhenopayojyaṃ kāsaṃ śvāsaṃ sannipātāgnimāṃdyam // YRps_7.15 //
śophaṃ śūlaṃ jūrtirogaṃ viṣaṃ ca durnāmānaṃ pāṇḍurogaṃ nihanyāt // YRps_7.16 //
(puṣparāga: :
parīkṣā: :
good quality)
svacchaṃ sthūlaṃ puṣparāgaṃ guru syāt snigdhaṃ varṇe karṇikāraprasūnam /
taccāvakraṃ masṛṇaṃ komalaṃ ca liṃgairetaiḥ śobhanaṃ puṣparāgam // YRps_7.17 //
(puṣparāga: :
parīkṣā: :
bad quality)
rūkṣaṃ pītaṃ karkaśaṃ śyāmalaṃ ca pāṇḍu syādvā kāpilaṃ toyahīnam /
doṣairyuktaṃ niṣprabhaṃ puṣparāgaṃ no sevyaṃ tannaiva deyaṃ dvijebhyaḥ // YRps_7.18 //
(puṣparāga: :
medic. properties)
kuṣṭhaṃ chardiṃ śleṣmavātau nihanti maṃdāgnīnāmetadeva praśastam /
dāhe kṛcchre dīpanaṃ pācanaṃ ca tasmātsevyaṃ sarvakālaṃ manuṣyaiḥ // YRps_7.19 //
(vajra:: subtypes:: gender)
sarveṣu ratneṣu sadā variṣṭhaṃ mūlyairgariṣṭhaṃ vividhaṃ hi vajram /
naraśca nārī ca tathā tṛtīyaṃ teṣāṃ guṇānvacmi samāsato hi // YRps_7.20 //
pūrvaṃ pūrvaṃ śreṣṭhametatpradiṣṭaṃ dravyād vīryāt pākataśca prabhāvāt /
teṣāṃ varṇā jātayaśca prabhedāḥ kathyante'ṣṭau śāstrataścāpakarṣāt // YRps_7.21 //
śvetādikaṃ varṇacatuṣṭayaṃ hi sarveṣu ratneṣu ca kathyate budhaiḥ /
syurbrāhmaṇakṣatriyavaiśyaśūdrāste jātayo vai kramaśaśca varṇāḥ // YRps_7.22 //
(puṃvajra: :
phys. properties)
puṃvajraṃ yatprocyate cāṣṭadhāraṃ ṣaṭkoṇaṃ ced indracāpena tulyam /
aṣṭau cetsyuḥ phālakā bhāsuraṃ vai pūrvaṃ śreṣṭhaṃ sarvadoṣāpahaṃ syāt // YRps_7.23 //
(strīvajra: :
phys. properties)
strīvajraṃ cettādṛśaṃ vartulaṃ hi kiṃciccaivaṃ cippaṭaṃ karkaśaṃ ca /
(napuṃsaka: :
phys. properties)
koṇāgraṃ vai kuṇṭhitaṃ vartulaṃ ca kiṃciddhīnaṃ procyate tattṛtīyam // YRps_7.24 //
strī pumān no strī pumān yacca vajraṃ yojyaṃ tacca strīṣu puṃsveva ṣaṇḍhe /
vyatyāsādvai naiva dattaṃ phalaṃ tad dadyād vajraṃ vā vinā tatpumāṃsam // YRps_7.25 //
varṇe'pyevaṃ yasya varṇasya vajraṃ tattadvarṇe śobhanīyaṃ pradiṣṭam /
nyāyaścāyaṃ bhairaveṇa pradiṣṭaḥ sarveṣveva ratnavargeṣu samyak // YRps_7.26 //
(vajra:: śodhana)
yāmāvadhi sveditameva vajraṃ śuddhiṃ prayātīha kulatthatoye /
siddhaṃ tathā kodravaje śṛte vā vajraṃ viśudhyeddhi viniścitena // YRps_7.27 //
(vajra:: māraṇa: :
vāritara)
subhāvitaṃ matkuṇaśoṇitena vajraṃ caturvāraviśoṣitaṃ ca /
chucchuṃdarīsthaṃ hi vipācitaṃ puṭe puṭedvarāheṇa ca triṃśadevam // YRps_7.28 //
dhmātaṃ punardhmāya śataṃ hi vārān kvāthe kulatthasya hi nikṣipecca /
saṃpeṣayettaṃ hi śilātalena manaḥśilābhiḥ saha kārayedvaṭīm // YRps_7.29 //
kṣiptvā nirundhyāpi ca mūṣikāyāṃ puṭānyathāṣṭau ca vanopalairdadet /
vārān śataṃ cāpi tato dhamettaṃ saṃmarditaṃ śodhitapāradena // YRps_7.30 //
vajrāṇi sarvāṇi mṛtībhavanti tadbhasmakaṃ vāritaraṃ bhavecca /
śrīsomadevena ca satyavācā vajrasya mṛtyuḥ kathito hi samyak // YRps_7.31 //
(vajra:: māraṇa)
kāsamardarasapūrṇalohaje matkuṇasya rudhirair vilepitam /
sveditaṃ ca bhiduraṃ hi saptabhirvāsaraiḥ pariniṣecya mūtrake // YRps_7.32 //
dhmāpitaṃ hi khalu vajrasaṃjñakaṃ mārayediti vadanti tadvidaḥ /
(vajra:: māraṇa)
nīlajvālāvīrudhaḥ kandakeṣu ghṛṣṭaṃ gharme śoṣitaṃ bhasmabhāvam // YRps_7.33 //
vajraṃ yāti svairavahnipradānāt piṣṭaiścāpi kṣoṇināgaiḥ praliptam /
viṃśadvārān saṃpuṭecca prayatnād āraṇyairvā gomayaistaddhaṭhāgnau /
vajraṃ caivaṃ bhasmasādvīryayuktaṃ sarvasminvai yojanīyaṃ rasādau // YRps_7.34 //
(vajra:: mṛta: :
medic. properties)
āyuḥpradaṃ vṛṣyatamaṃ pradiṣṭaṃ doṣatrayonmūlanakaṃ tathaiva /
rasendrakasyāpi hi baṃdhakṛtsadā sudhāsamaṃ cāpamṛtiṃ ca hanyāt // YRps_7.35 //
(vajra:: medic. use)
bhūnāgasatvena samaṃ vimardya vajrasya bhūtiṃ ca samānahemnā /
dhmātaṃ rasādāvapi yojanīyaṃ rasāyanaṃ tadbhavatīha samyak // YRps_7.36 //
bhāgāstrayaścaiva hi sūtakasya bhāgaṃ vimardyātha mṛtaṃ hi vajram /
vajrasya bhūtiḥ kila poṭalīkṛtā mukhe dhṛtā dārḍhyakarī dvijānām // YRps_7.37 //
(vajrarasāyanaṃ ṣāḍguṇyasiddhidam)
vajrabhasma kila bhāgatriṃśakaṃ svarṇameva kathitaṃ kalāṃśakam /
aṣṭabhāgamiha tārakaṃ kuru sūtamatra samabhāgakaṃ sadā // YRps_7.38 //
abhrasatvabhasitaṃ samāṃśakaṃ turyabhāgamiha tāpyakaṃ bhavet /
vaikrāṃtabhasmātra tathāṣṭabhāgakaṃ ṣaḍeva bhāgā hi balervidheyāḥ // YRps_7.39 //
ṣāḍguṇyasaṃsiddhim upaiti sarvadā sarvārthasaṃsiddhimupaiti sevite // YRps_7.40 //
(sapphire: :
subtypes)
indranīlamatha vārinīlakaṃ śvaityagarbhitamathāpi nīlakam /
kathyate hi laghu vārinīlakaṃ tucchameva kathitaṃ bhiṣagvaraiḥ /
(indranīla:: parīkṣā)
kāntyā yuktaṃ kārṣṇyagarbhaṃ ca nīlaṃ taccāpyuktaṃ śakranīlābhidhānam // YRps_7.41 //
(sapphire: :
parīkṣā: :
good quality)
ekacchāyaṃ snigdhavarṇaṃ guru syāt svacchaṃ madhye collasatkāṃtiyuktam /
nīlaṃ proktaṃ piṇḍitaṃ saptasaṃjñair etair liṅgair lakṣitaṃ cottamaṃ hi // YRps_7.42 //
(sapphire: :
parīkṣā: :
bad quality = jalanīla)
nirbhāraṃ cetkomalaṃ cāsragandhi rūkṣaṃ varṇe sūkṣmakaṃ cippiṭaṃ ca /
proktaṃ vai tadvārinīlaṃ bhiṣagbhir etairliṃgaiḥ saptabhiḥ kṣepaṇīyam // YRps_7.43 //
(sapphire: :
medic. properties)
saṃdīpanaṃ śvāsaharaṃ ca vṛṣyaṃ doṣatrayonmūlanakaṃ viṣaghnam /
durnāmapāṃḍughnamatīva balyaṃ jūrtiṃ jayennīlamidaṃ praśastam // YRps_7.44 //
(gomeda:: parīkṣā: :
good quality)
gomedakaṃ ratnavaraṃ praśastaṃ gomedavad rāgayutaṃ pracakṣate /
susvacchagomūtrasamānavarṇaṃ gomedakaṃ śuddhamihocyate khalu // YRps_7.45 //
dīptaṃ snigdhaṃ nirdalaṃ masṛṇaṃ vai mūtracchāyaṃ svacchametatsamaṃ ca /
ebhir liṅgairlakṣitaṃ vai garīyaḥ sarvāsvetadyojanīyaṃ kriyāsu // YRps_7.46 //
(gomeda:: parīkṣā: :
bad quality)
vicchāyaṃ vā cippiṭaṃ niṣprabhaṃ ca rūkṣaṃ cālpaṃ cāvṛtaṃ pāṭalena /
nirbhāraṃ vā pītakācābhayuktaṃ gomedaṃ cedīdṛśaṃ no variṣṭham // YRps_7.47 //
(gomeda:: medic. properties)
gomedakaṃ pittaharaṃ pradiṣṭaṃ pāṇḍukṣayaghnaṃ kaphanāśanaṃ ca /
saṃdīpanaṃ pācanameva rucyam atyaṃtabuddhipravibodhanaṃ ca // YRps_7.48 //
(vaiḍūrya: :
parīkṣā: :
good quality)
svacchaṃ samaṃ cāpi viḍūryakaṃ hi śyāmābhaśubhraṃ ca guru sphuṭaṃ vā /
yajñopavītopamaśuddhareṣās tisraśca saṃdarśayatīha śubhrāḥ // YRps_7.49 //
(vaiḍūrya: :
parīkṣā: :
bad quality)
karkaśaṃ ca laghu cippaṭaṃ sadā śyāmatoyamiva dṛśyate chaviḥ /
raktagarbhasamamuttarīyakaṃ naiva śobhanamidaṃ viḍūryakam // YRps_7.50 //
(vaiḍūrya: :
medic. properties)
raktapittaśamanaṃ viḍūryakaṃ buddhivardhanakaraṃ ca dīpanam /
pittarogamalamocanaṃ sadā dhārayecca matimān sukhāvaham // YRps_7.51 //
(sarvaratneṣu doṣāḥ)
gharṣaśca biṃduśca tathaiva reṣā trāsaśca pānīyakṛtā sagarbhatā /
sarveṣu ratneṣu ca pañcadoṣāḥ sādhāraṇāste kathitā munīndraiḥ // YRps_7.52 //
ye kṣetratoyaprabhavāśca doṣāḥ sarveṣu ratneṣu galanti samyak // YRps_7.53 //
teṣāṃ ca śuddhiṃ śṛṇu bhairavoktāṃ yathā hi doṣasya vināśanaṃ syāt /
(jewel:: śodhana)
amlena vai śudhyati māṇikyākhyaṃ jayantikāyāḥ svarasena mauktikam // YRps_7.54 //
kṣāreṇa sarveṇa hi vidrumaṃ ca godugdhatas tārkṣyamupaiti śuddhim /
dhānyasyāmlaiḥ puṣparāgasya śuddhiṃ kaulatthe vai kvāthyamānaṃ hi vajram // YRps_7.55 //
nīlaṃ nīlīpatrajātai rasaiśca gomedaṃ vai rocanāyā rasena /
vaiḍūryaṃ ceduttamākvāthayuktaṃ yāmaikaikaṃ sveditaṃ śuddhimeti // YRps_7.56 //
(ratnamāraṇam)
tālagaṃdhakaśilāsamanvitaṃ mardayellakucavāriṇā khalu /
vajravarjyamapi cāṣṭabhiḥ puṭai ratnabhasma bhavatīti niścitam // YRps_7.57 //
(jewel:: drāvaṇa)
rāmaṭhaṃ lavaṇapaṃcakaṃ sadā kṣārayugmamapi cetsupeṣitam /
cūlikālavaṇamamlavetasaṃ pakvakumbhikaphalaṃ tathaiva ca // YRps_7.58 //
citramūlakarudantike śubhā jambukī jalayutā dravantikā /
arkadugdhasamasaudhadugdhakaṃ sarvameva mṛditaṃ śilātale // YRps_7.59 //
golamasya ca vidhāya nikṣiped ratnajātiṣu varāṇi peṣayet /
bhūrjapatramabhiveṣṭya golake golakopari niveṣṭya mūtrataḥ // YRps_7.60 //
vastreṇa saṃveṣṭya tataḥ prayatnād dolākhyayaṃtre'tha niveśya golakam /
sarvāmlayukte tuṣavāripūrite pātraṃ dṛḍhe mṛṇmayasaṃjñake hi // YRps_7.61 //
dinatrayaṃ svedanakaṃ vidheyam āhṛtya tasmādvaragolakaṃ hi /
saṃkṣālayeccāmlajalena cāpi saṃjāyate ratnabhavā drutiśca // YRps_7.62 //
(drutilakṣaṇāni)
varṇena sā ratnanibhā ca kāntyā laghvī bhaveddehakarī ca samyak /
lohasya vedhaṃ prakaroti samyak sūtena samyaṅmilanaṃ prayāti // YRps_7.63 //
tadā bhaveyuḥ khalu siddhatā yadā hiṃgvādivargeṇa milanti samyak /
yāmadvayaṃ kāṃsyavimarditā vai cātiprayatnena tu vaidyavaryaiḥ // YRps_7.64 //
kasyāpi nuḥ sidhyati vai drutiśca yadā prasannaḥ khalu pārvatīśaḥ /
na syādyāvad bhairavasya prasādas tāvatsūte bandhanaṃ durlabhaṃ hi /
tāsāṃ madhye durlabhābhradrutiśca svalpaṃ bhāgyaṃ bhūridaurbhāgyabhājām // YRps_7.65 //
ratnānāṃ kramato guṇāśca kathitāstacchodhanaṃ māraṇaṃ tebhyaścaiva hi satvapātanamatho samyagdruteḥ pātanam /
sarveṣāṃ hi parīkṣaṇaṃ ca drutayaḥ sammelanaṃ vai rase adhyāye'tra nidarśitāni sakalānyevaṃ hi karmāṇi vai // YRps_7.66 //
YRps, Adhyāya 8
bhavati gadagaṇānāṃ nāśanaṃ yena sadyo vividharasavidhānaṃ kathyate 'traiva samyak /
rasanigamasudhābdhau mathyamāne mayaiva gaṇitarasaśatānāṃ saṃgrahaḥ procyate vai // YRps_8.1 //
(jvarāṅkuśa (1))
sukhaṇḍitaṃ hāriṇajaṃ viṣāṇaṃ rasena pācyaṃ jalajaṃbukasya /
ruddhvātha bhāṇḍe vipacecca cullyāṃ yāmadvayaṃ śītagataṃ samuddharet // YRps_8.2 //
tato'ṣṭabhāgaṃ trikaṭuṃ niyojya niṣkapramāṇaṃ ca bhajetprabhāte /
taṃ nāgavallīdalajena sārdhaṃ nihanti vātodbhavakaṃ jvaraṃ ca // YRps_8.3 //
(jvarāṅkuśa (2))
sūtagaṃdhaviṣakāravīkaṇā- dantibījamiti vardhitaiḥ kramāt /
marditaiśca daśaniṃbukadravai raktikārdhatulitā vaṭī kṛtā /
bhakṣitā jvaragaṇān nihantyayaṃ recano jvaraharo'yam aṅkuśaḥ // YRps_8.4 //
eka eva kathitastu so'malaḥ svedito'pi saha cūrṇajalena /
yāmapūrvamapi raktikāmito bhakṣitaḥ sakalaśītajūrtihṛt // YRps_8.5 //
(jvarārirasa)
pāradaṃ rasakagaṃdhatālakaṃ tutthaṭaṃkaṇayutaṃ suśodhitam /
mardayecca samamātramekataḥ kāravellajarasairdinaṃ tathā // YRps_8.6 //
lepayecca ravibhājanodare cāṃgulārdhamapi mānameva hi /
tāmrabhājanamukhaṃ nirudhya vai taṃ pacetsikatayaṃtramadhyataḥ // YRps_8.7 //
dhānyakānyupari muñcitāni cet saṃsphuṭanti yadi śuddhamucyate /
jāyate'tiruciro jvarārikaḥ sevito jvaragaṇāpahārakaḥ // YRps_8.8 //
māṣamātramuṣaṇaiḥ samaiḥ sadā parṇakhaṇḍasahitaiśca bhakṣitaḥ /
nāśayeddhi viṣamodbhavān jvarān andhakāramiva bhāskarodayaḥ // YRps_8.9 //
(taruṇajvarārirasaḥ)
tālatāmrarasagaṃdhatutthakān śāṇamātratulitān samastakān /
niṣkamātrarucirāṃ manaḥśilāṃ mardayet triphalakāmbubhirdṛḍham // YRps_8.10 //
golamasya ca vidhāya saṃpuṭe pācayecca puṭapākayogataḥ /
arkavajripayasā subhāvayet saptavāramatha dantikāśṛtaiḥ // YRps_8.11 //
māṣamātrarasa eṣa bhakṣitaḥ śāṇamānamaricairyuto yadā /
sārdhaniṣkakaguḍena yojitaḥ saurasairdvidaśapatrakairyutaḥ // YRps_8.12 //
śītapūrvamatha dāhapūrvakaṃ dvyāhikaṃ ca sakalān jvarānapi /
nāśayeddhi taruṇajvarārikaḥ sarvadoṣaśamanaḥ sukhāvahaḥ // YRps_8.13 //
(jvaraghnī vaṭī)
bhāgaikaḥ syātpāradaḥ śodhitaśca elīyaḥ syātpippalī śreyasī ca /
ākallo vai gaṃdhakaḥ sārṣapeṇa tailenātho śodhito buddhimadbhiḥ // YRps_8.14 //
turyānbhāgānindravallīphalānāṃ kṛtvā cūrṇaṃ śoṣayetsūryatāpe /
cūrṇaṃ caitad bhāvayettadrasena māṣaistulyāṃ kārayettadvaṭīṃ ca // YRps_8.15 //
dattvā caikāṃ jātasadyojvarāya chinnāṅgāyāḥ kvāthapānaṃ vidheyam /
doṣodbhūtaṃ sannipātodbhavāṃ ca jūrtiṃ samyaṅ nāśayatyāśu tīvrām // YRps_8.16 //
(jvarakṛntanarasaḥ)
śuddhaḥ sūto gaṃdhako vatsanābhaḥ pratyekaṃ vai śāṇamātrā vidheyā /
dhūrtādbījaṃ kārayedvai triśaṇaṃ sarvebhyo vai dvaiguṇā hemadugdhā // YRps_8.17 //
sūkṣmaṃ cūrṇaṃ kārayettatprayatnād deyaṃ guṃjāyugmamānaṃ ca samyak /
khādedārdraṃ cānupāne jvarārtaḥ sadyo hanyātsarvadoṣotthajūrtim // YRps_8.18 //
(jvarārirasaḥ)
sūtaṃ gaṃdhaṃ hiṅgulaṃ daṃtibījaṃ bhāgairvṛddhaṃ kārayecca krameṇa /
cūrṇaṃ kṛtvā marditaṃ daṃtitoyair guṃjāmātro bhakṣitaścejjvarāriḥ // YRps_8.19 //
(sūryarasaḥ)
ekaṃ bhāgaṃ vatsanābhaṃ ca kuryād dvau bhāgau ceṭ ṭaṅkaṇaṃ daṃtibījam /
trīṇyevaite hiṃgulasyāpi turyaḥ sadyo jūrtiṃ nāśayatyeva sūryaḥ // YRps_8.20 //
(pratijñāvācakarasaḥ)
śuddhaṃ sūtaṃ bhāgamekaṃ tu tālād dvau bhāgau cedvedasaṃkhyāḥ śilāyāḥ /
tāmrasyaivaṃ bhāgayugmaṃ prakuryād bhallātaṃ vā vedabhāgaṃ tathaiva // YRps_8.21 //
arkakṣīrairbhāvayecca trivāraṃ kṛtvā cūrṇaṃ kārayedgolakaṃ tat /
sthālīmadhye sthāpitaṃ tacca golaṃ dattvā mudrāṃ bhasmanā saiṃdhavena // YRps_8.22 //
dhūmrasyaivaṃ rodhanaṃ ca prakuryāc chāṇairdadyātsvedanaṃ mandavahnau /
paścāttoyenaiva bhāvyaṃ ca cūrṇaṃ golaṃ kṛtvā maṃdavahnau vipācya // YRps_8.23 //
paścādenaṃ bhakṣayedvai rasendraṃ vallaṃ caikaṃ śarkarācūrṇamiśram // YRps_8.24 //
tadvatkṛṣṇāmākṣikeṇaiva jūrtiṃ hanyādetatsarvadoṣotthitāṃ vai // YRps_8.25 //
(atisārasaṃgrahaṇīharā yogāḥ)
athātīsāraśamanān rasān saṃkathayāmi vai /
bhakṣitāścaiva ye nityaṃ sadyaḥ pratyayakārakāḥ // YRps_8.26 //
(śaṅkhodararasaḥ)
śuddhaṃ sūtaṃ gaṃdhakaṃ vai samāṃśaṃ citronmattair mardayedvāsaraikam /
cūrṇairetaiḥ śaṃkhamāpūritaṃ vai bhāṇḍe sthāpyaṃ mudritavyaṃ prayatnāt // YRps_8.27 //
tasyādhastād aṣṭayāmaṃ prakuryād vahniṃ śīte karṣamātraṃ viṣaṃ hi /
dattvā gharme trīṇi cātho puṭāni dadyāttadvat kanyakāyā rasena // YRps_8.28 //
vallaṃ yojyaṃ jīrakeṇātha bhṛṃgyā kṣaudrairyuktaṃ bhakṣitaṃ saṃgrahaṇyām /
śvāse śūle cānile śleṣmaje vā kāse'rśaḥsu viḍgrahe cātisāre // YRps_8.29 //
(ānandabhairavī guṭī)
saubhāgyaṃ vai hiṃgulaṃ vatsanābhaṃ mārīcaṃ vai hemabījena yuktam /
kṛtvā cūrṇaṃ sarvametatsamāṃśaṃ jambīrais tanmarditaṃ yāmayugmam /
guṃjāmātrā nirmitā bhakṣitā hi guṭyo hanyuḥ sannipātātisārān // YRps_8.30 //
(atisārabhairavī guṭī)
jātīpattrī devapuṣpaṃ ca śuṇṭhī kaṅkollaṃ cec caṃdanaṃ kuṃkumaṃ ca /
kṛṣṇāyuktaṃ śuddhamākallakaṃ syāt sarvāṇyevaṃ cūrṇayedvai samāni // YRps_8.31 //
sūtasyaivaṃ bhasma miśraṃ prakuryād bhāgaṃ caikaṃ miśrayennāgaphenam /
khalve sarvaṃ marditaṃ caikayāmaṃ kāryā golī vallamātrā jalena // YRps_8.32 //
bhakṣedrātrau pāyayettaṃḍulodaṃ hanyāt sarvān sarvadoṣātisārān // YRps_8.33 //
(kanakasundararasaḥ)
mārīcaṃ ceṭ ṭaṃkaṇaṃ hiṃgulaṃ ca gaṃdhāśmā vai pippalī vatsanābham /
dhūrtasyaivaṃ bījakānīha śuddhāny evaṃ kṛtvā tacca cūrṇaṃ vidheyam // YRps_8.34 //
prātaḥ sāyaṃ bhakṣitaṃ vallamātraṃ jūrtiṃ raktaṃ nāśayeccātisāram /
dadhyannaṃ vā bhojayettakrayuktaṃ hanyād evaṃ cāgnimāndyaṃ sutīvram // YRps_8.35 //
YRps, Adhyāya 9
(divyauṣadhī)
divyauṣadhīnāṃ nāmāni kathyante'tra mayādhunā /
catuḥṣaṣṭimitāḥ samyag- rasabandhakarāḥ śubhāḥ /
somavallī tathā sobhav ṛkṣaṃ somakalā latā // YRps_9.1 //
bhūpadminī gonasā ced uccaṭā ceśvarī latā /
bhūtakeśī kṛṣṇalatā laśunī ca rudantikā /
vārāhī saptapattrā ca nāginī sarpiṇī tathā // YRps_9.2 //
chattriṇī caiva gośṛṃgī jyotirnāmnī ca raktikā /
pattravallī kākinī ca cāṇḍālī tāmravallikā // YRps_9.3 //
pītavallī ca vijayā mahauṣadhyamarī latā /
navanītā rudravallī lambinī bhūmitumbikā // YRps_9.4 //
gāndharvī vyāghrapādī ca gomārī ca triśūlinī /
tridaṇḍī karasī bhṛṃga- vallī camarikā tathā // YRps_9.5 //
karavallī latā caiva vajrāṅgī ciravallyapi /
rohiṇī bilvinī bhūta- śocanī caiva kathyate // YRps_9.6 //
mārkaṇḍī ca karīrī ca hy akṣarā kuṭajā tathā /
mūlakandāmbuvallī ca munivallī ca kīrtitā // YRps_9.7 //
ghṛtagandhā nimbuvallī tilakandātasītalā /
bodhavallī sattvagandhā kūrmavallī ca mādhavī // YRps_9.8 //
viśālā ca mahānāgī maṇḍūkī kṣīragandhikā /
catuḥṣaṣṭiriti proktā divyauṣadhyo mahābalāḥ // YRps_9.9 //
ekaikāyā rasenāpi sūto bandhatvamāpnuyāt /
anayā sādhitaḥ sūto jarādāridryanāśanaḥ // YRps_9.10 //
tāstu lakṣaṇasaṃyuktāḥ somadevena bhāṣitāḥ /
granthavistarabhītyātra nāmamātreṇa kīrtitāḥ // YRps_9.11 //
(rasaudhyaḥ)
ataḥ paraṃ rasauṣadhyaḥ procyante śāstravartmanā /
jalotpalā ciñcikā ca jalāpāmārgamāṃsike // YRps_9.12 //
jalakumbhī meghanādā īśvarī cāparājitā /
mālārjunī veṇukā ca śikhipādā ca tiktikā // YRps_9.13 //
kāśmaryativiṣā proktā samaṅgā jālinī tathā /
tuṣambukā ca durgandhā pāṣāṇī śukanāsikā // YRps_9.14 //
vanamālī ca vārāhī gojihvā musalī tathā /
paṭolī śaṭhikā mūrvā pāṭalā jalamūlakā // YRps_9.15 //
rasājamārī kathitā śiṃśikā sitagandhikā /
potakī ca viṣaghnī ca bṛhatī garuḍī tathā // YRps_9.16 //
tulasī ca vidārī ca mañjiṣṭhā citrapālikā /
jalapippalikā bhārṃgī maṇḍūkī cottamā tathā // YRps_9.17 //
candrodakā sārivā ca hariṇī kukkuṭāpi ca /
sarpākṣī haṃsapādī ca vanakuṣmāṇḍavallikā // YRps_9.18 //
markasphoṭī dhanvayāsaḥ pāgavaḥ sthalasāriṇī /
ardhacandrā hemapuṣpī mohinī vajrakandikā // YRps_9.19 //
alambuṣā ca halinī rasacitrā ca nandinī /
vṛścikālī guḍūcī ca vāsā śṛṅgī ca kathyate // YRps_9.20 //
aṣṭaṣaṣṭiriti proktā rasauṣadhyo mahābalāḥ /
sūtasya māraṇe proktā jāraṇe ca niyāmane // YRps_9.21 //
(mahauṣadhyaḥ)
aṣṭaṣaṣṭir mahauṣadhyaḥ procyante rasaśāstrataḥ /
ṛddhiḥ śoṣiṇyadhoguptā śrāvaṇī sārivā tathā // YRps_9.22 //
jyotiṣmatī tejavatī rāsnā bākucī bimbikā /
viṣāṇikā cāśvagandhā varṣābhūḥ śarapuṣpikā // YRps_9.23 //
balā cātibalā nāga- balā dantī mahābalā /
dravantī nīlinī caiva śatapuṣpā prasāraṇī // YRps_9.24 //
varā śatāvarī cailā hapuṣā sātalā trivṛt /
svarṇakṣīrī tugā pṛthvī viśālā nalikāmalī // YRps_9.25 //
indravāruṇikākāhve sinduvāro'jamodikā /
trāyamāṇāsurī śaṃkha- puṣpī ca girikarṇikā // YRps_9.26 //
dhātakī kadalī dūrvā amlikā kāsamardikā /
jantupādī ca nirguṇḍī drākṣā nīlotpalaṃ śamī // YRps_9.27 //
nālikerī ca kharjūrī phalguḥ śiṃśī ca mallikā /
vārṣikī śālmalī jātī grīṣmavarṣā tu yūthikā // YRps_9.28 //
kekicūḍājagandhā ca lakṣmaṇā taruṇīti ca /
aṣṭaṣaṣṭiriti proktā mahauṣadhyo mahābalāḥ // YRps_9.29 //
(siddhauṣadhyaḥ)
athedānīṃ pravakṣyāmi siddhauṣadhyo rasādhikāḥ /
devīlatā kālavarṇī vijayāsurī siṃhikā // YRps_9.30 //
pālāśatilakā kṣetrī saṃvīrā tāmravallikā /
nāhī kanyā tathā soma- rājikā ca ṭuṭumbhaṭī // YRps_9.31 //
kuberākṣī gṛdhranakhī parpaṭī chidralambikā /
kṣutkārī dugdhikā bhṛṃgī gaṅgeṭī śarapuṅkhikā // YRps_9.32 //
aṣṭāvallī rājaśamī panasī ca jayantikā /
viṣakharparikāvantī kākāṇḍolāmbumūlikā // YRps_9.33 //
siddheśvarī haṃsapādī khoṭakā śṛṅgarīṭikā /
adhaḥpuṣpī madhurākhyā śṛṅkhalā gṛñjanīti ca // YRps_9.34 //
jārāvalī mahārāṣṭrī sahadeveśvarī tathā /
kāṣṭhagodhāmatī deva- gāndhārī rajanīṅgudī // YRps_9.35 //
palāśinī nākulī ca kāmbojikāśvinī tathā /
cakravallī sarpadaṃṣṭrā śallakī rohitā tathā // YRps_9.36 //
tauvarī vaṅgajā rāja- padmā jambīravallikā /
gajapippalikā bhṛṃga- vallī caivārkavallikā // YRps_9.37 //
jantukārī śigruvallī karavīrā śivāṭikā /
nārācī kāñcanī cāja- gandhā sūtendrasiddhidāḥ // YRps_9.38 //
aṣṭaṣaṣṭiriti proktāḥ siddhauṣadhyo rasādhikāḥ /
sarvakāryakarā deha- lohasiddhipradāyakāḥ // YRps_9.39 //
YRps, Adhyāya 10
atha yantrāṇi vakṣyante pārado yena yantryate /
tasmādyantrasya rūpāṇi darśanīyāni śāstrataḥ // YRps_10.1 //
(yantrāṇi)
dolā palabhalīyantram ūrdhvapātanakaṃ ca yat /
adhaḥpātanakaṃ cāpi tiryakpātanakaṃ tathā // YRps_10.2 //
ghaṭīyantraṃ garbhayantram iṣṭikā jalayantrakam /
khalvaṃ ḍamarukākhyaṃ ca cipiṭākhyaṃ tulābhidham // YRps_10.3 //
lavaṇaṃ koṣṭhikāsaṃjñam antarālikasaṃjñitam /
dhūpayantraṃ nābhiyantraṃ grastayantraṃ tathaiva ca // YRps_10.4 //
vidyādharaṃ kuṇḍakaṃ ca ḍhekīsaṃjñam udāhṛtam /
somānalaṃ ca nigaḍaṃ kiṃnaraṃ bhairavābhidham // YRps_10.5 //
vālukānāmakaṃ cāpi pātālaṃ bhūdharābhidham /
sāraṇāyantrakaṃ guhyaṃ gandhapiṣṭakayantrakam // YRps_10.6 //
kūpīyantraṃ pālikākhyaṃ dīpikāyantrakaṃ tathā /
sthālīyantraṃ bhasmayaṃtraṃ degayantramudīritam // YRps_10.7 //
ghāṇikāyantramuddiṣṭaṃ haṃsapākābhidhaṃ tathā /
ūnacatvāriṃśadatra yantrāṇyuktāni nāmataḥ // YRps_10.8 //
(mūṣāḥ)
atha mūṣāśca kathyante mṛttikābhedataḥ kramāt /
(crucible: :
synonyms)
mūṣā kumudikā proktā kovikā karahāṭikā // YRps_10.9 //
pātinī kathyate saiva vahnimitrā prakīrtitā /
(yogamūṣā)
tuṣabhasmayutā mṛtsnā vālmikī biḍasaṃyutā // YRps_10.10 //
tayā yā racitā mūṣā yogamūṣeti kathyate /
(gāramūṣā)
gārabhūnāgasatvābhyāṃ śaṇairdagdhatuṣaistathā // YRps_10.11 //
marditā mahiṣīkṣīre mṛttikā pakṣamātrakam /
tanmṛdā racitā mūṣā gāramūṣeti kathyate // YRps_10.12 //
(varamūṣā)
vastrāṃgāratuṣās tulyās taccaturguṇamṛttikā /
bhūnāgamṛttikā tulyā sarvairebhirvimarditā /
kathitā varamūṣā sā yāmaṃ vahniṃ saheta vai // YRps_10.13 //
(varṇamūṣā)
pūrvoktā mṛttikā yā tu raktavargāṃbubhāvitā /
raktavargayutā mṛtsnā- kāritā mūṣikā śubhā // YRps_10.14 //
turīpuṣpakasīsābhyāṃ lepitā sā ca mūṣikā /
varṇotkarṣe prayoktavyā varṇamūṣeti kathyate // YRps_10.15 //
(rūpyamūṣā)
śvetavargeṇa vai liptā rūpyamūṣā prakīrtitā // YRps_10.16 //
(viḍamūṣā)
viḍena racitā yā tu viḍenaiva pralepitā /
dehalohārthasiddhyarthaṃ viḍamūṣetyudāhṛtā // YRps_10.17 //
(vajramūṣā)
gārabhūnāgasattvābhyāṃ tuṣamiśrā śaṇena ca /
mṛtsamā mahiṣīkṣīrair divasatrayamarditā // YRps_10.18 //
saṃsthitā pakṣamātraṃ hi paścānmūṣā kṛtā tayā /
lepitā matkuṇasyātha śoṇitena balārasaiḥ // YRps_10.19 //
caturyāmaṃ dhmāpitā hi dravate naiva vahninā /
vajramūṣeti kathitā vajradrāvaṇahetave // YRps_10.20 //
(vṛntākamūṣā)
vṛntākākāramūṣāyāṃ nālaṃ kṛtvā daśāṃgulam /
dhattūrapuṣpavaddīrghaṃ sudṛḍhaṃ caiva kārayet // YRps_10.21 //
aṣṭāṃgulaṃ ca sacchidraṃ bhaved vṛntākamūṣikā /
anayā kharparādīnāṃ mṛdūnāṃ sattvam āharet // YRps_10.22 //
(gostanamūṣā)
gostanākāramūṣā yā mukhopari vimudritā /
satvānāṃ drāvaṇe śuddhau mūṣā sā gostanī bhavet // YRps_10.23 //
(mallamūṣā)
nirdiṣṭā mallamūṣā yā malladvitayasaṃpuṭāt /
rasaparpaṭikādīnāṃ svedanāya prakīrtitā // YRps_10.24 //
(pakvamūṣā)
pakvamūṣā kulālabhāṇḍarūpā yā dṛḍhā ca paripācitā /
pakvamūṣeti sā proktā satvaradravyaśodhinī // YRps_10.25 //
(mahāmūṣā)
atisthūlātidīrghā ca mukhe kiṃcicca vistṛtā /
mahāmūṣeti sā proktā satvaradravyaśodhinī // YRps_10.26 //
(mañjūṣamūṣā)
ṣaḍaṃgulonnatā dīrghā caturasrā ca nimnakā /
mañjūṣākāramūṣā sā kathitā rasamāraṇe // YRps_10.27 //
(garbhamūṣā)
bhūmau nikhanyamānāṃ hi mūṣāmācchādya vālukaiḥ /
garbhamūṣā tu sā jñeyā pāradasya nibandhinī // YRps_10.28 //
(muśalamūṣā)
mūṣā yā cipiṭā mūle vartulāṣṭāṃgulocchrayā /
mūṣā sā musalākhyā syāc cakrībaddharase hitā // YRps_10.29 //
(koṣṭḥyaḥ,
aṅgārakoṣṭhī)
aṃgārakoṣṭhikā nāma rājahastapramāṇakā /
dvādaśāṃgulavistārā caturasrā prakīrtitā // YRps_10.30 //
veṣṭitā mṛṇmayenātha ekabhittau ca gartakam /
vitastimātraṃ dvāraṃ ca sārdhavaitastikaṃ dṛḍham // YRps_10.31 //
adhobhāge vidhātavyā dehalī dhamanāya vai /
prādeśamātrā bhittiḥ syād uttaraṅgasya cordhvataḥ // YRps_10.32 //
prādeśamātraṃ kartavyaṃ dvāraṃ tasyopari dhruvam /
dvāraṃ ceṣṭikayā ruddhvā saṃdhirodhaṃ ca kārayet // YRps_10.33 //
pūrayetkokilaistāṃ tu bhastrikāṃ pradhametkhalu /
kokilādhamanadravyam ūrdhvadvāre vinikṣipet // YRps_10.34 //
eṣā cāṃgārakoṣṭhī ca kharāṇāṃ sattvapātanī // YRps_10.35 //
(pātālakoṣṭhī)
gartaṃ khaned dṛḍhaṃ bhūmau dvādaśāṃgulamātrakam /
tanmadhye vartulaṃ gartaṃ caturaṅgulakaṃ dṛḍham // YRps_10.36 //
kharparaṃ sthāpayettatra madhyagartopari dṛḍham /
āpūrya kokilair gartaṃ pradhamedekabhastrayā /
pātālakoṣṭhikā sā tu mṛdusattvasya pātanī // YRps_10.37 //
(gārakoṣṭhī)
vitastipramitā nimnā prādeśapramitā tathā /
upariṣṭāt pidhānaṃ tu bhūricchidrasamanvitam // YRps_10.38 //
gartamāpūrya cāṃgāraiḥ pradhamedvaṃkanālataḥ /
gāragoṣṭhī samuddiṣṭā satvapātanahetave // YRps_10.39 //
(tiryakpradhamanakoṣṭhī)
vitastipramitotsedhā sā budhne caturaṃgulā /
tiryakpradhamanākhyā ca mṛdusatvasya pātanī // YRps_10.40 //
(mahāpuṭa)
bhūmyāṃ vai khanayedgartaṃ dvihastaṃ caturasrakam /
chagaṇānāṃ sahasreṇa pūrayettamanantaram // YRps_10.41 //
auṣadhaṃ dhārayenmadhye tamācchādya vanotpalaiḥ /
sahasrārdhaiśca vai samyag- vahniṃ prajvālayettataḥ // YRps_10.42 //
mahāpuṭamidaṃ proktaṃ granthakāreṇa nirmitam // YRps_10.43 //
(gajapuṭa)
rājahastapramāṇaṃ hi caturasraṃ hi gartakam /
vanotpalasahasreṇa gartamadhyaṃ ca pūritam // YRps_10.44 //
mūṣikāṃ cauṣadhenātha pūritāṃ tāṃ tu mudrayet /
gartamadhye nidhāyātha giriṇḍāni ca nikṣipet /
adho'gniṃ jvālayetsamyak evaṃ gajapuṭo bhavet // YRps_10.45 //
(vārāhapuṭa)
aratnimātre kuṇḍe ca vārāhapuṭamucyate /
(kukkuṭapuṭa)
vitastidvayamānena gartaṃ ceccaturasrakam /
kukkuṭākhyaṃ puṭaṃ vidyād auṣadhānāṃ ca sādhanam // YRps_10.46 //
(kapotapuṭa)
chagaṇairaṣṭabhiḥ samyak kapotapuṭamucyate // YRps_10.47 //
(govarapuṭa)
tuṣairvā gomayairvāpi rasabhasmaprasādhanam /
māṇikādvayamānena govaraṃ puṭamucyate // YRps_10.48 //
(mṛdbhāṇḍapuṭa)
mṛdā bhāṇḍaṃ prapūryaiva madhye dravyaṃ tu vinyaset /
adhastājjvālayedagniṃ mṛdbhāṇḍapuṭamucyate // YRps_10.49 //
(vālukāpuṭa)
garte tu vālukāpūrṇe madhye dravyaṃ tu vinyaset /
upariṣṭādadhastācca vahniṃ kuryātprayatnataḥ /
tadvālukāpuṭaṃ samyag ucyate śāstrakovidaiḥ // YRps_10.50 //
(bhūdharapuṭa)
mūṣikāṃ bhūmimadhye tu sthāpitāṃ dvyaṃgulād adhaḥ /
upariṣṭātpuṭaṃ dadyāt tatpuṭaṃ bhūdharāhvayam // YRps_10.51 //
(lāvakapuṭa)
govarairvā tuṣairvāpi karṣamātramitaiḥ puṭam /
yatra tallāvakākhyaṃ syān mṛdudravyasya sādhane // YRps_10.52 //
(dried cowdung)
utpalaṃ piṣṭakaṃ chāṇam upalaṃ ca gariṇḍakam /
chagaṇopalasārī ca navāri chagaṇābhidhāḥ // YRps_10.53 //
YRps, Adhyāya 11
athātaḥ sampravakṣyāmi dhātūnāṃ kautukaṃ paraṃ /
svānubhūtaṃ mayā kiṃcit śrutaṃ vā śāstrataḥ khalu /
tadahaṃ sampravakṣyāmi yatkṛtvā nā sukhī bhavet // YRps_11.1 //
(hemakaraṇavidhiḥ (1))
rasakaṃ daradaṃ tāpyaṃ gaganaṃ kunaṭī samam /
raktasnuhīpayobhiśca mardayeddinasaptakam // YRps_11.2 //
jalayaṃtreṇa vai pācyaṃ caturviṃśatiyāmakam /
tena vedhyaṃ drutaṃ tāmraṃ tāraṃ vā nāgameva vā // YRps_11.3 //
sahasravedhī tatkalko jāyate nātra saṃśayaḥ // YRps_11.4 //
(hemakaraṇavidhiḥ (2))
ekabhāgastathā sūto vajravallyātha marditaḥ /
khalve trinemyāḥ svarase pañcabhāgasamanvite // YRps_11.5 //
vetrayaṣṭyā ca rāgiṇyā pītakalkaṃ prajāyate /
ṣoḍaśāṃśena dātavyaṃ drute tāmraṃ suśodhite // YRps_11.6 //
jāyate pravaraṃ hema śuddhaṃ varṇacaturdaśam // YRps_11.7 //
(hemakaraṇavidhiḥ (3))
suvarṇamākṣikaṃ svedyaṃ kāṃjike divasatrayam /
carmaraṅgyā rasenaiva mardayeddinasaptakam /
jalena dhautaṃ tāvacca yāvaddhemanibhaṃ bhavet // YRps_11.8 //
(hemakaraṇavidhiḥ (4))
daradaṃ romadeśīyaṃ gomūtreṇaiva svedayet /
dolāyaṃtre caturyāmaṃ paścācchuddhatamo bhavet // YRps_11.9 //
manaḥśilā padmanibhā raktā caiva suśobhanā /
sveditā munipuṣpasya rasenaiva tu dolayā // YRps_11.10 //
yāmamardhamitaṃ śuddhā sarvakāryeṣu yojayet /
navasārastathā sūtaḥ śodhito'gnisahaḥ khalu // YRps_11.11 //
samabhāgāni sarvāṇi mardayennimbukai rasaiḥ /
mātaluṃgarasenaiva kumārīsvarasena ca // YRps_11.12 //
sūryātape vimardyo'sau pācito jalayantrake /
dināni trīṇi tīvrāgnau tatastadavatārayet // YRps_11.13 //
śatāṃśaṃ vedhayettāraṃ śuddhaṃ hema prajāyate /
jalabhedo yadā na syān nātra kāryā vicāraṇā // YRps_11.14 //
(hemakaraṇavidhiḥ (5))
śilayā māritaṃ nāgaṃ kumāryāḥ svarasena ca /
puṭadvādaśayogena nāgabhasma prajāyate // YRps_11.15 //
śatasaṃkhyāni vai kuryāt puṭānyevaṃ śarāvake /
kumāryāḥ svarasenaiva bhāvayeddinasaptakam // YRps_11.16 //
pūrvavatpuṭanaṃ kāryaṃ śatasaṅkhyāmitaṃ tathā /
sūtabhasma śilā tāla- samaṃ cennāgabhasmakam // YRps_11.17 //
triṃśadvanopalairdadyāt puṭaṃ vārāhasaṃjñitam /
anena vidhinā samyak śatasaṃkhyāni dāpayet // YRps_11.18 //
puṭānyevaṃ kṛte trīṇi śatāni dvādaśādhikam /
paścād dṛḍhe kācamaye kūpe dvātriṃśayāmakam // YRps_11.19 //
vālukāgniṃ pradadyācca svāṃgaśītaṃ samuddharet /
talabhasma gṛhītavyaṃ vedhayecchulbatārake // YRps_11.20 //
śuddhahema bhavettena nātra kāryā vicāraṇā /
dṛṣṭapratyayayogo'yaṃ kathito nātra saṃśayaḥ // YRps_11.21 //
(hemakaraṇavidhiḥ (6))
gomūtre kāñjike cātha kulatthe vāsaratrayam /
tāpyakaṃ svedayetpaścāl lohapātre pramardayet // YRps_11.22 //
taptakhalvena saṃmardya secayennimbujadravaiḥ /
saindhavaṃ dāpayetpaścāc caturthāṃśaṃ viśeṣataḥ // YRps_11.23 //
bhāgaikaṃ tāpyakaṃ sūtād bhāgāṃstrīneva kārayet /
mardayennimbunīreṇa śuddhavastreṇa gālayet // YRps_11.24 //
vastre lagnā tu yā piṣṭī grāhayettāṃ bhiṣagvaraḥ /
evaṃ kṛte dvistrivāraṃ tāpyasatvaṃ grasedrasaḥ // YRps_11.25 //
piṣṭyā golastu kartavyo mūṣāyāṃ dhmāpayetsudhīḥ /
indragopanibhaṃ grāhyaṃ tāpyasatvaṃ suśobhanam // YRps_11.26 //
hīnavarṇasuvarṇe'pi gadyāṇe vallamātrakam /
tutthakaṃ vallamātraṃ ca dattvā hema pragālayet // YRps_11.27 //
tatsuvarṇasya patrāṇi kāryāṇyevaṃ pralepayet /
tutthakaṃ bījapūrasya rasenāpi pramardayet // YRps_11.28 //
gairikeṇa samaṃ kṛtvā hemapatrāṇi lepayet /
mandavahnau ca prapuṭet dvitrivāraṃ prayatnataḥ // YRps_11.29 //
kuṅkumābhaṃ suvarṇaṃ hi jāyate nātra saṃśayaḥ /
vārtikendrāḥ kurudhvaṃ hi satyaṃ guruvaco yathā // YRps_11.30 //
dvau varṇau vardhate samyak nātra kāryā vicāraṇā // YRps_11.31 //
(hemakaraṇavidhiḥ (7))
śuddhaṃ tāmraṃ tāpyacūrṇena tulyaṃ drāvyaṃ paścāḍ ḍhālayellākuce hi /
gandhāccūrṇaṃ tāpyatāmrāvaśeṣaṃ kṛtvā dadyādvallakaṃ hīnavaye /
varṇotkarṣo jāyate tena samyak satyaṃ proktaṃ nandinā kautukāya // YRps_11.32 //
(hemakaraṇavidhiḥ (8))
tāpyaṃ nāgaṃ gandhakaṃ sūtarājo hiṃgūlaṃ vai hema śuddhaṃ śilā ca /
cūrṇaṃ kṛtvā nikṣipet kācakūpyām āpūryānte svai rasaiḥ śākajairvā // YRps_11.33 //
agniṃ dadyāllāvakākhye puṭe ca śuddhaḥ kalko jāyate ṣaṣṭisaṃkhyaiḥ /
śuddhaṃ tāraṃ vedhitaṃ vallakena gadyāṇaṃ vai jāyate śuddhahema // YRps_11.34 //
(hemakaraṇavidhiḥ (9))
ahiripum ahitulyaṃ sāritaṃ sūtarāje balivasagiricūrṇaiḥ kāntapātre sudagdham /
suvihitaphaṇibhāgairhemagarbheṇa baddho bhujagajitarasendro vedhayellakṣavedhī // YRps_11.35 //
(hemakaraṇavidhiḥ (10))
dvau bhāgau śuddhatāmrasya dvau bhāgau śuddhahemajau /
catura eva bhāgāṃśca śuddhatārasya kārayet // YRps_11.36 //
aṣṭau bhāgāḥ prakartavyā rasakasya prayatnataḥ /
andhamūṣāgataṃ dhmātaṃ drāvitaṃ hema jāyate // YRps_11.37 //
(hemakaraṇavidhiḥ (11))
viditāgamavṛddhairhi puṭe pakvaṃ kanīyasi /
triguṇaṃ cūrṇanirbaddhaṃ tāramāyāti kāñcanam // YRps_11.38 //
(hemakaraṇavidhiḥ (12))
pāradaṃ palamekaṃ tu prasthārdhaṃ śuddhagandhakam /
kiṃśupatrarasenaiva rasairvā puṣpasaṃbhavaiḥ // YRps_11.39 //
sūryātape mardayeddhi ṣaṇmāsāvadhimātrakam /
ṣoḍaśāṃśena rajataṃ vidhyate nātra saṃśayaḥ // YRps_11.40 //
saptavarṇaṃ bhaveddhema haṭṭavikrayayogyakam // YRps_11.41 //
(hemakaraṇavidhiḥ (13))
pāradaṃ gaṃdhakaṃ śulvaṃ mākṣikaṃ tutthakaṃ tathā /
rasakaṃ daradaṃ svarṇa- gairikaṃ navasādaram // YRps_11.42 //
sūrakṣāraṃ śilāṃ caiva samabhāgāni mardayet /
tadardhaṃ rasakaṃ muktvā vajramūṣe nirundhayet // YRps_11.43 //
yathā dhūmo na nirgacchet tathā mudrāṃ pradāpayet /
tolamekaṃ suvarṇaṃ hi jāyate nātra saṃśayaḥ // YRps_11.44 //
ghaṭikāturyamātraṃ hi dhmāpayetsatataṃ bhiṣak // YRps_11.45 //
(hemakaraṇavidhiḥ (14))
svalpavarṇasuvarṇasya gadyāṇaikasya mudrikā /
mākṣikaṃ rasakaṃ tutthaṃ gairikaṃ navasādaram // YRps_11.46 //
sūrakṣāraṃ sadaradaṃ ṭaṅkaṇena samanvitam /
prativalladvayaṃ kuryāt kāsamardaprasūnakaiḥ // YRps_11.47 //
strīdugdhena ca saṃmardya lepayettena mudrikām /
sorakṣāraṃ sadaradaṃ ṭaṃkaṇena samanvitam // YRps_11.48 //
saiṃdhavasya ca bhāgaikam iṣṭikābhāgayugmakam /
sthālikāyantramadhyasthaṃ madhye saṃsthāpya mudrikām // YRps_11.49 //
yāmatritayaparyantaṃ vahniṃ kuryātprayatnataḥ /
svāṃgaśītaṃ tataḥ kṛtvā mudrikāṃ tāṃ samuddharet /
vedavarṇāstu saṃgharṣād vardhante nātra saṃśayaḥ // YRps_11.50 //
(hemakaraṇavidhiḥ (15))
ghoṣākṛṣṭaṃ tu yattāmraṃ rajatena samanvitam /
tīkṣṇacūrṇaṃ sadaradaṃ ghṛṣṭaṃ kanyārasena vai // YRps_11.51 //
paścādvidheyā guṭikāḥ sūkṣmāścaivāḍhakīsamāḥ /
vāpitā drāvite dravye sarvaṃ tāmraṃ tu saṃkṣipet // YRps_11.52 //
rūpyamānaṃ samuttārya samahemnā ca gālayet /
jāyate daśavarṇaṃ tu satyametadudīritam // YRps_11.53 //
(hemakaraṇavidhiḥ (16))
tāmre saptaguṇaṃ nāgaṃ vāhitaṃ punareva hi /
tena tāmreṇa rasakaṃ saptavāraṃ ca vāhayet // YRps_11.54 //
svarṇavarṇaṃ hi tattāmraṃ jāyate nātra saṃśayaḥ // YRps_11.55 //
(hemakaraṇavidhiḥ (17))
bhūnāgasattvamūṣāyāṃ drāvayetsvarṇamuttamam /
tāpyasatvena saṃyuktaṃ śatavāraṃ punaḥ punaḥ /
japāpuṣpanibhaṃ svarṇaṃ jāyate nātra saṃśayaḥ // YRps_11.56 //
(hemakaraṇavidhiḥ (18))
daśavarṇasya gadyāṇe raktaṃ taddhemavallakam /
dvau varṇau vardhataḥ samyak haṭṭavikrayayogyakam // YRps_11.57 //
(hemakaraṇavidhiḥ (19))
puṣpakāsīsakaṃ ramyaṃ mardayedarkapatraje /
rase'tha ca cakrikāṃ kuryādrasakasya palonmitām // YRps_11.58 //
veṣṭitāṃ pūrvakalkena ravigharmeṇa śoṣayet /
triṃśadvanopalaiḥ samyak puṭānyevaṃ hi viṃśatiḥ // YRps_11.59 //
ṣoḍaśāṃśena rajataṃ vidhyate nātra saṃśayaḥ /
saptavarṇasavarṇaṃ hi jāyate nātra saṃśayaḥ // YRps_11.60 //
(hemakaraṇavidhiḥ (20))
sūtako dvipalaḥ kāryaḥ sumbilaśca catuṣpalaḥ /
catuṣṭaṃkamitā kāryā sphaṭikī nirmalā śubhā // YRps_11.61 //
vṛścikālīrase ghṛṣṭā dinam ekaṃ tu vārtikaiḥ /
paścācca śoṣayetsarvaṃ yantre ḍamaruke nyaset // YRps_11.62 //
gairikaṃ sthāpayetpūrvaṃ khaṭikāṃ ca tathopari /
tanmadhye gartakaṃ kṛtvā gartake navasādaram // YRps_11.63 //
ṭaṅkamānaṃ prakartavyaṃ tasyopari ca sūtakam /
sūtakopari sāraṃ hi pūrvoktaṃ ṭaṃkamānakam // YRps_11.64 //
mudrāṃ kṛtvā śoṣayitvā paścāccullyāṃ niveśayet /
agniṃ kuryātprayatnena yāmaṣoḍaśamātrakaṃ // YRps_11.65 //
svāṃgaśītaṃ samuttārya ūrdhvalagnaṃ tu grāhayet /
paścāt khalve nidhāyātha vṛścikālyā pramardayet // YRps_11.66 //
kācakūpyāṃ kṣipet sarvaṃ kūpīṃ vālukāyantrake /
vahniṃ dvādaśabhiryāmaiḥ kuryācchītaṃ samāharet // YRps_11.67 //
vallamātraṃ tato dadyāt sārdhaṭaṅke sutāmrake /
dṛṣṭapratyayayogo'yaṃ nāthasundarabhāṣitaḥ // YRps_11.68 //
(raupyakaraṇavidhiḥ (1))
lohacūrṇaṃ palamitaṃ sumalakṣāram abhrakam /
ṭaṃkaṇaṃ śāṇamānaṃ hi tailenairaṇḍajena vai // YRps_11.69 //
gharṣayedvaṭikāyugmaṃ golaṃ kṛtvā dhamettataḥ /
bhastrayā dhmāpayetsamyak lohaṃ rasanibhaṃ bhavet // YRps_11.70 //
tallohaṃ triguṇaṃ caiva rasakaṃ kārayetsudhīḥ /
lohaṃ ca rasakaṃ paścād gālitaṃ vajramūṣayā // YRps_11.71 //
lohaśeṣaṃ samuttārya tāmre dadyācca vallakam /
gadyāṇake bhavettāraṃ tattāraṃ śuddhatārake // YRps_11.72 //
ardhabhāge bhavecchuddhaṃ tāraṃ doṣavivarjitam // YRps_11.73 //
(raupyakaraṇavidhiḥ (2))
khaṇḍaṃ karṣapramāṇaṃ hi sumalakṣārakasya hi /
veṣṭitaṃ narakeśena drute nāge nimajjitam // YRps_11.74 //
nirvāpitaṃ nimbujale caikaviṃśativārakam /
drute śulvasya gadyāṇe raktikāpañcamātrakam // YRps_11.75 //
kalkaṃ dadyātprayatnena tāravarṇaṃ prajāyate /
gadyāṇe caturo vallān rūpyaṃ dattvā pragālayet /
jāyate ruciraṃ tāraṃ satyam etadudīritam // YRps_11.76 //
(raupyakaraṇavidhiḥ (3))
śaṃkhaṃ sumbalanāmānaṃ palānyaṣṭau prakalpayet /
gojihvārasasaṃmiśraṃ dinamekaṃ pramardayet // YRps_11.77 //
nimbūrasena dhūrtena kākamācīrasena vai /
gṛṃjanasya rasenaiva dinamekaṃ pramardayet // YRps_11.78 //
arkadugdhena vai bhāvyaṃ tailenairaṇḍajena ca /
yavamātrāṃ guṭīṃ kṛtvā viśoṣya cātape khare // YRps_11.79 //
kācakūpyāṃ vinikṣipya mudrayetkūpikāmukhaṃ /
saṃsthāpya vālukāyantre pacetṣoḍaśayāmakam // YRps_11.80 //
svāṃgaśītaṃ samuttārya grāhyaṃ satvaṃ tad ūrdhvagam /
sattvaṃ gadyāṇamekaṃ tu tanmātraṃ tārasaṃpuṭam // YRps_11.81 //
sūtaṃ gadyāṇakaṃ svacchaṃ ṭaṃkaṇaṃ vallapañcakam /
sūtamātraṃ kṣārasattvaṃ sarvaṃ caikatra marditam // YRps_11.82 //
svarasena tu ketakyā golaṃ kṛtvā viśoṣitam /
tārasaṃpuṭamadhye tu dhāritaṃ taṃ ca golakam // YRps_11.83 //
paścāttāmrakṛtāṃ mūṣām aṣṭavallamitāṃ śubhām /
śarāvasaṃpuṭasyāntardhārayettadanaṃtaram // YRps_11.84 //
dhānyābhraṃ tulyaṃ paṃkena kṛtvā śrāvaṃ tu pūrayet /
vārāhākhyapuṭaikena jāyate kalka uttamaḥ // YRps_11.85 //
tāmraṃ dvādaśavallaṃ hi rūpyaṃ valladvayaṃ tathā /
vaṃgaṃ vallamitaṃ śuddhaṃ sarvamekatra gālayet // YRps_11.86 //
caturguñjāpramāṇaṃ hi dāpayenmatimān bhiṣak /
jāyate pravaraṃ tāraṃ satyam etad udīritam // YRps_11.87 //
(raupyakaraṇavidhiḥ (4))
asthibhakṣamalabaṃgamāritaṃ tālakābhraviṣasūtaṭaṃkaṇam /
vajribhānupayasā subhāvitaṃ syānnarendra śubhatāraparvatam // YRps_11.88 //
(raupyakaraṇavidhiḥ (5))
vaṃgaṃ tālakamabhrakaṃ śaśirasaṃ tīkṣṇaṃ viṣaṃ ṭaṃkaṇaṃ /
traivāreṇa ca mūkamūṣadhamitaṃ vindanti candraprabham // YRps_11.89 //
āraṃ dvādaśabhāgamaṣṭaraviṇo bījaṃ caturthāṃśakam /
bhūgaṇḍādisamastadoṣarahitaṃ śrīpūjyapādoditam // YRps_11.90 //
(raupyakaraṇavidhiḥ (6))
pāradasya trayo bhāgā bhāgaikaṃ rajatasya hi /
nimbūrasena saṃmardya piṣṭīṃ kṛtvā prayatnataḥ // YRps_11.91 //
kāṃjikena tu tāṃ piṣṭīṃ stambhayedvāsaratrayam /
sārayedbaṃgamadhye tu sūtakaṃ tadanaṃtaram // YRps_11.92 //
sāritaṃ sūtakaṃ tena tālasattvena sādhayet /
tena vedhyaṃ drutaṃ tāmraṃ ṣoḍaśāṃśena yatnataḥ // YRps_11.93 //
jāyate pravaraṃ tāraṃ caṃdranakṣatrasannibham // YRps_11.94 //
(raupyakaraṇavidhiḥ (7))
sūtakasya trayo bhāgā baṃgaṃ bhāgadvayaṃ tathā /
mardayeddinamekaṃ tu kāṃjikena samanvitam // YRps_11.95 //
sarvebhyastriguṇenātha sumbalena pramardayet /
snuhyarkadugdhena samaṃ bhāvayedvāsaratrayam // YRps_11.96 //
yavapramāṇāṃ guṭikāṃ ravitāpena śoṣitām /
kācakūpyāṃ nidhāyātha vahniṃ kuryātprayatnataḥ // YRps_11.97 //
yāmaṣoḍaśaparyaṃtaṃ vālukāyaṃtrake pacet /
svāṃgaśītaṃ samuddhṛtya cordhvagaṃ satvamāharet // YRps_11.98 //
ṣoḍaśāṃśena śulbaṃ hi kuntavedhena vedhayet /
jāyate pravaraṃ tāraṃ haṭṭavikrayayogyakam // YRps_11.99 //
(raupyakaraṇavidhiḥ (8))
palāṣṭamātraṃ tālaṃ tu dvikarṣapramitaṃ rasam /
nimbūrasena saṃmardyaṃ vāsaraikaṃ prayatnataḥ // YRps_11.100 //
paścāttaṃ mardayeddhīmān tailenairaṇḍajena vai /
vālukāyantramadhyasthaṃ pacedyāmāṃstu ṣoḍaśa // YRps_11.101 //
paścātsattvaṃ samuddhṛtya mardayedekavāsaram /
atasītilatailena kācakūpyāṃ nidhāpayet // YRps_11.102 //
pūrvavatpācayed vahnau svāṃgaśītaṃ samuddharet /
anenaiva prakāreṇa punarevaṃ tu kārayet // YRps_11.103 //
kūpītalasthitaṃ sattvaṃ grāhyaṃ cetpravaraṃ sadā /
ṣoḍaśāṃśena śulbasya vedhaṃ kuryānna saṃśayaḥ // YRps_11.104 //
(raupyakaraṇavidhiḥ (9))
pāradaṃ ṭaṃkamānaṃ tu lavaṇaṃ dviguṇaṃ tathā /
khalve vimardayettāvad yāvannaṣṭo raso bhavet // YRps_11.105 //
tāmraṃ gadyāṇakaṃ śuddhaṃ baṃgaṃ vallamitaṃ kuru /
drute tāmre'tha lavaṇaṃ sūtakena samanvitam // YRps_11.106 //
māṣamātraṃ pradātavyaṃ caturthāṃśena rūpyakam /
tadrūpye marditaṃ sūtaṃ kṣeptavyaṃ jalayantrake // YRps_11.107 //
tattrayodaśakaṃ rūpyaṃ jāyate nātra saṃśayaḥ // YRps_11.108 //
(raupyakaraṇavidhiḥ (10))
tālena nihataṃ baṃgaṃ tadbaṃgena tu rūpyakam /
pacedyāmāṣṭakaṃ samyak kalka evaṃ prajāyate /
vallaṃ gadyāṇake dadyād baṃgaṃ stambhayate dhruvam // YRps_11.109 //
(raupyakaraṇavidhiḥ (11))
daradaṃ khaṇḍaśaḥ kṛtvā ṭaṃkatrayamitaṃ pṛthak /
vajrīkṣīreṇa tatsvedyaṃ dolāyaṃtreṇa vārtikaiḥ // YRps_11.110 //
tāracūrṇaṃ samaṃ lepyaṃ luṅgatoyasamaṃ tathā /
govaraiḥ pācayetsvalpam eva dvādaśayāmakam // YRps_11.111 //
piṣṭistambho bhavettena paścāttārarajaḥ pṛthak /
kuryāddaradakhaṇḍena samaṃ sīsaṃ ca dāpayet // YRps_11.112 //
gālayenmūṣikāmadhye śītaṃ kṛtvā tu khoṭakam /
bhasma mūṣopari nyasya dhmāpayecca śanaiḥ śanaiḥ // YRps_11.113 //
śuddhaśaṅkhanibhaṃ rūpyaṃ niṣkamātraṃ hi niḥsaret // YRps_11.114 //
(raupyakaraṇavidhiḥ (12))
dvipalaṃ śuddhasūtaṃ ca dvipalaṃ rasakasya ca /
tālakaṃ ca paladvaṃdvaṃ surmilaṃ yugmamātrakam // YRps_11.115 //
kūpyāmāropayetsarvaṃ mukhaṃ tāmreṇa rundhayet /
vālukāyantrake samyak paced dvādaśayāmakam // YRps_11.116 //
kūpīmukhe tu yallagnaṃ sattvaṃ grāhyaṃ prayatnataḥ /
śulbe ṣoḍaśavedhena kārayedrajataṃ varam // YRps_11.117 //
(raupyakaraṇavidhiḥ (13))
sūtakaṃ palamekaṃ tu śaṃkhābhaṃ surmilaṃ palam /
eraṇḍataile ghṛṣṭaṃ tad dhāritaṃ kharpare vare // YRps_11.118 //
andhitaṃ tāmrapātreṇa mudritaṃ sudṛḍhaṃ kṛtam /
paścāccullyāṃ samāropya vahniṃ kuryācchanaiḥ śanaiḥ // YRps_11.119 //
sārdhaṃ yāmaṃ tataḥ pācyaṃ svāṃgaśītaṃ samuddharet /
tāmrapātre tu yallagnaṃ sarvaṃ sattvaṃ samāharet // YRps_11.120 //
ghṛtāktaṃ ṭaṃkaṇopetaṃ gālitaṃ mūṣikāmukhe /
deyaṃ tadvallamātraṃ hi drute tāmre tu sattvakam // YRps_11.121 //
śaṃkhābhaṃ jāyate tāraṃ nātra kāryā vicāraṇā // YRps_11.122 //
(raupyakaraṇavidhiḥ (14))
tālaṃ tāmraṃ rītighoṣaṃ samāṃśaṃ kuryādevaṃ gālitaṃ ḍhālitaṃ hi /
amle varge saptavāraṃ praḍhālya paścādyojyaṃ tulyabhāge ca rūpye /
śuddhaṃ rūpyaṃ ṣoḍaśākhyaṃ hi samyak jātaṃ dṛṣṭaṃ nānṛtaṃ satyametat // YRps_11.123 //
(raupyakaraṇavidhiḥ (15))
śvetaṃ sauvīrakaṃ śuddhaṃ pācitaṃ viṣamuṣṭinā /
svacche sūtavare vallaṃ nikṣiptaṃ rūpyakṛdbhavet // YRps_11.124 //
(raupyakaraṇavidhiḥ (16))
śuddhasphaṭikasaṃkāśaṃ surmilaṃ dṛśyate kvacit /
mṛtkharpare pācitaṃ hi nimbūkadravasaṃyutam // YRps_11.125 //
ghaṭikādvayamānena śuddhakalkaḥ prajāyate /
catuḥṣaṣṭyaṃśamānena vedhayecchulbakaṃ śubham // YRps_11.126 //
jāyate pravaraṃ tāraṃ sarvadoṣavivarjitam // YRps_11.127 //
(raupyakaraṇavidhiḥ (17))
saptadhātumayī mūṣā kṣārabhasmaprapūritā /
kadalyāḥ kṣārakeṇaiva tathāpāmārgasaṃbhavaiḥ // YRps_11.128 //
madhye pāradakaṃ muktvā punarevaṃ prapūrayet /
anena vidhinā pūryā dvitīyā mūṣikā śubhā // YRps_11.129 //
mudritavyā prayatnena govare puṭake nyaset /
sūtakaṃ bandham āyāti vaṅgābhaṃ tu prajāyate /
drutadrāvaṃ ghātasahaṃ dṛṣṭamevaṃ mayā khalu // YRps_11.130 //
(kṛtrimamauktikakaraṇam)
netrāṇyāhṛtya matsyānāṃ paktvā dugdhena yāmakam /
paścādākṛṣṇakaṇakān ākṛṣya kila kaṇḍayet // YRps_11.131 //
tāni śālisametāni tāvacchubhrāṇi kārayet /
paścādiṣṭikacūrṇena haste kṛtvā pramardayet // YRps_11.132 //
mauktikāni hi jāyante kṛtānyevaṃ mayā khalu // YRps_11.133 //
(sūkṣmamauktikebhyo bṛhanmauktikakaraṇam)
mūṣikāṃ kārayecchuddhāṃ sphāṭikīṃ dahanopalām /
mauktikāni tu sūkṣmāṇi nimbūdrāve nidhāpayet // YRps_11.134 //
ahorātreṇa sarvāṇi navanītasamāni ca /
tasya paṃkasya guṭikāṃ masṛṇāṃ tu prakārayet // YRps_11.135 //
paścāttāṃ mūṣikāmadhye citrāgharme dviyāmakam /
catvāri kāṃsyabhāṇḍāni caturdikṣu gatāni ca // YRps_11.136 //
arbhakāḥ pātayetsarvāḥ madhyabhājanakopari /
badhyate mauktikaṃ śreṣṭha- taraṃ sarvaguṇairyutam // YRps_11.137 //
(kṛtrimapravālakaraṇam)
śuddhaśaṅkhasya cūrṇaṃ hi sūkṣmaṃ kṛtvā prayatnataḥ /
ardhabhāgaṃ ca daradaṃ cūrṇayenmatimāṃstataḥ // YRps_11.138 //
sadyaḥ sūtāvikakṣīraṃ tena dugdhena mardayet /
vartiṃ vidhāya matimān kārpāsāsthiṣu svedayet // YRps_11.139 //
svāṃgaśītaṃ samuttārya pravālaṃ ruciraṃ bhavet // YRps_11.140 //
YRps, Adhyāya 12
(vānarī vaṭī)
ātmaguptāphalaṃ śuṣkaṃ nistuṣaṃ cāṣṭapālikam /
māṣasyāṣṭapalaṃ tadvaj jalena paripeṣitam // YRps_12.1 //
ārdraṃ kṛtvobhayaṃ samyak śilāpaṭṭena peṣayet /
kuṃkumaṃ kesaraṃ caiva jātīpatraṃ śatāvarī // YRps_12.2 //
gokṣurekṣurabījāni lavaṃgaṃ maricaṃ kaṇā /
śṛṅgāṭakaṃ karṣamitaṃ kuryādevaṃ pṛthak pṛthak // YRps_12.3 //
sūkṣmacūrṇaṃ vidhāyātha pūrvapiṣṭe nidhāpayet /
vaṭakān kārayet paścāt karṣamātrān vipācayet // YRps_12.4 //
ghṛtaprasthatrayeṇaiva sutalathya nimajjayet /
mākṣike ghṛtamāne vai mukhaṃ rundhyāddinatrayam // YRps_12.5 //
madhvājyamiśritaṃ bhuñjyād ekaikaṃ vaṭakaṃ prage /
saptakāni ca pañcaivam āhāraṃ madhuraṃ bhajet // YRps_12.6 //
dugdhaudanaṃ tathā rātrau kṣāramamlaṃ ca varjayet /
retaḥkṣayī tathā klībo gacchecca pramadāśatam // YRps_12.7 //
aputraḥ putramāpnoti ṣaṇḍho'pi puruṣāyate /
dṛṣṭapratyayayogo'yaṃ satyametadudīritam // YRps_12.8 //
(śatāvaryādivājīkaro 'valehaḥ (1))
śatāvarīṃ kṣīravidārikāṃ ca prasthārdhamānāṃ pṛthageva kuryāt /
rasaṃ tathā śālmalimadhyamūlāt prasthaṃ sitārdhāḍhakamatra deyam // YRps_12.9 //
supācitaṃ vai mṛduvahninā tathā darvīpralepo'pi hi jāyate yathā /
tvakpatrakailāḥ saha kesareṇa palapramāṇā hi tato vidadhyāt // YRps_12.10 //
lehe suśīte madhu bilvamātraṃ prātaḥ prabhakṣediha karṣamātram // YRps_12.11 //
(śṛṅgātakādivājīkaro 'valehaḥ (2))
śṛṅgāṭakasyāpi palaṃ vidheyaṃ vārāhikandaśca palapramāṇaḥ /
cūrṇīkṛtaṃ gālitameva vastrād bhṛṣṭaṃ tathājyena sitāsametam // YRps_12.12 //
lavaṃgakṛṣṇāgarukeśarāṇāṃ palaṃ pradadyāddaśabhāgadugdham /
lehaṃ sujātaṃ khalu bhakṣayettat karṣapramāṇaṃ nitarāṃ prabhāte /
kāmasya bodhaṃ kurute hi śīghraṃ nārīṃ ramedvai caṭakāyate'sau // YRps_12.13 //
(kāmadīptikaravājīkaro 'valehaḥ (3))
śatāvarīgokṣuradarbhamūlaṃ śṛṅgāṭakaṃ nāgabalātmagupte /
saṃcūrṇya sarvaṃ pṛthageva pālikaṃ kṣīreṇa pācyaṃ daśabhāgakena // YRps_12.14 //
sitā pradeyā daśapālikātra pākaṃ vidadhyādapi cāgniyogāt /
madhuplutaṃ bhakṣitamardhayāmāt kāmapradīptiṃ kurute sadaiva // YRps_12.15 //
vīryasya vṛddhiṃ jaṭharāgnivṛddhiṃ kāmāgnivṛddhiṃ sahasā karoti // YRps_12.16 //
(māṣādivājīkaro 'valehaḥ (4))
māṣāṇāmātmaguptāyā bījānāmāḍhakaṃ navam /
jīvakarṣabhakau jīvāṃ medāṃ vṛddhiṃ śatāvarīm // YRps_12.17 //
madhukaṃ cāśvagandhāṃ ca sādhayet prasṛtonmitām /
rase tasminghṛtaprasthaṃ gavyaṃ daśaguṇaṃ payaḥ // YRps_12.18 //
vidārīsvarasaprasthaṃ prasthamikṣurasasya ca /
dattvā mṛdvagninā sādhyaṃ siddhasarpirnidhāpayet // YRps_12.19 //
śarkarāyāstugākṣīryāḥ kṣaudrasya ca pṛthak pṛthak /
bhāgāṃścatuṣpalāṃstatra pippalyāścāvapetpalam // YRps_12.20 //
palaṃ pūrvamito līḍhvā tato'nnam upayojayet /
yadīcchedakṣayaṃ śukraṃ śephasaścottamaṃ balam // YRps_12.21 //
YRps, Adhyāya 13
(vīryastambhakarī vaṭī)
śrīvāsamastakīnāga- kesaraṃ ca lavaṃgakam /
kaṃkolaṃ tulasībījaṃ khurāsānyahīphenakam // YRps_13.1 //
jāvitrikābdhiśoṣaṃ ca karabhāgurukuṃkumam /
kaṅkolakatugākṣīrī- jātīphalasamāṃśakān // YRps_13.2 //
sarvāṇyevaṃ vicūrṇyātha nālikerodare kṣipet /
dugdhamadhye vipācyainaṃ dinānyevaṃ hi pañca ca // YRps_13.3 //
nālikeraphalādgrāhyaṃ mardayenmadhunā saha /
guṭikā kolamātrā hi bhakṣaṇīyā niśāmukhe // YRps_13.4 //
vīryastaṃbhaṃ karotyugraṃ caturyāmāvadhiṃ tathā // YRps_13.5 //
(śukrastambhakarī vaṭī)
lavaṃgaṃ śuddhakarpūraṃ jātīpatraṃ phalaṃ tathā /
kuṅkumaṃ svarṇabījaṃ ca dhūrtaparṇaṃ prasūnakam // YRps_13.6 //
mūlaṃ tvak cābdhiśoṣasya sarvāṇyekatra mardayet /
godugdhe śodhanīyaṃ ca bhāgamekaṃ prakalpayet // YRps_13.7 //
bhṛṅgīpattrabhavaṃ cūrṇaṃ bhāgaikaṃ svarṇagairikam /
bhāvanāṃ postatoyena ekaviṃśatisaṃkhyayā // YRps_13.8 //
kārayenmatimān vaidyaḥ śukrastaṃbhakarīṃ vaṭīm // YRps_13.9 //
(retaḥstambhakarī vaṭī)
 jātīphalārkakarahāṭalavaṅgaśuṇṭhīkaṅkolakeśarakaṇāharicandanāni etaiḥ samānamahiphenamanena cābhraṃ śvetaṃ nidhāya madhunā vaṭakān vidadhyāt 
 māṣadvayonmitamamuṃ niśi bhakṣayitvā mṛṣṭaṃ payastadanu māhiṣamāśu pītvā kurvantu kāmukajanāḥ pratiruddhapātāścetāṃsi tāni cakitāni kalāvatīnām 
(vīryastambhakarī lepavaṭī)
skandhadeśācca saṃjātaṃ vīryaṃ dardurasaṃbhavam /
ghanasāreṇa saṃyuktaṃ karahāṭasya cūrṇakam // YRps_13.11 //
saṃmardya kārayeccūrṇaṃ vaṭīṃ mudgapramāṇakām /
saṃgharṣya mukhatoyena liṃgalepaṃ prakārayet // YRps_13.12 //
yāmārdhaṃ dhārayedbinduṃ satyaṃ guruvaco yathā // YRps_13.13 //
(śukrastambhakacūrṇam)
postakaṃ palamekaṃ vai śuṃṭhīkarṣaḥ sitā palaikā ca /
karṣamitā tvakpayasā pītaṃ reto dhruvaṃ dhatte // YRps_13.14 //
śrīgaṅgādharabhaktisaktamanaso vidyāvinodāmbudheḥ śrīgoḍānvayapadmanābhasudhiyas tasyātmajenāpyayam /
sadvaidyena yaśodhareṇa kavinā vidvajjanānandakṛd grantho'yaṃ grathitaḥ karotu satataṃ saukhyaṃ satāṃ mānase // YRps_13.15 //
deśānāṃ surarāṣṭram uttamatamaṃ tatrāpi jīrṇābhidhaḥ prākāro'sti sa vedaśāstraniratairvipraiśca saṃśobhitaḥ /
tasmin śaṃbhupadāravindaratikṛcchrīpadmanābhaḥ svayam tatputreṇa yaśodhareṇa kavinā graṃthaḥ svayaṃ nirmitaḥ // YRps_13.16 //
saṃbodhāya satāṃ sukhāya sarujāṃ śiṣyārthasaṃsiddhaye vaidyānāmupajīvanāya viduṣām udveganāśāya vai /
śrīmaddurgapurātane 'tinipuṇaḥ śrīpadmanābhātmajaḥ śrīmadbhaṭṭayaśodharaḥ kavivaro granthaḥ svayaṃ nirmame // YRps_13.17 //
