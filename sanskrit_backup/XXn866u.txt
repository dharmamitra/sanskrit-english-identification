 Adhyardhaśatakaṃ nāma stotram
 ācāryamātṛceṭaviracitam
 1 upodghātaḥ
 namo buddhāya
 sarvadā sarvathā sarve yasya doṣā na santi ha |
 sarve sarvābhisāreṇa yatra cāvasthitā guṇāḥ || 1 ||
 tameva śaraṇaṃ gantuṃ taṃ stotuṃ tamupāsitum |
 tasyaiva śāsane sthātuṃ nyāyyaṃ yadyasti cetanā || 2 ||
 savāsanāśca te doṣā na santyekasya tāyinaḥ |
 sarve sarvavidaḥ santi guṇāste cānapāyinaḥ || 3 ||
 na hi pratiniviṣṭo'pi manovākkāyakarmasu |
 saha dharmeṇa labhate kaścidbhagavato'ntaram || 4 ||
 so'haṃ prāpya manuṣyatvaṃ sasaddharmamahotsavam |
 mahārṇavayugacchidrakūrmagrīvārpaṇopamam || 5 ||
 anityatāvyanusṛtāṃ karmacchidrasasaṃśayām |
 āttasārāṃ kariṣyāmi kathaṃ nemāṃ sarasvatīm || 6 ||
 ityasaṃkhyeyaviṣayānavetyāpi guṇānmuneḥ |
 tadekadeśapraṇayaḥ kriyate svārthagauravāt || 7 ||
 svayambhuve namaste'stu prabhūtādbhutakarmaṇe |
 yasya saṃkhyāprabhāvābhyāṃ na guṇeṣvasti niścayaḥ || 8 ||
 iyanta iti nāstyanta īdṛśā iti kā kathā |
 puṇyā ityeva tu guṇānprati te mukharā vayam || 9 ||
 upodghātastavo nāma prathamaḥ paricchedaḥ |
 hetustavaḥ
 viṣahyamaviṣahyaṃ vetyavadhūya vicāraṇām |
 svayamabhyupapannaṃ te nirākrandamidaṃ jagat || 10 ||
 avyāpāritasādhustvaṃ tvamakāraṇavatsalaḥ |
 asaṃstutasakhāśca tvamanavaskṛtabāndhavaḥ || 11 ||
 svamāṃsānyapi dattāni vastuṣvanyeṣu kā kathā |
 prāṇairapi tvayā sādho mānitaḥ praṇayī janaḥ || 12 ||
 svaiḥ śarīraiḥśarīrāṇi prāṇaiḥprāṇāḥ śarīriṇām |
 jighāṃsubhirupāttānāṃ krītāni śataśastvayā || 13 ||
 na durgatibhyāṃ neṣṭā[bhyā] mabhiprārthayatā gatim |
 kevalāśayaśuddhayaiva śolaṃ sātmīkṛtaṃ tvayā || 14 ||
 jihmāanāṃ nityavikṣepādṛjūnāṃ nityasevanāt |
 karmaṇāṃ pariśuddhānāṃ tvamekāyanatāṃ gataḥ || 15 ||
 pīḍayamānena bahuśastvayā kalyāṇacetasā |
 kleśeṣu vivṛtaṃ tejo janaḥ kliṣṭo'nukampitaḥ || 16 ||
 parārthe tyajataḥ prāṇān yā prītirabhavat tava |
 na sā naṣṭopalabdheṣu prāṇeṣu prāṇināṃ bhavet || 17 ||
 yadrujā nirapekṣasya cchidyamānasya te'sakṛt |
 vadhakeṣvapi sattveṣu kāruṇyamabhavat prabho || 18 ||
 samyaksambodhibījasya cittaratnasya tasya te |
 tvameva vīra sārajño dūre tasyetaro janaḥ || 19 ||
 nākṛtvā duṣkaraṃ karma durlabhaṃ labhyate padam |
 ityātmanirapekṣeṇa vīryaṃ saṃvardhitaṃ tvayā || 20 ||
 viśeṣotkarṣaniyamo na kadācidabhūt tava |
 atastvayi viśeṣāṇāṃ chinnastaratamakramaḥ || 21 ||
 susukheṣvapi saṅgo'bhūt saphaleṣu samādhiṣu |
 na te nityānubaddhasya mahākaruṇayā hṛdi || 22 ||
 tvādṛśān pīḍayatyeva nānugṛhṇāti tat sukham |
 praṇītamapi sadvṛtta yadasādhāraṇaṃ paraiḥ || 23 ||
 vimiśrāt sāramādattaṃ sarvaṃ pītamakalmaṣam |
 tvayā sūktaṃ duruktaṃ tu viṣavat parivarjitam || 24 ||
 krīṇatā ratnasārajña prāṇairapi subhāṣitam |
 parākrāntaṃ tvayā bodhau tāsu tāsūpapattiṣu || 25 ||
 iti tribhirasaṃkhyeyairevamudyacchatā tvayā |
 vyavasāyadvitīyena prāptaṃ padamanuttaram || 26 ||
 hetustavo nāma dvitīyaḥ paricchedaḥ |
 3 nirupamastavaḥ
 akṛtverṣyāṃ viśiṣṭeṣu hīnānanavamatya ca |
 agatvā sadṛśaiḥ spardhāṃ tvaṃ loke śreṣṭhatāṃ gataḥ || 27 ||
 hetuṣvabhiniveśo'bhūd guṇānāṃ na phaleṣu te |
 tena samyakpratipadā tvayi niṣṭhāṃ guṇā gatāḥ || 28 ||
 tathātmā pracayaṃ nītastvayā sucaritairyathā |
 puṇyāyatanatāṃ prāptānyapi pādarajāṃsi te || 29 ||
 karśayitvoddhṛtā doṣā vardhayitvā viśodhitāḥ |
 guṇāstena sunītena parāṃ siddhiṃ tvamadhyagāḥ || 30 ||
 tathā sarvābhisāreṇa doṣeṣu prahṛtaṃ tvayā |
 yathaiṣāmātmasantāne vāsanāpi na śeṣitā || 31 ||
 tathā saṃbhṛtya saṃbhṛtya tvayātmanyāhitā guaṇāḥ |
 pratirupakamapyeṣāṃ yathā nānyatra dṛśyate || 32 ||
 upaghātāvaraṇavanmitakālaṃ pradeśi ca |
 sulabhātiśayaṃ sarvamupamāvastu laukikam || 33 ||
 advandvināmagamyānāṃ dhruvāṇāmanivartinām |
 anuttarāṇāṃ kā tarhi guṇānāmupamā'stu te || 34 ||
 goṣpadottānatāṃ yāti gāmbhīryaṃ lavaṇāmbhasaḥ |
 yadā te buddhigāmbhīryamagādhāpāramīkṣyate || 35 ||
 śirīṣapakṣmāgralaghu sthairyaṃ bhavati pārthivam |
 akampye sarvadharmāṇāṃ tvatsthairye'bhimukhīkṛte || 36 ||
 ajñānatimiraghnasya jñānālokasya te mune |
 na ravirviṣaye bhūmiṃ khādyotimapi vindati || 37 ||
 malinatvamivāyānti śaraccandrāmbarāmbhasām |
 tava vāgbuddhiceṣṭānāṃ śuddhiṃ prati viśuddhayaḥ || 38 ||
 anena sarvaṃ vyākhyātaṃ yat kiñcitsādhu laukikam |
 dūre hi buddhadharmāṇāṃ lokadharmāstapasvinaḥ || 39 ||
 yasyaiva dharmaratnasya prāptyā prāptastvamagratām |
 tenaiva kevalaṃ sādho sāmyaṃ te tasya ca tvayā || 40 ||
 ātmecchācchalamātraṃ tu sāmānyopāṃśu kiṃcana |
 yatropakṣipya kathyeta sā vakturatilolatā || 41 ||
 nirupamastavo nāma tṛtīyaḥ paricchedaḥ |
 4 adbhutastava ḥ
 pratanviva hi paśyāmi dharmatāmanucintayan |
 sarvaṃ cāvarjitaṃ māravijayaṃ prati te jagat || 42 ||
 mahato'pi hi saṃrambhāt pratihantuṃ samudyatāḥ |
 kṣamāyā nātibhāro'sti pātrasthāyā viśeṣataḥ || 43 ||
 yattu mārajayānvakṣaṃ sumahatkleśavaiśasam |
 tasyāmeva kṛtaṃ rātrau tadeva paramādbhutam || 44 ||
 tamovidhamane bhānoryaḥ sahasrāṃśumālinaḥ |
 vīra vismayamāgacchet sa tīrthyavijaye tava || 45 ||
 sarāgo vītarāgeṇa jitaroṣeṇa roṣaṇaḥ |
 mūḍho vigatamohena tribhirnityaṃ jitāstrayaḥ || 46 ||
 praśaṃsasi ca saddharmānasaddharmān vigarhasi |
 anurodhavirodhau ca na staḥ sadasatostava || 47 ||
 naivārhatsu na tīrthyeṣu pratighānunayaṃ prati |
 yasya te cetaso'nyatvaṃ tasya te kā stutirbhavet || 48 ||
 guṇeṣvapi na saṃgo'bhūt tṛṣṇā na guṇavatsvapi |
 aho te suprasannasya sattvasya pariśuddhatā || 49 ||
 indriyāṇāṃ prasādena nityakālānapāyinā |
 mano nityaprasannaṃ te pratyakṣamiva dṛśyate || 50 ||
 ābālebhyaḥ prasiddhāste matismṛtiviśuddhayaḥ |
 gamitā bhāvapiśunaiḥ suvyāhṛtasuceṣṭitaiḥ || 51 ||
 adbhutastavo nāma caturthaḥ paricchedaḥ |
 5 rupastavaḥ
 upaśāntaṃ ca kāntaṃ ca dīptamapratighāti ca |
 nibhṛtaṃ corjitaṃ cedaṃ rupaṃ kamiva nākṣipet || 52 ||
 yenāpi śataśo dṛṣṭaṃ yo'pi tatpūrvamīkṣate |
 rupaṃ prīṇāti te cakṣuḥ samaṃ tadubhayorapi || 53 ||
 asecanakabhāvāddhi saumyabhāvācca te vapuḥ |
 darśane darśane prītiṃ vidadhāti navāṃ navām || 54 ||
 adhiṣṭhānaguṇairgātramadhiṣṭhātṛguṇairguṇaḥ |
 parayā saṃpadopetāstavānyonyānurupayā || 55 ||
 kvānyatra suniviṣṭāḥ syurime tāthāgatā guṇāḥ |
 ṛte rupāttavaivāsmāllakṣaṇavyañjanojjvalāt || 56 ||
 dhanyamasmīti te rupaṃ vadatīvāśritān guṇān |
 sunikṣiptā vayamiti pratyāhuriva tadguṇāḥ || 57 ||
 rupastavo nāma pañcamaḥ paricchedaḥ |
 6 karuṇāstavaḥ
 sarvamevāviśeṣeṇa kleśairbaddhamidaṃ jagat |
 tvaṃ jagatkleśamokṣārthaṃ baddhaḥ karuṇayā ciram || 58 ||
 kaṃ nu prathamato vande tvāṃ mahākaruṇāmuta |
 yayaivamapi doṣajñastvaṃ saṃsāre dhṛtaściram || 59 ||
 vivekasukhasātmyasya yadākīrṇasya te gatāḥ |
 kālā labdhaprasarayā tat te karuṇayā kṛtam || 60 ||
 śāntādaraṇyād grāmāntaṃ tvaṃ hi nāga iva hradāt |
 vineyārthaṃ karuṇayā vidhayevāvakṛṣyase || 61 ||
 paramopaśamastho'pi karuṇāparavattayā |
 kāritastvaṃ padanyāsaṃ kuśīlavakalāsvapi || 62 ||
 ṛddhiryā siṃhanādā ye svaguṇodbhāvanāśca yāḥ |
 vāntecchopavicārasya kāruṇyanikaṣaḥ sa te || 63 ||
 parārthaikāntakalyāṇī kāmaṃ svāśrayaniṣṭhurā |
 tvayyeva kevalaṃ nātha karuṇā karuṇābhavat || 64 ||
 tathā hi kṛtvā śatadhā dhīrā balimiva kvacit |
 pareṣāmarthasiddhayarthaṃ tvāṃ vikṣiptavatī diśaḥ || 65 ||
 tvadicchayaiva tu vyaktamanukūlā pravartate |
 tathā hi bādhamānāpi tvāṃ satī nāparādhyate || 66 ||
 karuṇāstavo nāma ṣaṣṭhaḥparicchedaḥ |
 7 vacanastavaḥ
 supadāni mahārthāni tathyāni madhurāṇi ca |
 gūḍhottānobhayārthāni samāsavyāsavanti ca || 67 ||
 kasya na syādupaśrutya vākyānyevaṃvidhāni te |
 tvayi pratihatasyāpi sarvajña iti niścayaḥ || 68 ||
 prāyeṇa madhuraṃ sarvamagatyā kiñcidanyathā |
 vākyaṃ tavārthasiddhayā tu sarvameva subhāṣitam || 69 ||
 yacchlakṣaṇaṃ yacca paruṣaṃ yadvā tadubhayānvitam |
 sarvamaivaikarasatāṃ vimarde yāti te vacaḥ || 70 ||
 aho supariśuddhānāṃ karmaṇāṃ naipuṇaṃ param |
 yairidaṃ vākyaratnānāmīdṛśaṃ bhājanaṃ kṛtam || 71 ||
 asmaddhi netrasubhagādidaṃ śrutimanoharam |
 mukhāt kṣarati te vākyaṃ candrāddravamivāmṛtam || 72 ||
 rāgareṇuṃ praśamayadvākyaṃ te jaladātaye |
 vainateyāyate dveṣabhujaṅgoddharaṇaṃ prati || 73 ||
 divākarāyate bhūyo'pyajñānatimiraṃ nudat |
 śakrāyudhāyate mānagirīnabhividārayat || 74 ||
 dṛṣṭārthatvādavitathaṃ niṣkleśatvādanākulam |
 gamakaṃ suprayuktatvāt trikalyāṇaṃ hi te vacaḥ || 75 ||
 manāṃsi tāvacchrotṝṇāṃ harantyādau vacāṃsi te |
 tato vimṛśyamānāni rajāṃsi ca tamāṃsi ca || 76 ||
 āśvāsanaṃ vyasanināṃ trāsanaṃ ca pramādinām |
 saṃvejanaṃ ca sukhināṃ yogavāhi vacastava || 77 ||
 viduṣāṃ prītijananaṃ madhyānāṃ buddhivardhanam |
 timiraghnaṃ ca mandānāṃ sārvajanyamidaṃ vacaḥ || 78 ||
 apakarṣati dṛṣṭibhyo nirvāṇamupakarṣati |
 doṣān niṣkarṣati guṇān vākyaṃ te'bhipravarṣati || 79 ||
 sarvatrāvyāhatā buddhiḥ sarvatropasthitā smṛtiḥ |
 avandhyaṃ tena sarvatra sarvaṃ vyākaraṇaṃ tava || 80 ||
 yannādeśe na cākāle naivāpātre pravartase |
 vīryaṃ samyagivārabdhaṃ tenāmoghaṃ vacastava || 81 ||
 vacanastavo nāma saptamaḥ paricchedaḥ |
 8 śāsanastavaḥ
 ekāyanaṃ sukhopāyaṃ svanuvandhi niratyayam |
 ādimadhyāntakalyāṇaṃ tava nānyasya śāsanam || 82 ||
 evamekāntakāntaṃ te dṛṣṭirāgeṇa bāliśāḥ |
 mataṃ yadi vigarhanti nāsti dṛṣṭisamo ripuḥ || 83 ||
 anavabhuṅkthā yadasyārthe jagato vyasanaṃ bahu |
 tat saṃsmṛtya virupe'pi stheyaṃ te śāsane bhavet || 84 ||
 prāgeva hitakartuśca hitavaktuśca śāsanam |
 kathaṃ na nāma kāryaṃ syādādīptaśirasāpi te || 85 ||
 bhujiṣyatā bodhisukhaṃ tvadguṇāpacitiḥ śamaḥ |
 prāpyate tvanmatāt sarvamidaṃ bhadracatuṣṭayam || 86 ||
 trāsanaṃ sarvatīrthyānāṃ namucerupatāpanam |
 āśvāsanaṃ nṛdevānāṃ tavedaṃ vīra śāsanam || 87 ||
 traidhātukamahābhaumamasaṅgamanavagraham |
 śāsanena tavākrāntamantakasyāpi śāsanam || 88 ||
 tvacchāsananayajño hi tiṣṭhet kalpamapīcchayā |
 prayāti tatra tu svairī yatra mṛtyoragocaraḥ || 89 ||
 āgamasyārthacintāyā bhāvanopāsanasya ca |
 kālatrayavibhāgo'sti nānyatra tava śāsanāt || 90 ||
 evaṃ kalyāṇakalitaṃ tadevamṛṣipuṅgava |
 śāsanaṃ nādriyante yat kiṃ vaiśasataraṃ tataḥ || 91 ||
 śāsanastavo nāmāṣṭamaḥ paricchedaḥ |
 9 praṇidhistavaḥ
 śravaṇaṃ tarpayati te prasādayati darśanam |
 vacanaṃ hlādayati te vimocayati śāsanam || 92 ||
 prasūtirharṣayati te vṛddhirnandayati prajñāḥ |
 pravṛttiranugṛhṇāti nivṛttirupahanti ca || 93 ||
 kīrtanaṃ kilbiṣaharaṃ smaraṇaṃ te pramodanam |
 anveṣaṇaṃ matikaraṃ parijñānaṃ viśodhanam || 94 ||
 śrīkaraṃ te'bhigamanaṃ sevanaṃ dhīkaraṃ param |
 bhajanaṃ nirbhayakaraṃ śaṃkaraṃ paryupāsanam || 95 ||
 śīlopasampadā śuddhaḥ prasanno dhyānasampadā |
 tvaṃ prajñāsampadā'kṣobhyo hradaḥ puṇyamayo mahān || 96 ||
 rupaṃ draṣṭavyaratnaṃ te śravyaratnaṃ subhāṣitam |
 dharmo vicāraṇāratnaṃ guṇaratnākaro hyasi || 97 ||
 tvamoghairuhyamānānāṃ dvīpastrāṇaṃ kṣatātmanām |
 śaraṇaṃ bhavabhīruṇāṃ mumukṣūṇāṃ parāyaṇam || 98 ||
 satpātraṃ śuddhavṛttatvāt satkṣetraṃ phalasampadā |
 sanmitraṃ hitakāritvāt sarvaprāṇabhṛtāmasi || 99 ||
 priyastvamupakāritvāt suratatvānmanoharaḥ |
 ekāntakāntaḥ saumyatvāt sarvairbahumato guṇaiḥ || 100 ||
 hṛdyo'si niravadyatvādramyo vāgarupasauṣṭhavāt |
 dhanyaḥ sarvārthasiddhatvānmāṅgalyo guṇasaṃśrayāt || 101 ||
 praṇidhistavo nāma navamaḥ paricchedaḥ |
 10 mārgāvatārastavaḥ
 sthāyināṃ tvaṃ parikṣeptā viniyantāpahariṇām |
 samādhātā vijihmānāṃ prerako mandagāminām || 102 ||
 niyoktā dhuri dāntānāṃ khaṭuṅkānāmupekṣakaḥ |
 ato'si naradamyānāṃ satsārathiranuttaraḥ || 103 ||
 āpanneṣvanukampā te prasvastheṣvarthakāmatā |
 vyasanastheṣu kāruṇyaṃ sarveṣu hitakāmatā || 104 ||
 viruddheṣvapi vātsalyaṃ pravṛttiḥ patiteṣvapi |
 raudreṣvapi kṛpālutvaṃ kā nāmeyaṃ tavāryatā || 105 ||
 gurutvamupakāritvānmātāpitroryadīṣyate |
 kedānīmastu gurutā tvayyatyantopakāriṇi || 106 ||
 svakāryanirapekṣāṇāṃ viruddhānāmivātmanām |
 tvaṃ prapātataṭasthānāṃ prākāratvamupāgataḥ || 107 ||
 lokadvayopakārāya lokātikramaṇāya ca |
 tamobhūteṣu lokeṣu prajñālokaḥ kṛtastvayā || 108 ||
 bhinnā devamanuṣyāṇāmupabhogeṣu vṛttayaḥ |
 dharmasambhogasāmānyāttvayyasambhedamāgatāḥ || 109 ||
 upapattivayovarṇadeśakālaniratyayam |
 tvayā hi bhagavan dharmasarvātithyamidaṃ kṛtam || 110 ||
 avismitān vismitavatspṛhayanto gataspṛhān |
 upāsate prāñjalayaḥ śrāvakānapi te surāḥ || 111 ||
 aho saṃsāramaṇḍasya buddhotpādasya dīptatā |
 mānuṣyaṃ yatra devānāṃ spṛhaṇīyatvamāgatam || 112 ||
 mārgāvatārastavo nāma daśamaḥ paricchedaḥ |
 11 duṣkarastavaḥ
 khedaḥ śamasukhajyānirasajjanasamāgamaḥ |
 dvandvānyākīrṇatā ceti doṣān guṇavadudvahan || 113 ||
 jagaddhitārthaṃ ghaṭase yadasaṅgeta cetasā |
 kā nāmāsau bhagavati buddhānāṃ buddhadharmatā || 114 ||
 kadannānyapi bhuktāni kvacitkṣudadhivāsitā |
 panthāno viṣamāḥ kṣuṇṇāḥ suptaṃ gokaṇṭakeṣvapi || 115 ||
 prāptāḥ kṣepāvṛtāḥ sevā veṣabhāṣāntaraṃ kṛtam |
 nātha vaineyavātsalyāt prabhuṇāpi satā tvayā || 116 ||
 prabhūtamapi te nātha sadā nātmani vidyate |
 vaktavya iva sarvairhi svairaṃ svārthe niyujyase || 117 ||
 yena kena cideva tvaṃ yatra tatra yathā tathā |
 coditaḥ svāṃ pratipadaṃ kalyāṇīṃ nātivartase || 118 ||
 nopakārapare'pyevamupakāraparo janaḥ |
 apakārapare'pi tvamupakāraparo yathā || 119 ||
 ahitāvahite śatrau tvaṃ hitāvahitaḥ suhṛt |
 doṣānveṣaṇanitye'pi guṇānveṣaṇatatparaḥ || 120 ||
 yato nimantraṇaṃ te'bhūt saviṣaṃ sahutāśanam |
 tatrābhūdabhisaṃyānaṃ sadayaṃ sāmṛtaṃ ca te || 121 ||
 akroṣṭāro jitāḥ kṣāntyā drugdhāḥ svastyayanena ca |
 satyena cāpavaktārastvayā maitryā jighāṃsavaḥ || 122 ||
 anādikālaprahatā bahṛyaḥ prakṛtayo nṛṇām |
 tvayā vibhāvitāpāyāḥ kṣaṇena parivartitāḥ || 123 ||
 duṣkarastavo nāmaikādaśaḥ paricchedaḥ |
 12 kauśalastavaḥ
 yatsauratyaṃ gatāstīkṣṇāḥ kadaryāśca vadānyatām |
 krurāḥ peśalatāṃ yātāstat tavopāyakauśalam || 124 ||
 indriyopaśamo nande mānastabdhe ca saṃnatiḥ |
 kṣamitvaṃ cāṅgulīmāle kaṃ na vismayamānayet || 125 ||
 bahavastṛṇaśayyāsu hitvā śayyāṃ hiraṇmayīm |
 aśerata sukhaṃ dhīrāstṛptā dharmarasasya te || 126 ||
 pṛṣṭenāpi kvacinnoktamupetyāpi kathā kṛtā |
 tarṣayitvā paratroktaṃ kālāśayavidā tvayā || 127 ||
 pūrvaṃ dānakathādyābhiścetasyutpādya sauṣṭhavam |
 tato dharmo gatamale vastre raṅga ivārpitaḥ || 128 ||
 na so'styupāyaḥ śaktirvā yena na vyāyataṃ tava |
 ghorāt saṃsārapātālāduddhartṛṃ kṛpaṇaṃ jagat || 129 ||
 bahūni bahurupāṇi vacāṃsi caritāni ca |
 vineyāśayabhedena tatra tatra gatāni te || 130 ||
 viśuddhānyaviruddhāni pūjitānyarcitāni ca |
 sarvāṇyeva nṛdevānāṃ hitāni mahitāni ca || 131 ||
 na hi vaktuṃ ca kartuṃ ca bahu sādhu ca śakyate |
 anyathānanyathāvādin dṛṣṭaṃ tadubhayaṃ tvayi || 132 ||
 kevalātmaviśuddhayaiva tvayā pūtaṃ jagadbhavet |
 yasmānnaivaṃvidhaṃ kṣetraṃ triṣu lokeṣu vidyate || 133 ||
 prāgevātyantanaṣṭānāmanādau bhavasaṃkaṭe |
 hitāya sarvasattvānāṃ yastvamevaṃ samudyataḥ || 134 ||
 kauśalastavo nāma dvādaśaḥ paricchedaḥ |
 13 ānṛṇyastavaḥ
 na tāṃ pratipadaṃ vedmi syādyayāpacitistava |
 api ye parinirvānti te'pi te nānṛṇā janāḥ || 135 ||
 tava te'vasthitā dharme svārthameva tu kurvate |
 yaḥ śramastannimittaṃ tu tava kā tasya niṣkṛtiḥ || 136 ||
 tvaṃ hi jāgarṣi suptānāṃ saṃtānānyavalokayan |
 apramattaḥ pramattānāṃ sattvānāṃ bhadrabāndhavaḥ || 137 ||
 kleśānāṃ vadha ākhyāto māramāyā vighāṭitā |
 uktaṃ saṃsāradaurātmyamabhayā digvidarśitā || 138 ||
 kimanyadarthakāmena sattvānāṃ karuṇāyatā |
 karaṇīyaṃ bhaved yatra na dattānunayo bhavān || 139 ||
 yadi saṃcāriṇo dharmāḥ syurime niyataṃ tvayā |
 devadattamupādāya sarvatra syurniveśitāḥ || 140 ||
 ata eva jagannātha nehānyo'nyasya kārakaḥ |
 iti tvamuktavān bhūtaṃ jagat saṃjñāpayanniva || 141 ||
 cirāya bhuvi saddharmaṃ prerya lokānukampayā |
 bahūnutpādya sacchiṣyāṃstrailokyānugrahakṣamān || 142 ||
 sākṣādvineyavargīyān subhadrāntān vinīya ca |
 ṛṇaśeṣaṃ kimadyāpi sattveṣu yadabhūt tava || 143 ||
 yastvaṃ samādhivajreṇa tilaśo'sthīni cūrṇayan |
 atiduṣkarakāritvamante'pi na vimuktavān || 144 ||
 parārthāveva me dharmarupakāyāviti tvayā |
 duṣkuhasyāsya lokasya nirvāṇe'pi nidarśitam || 145 ||
 tathāhi satsu saṃkrāmya dharmakāyamaśeṣataḥ |
 tilaśo rupakāyaṃ ca bhittvāsi parinirvṛtaḥ || 146 ||
 aho sthitiraho vṛttamaho rupamaho guṇāḥ |
 na nāma buddhadharmāṇāmasti kiñcidanadbhutam || 147 ||
 upakāriṇi cakṣuṣye śāntavākkāyakarmaṇi |
 tvayyapi pratihanyante paśya mohasya raudratām || 148 ||
 puṇyodadhiṃ ratnanidhiṃ dharmarāśiṃ guṇākaram |
 ye tvāṃ sattvā namasyanti tebhyo'pi sukṛtaṃ namaḥ || 149 ||
 akṣayāste guṇā nātha śaktistu kṣayiṇī mama |
 ataḥ prasaṅgabhīrutvāt sthīyate na vitṛptitaḥ || 150 ||
 aprameyamasaṃkhyeyamacintyamanidarśanam |
 svayamevātmanā''tmānaṃ tvameva jñātumarhasi || 151 ||
 na te guṇāṃśāvayavo'pi kīrtitaḥ
 parā ca nastuṣṭiravasthitā hṛdi |
 akarśanenaiva mahāhradāmbhasāṃ
 janasya tarṣāḥ praśamaṃ vrajanti ha || 152 ||
 phalodayenāsya śubhasya karmaṇo
 muniprasādapratibhodbhavasya me |
 asadvitarkākulamāruteritaṃ
 prayātu cittaṃ jagatāṃ vidheyatām || 153 ||
 ānṛṇyastavo nāma trayodaśamaḥ paricchedaḥ |
 adhyardhaśatakaṃ samāptam |
 kṛtirācāryamātṛceṭasya ||
