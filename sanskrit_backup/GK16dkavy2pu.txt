Pariccheda 2
kāvyaśobhākarān dharmān alaṃkārān pracakṣate /
te cādyāpi vikalpyante kas tān kārtsnyena vakṣyati // 2.1 //
kiṃtu bījaṃ vikalpānāṃ pūrvācāryaiḥ pradarsitam /
tad eva pratisaṃskartum ayam asmatpariśramaḥ // 2.2 //
kāścin mārgavibhāgārtham uktāḥ prāg apy alaṃkriyāḥ /
sādhāraṇam alaṃkāra- jātam anyat pradarśyate // 2.3 //
svabhāvākhyānam upamā rūpakaṃ dīpakāvṛttiḥ /
ākṣepo 'rthāntaranyāso vyatireko vibhāvanā // 2.4 //
samāsātiśayotprekṣā hetuḥ sūkṣmo lavaḥ kramaḥ /
preyo rasavad ūrjasvi paryāyoktaṃ samāhitam // 2.5 //
udāttāpahnutiśleṣa- viśeṣās tulyayogitā /
virodhāprastutastotre vyājastutinidarśane // 2.6 //
sahoktiḥ parivṛttyāśiḥ- saṃkīrṇam atha bhāvikam /
iti vācām alaṃkārā darśitāḥ pūrvasūribhiḥ // 2.7 //
[svabhāvokti (= svabhāvākhyāna = jāti)]
nānāvasthaṃ padārthānāṃ rūpaṃ sākṣād vivṛṇvatī /
svabhāvoktiś ca jātiś cety ādyā sālaṃkṛtir yathā // 2.8 //
[svabhāvokti: jāti]
tuṇḍair ātāmrakuṭilaiḥ pakṣair haritakomalaiḥ /
trivarṇarājibhiḥ kaṇṭhair ete mañjugiraḥ śukāḥ // 2.9 //
[- svabhāvokti: kriyā]
kalakvaṇitagarbheṇa kaṇṭhenāghūrṇitekṣaṇaḥ /
pārāvataḥ paribhramya riraṃsuś cumbati priyām // 2.10 //
[- svabhāvokti: guṇa]
badhnann aṅgeṣu romāñcam kurvan manasi nirvṛtim /
netre cāmīlayann eṣa priyāsparśaḥ pravartate // 2.11 //
[- svabhāvokti: dravya]
kaṇṭhekālaḥ karasthena kapālenenduśekharaḥ /
jaṭābhiḥ snigdhatāmrābhir āvirāsīd vṛṣadhvajaḥ // 2.12 //
jātikriyāguṇadravya- svabhāvākhyānam īdṛśam /
śāstreṣv asyaiva sāmrājyaṃ kāvyeṣv apy etad īpsitam // 2.13 //
[upamā]
yathā kathaṃcid sādṛśyaṃ yatrodbhūtaṃ pratīyate /
upamā nāma sā tasyāḥ prapañco 'yaṃ nidarśyate // 2.14 //
[- dharmopamā]
ambhoruham ivātāmraṃ mugdhe karatalaṃ tava /
iti dharmopamā sākṣāt tulyadharmapradarśanāt // 2.15 //
[- vastūpamā]
rājīvam iva te vaktraṃ netre nīlotpale iva /
iyaṃ pratīyamānaika- dharmā vastūpamaiva sā // 2.16 //
[- viparyāsopamā]
tavānanam ivonnidram aravindam abhūd iti /
sā prasiddhiviparyāsād viparyāsopameṣyate // 2.17 //
[- anyo'nyopamā]
tavānanam ivāmbhojam ambojam iva te mukham /
ity anyo'nyopamā sāyam anyo'nyotkarṣaśaṃsinī // 2.18 //
[- niyamopamā]
tvanmukhaṃ kamalenaiva tulyaṃ nānyena kenacit /
ity anyasāmyavyāvṛtter iyaṃ sā niyamopamā // 2.19 //
[- aniyamopamā]
padmaṃ tāvat tavānveti mukham anyac ca tādṛśam /
asti ced astu tatkārīty asāv aniyamopamā // 2.20 //
[- samuccayopamā]
samuccayopamāpy asti na kāntyaiva mukhaṃ tava /
hlādanākhyena cānveti karmaṇendum itīdṛśī // 2.21 //
[- atiśayopamā]
tvayy eva tvanmukhaṃ dṛṣṭaṃ dṛśyate divi candramāḥ /
iyaty eva bhidā nānyety asāv atiśayopamā // 2.22 //
[- utprekṣitopamā]
mayy evāsyā mukhaśrīr ity alam indor vikatthanaiḥ /
padme 'pi sā yad asty evety asāv utprekṣitopamā // 2.23 //
[- adbhutopamā]
yadi kiṃcid bhavet padmaṃ subhru vibhrāntalocanam /
tat te mukhaśriyaṃ dhattām ity asāv adbhutopamā // 2.24 //
[- mohopamā]
śaśīty utprekṣya tanvaṅgi tvanmukhaṃ tvanmukhāśayā /
indum apy anudhāvāmīty eṣā mohopamā smṛtā // 2.25 //
[- saṃśayopamā]
kiṃ padmam antarbhrāntāli kiṃ te lolekṣaṇaṃ mukham /
mama dolāyate cittam itīyaṃ saṃśayopamā // 2.26 //
[- nirṇayopamā]
na padmasyendunigrāhyasy- endulajjākarī dyutiḥ /
atas tvanmukham evedam ity asau nirṇayopamā // 2.27 //
[- śleṣopamā]
śiśirāṃśupratispardhi śrīmat surabhigandhi ca /
ambhojam iva te vaktram iti śleṣopamā smṛtā // 2.28 //
[- samānopamā]
sarūpaśabdavācyatvāt sā samānopamā yathā /
bālevodyānamāleyaṃ sā(1) la()
nanaśobhinī // 2.29 //
[- nindopamā]
padmaṃ bahurajaś candraḥ kṣayī tābhyāṃ tavānanam /
samānam api sotsekam iti nindopamā smṛtā // 2.30 //
[- praśaṃsopamā]
brahmaṇo 'py udbhavaḥ padmaṃ candraḥ śaṃbhuśirodhṛtaḥ /
tau tulyau tvanmukheneti sā praśaṃsopamocyate // 2.31 //
[- ācikhyāsopamā]
candreṇa tvanmukhaṃ tulyam ity ācikhyāsu me manaḥ /
sa guṇo vāstu doṣo vety ācikhyāsopamāṃ viduḥ // 2.32 //
[- virodhopamā]
śatapattraṃ śaraccandras tvadānanam iti trayam /
parasparavirodhīti sā virodhopamā matā // 2.33 //
[- pratiṣedhopamā]
na jātu śaktir indos te mukhena pratigarjitum /
kalaṅkino jaḍasyeti pratiṣedhopamaiva sā // 2.34 //
[- caṭūpamā]
mṛgekṣaṇāṅkaṃ te vaktram mṛgeṇaivāṅkitaḥ śaśī /
tathāpi sama evāsau notkarṣīti caṭūpamā // 2.35 //
[- tattvākhyānopamā]
na padmaṃ mukham evedaṃ na bhṛṅgau cakṣuṣī ime /
iti vispaṣṭasādṛśyāt tattvākhyānopamaiva sā // 2.36 //
[- asādhāraṇopamā]
candrāravindayoḥ kāntim atikramya mukhaṃ tava /
ātmanaivābhavat tulyam ity asādhāraṇopamā // 2.37 //
[- abhūtopamā]
sarvapadmaprabhāsāraḥ samāhṛta iva kvacit /
tvadānanaṃ vibhātīti tām abhūtopamāṃ viduḥ // 2.38 //
[- asaṃbhāvitopamā]
candrabimbād iva viṣaṃ candanād iva pāvakaḥ /
paruṣā vāg ito vaktrād ity asaṃbhāvitopamā // 2.39 //
[- bahūpamā]
candanodakacandrāṃśu- candrakāntādiśītalaḥ /
sparśas tavety atiśayaṃ bodhayantī bahūpamā // 2.40 //
[- vikriyopamā]
candrabimbād ivotkīrṇaṃ padmagarbhād ivoddhṛtam /
tava tanvaṅgi vadanam ity asau vikriyopamā // 2.41 //
[- mālopamā]
pūṣṇy ātapa ivāhnīva pūṣā vyomnīva vāsaraḥ /
vikramas tvayy adhāl lakṣmīm iti mālopamā matā // 2.42 //
[- vākyārthopamā; zwei Arten]
vākyārtheṇaiva vākyārthaḥ ko 'pi yady upamīyate /
ekānekevaśabdatvāt sā vākyārthopamā dvidhā // 2.43 //
[- (1.) vākyārthopamā mit einem iva]
tvadānanam adhīrākṣam āvirdaśanadīdhiti /
bhramadbhṛṅgam ivālakṣya- kesaraṃ bhāti paṅkajam // 2.44 //
[- (2.) vākyārthopamā mit mehreren iva]
nalinyā iva tanvaṅgyās tasyāḥ padmam ivānanam /
mayā madhuvrateneva pāyaṃ pāyam aramyata // 2.45 //
[- prativastūpamā]
vastu kiṃcid upanyasya nyasanāt tatsadharmaṇaḥ /
sāmyapratītir astīti prativastūpamā yathā // 2.46 //
naiko 'pi tvādṛśo 'dyāpi jāyamāneṣu rājasu /
nanu dvitīyo nāsty eva pārijātasya pādapaḥ // 2.47 //
[- tulyayogopamā]
adhikena samīkṛtya hīnam ekakriyāvidhau /
yad bruvanti smṛtā seyaṃ tulyayogopamā yathā // 2.48 //
divo jāgarti rakṣāyai pulomārir bhuvo bhavān /
asurās tena hanyante sāvalepās tvayā nṛpāḥ // 2.49 //
[- hetūpamā]
kāntyā candramasaṃ dhāmnā sūryaṃ dhairyeṇa cārṇavam /
rājann anukaroṣīti saiṣā hetūpamā matā // 2.50 //
na liṅgavacane bhinne na hīnādhikatāpi vā /
upamādūṣanāyālaṃ yatrodvego na dhīmatām // 2.51 //
strīva gacchati ṣaṇḍho 'yaṃ vakty eṣā strī pumān iva /
prāṇā iva priyo 'yam me vidyā dhanam ivārjitam // 2.52 //
bhavān iva mahīpāla devarājo virājate /
alam aṃśumataḥ kakṣām āroḍhuṃ tejasā nṛpaḥ // 2.53 //
ity evam ādau saubhāgyaṃ na jahāty eva jātucit /
asty eva kvacid udvegaḥ prayoge vāgvidāṃ yathā // 2.54 //
haṃsīva dhavalaś candraḥ sarāṃsīvāmalaṃ nabhaḥ /
bhartṛbhakto bhaṭaḥ śveva khadyoto bhāti bhānuvat // 2.55 //
īdṛśaṃ varjyate sadbhiḥ kāraṇaṃ tatra cintyatām /
guṇadoṣavicārāya svayam eva manīṣibhiḥ // 2.56 //
ivavadvāyathāśabdāḥ samānanibhasaṃnibhāḥ /
tulyasaṃkāśanikāśa- prakāśapratirūpakāḥ // 2.57 //
pratipakṣapratidvaṃdvi- pratyanīkavirodhinaḥ /
sadṛksadṛśasaṃvādi- sajātīyānuvādinaḥ // 2.58 //
pratibimbapraticchanda- sarūpasamasaṃmitāḥ /
salakṣaṇasadṛkṣābha- sapakṣopamitopamāḥ // 2.59 //
kalpadeśīyadeśyādiḥ prakhyapratinidhī api /
savarṇatulatau śabdau ye cānyūnārthavādinaḥ // 2.60 //
samāsaś ca bahuvrīhiḥ śaśāṅkavadanādiṣu /
spardhate jayati dveṣṭi druhyati pratigarjati // 2.61 //
ākrośaty avajānāti kadarthayati nindati /
viḍambayati saṃdhatte hasatīrṣyaty asūyati // 2.62 //
tasya muṣṇāti saubhāgyaṃ tasya kāntiṃ vilumpati /
tena sārdhaṃ vigṛhṇāti tulāṃ tenādhirohati // 2.63 //
tatpadavyām padaṃ dhatte tasya kakṣāṃ vigāhate /
tam anvety anubadhnāti tacchīlaṃ tanniṣedhati // 2.64 //
tasya cānukarotīti śabdāḥ sādṛśyam ūcakāḥ /
upamāyām ime proktāḥ kavīnāṃ buddhisaukhyadāḥ // 2.65 //
[rūpaka]
[- samastarūpaka]
upamaiva tirobhūta- bhedā rūpakam ucyate /
yathā bāhulatā pāṇi- padmaṃ caraṇapallavaḥ // 2.66 //
[- asamastarūpaka]
aṅgulyaḥ pallavāny āsan kusumāni nakhārciṣaḥ /
bāhū late vasantaśrīs tvaṃ naḥ pratyakṣacāriṇī // 2.67 //
[- samastavyastarūpaka]
ity etad asamastākhyaṃ samastaṃ pūrvarūpakam /
smitaṃ mukhendor jyotsneti samastavyastarūpakam // 2.68 //
[- sakalarūpaka]
tāmrāṅgulidalaśreṇi nakhadīdhitikesaram /
dhriyate mūrdhni bhūpālair bhavaccaraṇapaṅkajam // 2.69 //
aṅgulyādau dalāditvaṃ pāde cāropya padmatām /
tadyogyasthānavinyāsād etat sakalarūpakam // 2.70 //
[- avayavarūpaka]
akasmād eva te caṇḍi sphuritādharapallavam /
mukhaṃ muktāruco dhatte gharmāmbhaḥkaṇamañjarīḥ // 2.71 //
mañjarīkṛtya gharmāmbhaḥ pallavīkṛtya cādharam /
nānyathā kṛtam atrāsyam ato 'vayavarūpakam // 2.72 //
[- avayavirūpakam]
valgitabhru galadgharma- jalam ālohitekṣaṇam /
vivṛṇāti (/) madāvasthām idam vadanapaṅkajam // 2.73 //
avikṛtya mukhāṅgāni mukham evāravindatām /
āsīd gamitam atredam ato 'vayavirūpakam // 2.74 //
[- ekāṅgarūpaka]
madapāṭalagaṇḍena raktanetrotpalena te /
mukhena mugdhaḥ so 'py eṣa jano rāgamayaḥ kṛtaḥ // 2.75 //
ekāṅgarūpakaṃ caitad evaṃ dviprabhṛtīny api /
aṅgāni rūpayanty atra yogāyogau bhidākarau // 2.76 //
[- yuktarūpaka]
smitapuṣpojjvalaṃ lola- netrabhṛṅgam idaṃ mukham /
iti puṣpadvirephāṇāṃ saṃgatyā yuktarūpakam // 2.77 //
[- ayuktarūpaka]
idam ārdrasmitajyotsnaṃ snigdhanetrotpalaṃ mukham /
iti jyotsnotpalāyogād ayuktaṃ nāma rūpakam // 2.78 //
[- viṣamarūpaka]
rūpaṇād aṅgino 'ṅgānāṃ rūpaṇārūpaṇāśrayāt /
rūpakaṃ viṣamaṃ nāma lalitaṃ jāyate yathā // 2.79 //
madaraktakapolena manmathas tvanmukhendunā /
nartitabhrūlatenālaṃ mardituṃ bhuvanatrayam // 2.80 //
[- saviśeṣaṇarūpaka]
haripādaḥ śirolagna- jahnukanyājalāṃśukaḥ /
jayaty asuraniḥśaṅka- surānandotsavadhvajaḥ // 2.81 //
viśeṣaṇasamagrasya rūpaṃ ketor yadīdṛśam /
pāde tadarpaṇād etat saviśeṣaṇarūpakam // 2.82 //
[- viruddharūpaka]
na mīlayati padmāni na nabho 'py avagāhate /
tvanmukhendur mamāsūnāṃ haraṇāyaiva kalpate // 2.83 //
akriyā candrakāryāṇām anyakāryasya ca kriyā /
atra saṃdarśyate yasmād viruddhaṃ nāma rūpakam // 2.84 //
[- heturūpaka]
gāmbhīryeṇa samudro 'si gauraveṇāsi parvataḥ /
kāmadatvāc ca lokānām asi tvaṃ kalpapādapaḥ // 2.85 //
gāmbhīryapramukhair atra hetubhiḥ sāgaro giriḥ /
kalpadrumaś ca kriyate tad idaṃ heturūpakam // 2.86 //
[- śiṣṭarūpaka]
rājahaṃsopabhogārthaṃ bhramaraprārthyasaurabham /
sakhi vaktrāmbujam idaṃ taveti śliṣṭarūpakam // 2.87 //
iṣṭaṃ sādharmyavaidharmya- darśanād gauṇamukhyayoḥ /
upamāvyatirekākhyaṃ rūpakadvitayaṃ yathā // 2.88 //
[- upamārūpaka]
ayam ālohitacchāyo madane mukhacandramāḥ /
saṃnaddhodayarāgasya candrasya pratigarjati // 2.89 //
[- vyatirekarūpaka]
candramāḥ pīyate devair mayā tvanmukhacandramāḥ /
asamagro 'py asau śaśvad ayam āpūrṇamaṇḍalaḥ // 2.90 //
[- ākṣeparūpaka]
mukhacandrasya candratvam ittham anyopatāpinaḥ /
na te sundari saṃvādīty etad ākṣeparūpakam // 2.91 //
[- samādhānarūpaka]
mukhendur api te caṇḍi māṃ nirdahati nirdayam /
bhāgyadoṣān mamaiveti tat samādhānarūpakam // 2.92 //
[- rūpakarūpaka]
mukhapaṅkajaraṅge 'smin bhrūlatānartakī tava /
līlānṛtyaṃ karotīti ramyaṃ rūpakarūpakam // 2.93 //
[- āpahnavarūpaka]
naitan mukham idaṃ padmaṃ na netre bhramarāv imau /
etāni kesarāṇy eva naitā dantārciṣas tava // 2.94 //
mukhāditvaṃ nivartyaiva padmāditvena rūpaṇāt /
udbhāvitaguṇotkarṣaṃ tat tv āpahnavarūpakam // 2.95 //
na paryanto vikalpānāṃ rūpakopamayor ataḥ /
diṅmātraṃ darśitaṃ dhīrair anuktam anumīyatām // 2.96 //
[dīpaka]
jātikriyāguṇadravya- vācinaikatra vartinā /
sarvavākyopakāraś cet tad āhur dīpakaṃ yathā // 2.97 //
[- ādidīpaka: jāti]
pavano dakṣiṇaḥ parṇaṃ jīrṇaṃ harati vīrudhāṃ /
sa evāvanatāṅgīnāṃ mānabhaṅgāya kalpate // 2.98 //
[- ādidīpaka: kriyā]
caranti caturambhodhi- velodyāneṣu dantinaḥ /
cakravālādrikuñjeṣu kundabhāso guṇāś ca te // 2.99 //
[- ādidīpaka: guṇa]
śyāmalāḥ prāvṛṣeṇyābhir diśo jīmūtapaṅktibhiḥ /
bhuvaś ca sukumārābhir navaśādvalarājibhiḥ // 2.100 //
[- ādidīpaka: dravya]
viṣṇunā vikramasthena dānavānāṃ vibhūtayaḥ /
kvāpi nītāḥ kuto 'py āsann ānītā daivatarddhayaḥ // 2.101 //
ity ādidīpakāny uktāny evaṃ madhyāntayor api /
vākyayor darśayiṣyāmaḥ kāni cittāni tadyathā // 2.102 //
[- madhyadīpaka: jāti]
nṛtyanti niculotsaṅge gāyanti ca kalāpinaḥ /
badhnanti ca payodeṣu dṛśo harṣāśrugarbhiṇīḥ // 2.103 //
[- madhyadīpaka: kriyā]
mando gandhavahaḥ kṣāro vahnir induś ca jāyate /
carcācandanapātaś ca śastrapātaḥ pravāsinām // 2.104 //
[- antadīpaka:
dravya (Komm: jāti)]
jalaṃ jaladharodgīrṇaṃ kulaṃ gṛhaśikhaṇḍinām /
calaṃ ca taḍitāṃ dāma balaṃ kusumadhanvanaḥ // 2.105 //
[- antadīpaka: kriyā]
tvayā nīlotpalaṃ karṇe smareṇāstraṃ śarāsane /
mayāpi maraṇe cetas trayam etat samaṃ kṛtam // 2.106 //
[- (ādidīpaka): mālādīpaka]
śuklaḥ śvetārciṣo vṛddhyai pakṣaḥ pañcaśarasya saḥ /
sa ca rāgasya rāgo 'pi yūnāṃ ratyutsavaśriyaḥ // 2.107 //
ity ādidīpakatve 'pi pūrvapūrvavyapekṣiṇī /
vākyamālā prayukteti tan mālādīpakaṃ matam // 2.108 //
[- viruddhārthadīpaka]
avalepam anaṅgasya vardhayanti balāhakāḥ /
karśayanti tu gharmasya mārutoddhūtaśīkarāḥ // 2.109 //
avalepapadenātra balāhakapadena ca /
kriye viruddhe saṃyukte tad viruddhārthaṃ dīpakam // 2.110 //
[- ekārthadīpaka]
haraty ābhogam āśānāṃ gṛhṇāti jyotiṣāṃ gaṇam /
ādatte cādya me prāṇān asau jaladharāvalī // 2.111 //
anekaśabdopādānāt kriyaikaivātra dīpyate /
yato jaladharāvalyā tasmād ekārthadīpakam // 2.112 //
[- śliṣṭārthadīpaka]
hṛdyagandhavahās tuṅgās tamālaśyāmalatviṣaḥ /
divi bhramanti jīmūtā bhuvi caite mataṃgajāḥ // 2.113 //
atra dharmair abhinnānām abhrāṇāṃ dantināṃ tathā /
bhramaṇenaiva saṃbandha iti śliṣṭārthadīpakam // 2.114 //
anenaiva prakāreṇa śeṣāṇām api dīpake /
vikalpānām avagatir vidhātavyā vicakṣaṇaiḥ // 2.115 //
[āvṛtti]
arthāvṛttiḥ padāvṛttir ubhayāvṛttir eva ca /
dīpakasthāna eveṣṭam alaṃkāratrayaṃ yathā // 2.116 //
[- arthāvṛtti]
vikasanti kadambāni sphuṭanti kuṭajadrumāḥ /
unmīlanti ca kandalyo dalanti kakubhāni ca // 2.117 //
[- padāvṛtti]
utkaṇṭhayati meghānāṃ mālā vṛndaṃ kalāpinām /
yūnāṃ cotkaṇṭhayaty eva mānasaṃ makaradhvajaḥ // 2.118 //
[- ubhayāvṛtti (artha u. pada)]
jitvā viśvaṃ bhavān atra viharaty avarodhanaiḥ /
viharaty apsarobhis te ripuvargo divaṃ gataḥ // 2.119 //
[ākṣepa]
pratiṣedhoktir ākṣepas traikālyāpekṣayā tridhā /
athāsya punar ākṣepya- bhedānantyād anantatā // 2.120 //
[- vṛttākṣepa]
anaṅgaḥ pañcabhiḥ puṣpair viśvaṃ vyajayateṣubhiḥ /
ity asaṃbhāvyam atha vā vicitrā vastuśaktayaḥ // 2.121 //
ity anaṅgajayāyoga- buddhir hetubalād iha /
pravṛttaiva yad ākṣiptā vṛttākṣepaḥ sa īdṛśaḥ // 2.122 //
[- vartamānākṣepa]
kutaḥ kuvalayaṃ karṇe karoṣi kalabhāṣiṇi /
kim apāṅgam aparyāptam asmin karmaṇi manyase // 2.123 //
sa vartamānākṣepo 'yaṃ kurvaty evāsitotpala /
karṇe kācit priyeṇaivaṃ cāṭukāreṇa rudhyate // 2.124 //
[- bhaviṣyadākṣepa]
satyaṃ bravīmi na tvaṃ māṃ draṣṭuṃ vallabha lapsyase /
anyacumbanasaṃkrānta- lākṣāraktena cakṣuṣā // 2.125 //
so 'yaṃ bhaviṣyadākṣepaḥ prāg evātimanasvinī /
kadācid aparādho 'sya bhāvīty evam arunddhayat // 2.126 //
[- dharmākṣepa]
tava tanvaṅgi mithyaiva rūḍham aṅgeṣu mārdavam /
yadi satyaṃ mṛdūny eva kim akāṇḍe rujanti mām // 2.127 //
dharmākṣepo 'yam ākṣiptam aṅganāgātramārdavam /
kāmukena yad atraivaṃ karmaṇā tadvirodhinā // 2.128 //
[- dharmyākṣepa]
sundarī sā bhavaty evaṃ vivekaḥ kena jāyate /
prabhāmātraṃ hi taralaṃ dṛśyate na tadāśrayaḥ // 2.129 //
dharmyākṣepo 'yam ākṣipto dharmī dharmaṃ prabhāhvayam /
anujñāyaiva yad rūpam atyāścaryaṃ vivakṣatā // 2.130 //
[- kāraṇākṣepa]
cakṣuṣī tava rajyete sphuraty adharapallavaḥ /
bhruvau ca bhugne na tathāpy aduṣṭasyāsti me bhayam // 2.131 //
sa eṣa kāraṇākṣepaḥ pradhānaṃ kāraṇaṃ bhiyaḥ /
svāparādho niṣiddho 'tra yat priyeṇa paṭīyasā // 2.132 //
[- kāryākṣepa]
dūre priyatamaḥ so 'yam āgato jaladāgamaḥ /
dṛṣṭāś ca phullā niculā na mṛtā cāsmi kiṃ nv idam // 2.133 //
kāryākṣepaḥ sa kāryasya maraṇasya nivartanāt /
tatkāraṇam upanyasya dāruṇaṃ jaladāgamam // 2.134 //
[- anujñākṣepa]
na ciraṃ mama tāpāya tava yātrā bhaviṣyati /
yadi yāsyasi yātavyam alam āśaṅkayātra te // 2.135 //
ity anujñāmukhenaiva kāntasyākṣipyate gatiḥ /
maraṇaṃ sūcayantyaiva so 'nujñākṣepa ucyate // 2.136 //
[- prabhutvākṣepa]
dhanaṃ ca bahu labhyaṃ te sukhaṃ kṣemaṃ ca vartmani /
na ca me prāṇasaṃdehas tathāpi priya mā sma gāḥ // 2.137 //
ity ācakṣāṇayā hetūn priyayātrānubandhinaḥ /
prabhutvenaiva ruddhas tat prabhutvākṣepa ucyate // 2.138 //
[- anādarākṣepa]
jīvitāśā balavatī dhanāśā durbalā mama /
gaccha vā tiṣṭha vā kānta sva1vasthā tu niveditā // 2.139 //
asāv anādarākṣepo yad anādaravad vacaḥ /
priyapraṇāyaṃ rundhatyā prayuktam iha raktayā // 2.140 //
[- āśīrvacanākṣepa]
gaccha gacchasi cet kānta panthānaḥ santu te śivāḥ /
mamāpi janma tatraiva bhūyād yatra gato bhavān // 2.141 //
ity āśīrvacanākṣepo yad āśīrvādavartmanā /
svāvasthāṃ sūcayantyaiva kāntayātrā niṣidhyate // 2.142 //
[- paruṣākṣepa]
yadi satyaiva yātrā te kāpy anyā mṛgyatāṃ tvayā /
aham adyaiva ruddhāsmi randhrāpekṣeṇa mṛtyunā // 2.143 //
ity eṣa paruṣākṣepaḥ paruṣākṣarapūrvakam /
kāntasyākṣipyate yasmāt prasthānaṃ premanighnayā // 2.144 //
[- sācivyākṣepa] // 2.145 // // 2.146 // // 2.147 // // 2.148 // // 2.149 // // 2.150 // // 2.151 // // 2.152 // // 2.153 // // 2.154 // //
[śleṣa (= śliṣṭa)]
śliṣṭam iṣṭam anekārtham ekarūpānvitaṃ vacaḥ /
tad abhinnapadaṃ bhinna- padaprāyam iti dvidhā // 2.310 //
[- abhinnapadaśleṣa]
asāv udayam ārūḍhaḥ kāntimān raktamaṇḍalaḥ /
rājā harati lokasya hṛdayaṃ mṛdubhiḥ karaiḥ // 2.311 //
[- bhinnapadaśleṣa]
doṣā(3)kareṇa saṃbadhnan[n /
n]a[]kṣatrapathavartinā /
rajñā pradoṣo mām ittham apriyaṃ kiṃ na bādhate // 2.312 //
upamārūpakākṣepa- vyatirekādigocarāḥ /
prāg eva darśitāḥ śleṣā darśyante kecanāpare // 2.313 //
asty abhinnakriyaḥ kaścid aviruddhakriyo 'paraḥ /
viruddhakarmā cāsty anyaḥ śleṣo niyamavān api // 2.314 //
niyamākṣeparūpoktir avirodhī virodhy api /
teṣāṃ nidarśaneṣv eva rūpam āvir bhaviṣyati // 2.315 //
[- abhinnakriyaśleṣa]
vakrāḥ svabhāvamadhurāḥ śaṃsantyo rāgam ulbaṇam /
dṛśo dūtyaś ca karṣanti kāntābhiḥ preṣitāḥ priyān // 2.316 //
[- aviruddhakriyaśleṣa]
madhurā rāgavardhinyaḥ komalāḥ kokilāgiraḥ /
ākarṇyante madakalāḥ śliṣyante cāsitekṣaṇāḥ // 2.317 //
[- viruddhakarmaśleṣa]
rāgam ādarśayann eṣa vāruṇīyogavardhitam /
tirobhavati gharmāṃśur aṅgajas tu vijṛmbhate // 2.318 //
[- niyamavacchleṣa]
nistriṃśatvam asāv eva dhanuṣy evāsya vakratā /
śareṣv eva narendrasya mārgaṇatvaṃ ca vartate // 2.319 //
[- niyamākṣeparūpoktiśleṣa]
padmānām eva daṇḍeṣu kaṇṭakas tvayi rakṣati /
athavā dṛśyate rāgi- mithunāliṅganeṣv api // 2.320 //
[- avirodhiśleṣa]
mahībhṛd bhūrikaṭakas tejasvī niyatodayaḥ /
dakṣaḥ prajāpatiś cāsīt svāmī śaktidharaś ca saḥ // 2.321 //
[- virodhiśleṣa]
acyuto 'py avṛṣacchedī rājāpy aviditakṣayaḥ /
devo 'py avibudho jajñe śaṃkaro 'py abhujaṃgavān // 2.322 //
[viśeṣokti]
guṇajātikriyādīnāṃ yatra vaikalyadarśanam /
viśeṣadarśanāyaiva sā viśeṣoktir iṣyate // 2.323 //
[- viśeṣokti: guṇa]
na kaṭhoraṃ na vā tīkṣṇam āyudhaṃ puṣpadhanvanaḥ /
tathāpi jitam evāsīd amunā bhuvanatrayam // 2.324 //
[- viśeṣokti: jāti]
na devakanyakā nāpi gandharvakulasaṃbhavā /
tathāpy eṣā tapobhaṅgaṃ vidhātuṃ vedhaso 'py alam // 2.325 //
[- viśeṣokti: kriyā]
na baddhā bhrukuṭir nāpi sphurito daśanacchadaḥ /
na ca raktābhavad dṛṣṭir jitaṃ ca dviṣatāṃ balam // 2.326 //
[- viśeṣokti: dravya]
na rathā na ca mātaṃgā na hayā na ca pattayaḥ /
strīṇām apāṅgadṛṣṭyaiva jīyate jagatāṃ trayam // 2.327 //
[- viśeṣokti: hetu]
ekacakro ratho yantā vikalo viṣamā hayāḥ /
ākrāmaty eva tejasvī tathāpy arko nabhastalam // 2.328 //
saiṣā hetuviśeṣoktis tejasvīti viśeṣaṇāt /
ayaṃ eva kramo 'nyeṣāṃ bhedānām api kalpate // 2.329 //
[tulyayogitā]
vivakṣitaguṇotkṛṣṭair yat samīkṛtya kasyacit /
kīrtanaṃ stutinindārthaṃ sā matā tulyayogitā // 2.330 //
yamaḥ kubero varuṇaḥ sahasrākṣo bhavān api /
bibhṛty ananyaviṣayāṃ lokapāla iti śrutim // 2.331 //
saṃgatāni mṛgākṣīṇāṃ taḍidvilasitāni ca /
kṣaṇadvayaṃ na tiṣṭhanti ghanārabdhāny api svayam // 2.332 //
[virodhacakra]
viruddhānāṃ padārthānāṃ yatra saṃsargadarśanam /
viśeṣadarśanāyaiva sa virodhaḥ smṛto yathā // 2.333 //
kūjitaṃ rājahaṃsānāṃ vardhate madamañjulam /
kṣīyate ca mayūrāṇāṃ rutam utkrāntasauṣṭhavam // 2.334 //
prāvṛṣeṇyair jaladharair ambaraṃ durdināyate /
rāgeṇa punar ākrāntaṃ jāyate jagatām manaḥ // 2.335 //
tanumadhyaṃ pṛthuśroṇi raktauṣṭham asitekṣaṇam /
natanābhi vapuḥ strīṇāṃ kaṃ na hanty unnatastanam // 2.336 //
mṛṇālabāhu rambhoru padmotpalamukhekṣaṇam /
api te rūpam asmākam tanvi tāpāya kalpate // 2.337 //
udyānamārutoddhūtāś cūtacampakareṇavaḥ /
udaśrayanti pānthānām aspṛśanto 'pi locane // 2.338 //
kṛṣṇārjunānuraktāpi dṛṣṭiḥ karṇāvalambinī /
yāti viśvasanīyatvaṃ kasya te kalabhāṣiṇī // 2.339 //
ity anekaprakāro 'yam alaṃkāraḥ pratīyate /
[aprastutapraśaṃsā]
aprastutapraśaṃsā syād aprakānteṣu yā stutiḥ // 2.340 //
sukhaṃ jīvanti hariṇā vaneṣv aparasevinaḥ /
arthair ayatnasulabhair jaladarbhāṅkurādibhiḥ // 2.341 //
seyam aprastutaivātra mṛgavṛttiḥ praśasyate /
rājānuvartanakleśa- nirviṇṇena manasvinā // 2.342 //
[vyājastuti]
yadi nindann iva stauti vyājastutir asau stutā /
doṣābhāsā guṇā eva labhante yatra saṃnidhim // 2.343 //
tāpasenāpi rāmeṇa jiteyaṃ bhūtadhāriṇī /
tvayā rājñāpi seveyaṃ jitā mā bhūn madas tava // 2.344 //
puṃsaḥ purāṇād ācchidya śrīs tvayā paribhujyate /
rājann ikṣvākuvaṃśasya kim idaṃ tava yujyate // 2.345 //
bhujaṅgabhogasaṃsaktā kalatraṃ tava medinī /
ahaṃkāraḥ parāṃ koṭim ārohati kutas tava // 2.346 //
iti śleṣānuviddhānām anyeṣāṃ copalakṣyatāṃ /
vyājastutiprakārāṇām aparyantaḥ pravistaraḥ // 2.347 //
[nidarśana]
arthāntarapravṛttena kiṃcit tatsadṛśaṃ phalam /
sad asad vā nidarśyeta yadi tat syān nidarśanam // íFH //
udayann eva savitā padmeṣv arpayati śriyam /
vibhāvayitum ṛddhīnāṃ phalaṃ suhṛdanugraham // 2.349 //
yāti candrāṃśubhiḥ spṛṣṭā dhvāntarājī parābhavam /
sadyo rājaviruddhānāṃ sūcayanti durantatām // 2.350 //
[sahokti]
sahoktiḥ sahabhāvasya kathanaṃ guṇakarmaṇām /
arthānāṃ yo vinimayaḥ parivṛttis tu sā yathā // 2.351 //
saha dīrghā mama śvāsair imāḥ saṃprati rātrayaḥ /
pāṇḍurāś ca mamaivāṅgaiḥ saha tāś candrabhūṣaṇāḥ // 2.352 //
vardhate saga pānthānāṃ mūrchayā cūtamañjarī /
patanti ca samaṃ teṣām asubhir malayānilāḥ // 2.353 //
kokilālāpasubhagāḥ sugandhivanavāyavaḥ /
yānti sārdhaṃ janānandair vṛddhiṃ surabhivāsarāḥ // 2.354 //
ity udāhṛtayo dattāḥ sahokter atra kāścana /
[parivṛtti]
kriyate parivṛtteś ca kiṃcid rūpanirūpaṇam // 2.355 //
śastraprahāraṃ dadatā bhujena tava bhūbhujām /
cirārjitaṃ hṛtaṃ teṣāṃ yaśaḥ kumudapāṇḍuram // 2.356 //
[āśīs]
āśīr nāmābhilaṣite vastuny āśaṃsanaṃ yathā /
pātu vaḥ paramaṃ jyotir avāṅmanasagocaram // 2.357 //
[saṃsṛṣṭi]
ananvayasasaṃdehāv upamāsv eva darśitau /
upamārūpakaṃ cāpi rūpakeṣv eva darśitam // 2.358 //
utprekṣābheda evāsāv utprekṣāvayavo 'pi ca /
nānālaṃkārasaṃsṛṣṭiḥ saṃsṛṣṭis tu nigadyate // 2.359 //
aṅgāṅgibhāvāvasthānaṃ sarveṣāṃ samakakṣatā /
ity alaṃkārasaṃsṛṣṭer lakṣaṇīyā dvayī gatiḥ // 2.360 //
ākṣipanty aravindāni tava mugdhe mukhaśriyam /
kośadaṇḍasamagrāṇāṃ kim eṣām asti duṣkaram // 2.361 //
(limpatīva tamo 'ṅgāni varṣatīvāñjanaṃ nabhaḥ /
asatpuruṣaseveva dṛṣṭir niṣphalatāṃ gatā // v v //)
śleṣaḥ sarvāsu puṣṇāti priyo vakroktiṣu śriyam /
bhinnaṃ dvidhā svabhāvoktir vakroktiś ceti vāṅmayam // 2.363 //
[bhāvika]
bhāvikatvam iti prāhuḥ prabandhaviṣayaṃ guṇam /
bhāvaḥ kaver abhiprāyaḥ kāvyeṣv āsiddhi yaḥ sthitaḥ // 2.364 //
parasparopakāritvaṃ sarveṣāṃ vastuparvaṇām /
viśeṣaṇānāṃ vyarthānām akriyā sthānavarṇanā // 2.365 //
vyaktir uktikramabalād gambhīrasyāpi vastunaḥ /
bhāvāyattam idaṃ sarvam iti tad bhāvikaṃ viduḥ // 2.366 //
yac ca saṃdhyaṅgavṛttyaṅga- lakṣaṇādyāgamāntare /
vyāvarṇitam idaṃ ceṣṭam alaṃkāratayaiva naḥ // 2.367 //
panthā sa eṣa vivṛtaḥ parimāṇavṛttyā saṃkṣipya vistaram anantam alaṃkriyāṇāṃ /
vācām atītya viṣayaṃ parivartamānān abhyāsa eva vivarītum alaṃ viśeṣān // 2.368 //
// ity ācāryadaṇḍinaḥ kṛtau kāvyādarśe 'rthālaṃkāravibhāgo nāma dvitīyaḥ paricchedaḥ //
