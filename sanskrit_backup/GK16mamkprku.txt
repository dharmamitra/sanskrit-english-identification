oṃ namaḥ śivāya
kāvyaprakāśakārikāvalī
niyatikṛtaniyamarahitāṃ hlādaikamayīmananyaparatantrām /
navarasarucitāṃ nirmitimādadhatī bhāratī kaverjayati // MKpr-K_1 //
kāvyaṃ yaśase 'rthakṛte vyavahāravide śivetarakṣataye /
sadyaḥ paranirvṛtaye kāntāsaṃmitatayopadeśayuje // MKpr-K_2 //
śaktirnipuṇatā lokaśāstrakāvyādyavekṣaṇāt /
kāvyajñaśikṣayābhyāsa iti hetustadudbhave // MKpr-K_3 //
tadadoṣau śabdārthau saguṇāvanalaṅkṛtī punaḥ kvāpi /
idamuttamamatiśayini vyaṅgye vācyāddhvanirbudhaiḥ kathitaḥ // MKpr-K_4 //
atādṛśi guṇībhūtavyaṅgyaṃ vyaṅgye tu madhyamam /
śabdacitraṃ vācyacitramavyaṅgyaṃ tvavaraṃ smṛtam // MKpr-K_5 //
syādvācako lākṣaṇikaḥ śabdo 'tra vyañjakastridhā /
vācyādayastadarthāḥ syustātparyārtho 'pi keṣucit // MKpr-K_6 //
sarveṣāṃ prāyaśo 'rthānāṃ vyañjakatvamapīṣyate /
sākṣātsaṃketitaṃ yo 'rthamabhidhatte sa v=acakaḥ // MKpr-K_7 //
saṅketitaścaturbhedo jātyādirjātireva vā /
sa mukhyo 'rthastatra mukhyo vyāpāro 'syābhidhocyate // MKpr-K_8 //
mukhyārthabādhe tadyoge rūḍhito 'tha prayojanāt /
anyo 'rtho lakṣyate yatsā lakṣaṇāropitā kriyā // MKpr-K_9 //
svāsiddhaye parākṣepaḥ parārthaṃ svasamarpaṇam /
upādānaṃ lakṣaṇaṃ cetyuktā śuddhaiva sā dvidhā // MKpr-K_10 //
sāropānyā tu yatroktau viṣyī viṣayastathā /
viṣyayyantaḥkṛtenyasmin sā syātsādhyavasānikā // MKpr-K_11 //
bhedāvimau ca sādṛśyātsambandhāntaratastathā /
gauṇau śuddhau ca vijñeyau lakṣaṇā tena ṣaḍvidhā // MKpr-K_12 //
vyaṅgyena rahitā rūḍhau sahitā tu prayojane /
tacca gūḍhamagūḍhaṃ vā tadeṣā kathitā tridhā // MKpr-K_13 //
tadbhūlakṣiṇikastatra vyāpāro vyañjanātmakaḥ /
yasya pratītimādhātuṃ lakṣaṇā samupāsyate // MKpr-K_14 //
phale śabdaikagamye 'tra vyañjanānnāparā kriyā /
nābhidhā samayābhāvāddhetvabhāvānna lakṣaṇā // MKpr-K_15 //
lakṣyaṃ na mukhyaṃ nāpyatra bādho yogaḥ phalena no /
na prayojanametasmin na ca śabdaḥ skhaladgatiḥ // MKpr-K_16 //
evamapyanavasthā syād yā mūlakṣayakāriṇī /
prayojanena sahitaṃ lakṣaṇīyaṃ na yujyate // MKpr-K_17 //
jñānasya viṣyo hyanyaḥ phalamanyadudāhṛtam /
viśiṣṭe lakṣaṇā naivaṃ viśeṣāḥ syustu lakṣite // MKpr-K_18 //
anekārthasya śabdasya vācakatve niyantrite /
saṃyogādyairavācyārthadhīkṛdvyāpṛtirañjanam // MKpr-K_19 //
tadyukto vyañjakaḥ śabdo yatso 'rthāntarayuk tathā /
artho 'pi vyañjakastatra sahakāritayā mataḥ // MKpr-K_20 //
arthāḥ proktāḥ purā teṣāmarhtavyañjakatocyate /
vaktṛboddhavyakākūnāṃ vākyavācyānyasannidheḥ // MKpr-K_21 //
prastāvadeśakālādervaiśiṣṭyāt pratibhājuṣām /
yo 'rthasyānyārthadhīheturvyāpāro vyaktireva sā // MKpr-K_22 //
śabdapramāṇavedyor'rtho vyanaktyarthāntaraṃ yataḥ /
arthasya vyñjakatve tacchabdasya sahakāritā // MKpr-K_23 //
avivakṣitavācyo tastatra vācyaṃ bhaveddhvanau /
arthāntare saṅkrimitamatyantaṃ vā tiraskṛtam // MKpr-K_24 //
vivakṣitaṃ cānyaparaṃ vācyaṃ yatrāparastu saḥ /
po 'pyalakṣyakramavyañgyo lakṣyavyaṅgyakramaḥ paraḥ // MKpr-K_25 //
rasabhāvatadābhāvabhāvaśāntyādirakramaḥ /
bhinno rasādyalaṅkārādalaṅkāryatayā sthitaḥ // MKpr-K_26 //
kāraṇānyatha kāryāṇi sahakārīṇi yāni ca /
ratyādeḥ sthāyino loke tāni cennāṭyakāvyayoḥ // MKpr-K_27 //
vibhāvā abubhāvāstat kathyante vyabhicāriṇaḥ /
vyaktaḥ sa tairvibhāvādyaiḥ sthāyī bhāvo rasaḥ smṛtaḥ // MKpr-K_28 //
sṛṅgārahāsyakaruṇaraudravīrabhayānakāḥ /
bībhatsādbhutasaṃjñau cetyaṣṭau nāṭye rasāḥ smṛtāḥ // MKpr-K_29 //
ratirhāsaśca śokaśca krodhotsāhau bhayaṃ tathā /
jugupsā vismayaśceti sthāyibhāvāḥ prakīrtitāḥ // MKpr-K_30 //
nirvedaglāniśaṅkākhyāstathāsūyā madaśramāḥ /
ālasyaṃ caiva dainyaṃ ca cintā mohaḥ smṛtirdhṛtiḥ // MKpr-K_31 //
vrīḍā capalatā harṣa āvego jaḍatā tathā /
garvo viṣāda autsukyaṃ nidrāpasmāra eva ca // MKpr-K_32 //
suptaṃ prabodhomarṣaścāpyavahitthamathogratā /
matirvyādhistathonmādastathā maraṇameva ca // MKpr-K_33 //
trāsaścaiva vitarkaśca vijñeyā vyabhicāriṇaḥ /
triṃstriśadamī bhāvāḥ samākhyātāstu nāmataḥ // MKpr-K_34 //
nirvedasthāyibhāvo 'sti śānto 'pi navamo rasaḥ /
ratirdevādiviṣayā vyabhicārī tathāñjitaḥ // MKpr-K_35 //
bhāvaḥ proktastadābhāsā anaucityapravarttitāḥ /
bhāvasya śāntirudayaḥ sandhiḥ śabalatā tathā // MKpr-K_36 //
mukhye rase 'pi teṅgitvaṃ prāpnuvanti kadācana /
anusvānābhasaṃlakṣyakramavyaṅgyasthitistu yaḥ // MKpr-K_37 //
śabdārthobhayaśaktyutthastridhā sa kathito dhvaniḥ /
alaṅkāro 'tha vastveva śabdādyatrāvabhāsate // MKpr-K_38 //
pradhānatvena sa jñeyaḥ śabdaśaktyudbhavo dvidhā /
arthaśaktyudbhavo 'pyartho vyañjakaḥ saṃbhavī svataḥ // MKpr-K_39 //
prauḍhoktimātrātsiddho vā kavestenombhitasya vā /
vastu vālaṅkṛtirvety ṣaḍbhedo 'sau vyanakti yat // MKpr-K_40 //
vastvalaṅkāramathavā tenāyaṃ dvādaśātmakaḥ /
śabdārthobhayabhūreko bhedā aṣṭādaśāsya tat // MKpr-K_41 //
rasādīnāmanantatvādbheda eko hi gaṇyate /
vākye dvyutthaḥ pade 'pyanye prabandhe 'pyarthaśaktibhūḥ // MKpr-K_42 //
padaikadeśaracanāvarṇeṣvapi rasādayaḥ /
bhedāstadekapañcāśatteṣāṃ cānyonyayojane // MKpr-K_43 //
saṃkareṇa trirūpeṇa saṃsṛṣṭyā caikarūpayā /
vedakhābdhiviyaccandrāḥ śareṣuyugakhendavaḥ // MKpr-K_44 //
agūḍhamaparasyāṅgaṃ vācyasiddhyaṅgamsphuṭam /
sandigdhatulyaprādhānye kākvākṣiptamasundaram // MKpr-K_45 //
vyaṅgyamevaṃ guṇībhūtavyaṅgyasyāṣṭau bhidāḥ smṛtāḥ /
eṣāṃ bhedā yathāyogaṃ veditavyāśca pūrvavat // MKpr-K_46 //
sālaṅkārairdhvanestaiśca yogaḥ sasṛṣṭisaṅkaraiḥ /
anyonyayogādevaṃ syādbhedasaṃkhyātibhūyasī // MKpr-K_47 //
śabdārthacitraṃ yatpūrvaṃ kāvyadvayamudāhṛtam /
guṇaprādhānyatastatra sthitiścitrārthaśabdayoḥ // MKpr-K_48 //
mukhyārthahatirdoṣo rasaśca mukhyastadāśrayādvācyaḥ /
ubhayopayoginaḥ syuḥ śabdādyāstena teṣvapi saḥ // MKpr-K_49 //
duṣṭaṃ padaṃ śrutikaṭu cyutasaṃskṛtyaprayuktamasamartham /
nihatārthamanucitārthaṃ nirarthakamavācakaṃ tridhāślīlam // MKpr-K_50 //
sandigdhamaprat=itaṃ grāmyaṃ neyārthamatha bhavet kliṣṭam /
avimṛṣṭavidheyāṃśaṃ viruddhamatikṛtsamāsagatameva // MKpr-K_51 //
apāsya cyutasaṃskāramasamarthaṃ nirarthakam /
vākye 'pi doṣāḥ santyete padasyāṃśe 'pi kecana // MKpr-K_52 //
pratikūlavarṇamupahataluptavisargaṃ visandhi hatavṛttam /
nyūnādhikakathitapadaṃ patatprakarṣaṃ samāptapunarāttam // MKpr-K_53 //
ardhāntaraikavācakamabhavanmatayogamanabhihitavācyam /
apadasthapadasamāsaṃ saṃkīrṇaṃ garbhitaṃ prasiddhihatam // MKpr-K_54 //
bhagnaprakramamakramamamataparārthaṃ ca vākyameva tathā /
arthopuṣṭaḥ kaṣṭo vyāhatapunarektaduṣkramagrāmyāḥ // MKpr-K_55 //
saṃdigdho nirhetuḥ prasiddhividyāviruddhaśca /
anavīkṛtaḥ saniyamāniyamaviśeṣā viśeṣaparivṛttāḥ // MKpr-K_56 //
sākāṅkṣopadayuktaḥ sahacarabhinnaḥ prakāśitaviruddhaḥ /
vidhyanuvādāyuktatyaktapunaḥsvīkṛtoślīlaḥ // MKpr-K_57 //
karṇāvataṃsādipade karṇādidhvaninirmitiḥ /
saṃnidhānādibodhārthaṃ sthiteṣvetatsamarthanam // MKpr-K_58 //
khyāte 'rthe nirhetoraduṣṭatānukraṇe tu sarveṣām /
vaktrādyaucityavaśāddoṣo 'pi guṇaḥ kvacitkvacinnobhau // MKpr-K_59 //
vyabhicārirasasthāyibhāvānāṃ śabdavācyatā /
kaṣṭakalpanayā vyaktiranubhāvavibhāvayoḥ // MKpr-K_60 //
pratikūlavibhāvādigraho dīptiḥ punaḥ punaḥ /
akāṇḍe prathanacchedāvaṅgasyāpyativistṛtiḥ // MKpr-K_61 //
aṅginonanusaṃdhānaṃ prakṛtīnāṃ viparyayaḥ /
anaṅgasyābhidhānaṃ ca rase doṣāḥ syurīdṛśāḥ // MKpr-K_62 //
na doṣaḥ svapadenoktāvapi saṃcāriṇaḥ kvacid /
saṃcāryāderviruddhasya bādhyasyoktirguṇāvahā // MKpr-K_63 //
āśrayaikye viruddho yaḥ sa kāryo bhinnasaṃśrayaḥ /
rasāntareṇāntarito nairantaryeṇa yo rasaḥ // MKpr-K_64 //
smaryamāṇo viruddho 'pi sāmyenātha vivakṣitaḥ /
aṅginyaṅgatvamāptau yau tau na duṣṭau parasparam // MKpr-K_65 //
ye rasasyāṅgino dharmāḥ śauryādaya ivātmanaḥ /
utkarṣahetavaste syuracalasthitayo guṇāḥ // MKpr-K_66 //
upakurvanti taṃ santaṃ yeṅgadvāreṇa jātucit /
hārādivadalaṅkārāstenaprāsopamādayaḥ // MKpr-K_67 //
mādhuryaujaḥprasādākhyāstrayaste na punardaśa /
āhlādakatvaṃ mādhuryaṃ śṛṅgāre drutikāraṇam // MKpr-K_68 //
karuṇe vipralambhe tacchānte cātiśayānvitam /
dīptyātmavistṛterheturojo vīrarasasthiti // MKpr-K_69 //
bībhatsaraudrarasayostasyādhikyaṃ krameṇa ca /
śuṣkendhanāgnivat svacchajalavatsahasaiva yaḥ // MKpr-K_70 //
vyāpnotyanyat prasādo 'sau sarvatra vihitasthitiḥ /
guṇavṛttyā punasteṣāṃ vṛttiḥ śabdārthayormatā // MKpr-K_71 //
kecidantarbhavabtyeṣu doṣatyāgātpare śritāḥ /
anye bhajanti doṣatvaṃ kutracinna tato daśa // MKpr-K_72 //
tena nārthaguṇā vācyāḥ proktāḥ śabdaguṇāśca ye /
varṇāḥ samāso racanā teṣāṃ vyañjakatāmitāḥ // MKpr-K_73 //
murdhni vargāntyagāḥ sparśā aṭavargā raṇau laghū /
āvṛttirmadhyavṛttirvā mādhurye ghaṭanā tathā // MKpr-K_74 //
yoga ādyatṛtīyāmyāmantyayo reṇa tulyayoḥ /
ṭādiḥ śaṣau vṛttidairghyaṃ gumpha uddhṛta ojasi // MKpr-K_75 //
śrutimātreṇa śabdāttu yenārthapratyayo bhavet /
sādhāraṇaḥ samagrāṇāṃ sa prasādo guṇo mataḥ // MKpr-K_76 //
vaktṛvācyaprabandhānāmaucityena kvacitkvacit /
racanāvṛttivarṇānāmanyathātvamapīṣyate // MKpr-K_77 //
yaduktamanyathā vākyamanyathānyena yojyate /
śleṣeṇa kākvā vā jñeyā sā vaktroktistathā dvidhā // MKpr-K_78 //
varṇasāmyamanuprāsaś chekavṛttigato dvidhā /
so 'nekasya sakṛtpūrva ekasyāpyasakṛtparaḥ // MKpr-K_79 //
mādhuryavyñjakairvarṇairupanāgarikocyate /
ojaḥprakāśakaistaistu paruṣā komalā paraiḥ // MKpr-K_80 //
keṣāñcidetā vaidarbhīpramukhā rītayo matāḥ /
śābdastu lāṭānuprāso bhede tātparyamātrataḥ // MKpr-K_81 //
padānāṃ saḥ padasyāpi vṛttāvanyatra tatra vā /
nāmnaḥ sa vṛttyavṛttyośca tadevaṃ pañcadhā mataḥ // MKpr-K_82 //
arthe satyarthabhinnānāṃ varṇānāṃ sā punaḥ śrutiḥ /
yamakaṃ pādatadbhāgavṛtti tadyātyanekatām // MKpr-K_83 //
vācyabhedena bhinnā tad yugapadbhāṣaṇaspṛśaḥ /
śliṣyanti śabdāḥ śleṣosāvakṣarādibhiraṣṭadhā // MKpr-K_84 //
bhedābhāvātprakṛtyāderbhedo 'pi navamo bhavet /
taccitraṃ yatra varṇānāṃ khaḍgādyākṛtihetutā // MKpr-K_85 //
punarektavadābhāso vibhinnākāraśabdagā /
ekārthateva śabdasya tathā śabdārthayorayam // MKpr-K_86 //
sādharmyamupamā bhede pūrṇā luptā ca sāgrimā /
śrautyārthī ca bhavedvākye samāse taddhite tathā // MKpr-K_87 //
tadvad dharmasya lope syānna śrautī taddhite punaḥ /
upamānānupādāne vākyagātha samāsagā // MKpr-K_88 //
vāderlope samāse sā karmādhārakyaci kyaṅi /
karmakartrorṇamulyetaddvilope kvipsamāsagā // MKpr-K_89 //
dharmopamānayorlope vṛttau vākye ca dṛśyate /
kyaci vādyupameyāse trilope ca samāsagā // MKpr-K_90 //
upamānopameyatve ekasyaivaikavākyage /
ananvayo viparyāsa upameyopamā tayoḥ // MKpr-K_91 //
saṃbhāvanamathotprekṣā prakṛtasya samena yat /
sasaṃdehastu bhedoktau tadanuktau ca saṃśayaḥ // MKpr-K_92 //
tadrūpakamabhedo ya upamānopameyayoḥ /
samastavastuciṣyaṃ śrautā āropitā yadā // MKpr-K_93 //
śrautā ārthaśca te yasminnekadeśaśavivarti tat /
sāṅgametan niraṅgaṃ tu śuddhaṃ mālā tu pūrvavat // MKpr-K_94 //
niyatāropaṇopāyaḥ syādāropaḥ parasya yaḥ /
tatparaṃparitaṃ śliṣṭe vācake bhedabhāji vā // MKpr-K_95 //
prakṛtaṃ yanniṣidhyānyat sādhyate sā tvapahnutiḥ /
śleṣaḥ sa vākya ekasmin yatrānekārthatā bhavet // MKpr-K_96 //
paroktirbhedakaiḥ śliṣṭaiḥ samāsoktirnidarśanā /
abhavanvastusaṃbandha upamāparikalpakaḥ // MKpr-K_97 //
svasvahetvanvayasyoktiḥ kriyayaiva ca sāparā /
aprastutapraśaṃsā yā sā saiva prastutāśrayā // MKpr-K_98 //
kārye nimitte sāmānye viśeṣe prastute sati /
tadanyasya vacastulye tulyasyeti ca pañcadhā // MKpr-K_99 //
nigīryādhyavasānaṃ tu prakṛtasya pareṇa yat /
prastutasya yadanyatvaṃ yadyarthoktau ca kalpanam // MKpr-K_100 //
kāryakāraṇayoryaśca paurvāparyaviparyayaḥ /
vijñeyātiśayoktiḥ sā prativastūpamā tu sā // MKpr-K_101 //
sāmānyasya dvirekasya yatra vākyadvaye sthitiḥ /
dṛṣṭāntaḥ punareteṣāṃ sarveṣāṃ pratibimbanam // MKpr-K_102 //
sakṛdvṛttistu dharmasya prakṛtāprakṛtātmanām /
saiva kriyāsu bahvīṣu kārakasyeti dīpakam // MKpr-K_103 //
mālādīpakamādyaṃ cetyathottaraguṇāvaham /
niyatānāṃ sakṛddharmaḥ sā punastulyayogitā // MKpr-K_104 //
upamānādyadanyasya vyatirekaḥ sa eva saḥ /
hetvorkutāvanuktīnāṃ traye sāmye nivedite // MKpr-K_105 //
śabdārthābhyāmathākṣipte śliṣṭe tadvattriraṣṭa tat /
niṣedho vaktumiṣṭasya yo viśeṣābhidhitsayā // MKpr-K_106 //
vakṣyamāṇoktaviṣayaḥ sa ākṣepo dvidhā mataḥ /
kriyāyāḥ pratiṣedhe 'pi phalavyaktirvibhāvanā // MKpr-K_107 //
viśeṣoktirakhaṇḍeṣu kāraṇeṣu phalāvacaḥ /
yathāsaṃkhyaṃ krameṇaiva kramikāṇāṃ samanvayaḥ // MKpr-K_108 //
sāmānyaṃ vā viśeṣo vā tadanyena samarthyate /
yattu so 'rthāntaranyāsaḥ sādharmyeṇetareṇa vā // MKpr-K_109 //
virodhaḥ sovirodhe 'pi viruddhatvena yadvacaḥ /
jātiścaturbhijātyādyairviruddhā syādguṇaistribhiḥ // MKpr-K_110 //
kriyā dvābhyāmapi dravyaṃ dravyeṇaiveti te daśa /
svabhāvoktistu ḍimbhādeḥ svakriyārūpavarṇanam // MKpr-K_111 //
vyājastutirmukhe nindā stutirvā rūḍhiranyathā /
sā sahoktiḥ sahārthasya balādekaṃ dvivācakam // MKpr-K_112 //
vinoktiḥ sā binānyena yatrānyaḥ sanna netaraḥ /
parivṛttirvinimayo yo 'rthānāṃ syātsamāsamaiḥ // MKpr-K_113 //
pratyakṣā iva yadbhāvāḥ kriyante bhūtabhāvinaḥ /
tadbhāvikaṃ kāvyaliṅgaṃ hetorvākyapadārthatā // MKpr-K_114 //
paryāyoktaṃ vinā vācyavācakatvena yadvacaḥ /
udāttaṃ vastunaḥ saṃpat mahatāṃ copalakṣaṇam // MKpr-K_115 //
tatsiddhihetāvekasmin yatrānyattatkaraṃ bhavet /
samuccayo 'sau sa tvanyo yugapad yā guṇakriyāḥ // MKpr-K_116 //
ekaṃ krameṇānekasmin paryāyo 'nyastato 'nyathā /
anumānaṃ taduktaṃ yat sādhyasādhanayorvacaḥ // MKpr-K_117 //
viśeṣaṇairyatsākūtairuktiḥ parikarastu saḥ /
vyājoktiśchadmanodbhinnavasturūpanigūhanam // MKpr-K_118 //
kiñcit pṛṣṭamapṛṣṭaṃ vā kathitaṃ yat prakalpate /
tādṛganyavyapohāya parisaṃkhyā tu sā smṛtā // MKpr-K_119 //
yathottaraṃ cet pūrvasya pūrvasyārthasya hetutā /
tadā kāraṇamālā syāt kriyayā tu parasparam // MKpr-K_120 //
vastunorjanane 'nyonyamuttaraśrutimātrataḥ /
praśnasyonnayanaṃ yatra kriyate tatra vā sati // MKpr-K_121 //
asakṛd yadasaṃbhāvyamuttaraṃ syāt taduttaram /
kuto 'pi lakṣitaḥ sūkṣmo 'pyartho 'nyasmai prakāśyate // MKpr-K_122 //
dharmeṇa kenacid yatra tat sūkṣmaṃ paricakṣate /
uttarottaramutkarṣo bhavetsāraḥ parāvadhiḥ // MKpr-K_123 //
bhinnadeśatayātyantaṃ kāryakāraṇabhūtayoḥ /
yugapaddharmayoryatra khyātiḥ sā syādasaṃgatiḥ // MKpr-K_124 //
samādhiḥ sukaraṃ kāryaṃ kāraṇāntarayogataḥ /
samaṃ yogyatayā yogo yadi saṃbhāvitaḥ kvacit // MKpr-K_125 //
kvacidyadativaidharmyānna śleṣo ghaṭanāmiyāt /
kartuḥ kriyāphalāvāptirnaivānarthaśca yadbhavet // MKpr-K_126 //
guṇakriyābhyāṃ kāryasya kāraṇasya guṇakriye /
krameṇa ca viruddhe yat sa eṣa viṣamo mataḥ // MKpr-K_127 //
mahatoryanmahīyāṃsāvāśritāśrayayoḥ kramāt /
āśrayāśrayiṇau syātāṃ tanutve 'pyadhikaṃ tu tat // MKpr-K_128 //
pratipakṣamaśaktena pratikartuṃ tiraskriyā /
yā tadīyasya tatstutyai pratyanīkaṃ taducyate // MKpr-K_129 //
samena lakṣmaṇā vastu vastunā yannigūhyate /
nijenāgantunā vāpi tanmīlitamiti smṛtam // MKpr-K_130 //
sthāpyatepohyate vāpi yathāpūrvaṃ paraṃ param /
viśeṣaṇatayā yatra vastu saikāvalī dvidhā // MKpr-K_131 //
yathānubhavamarthasya dṛṣṭe tatsadṛśe smṛtiḥ /
smaraṇaṃ bhrāntimānanyasaṃvittattulyadarśane // MKpr-K_132 //
ākṣepa upamānasya pratīpamupameyatā /
tasyaiva yadi vā kalpyā tiraskāranibandhanam // MKpr-K_133 //
prastutasya yadanyena guṇasāmyavivakṣayā /
aikātmyaṃ badhyate yogāttatsāmānyamiti smṛtam // MKpr-K_134 //
vinā prasiddhamādhāramādheyasya vyavasthitiḥ /
ekātmā yagapaddṛttirekasyānekagocarā // MKpr-K_135 //
anyat prakurvataḥ kāryamaśakyasyānyavastunaḥ /
tathaiva karaṇaṃ ceti viśeṣastrividhaḥ smṛtaḥ // MKpr-K_136 //
svamutsṛjya guṇaṃ yogādatyujjvalaguṇasya yat /
vastu tadguṇatāmeti bhaṇyate sa tu tadguṇaḥ // MKpr-K_137 //
tadrūpānanuhāraścedasya tat syādatadguṇaḥ /
yadyathā sādhitaṃ kenāpyapareṇa tadanyathā // MKpr-K_138 //
tathaiva yadvidhīyeta sa vyāghāta iti smṛtiḥ /
seṣṭā saṃsṛṣṭireteṣāṃ bhedena yadiha sthitiḥ // MKpr-K_139 //
aviśrāntijuṣāmātmanyaṅgāṅgitvaṃ tu saṃkaraḥ /
ekasya ca grahe nyāyadoṣābhāvādaniścayaḥ // MKpr-K_140 //
sphuṭamekatra viṣaye śabdārthālaṅkṛtidvayam /
vyavasthitaṃ ca tenāsau trirūpaḥ parikīrtitaḥ // MKpr-K_141 //
eṣāṃ doṣā yathāyogaṃ saṃbhavanto 'pi kecana /
ukteṣvantarbhavantīti na pṛthak pratipāditāḥ // MKpr-K_142 //
iti kāvyaprakāśīyakārikāvalī samāptā
