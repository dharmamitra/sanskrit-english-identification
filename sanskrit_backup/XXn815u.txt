 avalokiteśvarastavaḥ
 candrakāntābhikṣuṇīkṛtaḥ
 om namo'valokiteśvarāya
 bhuvanatrayavanditalokagurum amarādhipatistutabrahmavaram |
 munirājavaraṃ dyutisiddhikaraṃ praṇamāmyavalokitanāmadharam || 1 ||
 sugatātmajarupasurupadharaṃ bahulakṣaṇabhūṣitadehavaram |
 amitābhatathāgatamaulidharaṃ kanakābjavibhūṣitavāmakaram || 2 ||
 kuṭilāmalapiṅgaladhūmrajaṭaṃ śaśibimbasamujjvalapūrṇamukham |
 kamalāyatalocanacāruvaraṃ himakhaṇḍavipāṇḍuragaṇḍayugam || 3 ||
 adharaṃ jitapaṅkajanābhisamaṃ śaradambudagarjitamegharutam |
 bahuratnavibhūṣitabāhuyugaṃ tanukomalaśādvalapāṇitalam || 4 ||
 mṛgacarmaviveṣṭitavāmatanuṃ śubhakuṇḍalamaṇḍitaloladharam |
 vimalaṃ kamalodaranābhitalaṃ maṇimaṇḍitamekhalahemavaram || 5 ||
 kaṭiveṣṭitacitrasuvastradharaṃ jinabodhimahodadhipāragatam |
 bahupuṇyamupārjitalabdhavaraṃ jvaravyādhiharaṃ bahusaukhyakaram || 6 ||
 śubhaśāntikaraṃ tribhavāsyakaraṃ sacaraṃ khacaraṃ stutidehadharam |
 vividhākulanirjitamārabalaṃ daśapāramitāparamārthakaram || 7 ||
 caturasravihāravivekaparaṃ tathatādvayabodhavibodhakaram |
 maṇinūpuragarjitapādayugaṃ gajamandavilambitahaṃsagatim || 8 ||
 paripūrṇamahāmṛtalabdhadhṛtiṃ kṣīrodajalārṇavanityagatim |
 śrīpotalakābhinivāsaratiṃ karuṇāmayanirmalacārudṛśam || 9 ||
 śrīmadāryāvalokiteśvarabhaṭṭārakasya candrakāntābhikṣuṇīviracitaḥ stavaḥ
 samāptaḥ |
