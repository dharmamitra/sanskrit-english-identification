 Paścattāpaḥ bhavan dharmaratna mitracarya |
 lakṣmīr nirāmayo dīrgham āyuś ca bhavate bhavet |
 ratnatrayānubhāvena śāsanasyābhivṛddhaye || 1 ||
 yāce bhavantaṁ prastāvaṁ piśitāsthimaye mama |
 śarīre viśadīkartuṁ daurbalyaṁ jarayā kṛtam || 2 ||
 bhojaṁ bhojaṁ piśitaṁ me pāyyaṁ pāyyaṁ ca śoṇitam |
 neyaṁ neyaṁ kṛśatvaṁ māṁ śiśleṣa yakṣiṇī jarā || 3 ||
 indriyāṇāṁ balaṁ nāsti mama kutra gatā smṛtiḥ |
 vātāhatakadalīva vapuḥ samprati vepate || 4 ||
 (1) muhur muhur vepamāno namrapṛṣṭhaśirodharaḥ |
 daṇḍapāṇir vārddhako 'yaṁ praskhalan nityam ācaret || 5 ||
 asahyapīḍanaṁ hastapādeṣu varīvṛtyate |
 vāriṇi budbudānīva syandante svedavipruṣaḥ || 6 ||
 yathendukāntiḥ kṛṣṇe dṛṣṭiśaktir anukramam |
 kṣayaty upacakṣuṣāpi nāsti kiṁ cit prayojanam || 7 ||
 śāśvasyate yathā bhastrā niṣṭhīvati kṣaṇaṁ kṣaṇam |
 jalotkṣipto yathā mīnaḥ pāṇir bhūyaḥ pravepate || 8 ||
 aho yauvanalakṣmīr māṁ kadā cit punar eti na |
 mukharaṅge 'dhunā vāṇī na nṛtyati yathepsitam || 9 ||
 (2) gatā matiḥ cyutā śaktir āyur yāti dinaṁ prati |
 mṛtyur āsyaṁ hi vyādāya sammukhe mama tiṣṭhati || 10 ||
 lekhanī lekhanāgāre viśrāntā phalakopari |
 viprahīṇā kāvyacintā rekheva rekhitā jale || 11 ||
 aśrāntaṁ paṭhitā granthāḥ śerate pustakālaye |
 parāmṛśanti tān adya kṛmayo mūṣikā api || 12 ||
 sarve kṣayāntāḥ saṁsāre naivātmāpi bhavatraye |
 munipradiṣṭakaivalyam akṣayaṁ hi kadā cana || 13 ||
 (3) paścāttāpo varīvartti smarato yauvanasya me |
 śośucyate hanta - yathā bhagnapucchajaradgavaḥ || 14 ||
 ā janmano 'śitisaptavarṣiko jarayā hataḥ |
 itaḥ paraṁ kathaṁ kuryāt padyabandhaṁ rasātmakam ||15 || (4)
