 saptavidhānuttarastotram
 namaḥ śrīlokanāthāya
 amitaruciśiraḥsthaṃ padmapatrāyatākṣaṃ
 duritakṛtavināśaṃ mohamāyā'hitākṣam |
 karadhṛtakanakābjaṃ lokapālaikadakṣaṃ
 praṇamitaśirasā'haṃ naumi taṃ lokanātham || 1 ||
 aruṇavaruṇaśobhābodhivijñānahetuṃ
 maṇimayamukuṭaṃ saṃsārakāmbhodhisetum |
 kṛtamanasijanāśaṃ bodhisattvādiketuṃ
 praṇamitaśirasā'haṃ naumi taṃ lokanātham || 2 ||
 sarasijakṛtavāsaṃ dūrakandarpapāśaṃ
 suranaradanujāśaṃ pūrṇacandraprakāśam |
 sukṛtajanavilāsaṃ koṭisūryāvabhāsaṃ
 praṇamitaśirasā'haṃ naumi taṃ lokanātham || 3 ||
 urasi vihitanāgaṃ mocitāśeṣarāgaṃ
 bhavajaladhivibhāgaṃ mokṣasaukhyaikamārgam |
 pratapitakanakāṅgaṃ bodhibodhaikarāgaṃ
 praṇamitaśirasā'haṃ naumi taṃ lokanātham || 4 ||
 jinavarasutarājaṃ muktimālāvirājaṃ
 sulalitaphaṇirājaṃ kīrṇitācābhirājam |
 pramuditavalirājaṃ pālitāmartyarājaṃ
 praṇamitaśirasā'haṃ naumi taṃ lokanātham || 5 ||
 dhṛtamadhukararūpaṃ kṣuptipāsāntakūpaṃ
 sucaritahayarūpaṃ siṃhalādantabhūpam |
 agurusurabhidhūpaṃ dhāritāśeṣarūpaṃ
 praṇamitaśirasā'haṃ naumi taṃ lokanātham || 6 ||
 trividhavidhṛtapāpaṃ me harantaṃ tritāpaṃ
 pratidinamitijāpaṃ devacakre vilāpam |
 nirayabhayakalāpaṃ bhedakājñānacāpaṃ
 praṇamitaśirasā'haṃ naumi taṃ lokanātham || 7 ||
 vihitaśubhajanānāṃ muktitāpodyatānāṃ
 vigalitakaluṣāṇāṃ bhaktipūjāratānām |
 varakuśalasamūhaṃ saṃprapede svabhaktyā
 praṇamitaśirasā'haṃ naumi taṃ lokanātham || 8 ||
 daśabalakṛtasiddhiṃ saṃvadhe buddhabodhiṃ
 jananamaraṇabhītaṃ mārapāśābhinītam |
 manasi malinavṛtte pūritājñānavitte
 praṇamitaśirasā'haṃ naumi taṃ lokanātham || 9 ||
 pravarasugataratnaṃ dharmakāyaṃ saṃsaṃghaṃ
 kṣaraṇamiha prayāmi kāritānaṅgabhaṅgam |
 pramuditamanasāptaṃ bodhilābhaikayatnaṃ
 praṇamitaśirasā'haṃ naumi taṃ lokanātham || 10 ||
 śrīlokanāthacaraṇāmbujabhaktipadma-
 pīyūṣanandaracitānativistarāḍhyam |
 yatsaptadhārcanayutaṃ sarasātihṛdyaṃ
 saukhyāvatīgamanamārgakaraṃ tu sadyaḥ || 11 ||
 stutvā lokaguruṃ munīśvaramimaṃ sarvārthasiddhipradaṃ
 yatpuṇyaṃ samupārjitaṃ vrajatu tatpuṇyena saukhyāvatīm |
 śrīlokeśvarapādapaṅkajarasollāsaikaharṣoditaṃ
 lokakleśaharaṃ sudurjayavaraṃ jitvā pramuktāmalam || 12 ||
 śrīmadāryāvalokiteśvarasya saptavidhānuttararastotraṃ samāptam |
