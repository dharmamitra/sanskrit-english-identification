piṇḍīkramaḥ
ācāryanāgārjunapraṇītaḥ
piṇḍīkramaḥ
namaḥ sarvajñāya
trailokyācāramuktaṃ gaganasamagataṃ sarvabhāvasvabhāvam,
śuddhaṃ śāntaṃ viviktaṃ paramaśivamayaṃ yogināmeva gamyam /
durbodhaṃ durvicāraṃ svaparahitatamaṃ vyāpinaṃ nirnimittam,
vande kāyaṃ jinānāṃ sukhamasamasamaṃ nirvikalpaikamūrtim // Pik_1 //
śrīmatsamājatantrasya ṣaṭkoṭyarthāvabodhataḥ /
piṇḍīkramamahaṃ vakṣye sarvasattvahitodayam // Pik_2 //
vikalpavāsanādoṣān jagattrayavimohakān /
samabhivīkṣya tān dhīmān yogatantreṇa śodhayet // Pik_3 //
pañca kāmān parityajya tapobhirna ca pīḍayet / Pik_
sukhena dhārayed vodhiṃ yogatantrānusārataḥ // Pik_4 //
teneha saṃvarastho 'yamabhedastu sadā vratī /
kāyavākcittavajrasya sādhanaṃ tu samārabhet // Pik_5 //
mahāṭavīpradeśeṣu phalapuṣpādyalaṅkṛte /
parvate vijate sādhyaṃ sarvasiddhisamuccayam // Pik_6 //
mṛdvāsanasamāsīnaḥ sattvaparyaṅkasaṃsthitaḥ /
dveṣavajrasamādhisthaḥ sthānarakṣāṃ vicintayet // Pik_7 //
daśakrodhān samutsṛjya jvālābhāsurabhīṣaṇān /
hūṃkārodbhūtabhānusthān pratyālīḍhapade sthitān // Pik_8 //
daśadigmaṇḍalāgre tu sañcintyaivaṃ yathākramam /
sarvavidhnavināśārthaṃ sumbhamājñāya kīlayet // Pik_9 //
aṃ sumbha nisumbha hūṃ gṛhṇa gṛhṇa hūṃ gṛhṇāpaya gṛhṇāpaya hūṃ ānaya ho bhagavan vidyārāja hūṃ phaṭ /
anena krodharūpeṇa ākṛṣyaivaṃ vināyakān /
kīlayed vidhivat sarvān prayogeṇa tu buddhimān // Pik_10 //
vajrāmṛtamahārājaṃ vrajakīlaṃ vibhāvayet /
nīlotpaladalaśyāmaṃ jvālāmālākulapratham // Pik_11 //
nābhideśādadhoobhāgaṃ śūlākāraṃ vibhāvayet /
ūrdhvaṃ krodhākṛtiṃ caiva trimukhākāraṣaḍbhujam // Pik_12 //
adho vighnagaṇān vīkṣya tān mantraṃ samudāharan /
nikhanet vajrakīlaṃ tu vighnadeheṣu niścalam // Pik_13 //
oṃ gha gha ghātaya ghātaya sarvaduṣṭān phaṭ phaṭ kīlaya kīlaya sarvapāpān phaṭ phaṭ
hūṃ hūṃ hūṃ vajrakīla vajradhara ājñāpayati sarvavighnānāṃ kāyavākcittavajraṃ kīlaya hūṃ hūṃ hūṃ phaṭ /
vajramudgarahastaṃ ca sumbharājaṃ vibhāvayet /
vajravahniṃ samantācca vispharantaṃ vicintya vai /
duṣṭān pralapitāṃścinted dahyamānānitastataḥ // Pik_14 //
daśadik kīlayitvā tu adha ūrdhvamadhiṣya ca /
bhāvayet paramārthena niḥsvabhāvabhavatrayam // Pik_15 /
abhāve bhāvanābhāvo bhāvanā naiva bhāvanā /
iti bhāvo na bhāvaḥ syād bhāvanā nopalabhyate // Pik_16 //
anayā gāthayā śūnyaṃ dhyātvā sthiracarātmakam /
anena vidhiyogena jñānabhūmiradhiṣyate // Pik_17 //
ākāśadhātumadhyasthaṃ bhāvayed vāyumaṇḍalam /
dvi-hūṃ yaṃ bījaniṣpannaṃ vajradvayasamāyutam // Pik_18 //
agnimaṇḍalakaṃ cāpi tasyopari vibhāvayet /
dvi-hūṃ raṃ bījaniṣpannaṃ vajradvayasamāṅkitam // Pik_19 //
vārimaṇḍalakaṃ cāpi tasyopari vibhāvayet /
dvi-hūṃ vaṃ bījaniṣpannaṃ vajradvayasamāyutam // Pik_20 //
pṛthvīmaṇḍalakaṃ cāpi tasmopari vibhāvayet /
dvi-hūṃ laṃ bījaniṣpannaṃ vajradvayasamanvitam // Pik_29 //
caturmaṇḍalasaṃhāre vajrabhūbhāgamaṇḍalam /
tatra bhrūṃkāraniṣpatraṃ kūṭāgāraṃ vibhāvayet // Pik_22 //
caturastraṃ caturdvāraṃ catustoraṇaśobhitam /
catuḥsūtrasamāyuktamaṣṭambhopaśobhitam // Pik_23 //
hārārddhahāraracitaṃ maṇivajrārdhacandrakam /
khacitaṃ vajraratnaistu dvāraniryūhasandhiṣu // Pik_24 //
kumbhastambhamahāvajraṃ kramaśīrṣastu pakṣiṇī /
ghaṇṭāpatākasaṃśobhaṃ cāmarādivibhūṣitam // Pik_25 //
madhyamaṇḍalake dhyāyādātmānaṃ mudrayā yutam /
trimukhaṃ ṣaḍbhujākāramindranīlasamapratham // Pik_26 //
śrīvairocana-ratnau ca amitābhaśca karmarāṭ /
pūrvādidikṣu sañcintyāstrimukhākāraṣaḍbhujāḥ // Pik_27 //
moharatyādikā devyastrimukhākāraṣaḍbhujāḥ /
āgneyīṃ diśāmārabhya sanniveśyā yathākramam // Pik_28 //
rūpavajrādikāstadvad bāhyakoṇacatuṣṭaye /
sthitaiva sparśavajrā tu vajrasattvasamāyutā // Pik_29 //
paṭṭikāyāṃ nyaset pūrve maitreyaṃ kṣitigarbhakam /
vajrapāṇiṃ khagarbhaṃ ca nyased dakṣiṇato vratī // Pik_30 //
lokeśaṃ mañcughoṣaṃ ca paścimāyāṃ nyaset punaḥ /
sarvāvaraṇaviṣkambhiṃ samantabhadrañcottare // Pik_31 //
yamāntakaśca prāgdvāre dakṣiṇe tvaparājitaḥ /
paścime tu hayagrīva uttare 'mṛtakuṇḍaliḥ // Pik_32 //
acalaṣṭakkirājaśca nīladaṇḍo mahābalaḥ /
pūrvādikoṇamārabhya pravicintyā yathāyatham // Pik_33 //
sumbharājamahākrodhamadhastāt pravicintayet /
uṣṇīṣacakravartī ca pravicintyastathopari // Pik_34 //
dhyātvaivamadhimuktayā vai māṇḍaleyān yathāvidhi /
punaḥ sampuṭayogena svakāye tān praveśayet // Pik_35 //
kāyacakragatān buddhān sañcintyaivaṃ yathāyatham /
pāramārthikacakreṇa tathatāyāṃ praveśayet // Pik_36 //
mārayet tvāgataṃ vyūhaṃ sutarāṃ siddhimāpnuyāt /
asyārtho vajramālāyāṃ vistṛto visphuṭaṃ yathā // Pik_37 //
rūpaskandhagatādarśo bhūdhāturnayanendriyam /
rūpaṃ ca pañcamaṃ yāti krodhamaitreyasaṃyutam // Pik_38 //
vedanā skandhasamatā abdhātuḥ śravaṇendriyam /
śabdaśca pañcamaṃ yāti krodhadvayasamanvitam // Pik_39 //
saṃjñā ca pratyavaikṣaṇyaṃ hutabhug nāsikendriyam /
gandhaśca pañcaṃ yāti krodhadvayasamanvitam // Pik_40 //
saṃskāraḥ kṛtyānuṣṭānaṃ māruto rasanendriyam /
rasaśca pañcamaṃ yāti krodhadvayasamanvitam // Pik_41 //
urdhvādhaḥ krodhasaṃyuktaṃ prakṛtyābhāsameva ca /
vijñānaskandhamāyāti vijñānaṃ ca prabhāsvaram // Pik_42 //
nirvāṇaṃ sarvaśūnyaṃ ca dharmakāyaśca gadyate /
dṛḍhīkaraṇahetutvān mantrametadudāharet // Pik_43 //
oṃ śūnyatājñānavajrasvabhāvātmako 'ham /
paramārthamaṇḍalaṃ hyetannirābhāsamalakṣaṇam /
paramārthasatyanāmāpi sarvatāthāgatālayaḥ // Pik_44 //
prabhāsvarapraviṣṭasya vyutthānaṃ ca pradarśate /
mantramūrtiprayogeṇa devatālambanaṃ prati // Pik_45 //
ākāśadhātumadhyasthaṃ bhāvayet sūryamaṇḍalam /
tasyopari punarmantrī candrabimbaṃ vibhāvayet // Pik_46 //
tatra cāṣṭadalaṃ padmaṃ raktavarṇaṃ vibhāvayet /
padmopari mahāmantraṃ tryakṣaraṃ bhāvayet punaḥ // Pik_47 //
mantraṃ padmaṃ tathā sūryaṃ praviṣṭaṃ candramaṇḍale /
candramaṇḍalamāpūrṇaṃ bodhicittaṃ vibhāvayet // Pik_48 //
sthāvaraṃ jaṅgamaṃ sarvaṃ tatraiva pravicintayet /
dṛḍhīkaraṇahetutvānmantrametadudāharet // Pik_49 //
oṃ dharmadhātusvabhāvātmako 'ham /
yogamevaṃ samālambya anuyogaṃ samācaret /
punaśca tryakṣaraṃ yogī candramadhye vicintayet // Pik_50 //
tatastryakṣarasambhūtaṃ sitakundendusannibham /
ādināthaṃ vicintyātha atiyogaṃ samārabhet // Pik_51 //
akṣobhyānupraveśena trimukhaṃ ṣaḍbhujojjvalam /
indranīlaprabhaṃ dīptaṃ vajrasattvaṃ vibhāvayet // Pik_52 //
vajraṃ cakraṃ tathā padmaṃ savyahasteṣu bhāvayet /
ghaṇṭāṃ ratnaṃ tathā khaṅgaṃ vāmahasteṣu bhāvayet // Pik_53 //
tato nyāsaṃ prakurvīta skandhādīnāṃ vibhāgavit /
vairocanādisumbhāntaṃ bījanyāsena tattvataḥ // Pik_54 //
vairocanīyabījaṃ tu oṃkāraṃ śuklavarṇakam /
rūpaskandhasvabhāvena nyasen mūrdhani mantravit // Pik_55 //
āḥkāramamittābhasya saṃjñāskandhasvabhāvakam /
raktavarṇaṃ mukhe dhyātvā vāgaiśvaryamavāpnuyāt // Pik_56 //
akṣobhyasya tu hūkāraṃ rājāvartakasuprabham /
vinyaseddhṛdaye mantrī vijñānaskandharūpataḥ // Pik_57 //
svākāraṃ ratnanāthasya vedanāskandharūpataḥ /
pītavarṇaṃ nyasennābhau vedanāśuddhihetukam // Pik_58 //
pādadvaye tu hāḥkāraṃ saṃskāaskandhabhāvataḥ /
haritābhaṃ nyasenmantrī karmanāthasya tattvataḥ // Pik_59 //
moharatyādikairmantrī pṛthivyādīn praveśayet /
kharatvaṃ dravatā auṣṇyamīraṇatvaṃ ca te kramāt // Pik_60 //
thlīṃkāraṃ cakṣuṣi nyasya kṣitigarbhaṃ vibhāvayet /
oṃkāraṃ karṇayornyasya vajrapāṇiṃ vibhāvayet // Pik_61 //
oṃkāraṃ vinyased ghrāṇe khagarbhaṃ tu vibhāvayet /
oṃkāraṃ rasane dhyātvā lokeśaṃ ca vikalpayet // Pik_62 //
hūṃkāraṃ manasi dhyātvā mañjughoṣaṃ prabhāvayet /
oṃkāraṃ sarvakāye ca dhyātvā viṣkambhiṇaṃ smaret // Pik_63 //
maiṃ-kāreṇa śiraḥsaṃsthaṃ maitreyaṃ parikalpayet /
bhadraṃ samantato dhyātvā sarvasandhiṣu sannyaset // Pik_64 //
yamāntakaḥ savyabhuje apasavye 'parājitaḥ /
hayagrīvo mukhe bhāvyo vajre cāmṛtakuṇḍaliḥ // Pik_65 //
acalaṃ dakṣiṇe bhāge vāme ca ṭakkirājakam /
jānau ca dakṣiṇe cintennīladaṇḍaṃ mahojjavalam // Pik_66 //
vāmajānau mahābalaṃ mūrdhni coṣṇīṣajriṇam /
pādāntadvayavinyastaṃ sumbharājaṃ vicintayet // Pik_67 //
nyāsaṃ kṛtvā tato mantrī skandhādīnāṃ yathāvidhi /
kāyamaṇḍalamāpanno mahāyogaṃ samārabhet // Pik_68 //
mūrdhni madhyagataṃ cintet sampūrṇaṃ candramaṇḍalam /
tatra oṃkāraṃ śuklābhaṃ prasphurat-pañcaraśmikam // Pik_69 //
tato devīṃ viniścārya ādhipatyaprayogataḥ /
locanāṃ vividhāṃ cintet sarvavyomni prapūritām // Pik_70 //
kāyavajraṃ vicintyātha vyomāpūrya vyavasthitam /
tanmadhye 'dhipatiṃ cintedātmanaśca puraḥsthitam // Pik_71 //
dvātriṃśallakṣaṇadharaṃ vyañcanāśītibhūṣitam /
prārthayet tu tato mantrī gāthādvayamudāharan // Pik_72 //
buddhakāyadharaḥ śrīmāṃstrivajrābhedyabhāvitaḥ /
adhiṣṭhānapadaṃ me 'dya karotu kāyavajriṇaḥ // Pik_73 //
daśadiksaṃsthitā buddhāstrivajrābhedyabhāvitāḥ /
adhiṣṭhānapadaṃ me 'dya kurvantu kāyavajriṇaḥ // Pik_74 //
locanāsahasaṃyuktaṃ śāścataṃ ca vibhāvayet /
tatpraveśyādhitiṣṭheta pañcuskandhaprapūritam // Pik_75 //
yatkāyaṃ sarvabuddhānāṃ pañcaskandhaprapūritam /
buddhākāyasvabhāvena mamāpi tādṛśaṃ bhavet // Pik_76 //
oṃ sarvatathāgatakāyavajrasvabhāvātmako 'ham /
jihvābjamadhyagataṃ cinted āḥkāraṃ raktavarṇakam /
pāṇḍarākhyāṃ ca sagaṇāṃ saṃspharet vyomapūritām // Pik_77 //
vāgvajraṃ ca tathā mantrī vyomāpūrya vyavasthitam /
prārthayet tu tato mantrī gāthādvayamudāharan // Pik_78 //
dharmo vai vākpathaḥ śrīmāṃstrivajrābhedyabhāvitaḥ /
adhiṣṭhānapadaṃ me 'dya karotu vāgvajriṇaḥ // Pik_79 //
daśadiksaṃsthitā buddhāstrivajrābhedyabhāvitāḥ /
adhiṣṭhānapadaṃ me 'dya kurvantu vāgvajriṇaḥ // Pik_80 //
svanāyakena saṃyuktāṃ pāṇḍarāṃ sahasaiva tu /
jihvāpraviṣṭāṃ sañcintya vāgadhiṣṭhānamārabhet // Pik_81 //
yadeva vajradharmasya vācā niruktisampadā /
mamāpi tādṛśī vācā bhaved dharmadharopamā // Pik_82 //
oṃ sarvatathāgatavāgvajrasvabhāvātmako 'ham /
vinyasya hṛdaye mantrī śaśibimbaṃ samujjvalam /
rājāvartanibhaṃ tatra hūṃkāraṃ pañcaraśmikam // Pik_83 //
tato niścārayed devīṃ māmakīṃ sagaṇāṃ tataḥ /
cittavajraṃ tathā dhyātvā prārthayeta yathā puraḥ // Pik_84 //
cittavajradharaḥ śrīmāṃstrivajrābhedyabhāvitaḥ /
adhiṣṭhānapadaṃ me 'dya karotu cittavajriṇaḥ // Pik_84 //
daśadiksaṃsthitā buddhāstrivajrābhedyabhāvitāḥ /
adhiṣṭhānapadaṃ me 'dya kurvantu cittavajriṇaḥ // Pik_84 //
cittavajrasamāyuktaṃ hṛdaye sampraveśya ca /
māmakīvyūhamakhilaṃ cittādhiṣṭhānamārabhet // Pik_87 //
yaccittaṃ samantabhadrasya guhyakendrasya dhīmataḥ /
mamāpi tādṛśaṃ cittaṃ bhaved vajradharopamam // Pik_88 // Pik_
oṃ sarvatathāgatacittavajrasvabhāvātmako 'ham /
evaṃ pṛthagadhiṣṭhāya kulatrayavibhāgataḥ /
punaḥ sarvātmakaṃ kuryānmantreṇānena buddhimān // Pik_89 //
oṃ sarvatathāgatakāyavākcittavajrasvabhāvātmako 'ham /
adhiṣṭhāyaivamātmānaṃ śaśimaṇḍalamadhyagam /
ṣaḍbhiścihnaiḥ samāyuktaṃ cintet samayasattvakam // Pik_90 //
hṛnmadhyasaṃsthitaṃ sūkṣmaṃ jñānasattvaṃ vibhāvayet /
samādhisattvasaṃjñaṃ ca hūṃkāraṃ taddṛḍhī nyaset // Pik_91 //
niṣpādyaivaṃ mahāyogaṃ trisattvātmakamātmavān /
anena vidhiyogena mahāsādhānamārabhet // Pik_92 //
prāpya kanyāṃ viśālākṣīṃ rūpayauvanamaṇḍitām /
nīlotpaladalaśyāmāṃ rajakasya mahātmanaḥ // Pik_93 //
suśikṣitāṃ samādāya sādhake bhaktivatsalām /
oṃkāraṃ śirasi dhyātvā āḥkāraṃ vākyathe nyaset // Pik_94 //
hūṃkāraṃ hṛdaye dhyātvā svā nābhau hā dvipādayoḥ /
locanāṃ māmakīṃ cāpi tathā pāṇḍaravāsinīm // Pik_15 //
tārāṃ cāpi tathā mantrī pṛthivyādiṣu sannyaset /
rūpavajrādikā devīstasyāmeva vibhāvayet // Pik_ 96 //
kṣitigarbhādibhistāsāṃ samāpattiṃ vibhāvayet /
dakṣiṇe vajravetālīṃ bhuje vāme 'parājitām // Pik_97 //
bhṛkuṭiṃ ca mukhe tasyā ekajaṭāṃ ca guhyake /
bhūyo dakṣiṇapārśvasthāṃ viśvavajrīṃ tathāgatīm // Pik_98 //
viśvaratnāṃ ca vāme tu mudrāyāḥ pravibhāvayet /
purnadakṣiṇajānusthāṃ viśvapadmāṃ tathāgatīm // Pik_99 //
viśvakarmāṃ ca vāme tu mūrdhni gaganavajriṇīm / Pik_
pādāntadvayavinyastāṃ dharaṇīndharadevatīm // Pik_100 //
evaṃ saṃskṛtya tāṃ yogī vajrapadmathārabhet /
mantrī hūṃkārajaṃ vajraṃ dhyāyād vai pañcasūcikam // Pik_101 //
madhyasūcau tathā tasya praṇavaṃ va vibhāvayet /
tathaivāṣṭadalaṃ padmam āḥkāreṇa tu bhāvayet /
pañcaraśmisamākīrṇaṃ tataḥ sādhanamārabhet // Pik_102 //
oṃ sarvatathāgatānurāgaṇavajrasvabhāvātmako 'ham /
hūṃkāragītena tu cālayeta samudvahan vajradharasya garvam /
svabodhicittodayakāla eva phaṭkāramantraṃ samudīrayet saḥ // Pik_103 //
visargānte punarmantrī bodhicittena pūjayet /
daśadiksaṃsthitān buddhān mantrametadudīrayet // Pik_104 //
oṃ sarvatathāgatapūjājrasvabhāvātmako 'ham /
svamantrākṣaraniṣpannaṃ trivajrādhiṣṭhitasvakam /
padmamadhye tu niṣpādya dveṣavajro bhavet punaḥ // Pik_105 //
vajradhṛg-mantraniṣpannaṃ paśyedakṣobhyavajriṇam /
jaṭāmukuṭadharaṃ nātham akṣobhyakṛtaśekharam // Pik_106 //
nṛpāvartakasaṅkāśaṃ kṛṣṇaraktasitānanam / Pik_
sarvālaṅkārasampūrṇaṃ ṣaḍbhujaṃ tu vibhāvayet // Pik_107 //
vajraṃ cakraṃ tathā padmaṃ savyahasteṣu dhārayet /
ghaṇṭāṃ cintāmaṇiṃ khaḍgaṃ tasya vāmeṣu bhāvayet // Pik_108 //
niṣkramya hṛdayādeṣa vyavalokya diśo daśa /
buddharddhimakhilāṃ kṛtvā dharmacakraṃ pravartya ca // Pik_109 //
saṃśodhya nikhilān sattvān dveṣavajrapade sthitān /
āgatya vajranāthasya purato 'bhiniṣīdati // Pik_110 //
anupraveśya tanmantrī hṛdyātmānaṃ vibhāvayet /
pūrvarūpaṃ parāvṛttya dveṣavajrapade sthitaḥ // Pik_111 //
indranīlaprabhaṃ dīptaṃ sūryamaṇḍalamadhyagam /
svamudrāliṅgitaṃ vīraṃ sarvālaṅkārabhūṣitam // Pik_112 //
raudraśāntamahārāgaṃ mukhatrayavirājitam /
dveṣavajrasamādhisthaḥ protsṛjet sarvamaṇḍalam // Pik_113 //
jinajig-mantraniṣpannaṃ sṛjed vairocanaṃ vibhum /
śaraccandrāṃśusaṅkāśaṃ jaṭāmukuṭamaṇḍitam // Pik_114 //
sitaraktakṛṣṇavadanaṃ ṣaḍbhujaṃ śāntarūpiṇam /
cakravajrasitāmbhojaṃ dakṣiṇeṣu vicintayet // Pik_115 //
ghaṇṭāṃ cintāmaṇiṃ khaḍgaṃ vāmeṣvasya vibhāvayet /
hṛdayāt tathaiva nirgatya mohacaryāsthitāḥ prajāḥ // Pik_116 //
saṃśodhya punarāgatya punaścake niṣīdati /
ratnadhṛg-mantraniṣpannaṃ ratnaketuṃ sṛjed budhaḥ // Pik_117 //
jaṭājūṭadharaṃ saumyamakṣobhyakṛtaśekharam /
pītakṛṣṇasitāsyaṃ ca ṣaḍbhujaṃ cāpi cintayet // Pik_118 //
tasya cintāmaṇiṃ vajraṃ cakraṃ savyeṣu bhāvayet /
ghaṇṭāṃ ca pītakamalaṃ khaḍgaṃ vāmeṣu bhāvayet // Pik_119 //
hṛdayāt tathaiva nirgatya ahaṅkārapade sthitān /
saṃśodhya dakṣiṇe bhāge ratnamadhye niṣīdati // Pik_120 //
ārolig-mantraniṣpannaṃ sṛjedamitavajriṇam /
padmarāgaprabhaṃ saumyamakṣobhyakṛtaśekharam // Pik_121 //
jaṭāmukuṭadharaṃ nāthaṃ raktakṛṣṇasitānanam /
śṛṅgārarasasaṃyuktaṃ ṣaḍbhujaṃ tu vibhāvayet // Pik_122 //
padmanālaṃ gṛhītvā tu vāmena saha ghaṇṭayā /
hṛtpradeśasthitaṃ padmaṃ dakṣiṇena vikāśayet // Pik_123 //
savyayorvajracakre tu vāmayoḥ ratnakhaḍgakau / Pik_
pūrvavad rāgiṇaḥ śodhya pṛṣṭhato 'bje niṣīdatī // Pik_124 //
amoghavajriṇaṃ mantrī prajñādhṛg-mantranirmitam /
haritābhaṃ sṛjennāthaṃ jaṭāmukuṭamaṇḍitam // Pik_125 //
haritakṛṣṇasitāsyaṃ ca ṣaḍbhujaṃ raśmibhāsuram /
khaḍgaṃ ca viśvavajraṃ ca cakraṃ savyeṣu bhāvayet // Pik_126 //
ghaṇṭāmapasavyahasteṣu haritapadmaṃ maṇiṃ tathā /
abhūtavacasaḥ sattvān viśodhya punarāgataḥ // Pik_127 //
uttarasyāṃ diśi tathā viśvavajre niṣīdati /
dveṣo mohastathā rāgaścintāmaṇiḥ samayastathā // Pik_128 //
kulā hyete tu vai pañca kāmamokṣaprasādhakāḥ /
mantrānmoharaterjātāṃ sṛjed devīṃ tu locanām // Pik_129 //
śvetāṃ śāntarasopetāṃ mūrdhni vairocanāṅkitām /
sitaraktakṛṣṇavadanāṃ ṣaḍbhujāṃ tu vibhāvayet // Pik_130 //
savye cakraṃ va vajraṃ ca tathaiva sitamutpalam /
vāme ghaṇṭāṃ tathā ratnaṃ khaḍgaṃ cāpi vibhāvayet // Pik_139 //
hṛdayāt tu vinirgatya vyavalokya diśo daśa /
grahavyādhyāture loke śāntiṃ kṛtvā mahākṛpā // Pik_132 //
āgatya cakramadhye tu pūrvakoṇe niṣīdati /
mantrād dveṣaraterjātā sṛjed devīṃ tu māmakīm /
nīlotpaladalaśyāmāṃ cāruvaktrāṃ manoramām / Pik_
kṛṣṇaraktasitāsyāṃ ca akṣobhyakṛtaśekharām // Pik_134 //
savyeṣu vajraṃ cakraṃ ca nīlaraktotpalaṃ tathā /
ghaṇṭāṃ ratnaṃ ca khaḍgaṃ ca vāhasteṣu dhārayet // Pik_135 //
mahāvighnabhayārtānāṃ rakṣāṃ kṛtvā mahākṛpā /
niṣkramya punarāgatya nairṛtyāṃ sā niṣīdati // Pik_136 //
mantrād rāgaraterjātā sṛjet pāṇḍaravāsinīm /
raktakṛsṇasitāsyāṃ vai padmarāgamaṇiprabhām // Pik_137 //
sāmitābhajaṭājūṭāṃ ṣaḍbhujāṃ tu vibhāvayet /
gṛhītvolpalanālaṃ tu vāmena saha ghaṇṭayā // Pik_138 //
utpalaṃ hṛtpradeśasthaṃ rakta savyena bodhayet /
vajraṃ cakraṃ ca savyābhyāṃ maṇiṃ khaḍgaṃ ca vāmataḥ // Pik_139 //
dhārayantī vinirgatya śāntiṃ kṛtvā mahāture /
āgatya padmamadhye vai vāyukoṇe niṣīdati // Pik_140 //
mantrād vajraraterjātāṃ sṛjet tārāṃ manoramām /
haritakṛṣṇasitāsyāṃ ca dūrvāpatrasamaprabhām // Pik_141 //
amoghena kṛtosṇīṣāṃ ṣaḍbhujāṃ tu vibhāvayet /
viśvavajraṃ ca cakraṃ ca savyato 'sitamutpalam // Pik_142 //
vāmeṣu vinyased ghaṇṭāṃ ratnaṃ khaḍgaṃ tathā vratī /
sarvasattvān vaśīkṛtya viśvavajrāsanā punaḥ // Pik_143 //
nirgatāsau samāgamya śivasthāne niṣīdati /
dvitīye tu puṭe yogī rūpavajrādikaṃ sṛjet // Pik_144 //
agnikoṇe sṛjed devīṃ rūpavajrāṃ manoramām /
trimukhāṃ ṣaḍbhujāṃ śvetāṃ śrīvairocanamaulikām // Pik_145 //
gṛhītadarpaṇāṃ dvābhyāṃ śeṣaṃ moharateriva /
nairṛtyāṃ vinyased devīṃ śabdavajrāṃ tu ṣaḍbhujām // Pik_146 //
pītavarṇāṃ trivaktrāṃ ca ratnasambhavamaulikām /
vīṇāvyagradvihastāṃ ca śeṣaṃ māmakīvad bhavet // Pik_147 //
vāyusthāne nyased devīṃ gandhavajrāṃ tu ṣaḍbhujām /
raktavarṇāṃ trivaktrāṃ ca amitābhajaṭādharām // Pik_148 //
śaṅkhavyagradvihastāṃ ca śeṣaiḥ pāṇḍaravāsinīm /
aiśānyāṃ vinyased devīṃ rasavajrāṃ tu ṣaḍbhujām // Pik_149 //
trimukhāṃ śyāmavarṇā ca dandubhisvaramaulikām /
hastastharasabhāṇḍāṃ ca śeṣaistārāsamākṛtim // Pik_150 //
vajrasattvaṃ samāliṅgya cakramadhye vyavasthitām /
cintayet sparśavajrāṃ tu patitulyāṃ mukhādibhiḥ // Pik_151 //
tṛtīye tu puṭe pūrve paṭṭikāyāṃ sṛjed vratī /
maiṃ-thlīṃ bījaviniṣpanau maitreyakṣitigarbhakau // Pik_152 //
praṇavena samutpannau vajrapāṇikhagarbhakau /
paṭṭikāyāṃ sṛjenmantrīṃ dakṣiṇāyāṃ yathākramam // Pik_153 //
o-hūṃkāraviniṣpannaṃ lokeśaṃ mañcughoṣakam /
paścimāyāṃ sṛjedetāvuttarasyāṃ punaḥ sṛjet // Pik_154 //
oṃ-saṃ-bījaviniṣpannaṃ saviṣkambhisamantakam /
ete svanāthamukuṭā varnādyaistatsamāḥ punaḥ // Pik_155 //
bhujaiḥ praharaṇaiścāpi svasvādhipatibhiḥ samāḥ /
maitreyaḥ kevalaṃ savye nāgapuṣpaṃ bibharti ca // Pik_156 //
saṃśodhyāyatanānyete divyanetrādidāyakāḥ /
sattvānāṃ punarāgatya niṣīdantyāsaneṣu vai // Pik_157 //
yamāntakṛnmantrabhavaṃ kṛṣṇaraktasitānanam /
yamāntakaṃ sṛjenmantrī suliṅgagahanākulam // Pik_158 //
daṇḍaṃ cakraṃ tathā vajraṃ savyahasteṣu dhārayan /
hṛddeśe tarjanīpāśaṃ ghaṇṭā paraśuṃ ca vāmataḥ // Pik_159 //
vighnān santrāsayan ghorān indrādīn sagaṇānapi /
padmasūryaṃ samākramya pūrvasyāṃ diśi tiṣṭhati // Pik_160 //
prajñāntakṛnmantrabhavaṃ ratnasambhavamaulikam /
aparājitaṃ sṛjenmantrī śvetābhamahibhūṣaṇam // Pik_161 //
sitakṛṣṇaraktavadanaṃ bṛhatkukṣiṃ trilocanam /
daṃṣṭrākarālavikaṭaṃ sphuliṅgagahanākulam // Pik_162 //
vajraṃ daṇḍaṃ tathā khaḍgaṃ savyahasteṣu dhārayan /
hṛddeśe tarjanīpāśaṃ ghaṇṭāṃ paraśuṃ ca vāmataḥ // Pik_163 //
vighnān santrāsayan ghorān pratyālīḍhapadena tu /
padmasūryaṃ samākramya yāmyāṃ diśi sa tiṣṭhatio // Pik_164 //
yamāntakṛnmantrabhavaṃ hayagrīvaṃ sṛjed vratī /
padmarāganibhaṃ tryakṣaṃ raktakṛṣṇasitānanam // Pik_165 //
karālāsyaṃ bṛhatkukṣimamitābhakirīṭinam /
pratyālīḍhapadaṃ vīraṃ sphuliṅgagahanākulam // Pik_166 //
padmaṃ khaṅgaṃ ca musalaṃ savyahasteṣu bhāvayet /
ghaṇṭāṃ sagarvaparaśuṃ pāśaṃ savyetareṣu ca // Pik_167 //
padmasūryaṃ samāruhya vyavalokya diśo daśa /
vidhnasantrāsanaṃ kṛtvā vāruṇyāṃ diśi tiṣṭhati // Pik_168 //
vidhnāntakṛnmantrabhavaṃ dundubhisvaramaulikam /
nīlotpaladalaśyāmaṃ sṛjedamṛtakuṇḍalim // Pik_169 //
nīlaraktasitāsyaṃ ca karālamukhavibhramam /
bṛhatkukṣiṃ trinayanaṃ raktajvālāvibhūṣitam // Pik_170 //
viśvavajraṃ tathā vakraṃ musalaṃ cāpi savyataḥ /
dhārayaṃstarjanīpāśaṃ ghaṇṭāṃ paraśuṃ ca vāmataḥ // Pik_171 //
vidhnasantrāsanaṃ kṛtvā pratyālīḍhapadena tu /
padmasūryaṃ samāruhya kauberyāṃ diśi tiṣṭhati // Pik_172 //
svamantrākṣaraniṣpannamacalaṃ ca sṛjet punaḥ /
indranīlaprabhaṃ tryakṣaṃ śrīvairocanamaulikam // Pik_173 //
daṃṣṭrākarālavadanaṃ kṛṣṇaraktasitānanam /
aṭṭahāsaravaṃ ghoraṃ bṛhatkukṣiṃ mahābalam // Pik_174 //
khaṅkaṃ vajraṃ tathā cakraṃ savyahasteṣu dhārayet /
tarjanīṃ cāpi paraśuṃ pāśaṃ vāmeṣu pāṇiṣu // Pik_178 //
vighnān jvarādikān hatvā pratyālīḍhapadena tu /
padmasūryaṃ samāruhya vahnisthāne sa tiṣṭhati // Pik_176 //
svamantrākṣaraniṣpannaṃ ṭakkirājaṃ sṛjed vratī /
indranīlaprabhaṃ vīraṃ ratnasambhamaulikam // Pik_177 //
kṛṣṇaraktasitāsyaṃ ca bṛhatkukṣiṃ bhayānakam / Pik_
dadhānaṃ vajraṃ hūṃkāramudrāṃ paṇidvayena tu // Pik_178 //
vajraṃ khaḍgaṃ ca savyābhyāṃ vāmataḥ pāśamaṅkuśam /
pratyālīḍhena sūryastho nairṛtyāṃ vidhnanāśakaḥ // Pik_179 //
svamantrākṣaranispannaṃ nīladṇḍaṃ sṛjed vratī /
nīlameghanibhaṃ tryakṣamamitābhakirīṭinam // Pik_180 //
nīlaraktasitāsyaṃ ca bṛhatkukṣiṃ bhayāvaham /
daṇḍaṃ khaṅgaṃ tathā savyahasteṣu dhārayan // Pik_181 //
hṛdeśe tarjanīpāśaṃ padmaṃ paraśuṃ ca vāmataḥ /
hatvetyupadravabhayaṃ pratyālīḍhapade sthitaḥ // Pik_182 //
padmasūryaṃ samāruhya vāyavyāṃ diśi tiṣṭhati /
svamantrākṣaraniṣpannaṃ dundubhisvaramaulikam // Pik_183 //
mahābalaṃ sṛjenmantrī nīlotpaladalaprabham /
kṛṇṇaraktasitāsyaṃ ca tryakṣaṃ bhairavanāditam // Pik_184 //
nāgabhūṣitasarvāṅgaṃ bṛhatkukṣiṃ bhayānakam /
daṇḍaṃ khaḍgaṃ tathā cakraṃ savyahasteṣu dhārayan // Pik_185 //
hṛddeśe tarjanīpāśaṃ padmaṃ paraśuṃ ca vāmataḥ /
ḍākinyādibhayadhvaṃsī pratyālīḍhapadena saḥ // Pik_186 //
padmasūryaṃ samāruhya aiśānyāṃ diśi tiṣṭhati /
svamantrākṣaraniṣpannaṃ sṛjeduṣṇīṣacakriṇam // Pik_187 //
ākāśaśyāmakaṃ ghoramakṣobhyakṛtaśekharam /
kṛṣṇaraktasitāsyaṃ ca tryakṣaṃ lambodaraṃ vibhum // Pik_188 //
vāmadakṣiṇahastābhyāmuṣṇīṣaṃ mūrdhniṃ dhārayan /
vajraṃ padmaṃ ca savyābhyāṃ tarjanīkhaḍgamanyataḥ // Pik_189 //
sarvopadravavidhvaṃsī pratyālīḍhapadodyataḥ /
padmasūryaṃ samāruhya brahmasthāne sa tiṣṭhati // Pik_190 //
svamantrākṣaraniṣpannaṃ sumbharājaṃ sṛjed vratī /
ākāśasuprabhaṃ tryakṣaṃ kṛṣnaraktasitānanam // Pik_191 //
bṛhatkukṣiṃ karālāsyamakṣobhyakṛtaśekharam /
vajraṃ cakraṃ tathā ratnaṃ savyahasteṣu dhārayan // Pik_192 //
hṛddeśe tarjanīpāśaṃ padmakhaḍgaṃ ca vāmataḥ /
kālakūṭādikaṃ sarvaviṣaṃ sthāvarajaṅgamam // Pik_193 //
hatvā vināyakān sarvān śāntiṃ kṛtvā tu sarvataḥ /
ājñāṃ sampādya nikhilāṃ pratyālīḍhapade sthitaḥ /
padmasūryaṃ samāruhya bhuvo 'dhastāt sa tiṣṭhati // Pik_194 //
utsṛjya maṇḍalaṃ sarvaṃ dvātriṃśaddevatāmayam /
cakramadhyasthito bhūtvā sūkṣmayogamathārabhet // Pik_194 //
nāsagre sarṣapaṃ cintet sarṣape sacarācaram /
bhāvayejjñānapadaṃ ramyaṃ rahasyaṃ jñānakalpitam // Pik_196 //
sthiraṃ tu sphārayed ratnamasthiraṃ naiva sphārayet /
sphārayet pravarairmeghaibuddhajvālāsamaprabhaiḥ // Pik_197 //
bhikṣāśinā na japtapyaṃ na ca bhaikṣarato bhavet /
japenmantramabhinnāṅgaṃ sarvakāmopabhogakṛt // Pik_198 //
uccārya saṃsphared vajraṃ samāptau saṃhāramādiśet /
idaṃ tat sarvabuddhānāṃ japoktaṃ paramārthataḥ // Pik_iti / Pik_ 199 //
sūkṣmayogajapaṃ cāpi dvidhā kṛtvā yathāruci /
ātmānaṃ ca punarmantrī tathatāyāṃ praveśayet // Pik_200 //
maṇḍalasthāścaturdevyo na paśyantyastataḥ patim /
gāthācatuṣṭayenetthaṃ bodhayanti mahāsukham // Pik_201 //
tvaṃ vajrasattva bhuvaneśvara sattvadhāto trāyāhi māṃ ratinojñamahārthakāmaiḥ /
kāmāhi māṃ janaka sattvamahāgrabandho yadīcchase jīvatu mahya nātha // Pik_202 //
tvaṃ vajrakāya bahusattvapriyāgracakra buddhārthabodhiparamārthahitānudarśīṃ /
rāgeṇa rāgasamayāṃ mama kāmayasva yadīcchase jīvatu mahya nātha // Pik_203 //
tvaṃ vajravāca sakalasya hitānukampī lokārthakāryakaraṇe sada sampravṛttaḥ /
kāmāhi māṃ sugatacarya samantabhadra yadīcchase jīvatu mahya nātha // Pik_204 //
tvaṃ vajrakāma samayāgra mahāhitārtha saṃbuddhavaṃśatilakaḥ samatānukampī /
kāmāhi mām guṇanidhiṃ bahuratnabhūtāṃ yadīcchase jīvatu mahya nātha // Pik_205 //
evamutthāpitaṃ nāthaṃ sadbhūtaguṇakīrtanaiḥ /
akṣobhyādisvabhāvena saṃstuvanti tathāgatāḥ // Pik_206 //
akṣobhyavajra mahājñāna vajradhātu mahābudha /
trimaṇḍala trivajrāgra bhāṣa guhyaṃ namo 'stu te // Pik_207 //
vairocana mahāśuddha vajraśānta mahārate /
prakṛtiprabhāsvarān dharmān deśa vajra namo 'stu te // Pik_208 //
ratnarāja sugambhīra khavajrākāśanirmala /
svabhāvaśuddha nirlepa bhāṣa guhyaṃ namo 'stu te // Pik_209 //
vajrāmitamahārāja nirvikalpa khavajriṇa /
rājapāramitāprāpta bhāṣa vajra namo 'stu te // Pik_210 //
amoghavajra saṃbuddha sarvāśāparipūraka /
śuddhasvabhāvasambhūta vajrasattva namo 'stu te // Pik_211 //
nutvātha buddhaiaranurāgya cakram prakāśya guhyaṃ paramaṃ yathāyatham /
svakāyacakre viniveśya cakram mahāsukhastiṣṭhati nātha ekaḥ // Pik_212 //
evaṃ caturyogakarastu yogī hūṃkāragarbhaṃ pravicintya lokam /
dṛṣṭvā japat tadbhavavajrasattvaṃ vyutthāya taddhīrvicared yathāvad // iti / Pik_213 //
samādhimālambayan mantrī śuṣkamūrtiryadā bhavet /
vicintayedimaṃ yogaṃ kāyavākcittaprīṇanam // Pik_214 //
vitastimātramākramya mūrdhni maṇḍalakalpanā /
oṃkāraṃ tatragaṃ dhvātvā pañcāmṛtanipātanam // Pik_215 //
anena vajrayogena tejasvī bhavati kṣaṇāt /
kāyavākcittasausthityaṃ labhate nātra saṃśayaḥ // Pik_216 //
evamabhyāsato mantrī śodhayed bodhayet yathā /
hṛtkaṇṭhaṃ caiva saṃśodhyaṃ prīṇayecca tathāgatān // Pik_217 //
hūṃkāreṇa ca saṃśodhya āḥkāreṇa tu bodhayet /
jvālayet praṇavākrāntam iyamāhāraśodhanā // Pik_218 //
kaṇṭhe śaṅkhaṃ vicintyādau tasmin hrīḥkārasambhavam /
padmamaṣṭadalaṃ cinted hūṃkāraṃ karṇikopari // Pik_219 //
hūṃkārajaṃ mahāvajraṃ pañcaśūkaṃ vibhāvayet /
madhyaśūkāgre sañcinted oṃkāraṃ kaṇṭhaśodhanam // Pik_220 //
meghanādaṃ hṛdi dhyātvā triśikhāgniṃ tataḥ spharet /
tatrāhāraṃ ca juhuyād homamādhyātmikaṃ tvidam // Pik_221 //
vāyavyaṃ dīpayed agniṃ vāruṇaṃ pacate tu saḥ /
māhendramaṇḍalaṃ sthānaṃ yatra sañcarate haviḥ // Pik_222 //
annaṃ pānaṃ ca yat kiñcit tat sarvaṃ vāruṇena tu /
aśanaṃ mukhapadmena hṛtpadyaṃ sampraveśayet // Pik_223 //
nābhipadmagataṃ paścāt sampuṭīkaraṇayogataḥ /
gudapadmād vinirgatya bhaśmāntaṃ ca vinirdiśet // Pik_224 //
na jarā nāpi rogaśca na mṛtyurna viṣādikam /
nākālamaraṇaṃ tasya sarvopadravanāśanam // Pik_iti / Pik_ 225 //
śrīvajramālāvaramanthanena gūḍhaṃ samājāmbunidhiṃ mathitvā /
yat sādanāṅgāmṛtamāpi tena lokaḥ samasto 'maratāmupaitu // Pik_226 //
// piṇḍīkramasādhanaṃ samāptam //
/ kṛtirācāryaśrīnāgārjunapādānām /
