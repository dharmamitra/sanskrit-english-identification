2. Prakaraṇa: Mumukṣuvyavahāra (2,5.5-2,20.13)
[dvau huḍāv iva yudhyete puruṣārthau samāsamau / ātmīyaś cānyadīyaś ca jaya]ty atibalas tayoḥ //MU_2,5.5//
samāsamau arthānarthotpādakatvāt samaviṣamau / ātmīyaḥ ucchāstraḥ / anyadīyaḥ śāstroktaḥ
iti / dvau puruṣārthau huḍāv iva yudhyete yuddhaṃ kurutaḥ / tatrāpi samaḥ śāstroktaḥ /
asamaḥ ucchāstra iti vibhāgaḥ / tatra tayoḥ dvayoḥ puruṣārthayoḥ madhye / atibalo
jayati / huḍaḥ śṛṅgasahito mṛgaviśeṣaḥ //MT_2,5.5 //
tad evāha
anarthaḥ prāpyate yatra śāstritād api pauruṣāt / anarthakaṃ tu balavat tatra jñeyaṃ svapauruṣam //MU_2,5.6//
yatra puruṣeṇa śāstritād api pauruṣāt anarthaḥ prāpyate tatra anarthakam anarthotpādakaṃ
svapauruṣam aśāstrīyaṃ pauruṣaṃ / balavaj jñeyam / tanmadhye praviṣṭād balavataḥ
svapauruṣād evāsau anartha utpanna iti jñeyam iti bhāvaḥ / arthāt tu yatra anarthaḥ
na prāpyate tatra śāstrīyam eva balavaj jñeyam / dvayoḥ pauruṣayoś ca sarvatra sandhir
asti asahāyasyaikakasyotthānāsaṃbhavāt //MT_2,5.6 //
puruṣasya kartavyaṃ darśayati
paraṃ pauruṣam āśritya dantair dantān vicūrṇayan / śubhenāśubham udyuktaḥ prāktanaṃ pauruṣaṃ jayet //MU_2,5.7//
paraṃ pauruṣam śāstroktaṃ pauruṣam / udyuktaḥ udyogayuktaḥ / prāktanaṃ pauruṣam vāsanākhyam
prāktanam / api śubhaṃ śubhakāry eva / yataḥ śubhā vāsanaiva mokṣadāyinī proktety
aśubham ity uktam //MT_2,5.7 //
prāktanaḥ puruṣārtho 'sau māṃ niyojayatīti dhīḥ / balād adhaspadīkāryā pratyakṣād adhikā na sā //MU_2,5.8//
pratyakṣeṇa tu pauruṣasyaiva niyojane sāmarthyaṃ dṛṣṭam ity etad abhipretya pratyakṣād adhikā na sety uktam //MT_2,5.8//
tāvat tāvat prayatnena yatitavyaṃ svapauruṣaṃ / prāktanaṃ pauruṣaṃ yāvad aśubhaṃ śāmyati svayam //MU_2,5.9//
svapauruṣaṃ yatitavyam śāstrānusāreṇa svaviṣayaṃ prati yatnayuktaṃ kāryaṃ / yatitavyam iti ṇicyuktaḥ prayogaḥ //MT_2,5.9//
doṣaḥ śāmyaty asandehaṃ prāktano 'dyatanair guṇaiḥ / dṛṣṭānto 'tra hyastanasya doṣasyādyaguṇaiḥ kṣayaḥ //MU_2,5.10//
spaṣṭam //MT_2,5.10//
asaddaivam adhaḥ kṛtvā nityam udyuktayā dhiyā / saṃsārottaraṇaṃ bhūtyai yatetādhātum ātmani //MU_2,5.11//
bhūtyai muktirūpāyaiśvaryāya //MT_2,5.11//
na gantavyam anudyogaiḥ sāmyaṃ puruṣagardabhaiḥ / udyogas tu yathāśāstraṃ lokadvitayasiddhaye //MU_2,5.12//
spaṣṭam //MT_2,5.12//
saṃsārakuharād asmān nirgantavyaṃ svayaṃ balāt / pauruṣaṃ yatnam āśritya hariṇevāripañjarāt //MU_2,5.13//
saṃsārakuharāt saṃsāraśvabhrāt / hariṇā siṃhena / aripañjarāt aribhūtāt pañjarāt //MT_2,5.13//
pratyahaṃ pratyavekṣeta naraś caritam ātmanaḥ / saṃtyajet paśubhis tulyaṃ śrayet satpuruṣocitam //MU_2,5.14//
pratyavekṣeta kīdṛśam iti vimarśaviṣayaṃ kuryāt //MT_2,5.14//
kiṃcitkāntānnapānādikalilaṃ komalaṃ gṛhe / vraṇe kīṭa ivāsvādya vayaḥ kāryaṃ na bhasmasāt //MU_2,5.15//
kalilaṃ pāpajanakam / komalaṃ āmukhe komalatayā pratibhāsamānam / vraṇe randhre //MT_2,5.15//
śubhena pauruṣeṇāśu śubham āsādyate phalam / aśubhenāśubhaṃ nityaṃ daivaṃ nāma na kiṃcana //MU_2,5.16//
spaṣṭam //MT_2,5.16//
pratyakṣadṛṣṭam utsṛjya yo 'numānamanās tv asau / svabhujābhyām imau sarpāv iti prekṣya palāyatām //MU_2,5.17//
svabhujābhyām iti pañcamī //MT_2,5.17//
daivaṃ saṃprerayati mām iti mugdhadhiyāṃ mukham / adṛṣṭaśreṣṭhadṛṣṭīnāṃ dṛṣṭvā lakṣmīr nivartate //MU_2,5.18//
adṛṣṭā / śreṣṭhā uttamā / dṛṣṭiḥ pauruṣākhyā dṛṣṭiḥ / yaiḥ teṣām //MT_2,5.18//
tasmāt puruṣayatnena vivekaṃ pūrṇam āśrayet / ātmajñānamahārthāni śāstrāṇi pravicārayet //MU_2,5.19//
ātmajñānam eva mahān arthaḥ yeṣāṃ tāni //MT_2,5.19//
citte cintayatām arthaṃ yathāśāstraṃ nijehitaiḥ / asaṃsādhayatām eva mūḍhānāṃ dhig durīpsitam //MU_2,5.20//
nijehitaiḥ svapauruṣaiḥ / durīpsitam duṣṭakāṅkṣitam //MT_2,5.20//
pauruṣaṃ ca na cānantaṃ na yatnam abhivāñchate / na yatnenāpi mahatā tailam āsādyate 'śmanaḥ //MU_2,5.21//
pauruṣam anantaṃ antarahitaṃ / na ca bhavati / kiṃ tu niyatam eva bhavati / pauruṣaṃ
kartṛ / yatnam na abhivāñchate na svotpādakatvena kāṅkṣate / yatnena svasya niyamaṃ
na laṅghayati iti yāvat / puruṣo mahatāpi yatnena svasmin niyataṃ pauruṣaṃ na laṅghayituṃ
śaknotīti bhāvaḥ / etad dṛṣṭāntena sugamaṃ karoti / na yatneneti //MT_2,5.21 //
pūrvoktam evārthaṃ sphuṭayati
yathā ghaṭaḥ parimito yathā parimitaḥ paṭaḥ / niyataḥ parimāṇasthaḥ puruṣārthas tathaiva vaḥ //MU_2,5.22//
ataḥ svapauruṣāviṣaye ākāśagamanādau na yatitavyam iti bhāvaḥ //MT_2,5.22//
sa ca śāstrārthasatsaṅgasamācārair nijaṃ phalam / dadātīti svabhāvo 'yam anyathānarthasiddhaye //MU_2,5.23//
anyathā śāstrārthasatsaṅgasamācārāṇām abhāve //MT_2,5.23//
svarūpaṃ pauruṣasyaitad daivaṃ vyavaharan naraḥ / yāti niṣphalayatnatvaṃ na kadācana kaścana //MU_2,5.24//
pauruṣasya svarūpam daivam vyavaharan daivam iti nāmnā vyavaharan / na tu paramārthato daivam iti jānann iti yāvat //MT_2,5.24//
dainyadāridryaduḥkhārtā apy anye puruṣottamāḥ / pauruṣeṇaiva yatnena yātā devendratulyatām //MU_2,5.25//
spaṣṭam //MT_2,5.22//
ā bālyāc caivam abhyastaiḥ śāstrasatsaṅgamādibhiḥ / guṇaiḥ puruṣayatnena svo 'rthaḥ saṃprāpyate hi taiḥ //MU_2,5.26//
 svo 'rthaḥ mokṣākhyaḥ kāṅkṣito 'rthaḥ / puruṣeṇeti śeṣaḥ / hiśabdaḥ niścaye / taiḥ prasiddhaiḥ guṇair iti karaṇe tṛtīyā / yatneneti tu hetau 
upasaṃhāraṃ karoti
iti pwratyakṣato dṛṣṭam anubhūtaṃ kṛtaṃ śrutam / daivottham iti manyante ye hatās te kubuddhayaḥ //MU_2,5.27//
kṛtam śrutam anuṣṭhitam / sarvam daivāt uttham asti / iti ye manyante / te kubuddhayaḥ hatāḥ naṣṭāḥ //MT_2,5.27//
 ālasyaṃ yadi na bhavej jagaty anarthaḥ ko na syād bahudhaniko bahuśruto vā / ālasyād iyam avaniḥ sasāgarāntā saṃpūrṇā narapaśubhiś ca nirdhanaiś  #
ca //MU_2,5.28// 
narapaśubhiḥ ajñānibhiḥ / nirdhanaiḥ daridraiḥ / tasmād dhanakāṅkṣibhiḥ mokṣakāṅkṣibhir vā pauruṣam eva kāryam iti bhāvaḥ //MT_2,5.28//
pauruṣānuṣṭhānaprakāraṃ kathayati
 bālye gate 'viratakalpitakelilole paugaṇḍamaṇḍanavayaḥprabhṛti prayatnāt / satsaṅgamaiḥ padapadārthavibuddhabuddhiḥ kuryān naraḥ svaguṇadoṣavicāraṇāni 
avirataṃ kalpitā yā keliḥ / tayā lole bālye / bālabhāve gate sati / puruṣaḥ paugaṇḍasyāvasthāviśeṣasya
maṇḍanabhūtaṃ yat vayaḥ / tataḥ prabhṛti yauvanāt prabhṛti iti yāvat / prayatnāt
yatnena / svaguṇadoṣavicāraṇāni kuryāt / kaiḥ kṛtvā / satsaṅgamaiḥ sādhusaṅgamaiḥ /
satsaṅgamābhāve hi svaguṇadoṣavicāraṇam aśakyakriyam eva / puruṣaḥ kathaṃbhūtaḥ /
padapadārthavibuddhabuddhiḥ / padapadārthayoḥ vibuddhā buddhiḥ yasya / tādṛśaḥ /
padapadārthajña ity arthaḥ //MT_2,5.29 //
śrīvālmīkiḥ sargāntaślokena bharadvājaṃ prati tatratyaṃ dināvasānaṃ kathayati
 ity uktavaty atha munau divaso jagāma sāyantanāya vidhaye 'stam ino jagāma / snātuṃ sabhā kṛtanamaskaraṇā jagāma śyāmākṣaye ravikaraiś ca sahājagāma 
munau vasiṣṭhe / iti evam / uktavati sati / divasaḥ jagāma avasānaṃ gataḥ / yataḥ
inaḥ sūryaḥ / astaṃ jagāma / sabhā dāśarathī sabhā / kṛtanamaskaraṇā kṛtamuninamaskārā
satī / sāyantanāya vidhaye sāyaṃ sandhyārthaṃ / snātuṃ jagāma / sā sabhā śyāmākṣaye
rātrikṣaye / ravikaraiḥ sūryakaraiḥ / saha ājagāma ca / iti śivam //MT_2,5.30 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe pañcamaḥ sargaḥ // 2,5 //
prabhāte śrīvasiṣṭhaḥ śrīrāmaṃ prati pūrvasargoktavastuphalitaṃ kathayati
tasmāt prākpauruṣaṃ daivaṃ nānyat tat projjhya dūrataḥ / sādhusaṅgamasacchāstrair jīvam uttārayed balāt //MU_2,6.1//
tasmāt pūrvasargoktāt hetoḥ / prākpauruṣaṃ prāktanaṃ pauruṣaṃ / daivam bhavati /
anyat pauruṣād bhinnaṃ kiṃcid daivam / na bhavati / ataḥ puruṣaḥ tat daivaṃ / dūrataḥ
projjhya arthāt adyatanaṃ śubhaṃ pauruṣam āśritya / sādhusaṅgamasacchāstraiḥ hetubhūtaiḥ /
jīvam balāt haṭhena / uttārayet / saṃsārād iti śeṣaḥ //MT_2,6.1 //
yathā yathā prayatnaḥ syād bhaved āśu phalaṃ tathā / iti pauruṣam evāsti daivam astu tad eva vaḥ //MU_2,6.2//
prayatnaḥ pauruṣam / tat yuṣmābhiḥ aṅgīkṛtaṃ daivam / vaḥ eva yuṣmākam evāstu //MT_2,6.2//
duḥkhād yathā duḥkhakāle hā kaṣṭam iti kathyate / hākaṣṭaśabdaparyāyas tathā hā daivam ity api //MU_2,6.3//
tathā hā kaṣṭam itivat hā daivam iti dīnānām evoktir astīti bhāvaḥ //MT_2,6.3//
prāksvakarmetarākāraṃ daivaṃ nāma na vidyate / bālaḥ prabalapuṃseva taj jetum iva śakyate //MU_2,6.4//
prāksvakarmaṇaḥ prāktanasvakarmaṇaḥ / itarākāram daivaṃ nāma na vidyate / prāktanāt
svakarmaṇaḥ pṛthaksattāṃ na bhajate ity arthaḥ / ataḥ puṃsā tat daivaṃ / jetuṃ śakyate
keneva / prabalapuṃsā iva / yathā tena bālo jetuṃ śakyate tathety arthaḥ //MT_2,6.4 //
hyastano duṣṭa ācāra ācāreṇādya cāruṇā / yathāśu śubhatāṃ yāti prāktanaṃ kukṛtaṃ tathā //MU_2,6.5//
adyācāreṇa adya kṛtenācāreṇa / tathā tadvat / prāktanaṃ kukṛtam adyatanena sukṛtena śubhatāṃ yāti //MT_2,6.5//
tajjayāya yatante ye na lābhalavalampaṭāḥ / te mūḍhāḥ prākṛtā dīnāḥ sthitā daivaparāyaṇāḥ //MU_2,6.6//
 tajjayāya kuvāsanārūpaprāktanāśubhapauruṣajayāya / lābhalave sāṃsārikapadārthāptirūpe lābhaleśe / laṃpaṭāh lobhayuktāḥ / prākṛtāḥ nīcāḥ //MT_2,6.6// 
pauruṣeṇa kṛtaṃ karma daivād yad abhinaśyati / tatra nāśayitur jñeyaṃ pauruṣaṃ balavattaram //MU_2,6.7//
nāśayituḥ nāśakasya kālādeḥ //MT_2,6.7//
yad ekavṛntaphalayor apy ekaṃ śūnyakoṭaram / tatra prayatnaḥ sphuritas tathā tadrasasaṃvidaḥ //MU_2,6.8//
ekasmin vṛnte sthitau phalau ekavṛntaphalau / tayoḥ api madhyāt ekaphalaṃ śūnyakoṭaram
sārarahitamadhyaṃ yat bhavati / arthāt dvitīyaṃ sārabharitamadhyaṃ jñeyam / tatra
tasmin sthāne / tadrasasaṃvidaḥ tayoḥ phalayoḥ yā rasarūpā saṃvit / tasyāḥ tadrasasyeti
yāvat / tathā tena prakāreṇa / yatnaḥ pauruṣaṃ sphuritaḥ / raseneva tādṛśaṃ pauruṣaṃ
kṛtaṃ yenaikaṃ phalaṃ sārarahitaṃ saṃpannaṃ / na tv anyaśaṅkitasya daivasyātra kāpi
śaktir astīti bhāvaḥ //MT_2,6.8 //
yat prayānti jagadbhāvāḥ saṃsiddhā api saṃkṣayam / kṣayakārakayatnasya tatra jñeyaṃ mahad balam //MU_2,6.9//
kṣayakārakasya nāśakartuḥ kālasya / yaḥ yatnaḥ pauruṣam / tasya //MT_2,6.9//
bhikṣuko maṅgalebhena nṛpo yat kriyate balāt / tad amātyebhapaurāṇāṃ prayatnasya mahat phalam //MU_2,6.10//
maṅgalebhena maṅgalahastinā / bhikṣukaḥ nṛpaḥ rājā / balāt yat kriyate amātyebhapaurāṇāṃ
rājyapradātṝṇāṃ mantrimaṅgalahastināgarāṇāṃ / prayatnasya tadrājyadānarūpasya pauruṣasya
sahaphalaṃ bhavati / na daivasya //MT_2,6.10 //
pauruṣenānnam ākramya yathā dantair vicūrṇyate / alpaṃ pauruṣam ākramya tathā śūreṇa cūrṇyate //MU_2,6.11//
yathā dantaiḥ pauruṣeṇa annam ākramya svavaśīkṛtya / cūrṇyate / tathā śūreṇādyatanapauruṣayuktena
puruṣeṇa / alpaṃ prāktanatvena jīrṇaprāyaṃ / pauruṣaṃ ākramya cūrṇyate //MT_2,6.11 //
anubhūtaṃ hi mahatāṃ lāghavaṃ yatnaśālināṃ / yatheṣṭaṃ viniyujyante te taiḥ karmasu loṣṭavat //MU_2,6.12//
hi yasmāt / asmābhiḥ yatnaśālināṃ pauruṣaśālināṃ / mahatāṃ lāghavaṃ cāturyam / anubhūtaṃ
pratyakṣaṃ dṛṣṭam / kathaṃ anubhūtam ity / atrāha / yatheṣṭam iti / yataḥ taiḥ yatnaśālibhiḥ /
te arthāt pauruṣarahitāḥ puruṣāḥ / yatheṣṭaṃ svecchānusāreṇa / loṣṭavat karmasu viniyujyante //MT_2,6.12 //
śaktasya pauruṣaṃ dṛśyam adṛśyaṃ vāpi yad bhavet / tad daivam ity aśaktena buddham ātmany abuddhinā //MU_2,6.13//
śaktasya mahatā pauruṣeṇa yuktasya / dṛśyasya puruṣāder adṛśyasya kālādeś ca / dṛśyam
adṛśyaṃ vā yat pauruṣaṃ bhavet / abuddhinā samyagjñānarahitena / aśaktena tadapekṣayā
śaktirahitena puruṣeṇa / tat śaktasya pauruṣam / ātmani svasmin viṣaye / daivaṃ buddham
jñātam / anyathā daivena me kṛtam iti na brūyāt //MT_2,6.13 //
bhūtānāṃ balavadbhūtayatno daivam iti sthitam / tasthuṣām apy adhiṣṭhātṛvatām etat sphuṭaṃ mithaḥ //MU_2,6.14//
balavadbhūtayatnaḥ / bhūtānām kṣudrabhūtānāṃ upari / daivam iti sthitam bhavati /
puruṣo hi yatra na paryāpto bhavati tatraiva daivena me kṛtam iti kathayati / na
kevalam etan mayaiva jñātaṃ kiṃtv anyair apīty āha / tasthuṣām iti / apiśabdaḥ samuccaye /
mithaḥ anyo'nyam / adhiṣṭhātṛvatāṃ tasthuṣām prerakayuktānāṃ sthitānām puruṣāṇām
api / etat mayā uktaḥ arthaḥ / sphuṭaṃ prakaṭo bhavati / te hi parasparaṃ kṣudrataratamādibhedenādhiṣṭheyāḥ
bhavanti / utkṛṣṭataratamādibhedena tv adhiṣṭhātāraḥ / adhiṣṭhātā eva cādhiṣṭheyaṃ
prati daivam / ataḥ eteṣu madukto 'rthaḥ sphuṭa eva bhavati iti bhāvaḥ //MT_2,6.14 //
nanu bhikṣukarājyaviṣaye 'yaṃ nyāyo nāstīty / atrāha
śāstramātyebhapaurāṇām avikalpyā svabhāvadhīḥ / sā yā bhikṣukarājyasya kartrī dhartrī prajāsthiteḥ //MU_2,6.15//
śāstā purohitaḥ / sa ca amātyaś ca / ibhaś ca maṅgalahastī ca / paurāś ca / teṣām /
sā svabhāvadhīḥ svabhāvāt utthitā bhikṣurājyadānarūpā buddhiḥ / avikalpyā nāśayitum
aśakyāśaktā iti yāvat bhavati / sā kā / yā bhikṣukarājyasya kartrī bhavati / taddvāreṇa
prajāsthiteḥ dhartrī ca bhavati / ato 'trāpy ayam eva nyāya iti bhāvaḥ / iyaṃ hi
rītiḥ / yatra deśe rājā mriyate / tasya putraś ca na syāt / tatra maṅgalahastī yaṃ
namati / tam eva rājānaṃ kurvantīti //MT_2,6.15 //
aihikaḥ prāktanaṃ hanti prāktano 'dyatanaṃ balāt / sarvadā puruṣaspandas tatrānudvegavāñ jayī //MU_2,6.16//
puruṣaspandaḥ pauruṣam / tatra dvayoḥ pauruṣayoḥ madhye / anudvegavān udvegarahitaḥ / lakṣaṇayā atibala ity arthaḥ //MT_2,6.16//
nanu tatra kaḥ prāyaḥ balavān astīty / atrāha
dvayor adyatanasyaiva pratyakṣād balitā bhavet / daivaṃ jetum ato yatnair bālo yūneva śakyate //MU_2,6.17//
pratyakṣāt pratyakṣapramāṇena / dṛśyate hi adyatanaḥ śubhācāraḥ hyastanam aśubhaṃ
nāśayan / phalitam āha / daivam iti / ataḥ yatnaiḥ adyatanaiḥ pauruṣaiḥ / daivaṃ
prāktanaṃ pauruṣaṃ / jetum śakyate / keneva / yūneva / yathā yūnā bālaḥ jetuṃ śakyate
tathety arthaḥ //MT_2,6.17 //
meghena nīyate yad vā vatsaropārjitā kṛṣiḥ / meghasya puruṣārtho 'sau jayaty adhikayatnavān //MU_2,6.18//
atrāpi na daivasya kācic chaktir astīti bhāvaḥ //MT_2,6.18//
krameṇopārjite 'py arthe naṣṭe kāryā na kheditā / na balaṃ yatra me śaktaṃ tatra kā paridevanā //MU_2,6.19//
balam pauruṣam / na hi janaḥ aśakyaḥ rājyādivastuprāptyarthaṃ pratyahaṃ paridevanāyukto bhavatīti bhāvaḥ //MT_2,6.19//
yan na śaknomi tasyārthe yadi duḥkhaṃ karomy aham / tad amānitamṛtyor me yuktaṃ pratyaharodanam //MU_2,6.20//
amānitamṛtyoḥ tāvad mṛtyupātam api anaṅgīkurvataḥ //MT_2,6.20//
deśakālakriyādravyavaśato visphuranty amī / sarva eva jagadbhāvā jayaty adhikayatnavān //MU_2,6.21//
bhāvāḥ mṛtyvādirūpāḥ padārthāḥ //MT_2,6.21//
phalitaṃ kathayati
tasmāt pauruṣam āśritya sacchāstraiḥ satsamāgamaiḥ / prajñām amalatāṃ nītvā saṃsārāmbunidhiṃ tara //MU_2,6.22//
amalatām rāgādimalarāhityam //MT_2,6.22//
prāktanaś caihikaś cāsau puruṣārthau phaladrumau / aihikaḥ puruṣārthaś ca jagaty abhyadhikas tayoḥ //MU_2,6.23//
phalotpādakau drumau phaladrumau //MT_2,6.23//
karma yaḥ prāktanaṃ tucchaṃ na nihanti śubhehitaiḥ / ajño jantur anīśo 'sau vāṅmanaḥsukhaduḥkhayoḥ //MU_2,6.24//
 karma pauruṣam / anīśaḥ asamarthaḥ / vāṅmanaḥsukhaduḥkhau apy asau nāśayituṃ na śaknoti / śarīraduḥkhanāśe tu kā katheti bhāvaḥ //MT_2,6.24// 
yas tūdāracamatkāraḥ sadācāravihāravān / sa niryāti jaganmohān mṛgendraḥ pañjarād iva //MU_2,6.25//
sadācāreṇa sādhvācāreṇa / vihāraḥ vidyate yasya / tādṛśaḥ / sa iti / sa eva śubhapauruṣabhājanam iti bhāvaḥ //MT_2,6.25//
kaścin māṃ prerayaty evam ity anarthakukalpane / yaḥ sthito dṛṣṭam utsṛjya tyājyo 'sau dūrato 'dhamaḥ //MU_2,6.26//
dṛṣṭam pratyakṣadṛṣṭaphalaṃ pauruṣam //MT_2,6.26//
vyavahārasahasrāṇi yāny upāyānti yānti ca / yathāśāstraṃ vihartavyaṃ teṣu tyaktvā sukhāsukhe //MU_2,6.27//
yathāśāstram svaśāstrānatikrameṇa / vihartavyaṃ vihāraḥ kāryaḥ //MT_2,6.27//
yathāśāstram anucchinnāṃ maryādāṃ svām anujjhataḥ / upatiṣṭhanti sarvāṇi ratnāny ambunidher iva //MU_2,6.28//
svām svajātyanusāriṇīm / upatiṣṭhanti samīpam āgacchanti / sarvāṇi sakalāni śreyāṃsi //MT_2,6.28//
svārthaprāpakakāryaikaprayatnaparatā budhaiḥ / proktā pauruṣaśabdena sā siddhyai śāstrayantritā //MU_2,6.29//
svārthaprāpake svaprayojanasādhake kārye / ekam atyantaṃ / prayatnaparatā śāstrayantritā śāstrabuddhā //MT_2,6.29//
kriyāyāḥ spandadharmiṇyāḥ svārthasādhakatā svayam / sādhusaṅgamaśāstrārthatīkṣṇayābhyūhyate dhiyā //MU_2,6.30//
spandadharmiṇyāḥ spandasvarūpāyāḥ kriyāyāḥ / svārthasādhakatā svayam anyanirapekṣaṃ
bhavati / sādhusaṅgamaśāstrārthatīkṣṇayā dhiyā sambandhinī svārthasādhakatā abhyūhyate
vivecyate / kā svārthasādhakatā / śubhā / kā śubheti vyavasthāpyate ity arthaḥ //MT_2,6.30 //
anantaṃ samatānandaṃ paramārthaṃ vidur budhāḥ / sa yebhyaḥ prāpyate 'nantaṃ te sevyāḥ śāstrasādhavaḥ //MU_2,6.31//
 sarvatra samadarśitvaṃ samatā / tadrūpaḥ ānandaḥ samatānandaḥ / paramārtham paramopādeyaṃ / saḥ samatānandaḥ / pauruṣam āśrityopāsyaḥ //MT_2,6.31// 
prāktanaṃ pauruṣaṃ tac ced daivaśabdena kathyate / tad yuktam etad etasmin nāsti nāpavadāmahe //MU_2,6.32//
tat prasiddhaṃ / prāktanaṃ pauruṣaṃ daivaśabdena cet yadi / kathyate / yuṣmābhir
iti śeṣaḥ / tat kathanaṃ / yuktaṃ bhavati / yata etat samatānandaprāptyupāyatvam /
etasmin nāsti / ataḥ vayaṃ nāpavadāmahe tadapavādaṃ na kurmaḥ / upekṣāviṣayatvād
iti bhāvaḥ //MT_2,6.32 //
mūḍhaiḥ prakalpitaṃ daivam anyad yais te kṣayaṃ gatāḥ / nityaṃ svapauruṣād eva lokadvayahitaṃ bhavet //MU_2,6.33//
anyat prāktanapauruṣāt / kṣayam anudyogakṛtaṃ nāśam //MT_2,6.33//
hyastanī duṣkriyābhyeti śobhāṃ satkriyayā yathā / adyaivaṃ prāktanī tasmād yatnāt satkāryavān bhava //MU_2,6.34//
adyatanayeti śeṣaḥ / yathā adyatanayā satkriyayā hyastanī duṣkriyā śobhāṃ abhyeti /
evam tathā / prāktanī prāgjanmabhavā vāsanārūpā duṣkriyā / adya adyatanayā sacchāstrasevanādirūpayā
satkriyayā / śobhām śuddhatvam abhyeti / ataḥ tvam satkāryavān bhava //MT_2,6.34 //
karāmalakavad dṛṣṭaṃ pauruṣād eva yat phalam / mūḍhaḥ pratyakṣam utsṛjya daivamohe nimajjati //MU_2,6.35//
mūḍhaḥ daivāt phalavādī ajñānī / pratyakṣam pratyakṣapramāṇasiddhaṃ pauruṣam utsṛjya /
daivamohe daivarūpe bhrame majjati / kutaḥ tat / tat kutaḥ yat yataḥ / asmābhiḥ phalam
karāmalakavat pauruṣād eva dṛṣṭam pratyakṣam anubhūtam //MT_2,6.35 //
sakalakāraṇakāryavivarjitaṃ nijavikalpabalād upakalpitam / tad anapekṣya hi daivam asanmayaṃ śraya śubhāśaya pauruṣam ātmanaḥ //MU_2,6.36//
sakalāni yāni kāryakāraṇāni / taiḥ varjitam / atyantāsatsvarūpam ity arthaḥ / ata
eva nijavikalpabalāt upakalpitam saṃpāditaṃ / tat asanmayaṃ daivam anapekṣya / he
śubhāśaya / tvam ātmanaḥ pauruṣaṃ āśraya / daivavaśo mā bhaveti bhāvaḥ //MT_2,6.36 //
 śāstraiḥ sadācaritajṛṃbhitadeśadharmair yat kalpitaṃ phalam atīva ciraprarūḍham / tasmin hṛdi sphurati no 'param eti cittam aṅgāvalī tad anu  #
pauruṣam etad āhuḥ //MU_2,6.37// 
śāstraiḥ sacchāstraiḥ / satāṃ sādhūnāṃ / yat ācaritaṃ ācāraḥ / tena pravṛttaḥ / avicchinnapravāheṇāgatāḥ
ye deśadharmāḥ / taiḥ cātīva ciraprarūḍhaṃ atyantabahukālāt prabhṛti prasiddhaṃ /
yat phalaṃ kalpitam sādhyatvena niścitaṃ bhavati / tasmin phale / hṛdi sphurati saṃpādanīyatayā
vilasati sati / cittam aparam proktaphaletaraṃ vastu yat / no eti na gacchati / tad
anu cittānantaraṃ / aṅgāvalī hastādyavayavapaṅktir / api aparaṃ yat / no eti / api
tu tatsādhanaikaparaṃ bhavati / paṇḍitāḥ etat pauruṣam āhuḥ kathayanti / na tu yathā
tathā hastādicālanam iti bhāvaḥ //MT_2,6.37 //
 buddhvaiva pauruṣaphalaṃ puruṣatvam etad ātmaprayatnaparataiva sadaiva kāryā / neyā tataḥ saphalatāṃ paramām athāsau sacchāstrasādhujanapaṇḍitasevanena 
puruṣeṇa etat svenānubhūyamānaṃ / puruṣatvam puruṣabhāvam / pauruṣaphalaṃ / pauruṣaṃ
pūrvaślokoktasvarūpapauruṣaṃ / phalaṃ yasya / tādṛk / buddhvā eva / ātmaprayatnaparatā
pauruṣanirvṛttatvam / sadā eva kāryā / tataḥ karaṇānantaraṃ / puruṣeṇāsau ātmaprayatnaparatā /
sacchāstrasādhujanapaṇḍitasevanena paramām utkṛṣṭām / saphalatām mokṣākhyaphalayuktatām
neyā / athaśabdaḥ pādapūraṇārthaḥ //MT_2,6.38 //
daivapauruṣavicāracārubhiś cetasā caritam ātmapauruṣam / nityam eva jayatīti bhāvitaiḥ kārya āryajanasevanodyamaḥ //MU_2,6.39//
puruṣaiḥ āryajanasevanodyamaḥ kāryaḥ / kathaṃbhūtaiḥ / daivapauruṣayoḥ yaḥ vicāraḥ
svarūpavivecanaṃ / tena cārubhiḥ / punaḥ kathaṃbhūtaiḥ / manasā iti evam / bhāvitaiḥ
niścitaiḥ iti / kim iti / caritam anuṣṭhitam / ātmapauruṣam nityam sadā jayati /
sarvaphalajanakatvāt sarvotkarṣeṇa vartata iti //MT_2,6.39 //
sargāntaślokenāpy etad eva kathayati
 janmaprabandhamayam āmayam eṣa jīvo buddhvaihikaṃ sahajapauruṣam eva siddhyai / śāntiṃ nayatv avitathena varauṣadhena pṛṣṭena tuṣṭiparapaṇḍitasevanena 
jīvaḥ puruṣaḥ / aihikaṃ iha loke śakyatvena sthitaṃ pauruṣaṃ / siddhyai siddhyarthaṃ
buddhvā / tataḥ tadāśrayaṇenānuṣṭhitena tuṣṭiparapaṇḍitasevanena hetunā / pṛṣṭena
tasmād eva paṇḍitāt pṛṣṭena / avitathena saphalena / varauṣadhena samyagjñānākhyavarauṣadhena /
janmaprabandhamayam janmasantānarūpaṃ / āmayam rogaṃ / śāntiṃ nayatu / iti śivam //MT_2,6.40 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuvyavahāraprakaraṇe ṣaṣṭhaḥ sargaḥ // 2,6 //
oṃ atyantopādeyatvena punar api pauruṣacarcām eva prastauti
prāpya vyādhivinirmuktaṃ deham alpādhivedhitam / tathātmānaṃ samādadhyād yathā bhūyo na jāyate //MU_2,7.1//
 alpo yaḥ ādhiḥ jīvanopāyādinimittā cittapīḍā / tena vedhitam tāḍanāyuktam kṛtam / samādadhyāt cinmātratattve samādhānayuktaṃ kuryāt //MT_2,7.1// 
daivaṃ puruṣakāreṇa yo 'tivartitum icchati / iha cāmutra ca jayet sa saṃpūrṇābhivāñchitaḥ //MU_2,7.2//
daivam anudyogarūpam daivam / saṃpūrṇe abhivāñchite bhogamokṣarūpe kāṅkṣite yasya saḥ //MT_2,7.2//
ye samudyogam utsṛjya sthitā daivaparāyaṇāḥ / te dharmam arthakāmau ca nāśayanty ātmavidviṣaḥ //MU_2,7.3//
ātmavidviṭtvaṃ ca teṣāṃ bhogamokṣarūpātmakakāryanāśakatvāj jñeyam //MT_2,7.3//
saṃvitspando manaḥspanda indriyaspanda eva ca / etāni puruṣārthasya rūpāṇy ebhyaḥ phalodayaḥ //MU_2,7.4//
ebhyaḥ saṃvidādispandebhyaḥ //MT_2,7.4//
saṃvittattvād eva pauruṣotthānaṃ kathayati
yathā saṃvedanaṃ cetas tathāntaḥspandam ṛcchati / tathaiva kāyaś calati tathaiva phalabhoktṛtā //MU_2,7.5//
yathā yena prakāreṇa / saṃvedanam saṃvidaḥ sphuraṇam syāt / tathā tena prakāreṇa /
cetaḥ antaḥspandam saṃkalpākhyām ceṣṭām / ṛcchati gacchati / tathaiva cittaspandānusāreṇa
eva / kāyaḥ calati hitāhitaprāptiparihārarūpāṃ kriyāṃ prati ceṣṭate / tataḥ tathaiva
kāyacalanānusāreṇaiva / phalabhoktṛtā bhavati / jīvasyeti śeṣaḥ //MT_2,7.5 //
ābālam etat saṃsiddhaṃ yatra yatra yathā tathā / daivaṃ tu na kvacid dṛṣṭam ato jayati pauruṣam //MU_2,7.6//
ābālaṃ bālaparyantam / etat maduktam / phalitam āhāta iti //MT_2,7.6//
puruṣārthena deveśagurur eṣa bṛhaspatiḥ / śukro daityendragurutāṃ puruṣārthena cāsthitaḥ //MU_2,7.7//
deveśasya guruḥ deveśaguruḥ //MT_2,7.7//
dainyadāridryaduḥkhārtā api sādho narottamāḥ / pauruṣeṇaiva yatnena yātā devendratulyatām //MU_2,7.8//
devendratulyatām indrasāmyam //MT_2,7.8//
mahānto vibhavāḍhyā ye nānāścaryasamāśrayāḥ / pauruṣeṇaiva doṣeṇa narakātithitāṃ gatāḥ //MU_2,7.9//
doṣeṇa doṣahetunā / ucchāstriteneti yāvat //MT_2,7.9//
bhāvābhāvasahasreṣu daśāsu vividhāsu ca / svapauruṣavaśād eva vivṛttā bhūtajātayaḥ //MU_2,7.10//
vivṛttāḥ rūpāntaraṃ gatāḥ / bhāvābhāvādyāviṣṭāḥ saṃpannā iti yāvat //MT_2,7.10//
śāstrato gurutaś caiva svataś ceti trisiddhitā / sarvatra puruṣārthasya na daivasya kadācana //MU_2,7.11//
tribhiḥ prakāraiḥ siddhitā trisiddhitā / phalam iti śeṣaḥ / svataḥ śāstrādi vinā
svapratibhāmātrād eva / kecid dhi śāstrāt siddhā bhavanti / kecit gurutaḥ / kecit
svataḥ //MT_2,7.11 //
aśubheṣu samāviṣṭaṃ śubheṣv evāvatārayet / yatnena cittam ity āśu sarvaśāstrārthasaṃgrahaḥ //MU_2,7.12//
aśubheṣu bhogārjanarūpeṣv aśubhakāryeṣu //MT_2,7.12//
yac chreyo yad atucchaṃ ca yad apāyavivarjitam / tat tad ācara yatnena putreti guravaḥ sthitāḥ //MU_2,7.13//
putra he śiṣya / sthitāḥ / upadeṣṭṛtveneti śeṣaḥ //MT_2,7.13//
yathā yathā prayatno me phalam āśu tathā tathā / ity ahaṃ pauruṣād eva phalabhāṅ na tu daivataḥ //MU_2,7.14//
ity evaṃ / niścayavān bhaved iti bhāvaḥ //MT_2,7.14//
pauruṣād dṛśyate siddhiḥ pauruṣaṃ dhīmatāṃ kramaḥ / daivam āśvāsanāmātraṃ duḥkhapelavabuddhiṣu //MU_2,7.15//
duḥkhena pelavā udyogāsahā / buddhiḥ yeṣāṃ teṣu //MT_2,7.15//
pratyakṣapramukhān nityaṃ pramāṇaṃ pauruṣaḥ kramaḥ / phalato dṛśyate loke deśāntaragamādikāt //MU_2,7.16//
asmābhiḥ pauruṣaḥ puruṣasambandhī kramaḥ / pādacālanādirūpaṃ pauruṣam iti yāvat /
deśāntaragamādikāt phalataḥ phalāt / nityaṃ pramāṇaṃ arthakriyākāri dṛśyate / phalataḥ
kathaṃbhūtāt / pratyakṣaṃ pratyakṣapramāṇaṃ / pramukhaṃ grāhakatvena pradhānaṃ yasya /
tādṛśāt pratyakṣadṛṣṭād ity arthaḥ / ataḥ pauruṣam eva saphalaṃ / na daivam iti bhāvaḥ //MT_2,7.16 //
bhoktā tṛpyati nābhoktā gantā gacchati nāgatiḥ / vaktā vakti na cāvaktā pauruṣaṃ saphalaṃ nṛṇām //MU_2,7.17//
spaṣṭam //MT_2,7.17//
pauruṣeṇa durantebhyaḥ saṃkaṭebhyaḥ subuddhayaḥ / samuttaranty ayatnena na tu mūkatayānayā //MU_2,7.18//
mūkatayā daivaparatvarūpeṇa udyogarāhityena //MT_2,7.18//
yo yo yathā prayatate sa sa tadvat phalaikabhāk / na tu tūṣṇīṃ sthiteneha kenacit prāpyate phalam //MU_2,7.19//
tadvat tathā / tūṣṇīṃ sthitena udyogarahitena tiṣṭhatā //MT_2,7.19//
śubhena puruṣārthena śubham āsādyate phalam / aśubhenāśubhaṃ rāma yathecchasi tathā kuru //MU_2,7.20//spaṣṭam //MT_2,7.20//
puruṣārthaphalaprāptir deśakālavaśād iha / prāptā cireṇa śīghraṃ vā yāsau daivam iti smṛtā //MU_2,7.21//
prāptiḥ prāpteti kāryaṃ karoti itivat prayogaḥ / asau puruṣārthaphalaprāptiḥ //MT_2,7.21//
na daivaṃ dṛśyate dṛṣṭyā na ca lokāntare sthitam / uktaṃ daivābhidhānena svaṃ loke karmaṇaḥ phalam //MU_2,7.22//
spaṣṭam //MT_2,7.22//
puruṣo jāyate loke vardhate kṣīyate punaḥ / na tatra dṛśyate daivaṃ jarāyauvanabālyavān //MU_2,7.23//
tatra puruṣe //MT_2,7.23//
deśād deśāntaraprāptir hastasthadravyadhāraṇam / vyāpāraś ca tathāṅgānāṃ pauruṣeṇa na daivataḥ //MU_2,7.24//
spaṣṭam //MT_2,7.24//
arthaprāpakakāryaikaprayatnaparatā budhaiḥ / proktā pauruṣaśabdena sarvam āsādyate 'nayā //MU_2,7.25//
arthaprāpakaṃ yat kāryaṃ / tatra ekam kevalaṃ / prayatnaparatā //MT_2,7.25//
anarthaprāptikāryaikaprayatnaparatā tu yā / soktā pronmattaceṣṭeti na kiṃcit prāpyate 'nayā //MU_2,7.26//
anarthaprāptau anarthaprāptyarthaṃ yat kāryam / tatra ekam prayatnaparatā //MT_2,7.26//
kriyāyāḥ spandadharmiṇyāḥ svārthasādhakatā svayam / sādhusaṅgamasacchāstratīkṣṇayonnīyate dhiyā //MU_2,7.27//
unnīyate niścīyate //MT_2,7.27//
anantaṃ samatānandaṃ paramārthaṃ svakaṃ viduḥ / tad yebhyaḥ prāpyate yatnāt sevyās te śāstrasādhavaḥ //MU_2,7.28//
svakam paramārtham nijaṃ paramaprayojanam //MT_2,7.28//
sacchāstrādiguṇo matyā sacchāstrādiguṇān matiḥ / vardhete te mitho 'bhyāsāt sarobdāv iva kālataḥ //MU_2,7.29//
sacchāstrādirūpaḥ guṇaḥ matyā bhavati / buddhirahitasya sacchāstrādau pravṛttyabhāvāt /
matiḥ sacchāstrādiguṇāt bhavati / te sacchāstrādiguṇamatī / mithaḥ anyonyaṃ / abhyāsāt
vardhete vṛddhiṃ gacchataḥ / kāv iva / sarobdāv iva / yathā sarobdau saromeghau /
kālataḥ mithaḥ vardhete tathety arthaḥ / kadācid dhi saraḥ meghavṛṣṭena jalena vardhate /
kadācit tu meghaḥ sarasaḥ gṛhītena jaleneti //MT_2,7.29 //
ābālyād alam abhyastaiḥ śāstrasatsaṃgamādibhiḥ / guṇaiḥ puruṣayatnena svo 'rthaḥ saṃprāpyate hitaḥ //MU_2,7.30//
puruṣayatnena pauruṣeṇābhyastaiḥ anuśīlitaiḥ / svaḥ arthaḥ mokṣākhyaṃ nijaṃ prayojanam //MT_2,7.30//
pauruṣeṇa jitā daityāḥ sthāpitā bhuvanakriyāḥ / racitāni jagantīha viṣṇunā na tu daivataḥ //MU_2,7.31//
spaṣṭam //MT_2,7.31//
sargāntaślokena śrīrāmasya pauruṣaṃ kartavyatvenopadiśati
 jagati puruṣakārakāraṇe 'smin kuru raghunātha ciraṃ tathā prayatnam / vrajasi tarusarīsṛpābhidhānāṃ subhaga yathā na daśām aśaṅkam eva //MU_2,7.32// 
jagati kathaṃbhūte / puruṣakāraḥ pauruṣaṃ kāraṇaṃ yasya / tādṛśe / cinmātrapauruṣād
eva hi jagad utpannam / prayatnam pauruṣam / tarusarīsṛpābhidhānāṃ daśāṃ tarvādirūpatām
ity arthaḥ / tarvādayo hi pauruṣarāhityenaiva duḥkham anubhavantīti teṣāṃ grahaṇaṃ
kṛtam / iti śivam //MT_2,7.32 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuvyavahāraprakaraṇe saptamaḥ sargaḥ // 2,7 //
oṃ punaḥ daivanirākaraṇaṃ karoti / oṃ
nākṛtir na ca karmāṇi nāspadaṃ na parākramaḥ / tan mithyājñānavat prauḍhaṃ daivaṃ nāma kim ucyate //MU_2,8.1//
pūrvārdhe yasyeti śeṣaḥ //MT_2,8.1//
svakarmaphalasaṃprāptāv idam ittham itīha yāḥ / giras tā daivanāmnaitāḥ prasiddhiṃ samupāgatāḥ //MU_2,8.2//
idam ittham iti gira idaṃ itthaṃ saṃpannam iti vācaḥ //MT_2,8.2//
tathaiva mūḍhamatibhir daivam astīti niścayaḥ / ātto duravabodhena rajjāv iva bhujaṅgamaḥ //MU_2,8.3//
ātto gṛhītaḥ / duravabodhena ajñānena / ivaśabdaḥ yathāśābdārthe //MT_2,8.3//
hyastanī duṣkriyābhyeti śobhāṃ satkriyayā yathā / adyaivaṃ prāktanī tasmād yatnāt satkāryavān bhava //MU_2,8.4//
gatārtho 'yam //MT_2,8.4//
mūḍhānumānasaṃsiddhaṃ daivaṃ yasyāsti durmateḥ / daivād dāho 'stu mā veti vaktavyaṃ tena pāvake //MU_2,8.5//
mūḍhānumānasaṃsiddhaṃ daivaṃ yasya durmateḥ ajñāninaḥ / asti paramārthasad asti /
tena durmatinā / pāvake agnau sthitvā / daivād dāhaḥ astu māstu veti vaktavyam /
tatra tv asau naitad vaktuṃ śaknoti dāhaikalabdher iti bhāvaḥ //MT_2,8.5 //
daivam eveha cet karma puṃsaḥ kim iva ceṣṭayā / snānadānāśanādārān daivam eva kariṣyati //MU_2,8.6//
karma karmasaṃpādakam ity arthaḥ / na caitat saṃbhavati akiṃcitkurvataḥ snānādyanupapatter iti bhāvaḥ //MT_2,8.6//
kiṃ vā śāstropadeśena mūko 'yaṃ puruṣaḥ kila / saṃcāryate tu daivena kiṃ kasyehopadiśyate //MU_2,8.7//
saṃcāryate saṃcaraṇaśīlaḥ saṃpādyate / kim iti / kena iti śeṣaḥ / daivāṅgīkāre na ko 'pi kasyāpy upadeśaṃ kuryād iti bhāvaḥ //MT_2,8.7//
na ca niḥspandatā loke dṛṣṭeha śavatāṃ vinā / spandaś ca phalasaṃprāptis tasmād daivaṃ nirarthakam //MU_2,8.8//
spaṣṭam //MT_2,8.8//
nanu daivena sahaiva puruṣaḥ kāryaṃ karotīty / atrāha
na cāmūrtena daivena mūrtasya sahakartṛtā /
hastādīn īhataś caiva na daivena kvacit kṛtam //MT_2,8.9//
amūrtena mūrtirahitena daivena / hastādīn īhataḥ ceṣṭataḥ / mūrtasya puruṣasya /
sahakartṛtā ca na bhavati / ataḥ daivena kṛtam daivakartṛkaṃ kāryaṃ / kvacit na bhavati //MT_2,8.9 //
nanu manobuddhyādivad amūrtasyāpi daivasya mūrtena saha kartṛtvam asty evety / atrāha
manobuddhivad apy etad daivaṃ nehānubhūyate / āgopālaṃ kila prājñais tena daivam asat sadā //MU_2,8.10//
mṛtaśarīre kartṛtvādarśanān manobuddhī kalpyete / na ca daivasyātra kaścid upayoga iti / na tatkalpanāvasara iti bhāvaḥ //MT_2,8.10//
nanu kadācit tasmād eva dṛśyāt śarīrādeḥ kāryaṃ dṛṣṭaṃ kadācin na dṛṣṭam iti adṛṣṭasya daivasya kalpanā yuktaivety / atrāha
pṛthak ced buddhir anyo 'rthaḥ saiva cet kānyatā tayoḥ / kalpanā vā pramāṇaṃ cet pauruṣaṃ kiṃ na kalpyate //MU_2,8.11//
buddhiḥ jñānaṃ / pṛthak cet yady asti / tadārthaḥ anya ekasmāt dvitīyaḥ pṛthag iti
yāvat / asti buddhiḥ sā eva / na tu bhinnā ced bhavati / tadā tayoḥ arthayoḥ kā anyatā
bhavati / ato 'tra kevalasaddṛśyāc charīrāder eva kāryaṃ bhavatv iti bhāvaḥ / nanv
atra buddhipṛthaktvopayogo nāsti / kalpanāyā eva pramāṇatvād ity / atrāha / kalpaneti /
kalpanā prathamaṃ pramāṇaṃ nāsti ced / vāsti / tadā pauruṣaṃ kiṃ na kalpyate / kalpanayā
saṃbhāvyate samānanyāyatvāt //MT_2,8.11 //
punar api prakṛtaṃ mūrtāmūrtayoḥ sahakartṛtvāsaṃbhavam eva kathayati
nāmūrtena ca saṅgo 'sti nabhaseva vapuṣmataḥ / mūrtaṃ ca dṛśyate lagnaṃ tasmād daivaṃ na vidyate //MU_2,8.12//
vapuṣmataḥ mūrtasya śarīriṇaḥ / amūrtena mūrtirahitena daivena / saṅgaḥ sahakartṛtvaṃ
nāsti / keneva / nabhasā iva / nanu tathāpi amūrtam eva kartṛ bhavatv ity / atrāha /
mūrtaṃ ceti / asmābhiḥ mūrtam eva lagnaṃ kāryalagnaṃ dṛśyate / ataḥ tasyaiva kartṛtvaṃ
yuktam iti bhāvaḥ / phalitaṃ kathayati / tasmād iti / tasmāt tato hetoḥ / daivaṃ
na vidyate / tatkalpanāyāḥ nirastatvāt //MT_2,8.12 //
viniyoktātha bhūtānām asty anyat tajjagattraye / śeratāṃ bhūtavṛndāni daivaṃ sarvaṃ kariṣyati //MU_2,8.13//
viniyoktā prerakaḥ / anyad daivākhyaṃ anyat vastu / śeratām kāryeṣv anudyogaṃ bhajantām //MT_2,8.13//
daivenetthaṃ niyukto 'smi kiṃ karomīdṛśaṃ sthitam / samāśvāsanavāg eṣā na daivaṃ paramārthataḥ //MU_2,8.14//
īdṛśam sthitam īdṛśam saṃpannam //MT_2,8.14//
mūḍhaiḥ prakalpitaṃ daivaṃ tatparās te kṣayaṃ gatāḥ / prājñās tu puruṣārthena padam uttamam āgatāḥ //MU_2,8.15//
tatparāḥ svayaṃkalpitadaivaparāḥ / te mūḍhāḥ / puruṣārthena pauruṣeṇa / uttamaṃ padam mokṣākhyam utkṛṣṭaṃ sthānam //MT_2,8.15//
ye śūrā ye ca vikrāntā ye prājñā ye ca paṇḍitāḥ / tais taiḥ kair iva loke 'smin vada daivaṃ pracakṣyate //MU_2,8.16//
pracakṣyate kathyate / na kenāpi pracakṣyate iti bhāvaḥ //MT_2,8.16//
kālavidbhir vinirṇītā yasyāsti cirajīvitā / sa cej jīvati saṃchinnaśirās tad daivam uttamam //MU_2,8.17//
kālavidbhiḥ daivajñaiḥ //MT_2,8.17//
kālavidbhir vinirṇītaṃ pāṇḍityaṃ yasya rāghava / anadhyāpita evāsau tajjñaś ced daivam uttamam //MU_2,8.18//
tajjñaḥ paṇḍitaḥ //MT_2,8.18//
viśvāmitreṇa muninā daivam utsṛjya dūrataḥ / pauruṣeṇaiva saṃprāptaṃ brāhmaṇyaṃ rāma nānyathā //MU_2,8.19//
spaṣṭam //MT_2,8.19//
amībhir na parai rāma puruṣair munitāṃ gataiḥ / pauruṣeṇaiva saṃprāptā ciraṃ gaganagamitā //MU_2,8.20//
amībhiḥ pauruṣayuktair ebhir eva / paraiḥ pauruṣarahitaiḥ sāmānyajantubhiḥ / gaganagamitā paramākāśacāritvam //MT_2,8.20//
utsādya devasaṃghātāṃś cakrus tribhuvanodare / pauruṣeṇaiva yatnena sāmrājyaṃ dānaveśvarāḥ //MU_2,8.21//
utsādya bādhitvā / devasaṃghātān devasamūhān / dānaveśvarāḥ hiraṇyākṣyādayaḥ //MT_2,8.21//
ālūnaśīrṇam ābhogi jagad ājahrur ojasā / pauruṣeṇaiva yatnena dānavebhyaḥ sureśvarāḥ //MU_2,8.22//
ālūnaśīrṇam aticañcalam //MT_2,8.22//
rāma pauruṣayuktyaiva salilaṃ dhāryate na vā / ciraṃ karaṇḍake yuktyā na daivaṃ tatra kāraṇam //MU_2,8.23//
karaṇḍake randhrayukte kāṇḍasādhite dravyaviśeṣe / kenacit prayogena hi karaṇḍe 'pi jalaṃ tiṣṭhati //MT_2,8.23//
haraṇādānasaṃrambhavibhramabhramabhūmiṣu / śaktatā dṛśyate rāma na daivasyauṣadher iva //MU_2,8.24//
haraṇetyādy upalakṣaṇaṃ sarvakriyāṇām //MT_2,8.24//
sargāntaślokenaitat samāpayati
 sakalakāraṇakāryavivarjitaṃ nijavikalpavaśād upakalpitam / tvam anavekṣya hi daivam asanmayaṃ śraya śubhāśaya pauruṣam uttamam //MU_2,8.25// 
gatārtho 'yam / iti śivam //MT_2,8.25//
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe 'ṣṭamaḥ sargaḥ // 2,8 //
oṃ atra śrīrāmaḥ pṛcchati
bhagavan sarvadharmajña pratiṣṭhām alam āgatam / yal loke tad vada brahman daivam evaṃ kim ucyate //MU_2,9.1//
he bhagavan / brahman vasiṣṭha / kathaṃbhūta / sarvadharmajña / tvam vada / yat daivam
loke evam pratiṣṭhām prasiddhim / āgataṃ / tat paṇḍitaiḥ kiṃrūpaṃ kathyate / na hi
asiddhaṃ vastu prasiddhim āyāti iti bhāvaḥ //MT_2,9.1 //
śrīvasiṣṭhaḥ uttaraṃ kathayati
pauruṣaṃ sarvakāryāṇāṃ kartṛ rāghava netarat / phalabhoktṛ ca sarvatra na daivaṃ tatra kāraṇam //MU_2,9.2//
he rāghava / pauruṣaṃ sarvakāryāṇāṃ kartṛ bhavati / itarat anyat daivādi / kartṛ
na bhavati / na kevalaṃ kartr eva / kiṃ tu phalabhoktṛ ca bhavati / svāviṣṭapuruṣadvāreṇeti
bhāvaḥ / daivaṃ tatra kāraṇaṃ na bhavati / ato daivaṃ nāstīti bhāvaḥ //MT_2,9.2 //
daivaṃ na kiṃcit kurute na ca bhuṅkte na vidyate / na dṛśyate nādriyate kevalaṃ kalpanedṛśī //MU_2,9.3//
īdṛśī daivam eva sarvaṃ karotīty evaṃrūpā / na ca kalpanāyāḥ satyatvam iti bhāvaḥ //MT_2,9.3//
siddhasya pauruṣeṇeha phalasya phalaśālinām / śubhāśubhā vā saṃpattir daivaśabdena kathyate //MU_2,9.4//
paṇḍitaiḥ phalaśālināṃ phalabhājāṃ / pauruṣeṇa śubhāśubhena pauruṣeṇa / siddhasya
phalasya śubhā aśubhā vā saṃpattiḥ daivaśabdena kathyate / ajñavyavahārārtham iti
śeṣaḥ //MT_2,9.4 //
pauruṣoparatā nityam iṣṭāniṣṭasya vastunaḥ / prāptir iṣṭāpy aniṣṭā vā daivaśabdena kathyate //MU_2,9.5//
 paṇḍitaiḥ pauruṣe uparatā niṣṭhāṃ gatā / iṣṭāniṣṭasya vastunaḥ iṣṭā aniṣṭā vā prāptiḥ daivaśabdena kathyate / apiśabdaḥ pādapūraṇārthaḥ //MT_2,9.5// 
bhāvī tv avaśyam evārthaḥ puruṣārthaikasādhanaḥ / yaḥ so 'smiṃl lokasaṃghāte daivaśabdena kathyate //MU_2,9.6//
bhāvī bhavanaśīlaḥ / puruṣārthaḥ pauruṣam ekaṃ sādhanaṃ yasya / tādṛśaḥ / lokasaṃghāte lokasamūhe //MT_2,9.6//
na tu rāghava lokasya kasyacit kiṃcid eva hi / daivam ākāśakalpaṃ hi karoti na karoti vā //MU_2,9.7//
 hi yasmādarthe / ākāśakalpam ākāśavad atyantatuccham / na hi vandhyāsutaḥ kasyacit kiṃcit karoti na karoti veti bhāvaḥ / dvitīyo hiśabdaḥ niścaye 
puruṣārthasya siddhasya śubhāśubhaphalodaye
idam itthaṃ sthitam iti yoktis tad daivam ucyate //MT_2,9.8//
ukteḥ svarūpaṃ kathayati / idam itthaṃ sthitam itīti / siddham saṃpannam //MT_2,9.8//
itthaṃ mamābhavad buddhir itthaṃ me niścayo hy abhūt / iti karmaphalāvāptau yoktis tad daivam ucyate //MU_2,9.9//
itthaṃ karmaphalasādhanarūpā / karmaphalasyāvāptau prāptau / uktimātram eva daivam iti bhāvaḥ //MT_2,9.9//
iṣṭāniṣṭaphalaprāptāv evam ityarthavācakam / āśvāsanāmātravaco daivam ity eva kathyate //MU_2,9.10//
āśvāsanāmātravacaḥ kathaṃbhūtaṃ / evam / iti yaḥ arthaḥ / tasya vācakam niyamavācakam ity arthaḥ //MT_2,9.10//
śrīrāmaḥ pṛcchati bhagavan sarvadharmajña prāg yat karmopasaṃcitam / / tad etad daivam ity uktam apamṛṣṭaṃ kathaṃ tvayā //MU_2,9.11//
prāk pitrantargatabījatāvasthāyām / apamṛṣṭam nāśitam //MT_2,9.11//
śrīvasiṣṭhaḥ uttaraṃ kathayati
sādhu rāghava jānāsi śṛṇu vakṣyāmi te 'khilam / daivaṃ nāstīti te yena sthirā buddhir bhaviṣyati //MU_2,9.12//
spaṣṭam //MT_2,9.12//
tad eva kathayati
yā magnā vāsanā pūrvaṃ babhūva kila bhūriśaḥ / saiveyaṃ karmabhāvena nṝṇāṃ pariṇatiṃ gatā //MU_2,9.13//
pūrvam pitrantargatabījatāvasthāyām / bhūriśaḥ bhūriprakāreṇa / vartamānā yā vāsanā
śubhāśubhā vā bhāvanā / magnā / bīje iti śeṣaḥ bhavati / sā eveyaṃ nṝṇāṃ karmabhāvena
karmarūpeṇa / pariṇatiṃ rūpāntaraṃ / gatā / tadanurūpam eva sarve karma kurvantīti
bhāvaḥ //MT_2,9.13 //
jantur yadvāsano nāma tatkarmā bhavati kṣaṇāt / anyakarmānyabhāvaś cety etan naivopapadyate //MU_2,9.14//
anyabhāvaḥ anyavāsanā //MT_2,9.14//
grāmago grāmam āpnoti pattanārthī ca pattanam / yo yo yadvāsanas tat tat sa sa prayatate tathā //MU_2,9.15//
grāmagasya ca grāmagamanavāsanā sphuṭā evānyathā na yāyāt //MT_2,9.15//
yad eva tīvrasaṃvegād iha karma kṛtaṃ purā / tad eva daivaśabdena paryāyeṇa hi kathyate //MU_2,9.16//
iha ihalokaparalokatayā dvirūpe saṃsāre / purā pitrantargatabījatāvasthāyām / karmakaraṇaṃ cātra pitṛdvāreṇaiva jñeyam //MT_2,9.16//
upasaṃhāraṃ karoti
evaṃ daivaṃ svakarmāṇi karma prauḍhā svavāsanā / vāsanā manaso nānyā mano hi puruṣaḥ smṛtaḥ //MU_2,9.17//
evam anena prakāreṇa / svakarmāṇi prāk kṛtāni nijakarmāṇi / daivaṃ bhavati / prauḍhā
vāsanā karma bhavati / tadanusāreṇaiva tasya prakṛtatvāt / vāsanā manasaḥ anyā na
bhavati / hi niścaye / manaḥ puruṣaḥ bhavati / ataḥ daivasya puruṣād vyatiriktā sattā
nāstīti bhāvaḥ //MT_2,9.17 //
punar apy etad eva kathayati
yad daivaṃ tāni karmāṇi karma sādho mano hi tat / mano hi puruṣas tasmād daivaṃ nāstīti niścayaḥ //MU_2,9.18//
karmety atra yacchabdādhyāhāraḥ / yat karma / tat mano bhavati //MT_2,9.18//
ekam eva mano jantor yathā prayatate hi yat / nūnaṃ tat tad avāpnoti svata eva na daivataḥ //MU_2,9.19//
spaṣṭam //MT_2,9.19//
manaś cittaṃ vāsanā ca karma daivaṃ svaniścayaḥ / rāma puṃniścayasyaitāḥ saṃjñāḥ sadbhir udāhṛtāḥ //MU_2,9.20//
puṃniścayasya puṃrūpasya niścayasya / puruṣasyeti yāvat //MT_2,9.20//
evaṃnāmā hi puruṣo dṛḍhabhāvanayā yathā / nityaṃ prayatate rāma phalam āpnoty alaṃ tathā //MU_2,9.21//
evaṃnāmā mana ityādināmayuktaḥ //MT_2,9.21//
upasaṃhāraṃ karoti
evaṃ puruṣakāreṇa sarvam eva raghūdvaha / prāpyate netareṇeha tasmāt sa śubhado 'stu te //MU_2,9.22//
 saḥ puruṣakāraḥ / śubhado jīvanmuktākhyaśubhaphalapradaḥ / te ity upalakṣaṇam / tena sarveṣāṃ śubhaphalapradaḥ bhavatu ity arthaḥ //MT_2,9.22// 
śrīrāmaḥ pṛcchati
prāktanaṃ vāsanājālaṃ niyojayati māṃ yathā / mune tathaiva tiṣṭhāmi kṛpaṇaḥ kiṃ karomy aham //MU_2,9.23//
ataḥ pauruṣaṃ kiṃcid api nāstīti bhāvaḥ //MT_2,9.23//
śrīvasiṣṭhaḥ uttaraṃ kathayati
ata eva hi he rāma śreyaḥ prāpnoṣi śāśvatam / svaprayatnopanītena pauruṣeṇaiva nānyathā //MU_2,9.24//
hi niścaye / ata eva pūrvoktāt kāraṇād eva / pauruṣeṇa kathaṃbhūtena / svaprayatnopanītena / rāhoḥ śira itivad ayaṃ prayogaḥ //MT_2,9.24//
dvividho vāsanāvyūhaḥ śubhaś caivāśubhaś ca te / prāktano vidyate rāma dvayor ekataro 'tha vā //MU_2,9.25//
vāsanāvyūhaḥ vāsanāsamūhaḥ / atha vā pakṣāntare / dvayoḥ madhye / ekataraḥ śubhaḥ aśubho vā asti //MT_2,9.25//
vāsanaughena śuddhena tatra ced adya nīyase / tat krameṇa śubhenaiva padaṃ prāpnoṣi śāśvatam //MU_2,9.26//
nīyase svānusāreṇa karma kāryase / padam mokṣākhyaṃ sthānaṃ //MT_2,9.26//
atha ced aśubho bhāvas tvāṃ yojayati saṅkaṭe / prāktanas tad asau yatnāj jetavyo bhavatā balāt //MU_2,9.27//
aśubho bhāvaḥ aśubhā vāsanā / balāt haṭhāt //MT_2,9.27//
nanv anyaḥ cetanārūpaḥ kaścin māṃ prerayati / tat katham ahaṃ svayaṃ kiṃcit kartuṃ śaknomīty / atrāha
prājña cetanāmātras tvaṃ na dehas tvaṃ jaḍātmakaḥ / tad eva cetasy anyena cet tat tvaṃ kveva vidyase //MU_2,9.28//
he prājña / asmiñ śloke vakṣyamāṇe upadeśe yogyatvam / cetanāmātraḥ asi tvam / jaḍaḥ
dehaḥ nāsi / tad eva cetanāmātram eva san / tvam anyena hetukartṛbhūtena kṛtvā /
cet yadi / cetasi citikriyāṃ prati kartṛtvaṃ bhajasi / tat tadā / tvam na vidyase
nāsi / tasyaiva sattvāt / na hi dvayoḥ sattā yuktā vyarthatvāt //MT_2,9.28 //
punar api pūrvaślokottarārdhaniścitam artham eva kathayati
anyas tvāṃ cetayati cet tat tvayy asati ko 'paraḥ / kam imaṃ cetayet tasmād anavasthā na vāstavī //MU_2,9.29//
anyaḥ tvām cet cetayati citikriyākartṛtvam prerayati / tat tadā / tvayi asati pūrvoktayuktyā
sattām abhajati sati / sa iti kam imam kiṃrūpam / idantāspandaṃ tvāṃ / cetayet citikriyākartṛtvaṃ
prati prerayet / na hy asataḥ preraṇaṃ yuktam iti bhāvaḥ / ataḥ anyaḥ kaścit preryaḥ
kalpanīyaḥ / so 'pi tvatsamānayogakṣema eveti kutrāpi preryatayā viśrāntir na syād /
ataḥ tvam eva preryaprerakabhāvena sthito 'sīty abhiprāyeṇopasaṃhāraṃ karoti / tasmād
iti / tasmāt tato hetoḥ / anavasthā preryānavasthitiḥ / vāstavī paramārthabhūtā /
na bhavati / tavaiva preryaprerakatvābhyāṃ sthitatvāt / ato na kaścit tavānyaḥ prerakaḥ
astīti bhāvaḥ //MT_2,9.29 //
prakṛtam anusarati
śubhāśubhābhyāṃ mārgābhyāṃ vahantī vāsanāsarit / pauruṣeṇa prayatnena yojanīyā śubhe pathi //MU_2,9.30//
yojanīyā pravartanīyā / bhogatyāgaparāmarśākhyaṃ śubhānusandhānam eva satataṃ kāryam iti bhāvaḥ //MT_2,9.30//
aśubheṣu samāviṣṭaṃ śubheṣv evāvatārayet / svamanaḥ puruṣārthena balena balināṃ vara //MU_2,9.31//
samāviṣṭam saṃlīnam / avatārayet nayet //MT_2,9.31//
aśubhāc calitaṃ yāti śubhaṃ tasmād apītarat / jantoś cittaṃ tu paśuvat tasmāt tat pālayed balāt //MU_2,9.32//
aśubhāt bhogārjanaparāmarśarūpāt aśubhānusandhānāt / tasmād api śubhād api / pālayed aśubhāt rakṣet //MT_2,9.32//
samatāsāntvanenāśu na drāg iti śanaiḥ śanaiḥ / pauruṣeṇa prayatnena pālayec cittabālakam //MU_2,9.33//
samatā sarvam idaṃ brahmety evaṃrūpā buddhiḥ / tayā yat sāntvanam samāśvāsanaṃ tena /
na drāg iti na jhaṭiti / etasyārthaṃ svakaṇṭhena kathayati / śanaiḥ śanair iti samyagvicāreṇa /
na tu prāṇarodhanādirūpeṇa haṭhenety arthaḥ //MT_2,9.33 //
vāsanaughas tvayā pūrvam abhyāsena ghanīkṛtaḥ / śubho vāpy aśubho rāma śubham adya ghanīkuru //MU_2,9.34//
adya / madupadeśeneti śeṣaḥ //MT_2,9.34//
prāgabhyāsavaśād yātā yadā te vāsanodayam / tadābhyāsasya sāphalyaṃ viddhi tvam arimardana //MU_2,9.35//
abhyāsasya samastasyābhyāsasya //MT_2,9.35//
idānīm api te yāti ghanatāṃ vāsanānagha / abhyāsavaśatas tasmāc chubhābhyāsam upāhara //MU_2,9.36//
idānīm asmin janmani / upāhara ānaya //MT_2,9.36//
pūrvaṃ ced ghanatāṃ yātā nābhyāsāt tava vāsanā / vardhiṣyate tu nedānīm api tāta sukhī bhava //MU_2,9.37//
vāsanārāhityamātrasyaiva parame pade yatatvāt iti bhāvaḥ //MT_2,9.37//
saṃdigdhāyām api bhṛśaṃ śubham eva samāhara / asyāṃ tu vāsanāvṛddhau śubhād doṣo na kaścana //MU_2,9.38//
asyāṃ vāsanāvṛddhau saṃdigdhāyām kim abhyāsād vardhate na veti sandehaviṣayāyām api
satyāṃ / tvaṃ bhṛśaṃ śubham eva samāhara abhyāsaviṣayīkuru / yataḥ śubhāt kaścana
doṣo na bhavati //MT_2,9.38 //
sandehasyāyuktatāṃ kathayati
yad yad abhyasyate loke tanmayenaiva bhūyate / ity ākumāraṃ prajñeṣu dṛṣṭaṃ sandehavarjitam //MU_2,9.39//
loke saṃsāre / puruṣeṇeti śeṣaḥ //MT_2,9.39//
śubhavāsanayā yuktas tad atra bhava bhūtaye / paraṃ pauruṣam āśritya vijityendriyapañcakam //MU_2,9.40//
bhūtaye jīvanmuktākhyasaṃpatprāptaye //MT_2,9.40//
avyutpannamanā yāvad bhavān ajñātatatpadaḥ / guruśāstrapramāṇais tu nirṇītaṃ tāvad ācara //MU_2,9.41//
 avyutpannamanāḥ jñānarahitaḥ / ata evājñātatatpadaḥ ajñātabrahmākhyotkṛṣṭasthānaḥ / nirṇītam tatpadanirṇayam / bhāve ktaprayoge nirṇītam iti  #
siddham //MT_2,9.41// 
tataḥ kaṣāyapākena nūnaṃ vijñātavastunā / śubho 'py asau tvayā tyājyo bhāvanaugho nirādhinā //MU_2,9.42//
kaṣāyapākena lakṣaṇayā parakoṭiprāptyā / bhāvanaughaḥ nirṇayarūpaḥ vāsanāsamūhaḥ / nirādhinā śubhavāsanākhyacittapīḍārahitena //MT_2,9.42//
sargāntaślokena śrīrāmasyāvasthānam anuṣṭheyatvenopadiśati
 yad atisubhagam āryasevitaṃ tac chubham anusṛtya manojñabhāvabuddhyā / adhigamaya padaṃ sadāviśokaṃ tad anu tad apy avamucya sādhu tiṣṭha //MU_2,9.43// 
tvaṃ / yat atisubhagam ata evāryasevitam bhavati / tac chubhaṃ pauruṣam / manojñabhāvā
śubhavāsanā yā matiḥ / tayā karaṇabhūtayā / anusṛtya satatānuṣṭhānaviṣayatāṃ nītvā /
aviśokaṃ duḥkharahitaṃ / padaṃ jīvanmuktirūpaṃ sthānaṃ / adhigamaya prāpnuhi / ārṣaḥ
svārthe ṇic / tad anu kālāntare / tad api jīvanmuktipadam api avamucya / sādhu samyak /
tiṣṭha videhamuktau sthirībhavety arthaḥ / iti śivam //MT_2,9.43 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe navamaḥ sargaḥ // 2,9 //
oṃ paramam upasaṃhāraṃ karoti
ataḥ pauruṣam āśritya śreyase nityabāndhavam / ekāgraṃ kuru cittaṃ tvaṃ śṛṇu coktam idaṃ mama //MU_2,10.1//
uktam upadeśam //MT_2,10.1//
avāntarābhipātīni svārūḍhāni manoratham / pauruṣeṇendriyāṇy āśu saṃyamya samatāṃ naya //MU_2,10.2//
avāntareṣu bhogarūpeṣu madhyameṣu viśrāntisthāneṣu / na tu paramātmarūpe parame viśrāntisthāne /
abhipātīni patanaśīlāni / manorathaṃ cittānusandhānam / svārūḍhāni suṣṭhu ārūḍhāni /
indriyāṇi saṃyamya pratyāhṛtya / samatāṃ rāgadveṣarahitatvam naya / anyathā na śroṣyasīti
bhāvaḥ //MT_2,10.2 //
ihāmutra ca siddhyarthaṃ puruṣārthaphalapradām / mokṣopāyamayīṃ vakṣye saṃhitāṃ sārasammitām //MU_2,10.3//
mokṣopāyamayīṃ mokṣasya yaḥ upāyaḥ tanmayīm tadvācakām ity arthaḥ / saṃhitām śāstram / sārasammitām sāratulyām //MT_2,10.3//
apunargrahaṇāyāntas tyaktvā saṃsāravāsanām / saṃpūrṇau śamasantoṣāv ādāyodārayā dhiyā //MU_2,10.4//
sapūrvāparavākyārthavicāraviṣayādṛtam / manaḥ samarasaṃ kṛtvā sānusandhānam ātmani //MU_2,10.5//
sukhaduḥkhakṣayakaraṃ mahānandaikasādhanam / mokṣopāyam imaṃ rāma vakṣyamāṇaṃ mayā śṛṇu //MU_2,10.6//
he rāma / tvaṃ mayā vakṣyamāṇaṃ mokṣopāyaṃ śṛṇu / kiṃ kṛtvā / apunargrahaṇāyetyādi /
suṣuptau tyaktām api vāsanāṃ puruṣaḥ punaḥ gṛhṇātīti apunargrahaṇāyety uktam / antaḥ
manasi / anyathā na śrotuṃ śaknoṣīti bhāvaḥ / ādāya gṛhītvā / manaḥ kathaṃbhūtaṃ /
ātmani samarasam ekarasam / na tu viṣayeṣu vikṣiptaṃ / tathā sapūrvāparaḥ saṃpūrṇaḥ
yaḥ vākyārthavicāraḥ / sa eva viṣayaḥ saṃcārasthānam / tatrādṛtam //MT_2,10.4-6 //
imāṃ mokṣakathāṃ śrutvā saha sarvair vivekibhiḥ / padaṃ yāsyasi nirduḥkhaṃ nāśo yatra na vidyate //MU_2,10.7//
padam viśrāntisthānam //MT_2,10.7//
evaṃ śrīrāmasya pauruṣam āśrayaṇīyatvenopadiśya viśvāmitrapreraṇayā smṛtaṃ brahmoktam upadeśaṃ kathayituṃ prastāvaṃ karoti
idam uktaṃ purākalpe brahmaṇā parameṣṭhinā / sarvaduḥkhakṣayakaraṃ paramāśvāsanaṃ dhiyaḥ //MU_2,10.8//
idaṃ vakṣyamāṇaṃ / dhiyaḥ buddheḥ / paramāśvāsanam utkṛṣṭaṃ āśvāsanakāri //MT_2,10.8//
śrīrāmaḥ pṛcchati
kenoktaṃ kāraṇenedaṃ brahman pūrvaṃ svayaṃbhuvā / kathaṃ ca bhavatā prāptam etat kathaya me prabho //MU_2,10.9//
idaṃ vakṣyamāṇaṃ jñānam //MT_2,10.9//
śrīvasiṣṭhaḥ uttaraṃ kathayati
asty anantavilāsātmā sarvagaḥ sarvasaṃśrayaḥ / cidākāśo 'vināśātmā pradīpaḥ sarvavastuṣu //MU_2,10.10//
cidākāśaḥ cid iti nāmadheyaḥ ākāśaḥ cidākāśaḥ / saḥ asti paramārthasan bhavati /
kathaṃbhūtaḥ / anantāḥ aparicchinnāḥ / ye vilāsāḥ sargāvabhāsanasaṃkocanarūpāḥ vilāsāḥ
te / ātmā svarūpaṃ yasya saḥ / tathā sarvagaḥ sarvavyāpakatvāt upacāreṇa sarvagantā /
na hi mukhyaṃ sarvagatvam asya saṃbhavati niṣkriyatvena gamikriyānāśrayatvāt / punaḥ
kathaṃbhūtaḥ / sarveṣām samastānāṃ bhāvābhāvasvarūpāṇāṃ padārthānāṃ / saṃśrayaḥ sphūrtipradatvena
sattāpradatvena cāśrayaḥ / punaḥ kathaṃbhūtaḥ / avināśātmā vināśasyāpi sākṣitayā
sattāpradatvena ca tena rahitaḥ ātmā yasya saḥ / na hi svasphūrtipradasya svasattāpādakasya
ca kaścit āvaraṇaṃ kartuṃ śaktaḥ tadāvṛtau svasyāpy asiddhatvāt / punaḥ kathaṃbhūtaḥ /
sarvavastuṣu pradīpaḥ prakāśakatvāt / nanu kutrāsāv astīti cen / na / sarvatra vartamānasya
kutreti vaktum aśakyatvāt / nanu tathāpi kathaṃ nāsau sarvatra dṛśyate iti ced /
asad etat / draṣṭrekasvarūpe tasmin kathaṃ na dṛśyata ity asyāpi vaktum aśakyatvāt /
tathāpi ko 'sāv iti cet / yaḥ pṛcchati sa eveti brūmaḥ / nanu kaḥ pṛcchati iti cet /
ahantayā atiprākaṭyena bhāsamānaḥ saḥ svayam eva svāntaḥ vicāryatām ity alaṃ rahasyodghāṭanena //MT_2,10.10 //
tataḥ kim ity / atrāha
spandāspandasamākārāt tato viṣṇur ajāyata / spandamānarasāpūrāt taraṅgaḥ sāgarād iva //MU_2,10.11//
spandāspandayoḥ sṛṣṭyāveśaudāsīnyayoḥ samākārāt cittvākhyasamānākārayuktāt / tataḥ
tasmāc cidākāśāt / viṣṇuḥ bhāvisṛṣṭisthitikārī nārāyaṇākhyo devatāviśeṣaḥ / samaṣṭirūpaṃ
śuddhabuddhitattvaṃ cājāyata / saṃhārakāraṇasya śuddhāhaṅkārarūpasya rudrasya kathanaṃ
sṛṣṭimātrakathanākāṅkṣayā na kṛtam / viṣṇuḥ ka iva / taraṅga iva / yathā spandamānarasāpūrāt
sāgarāt taraṅgaḥ jāyate tathety arthaḥ //MT_2,10.11 //
sumerukarṇikāt tasya digdalād dhṛdayāmbujāt / tārakākesaravataḥ parameṣṭhī vyajāyata //MU_2,10.12//
tasya nārāyaṇasya śuddhabuddhitattvasya ca / sumerukarṇikāt tathā tārakākesarāt hṛdayāmbujāt
hṛtkamalāt tadantargatāt brahmāṇḍāt iti yāvat / bhāvisarvajagadādhāratvayogyāt svarūpaleśāc
ca / parameṣṭhī bhāvisṛṣṭyutpattikārī brahmākhyo devatāviśeṣaḥ / samaṣṭirūpaṃ śuddhamanastattvaṃ
ca vyajāyata //MT_2,10.12 //
vedavedārthadeveśamunimaṇḍalamālitam / so 'sṛjat sakalaṃ sargaṃ vikalpaughaṃ yathā manaḥ //MU_2,10.13//
sakalaṃ jagat bāhyatvena bhāsamānaṃ samastaṃ jagat / samaṣṭibhūtaśuddhamanastattvarūpāt /
parameṣṭhina eva hi sarvaṃ jagad utpannam / atropamānatvaṃ vyaṣṭirūpasya manasaḥ
jñeyam / samaṣṭirūpasya manasaḥ upameyatvāt //MT_2,10.13 //
jambudvīpasya koṇe 'smin varṣe bhāratanāmani / sa sasarja janaṃ putrair ādhivyādhipariplutam //MU_2,10.14//
janam mānavajanam / putraiḥ prajāpatibhiḥ kṛtvā sāmānyajanaiś ca //MT_2,10.14//
janaṃ viśinaṣṭi
bhāvābhāvaviṣaṇṇāṅgam utpātadhvaṃsatatparam / sarge 'smin bhūtajātīnām āpyāyanakaraṃ param //MU_2,10.15//
bhūtajātīnāṃ devādīnām / āpyāyanakaram havyakavyādidvāreṇa tṛptikaram //MT_2,10.15//
janasya tasya duḥkhaṃ sad dṛṣṭvā sakalalokakṛt / jagāma karuṇām īśaḥ putraduḥkhād yathā pitā //MU_2,10.16//
tasya janasya mānavajanasya / īśaḥ brahmā śuddhamanastattvaṃ ca / karuṇāṃ dayām /
atra ca śuddhamanasaḥ karuṇā sṛjyamānasmṛtikāracittāveśadvāreṇa jñeyety alaṃ rahasyodghāṭanena //MT_2,10.16 //
nanu tataḥ kim akarod ity / atrāha
ka eteṣāṃ hatāśānāṃ duḥkhasyānto hatāyuṣām / syād iti kṣaṇam ekāgraś cintayām āsa bhūtapaḥ //MU_2,10.17//
hatāśānāṃ naṣṭānāṃ / hatāyuṣāṃ naśvarāṇāṃ / antaḥ avasānaṃ //MT_2,10.17//
brahmaṇaḥ cintām upasaṃharati
iti saṃcintya bhagavān sasarja punar īśvaraḥ / tapo dharmaṃ ca dānaṃ ca satyaṃ tīrthāni caiva ha //MU_2,10.18//
sasarja svayaṃ / kṛteṣu smṛtiśāstreṣu janān prati kartavyatvena dṛṣṭavān ity arthaḥ //MT_2,10.18//
etat sṛṣṭvā punar devaś cintayām āsa bhūtakṛt / puṃsāṃ nānena sarvasya duḥkhasyānta iti svayam //MU_2,10.19//
spaṣṭam //MT_2,10.19//
punaḥ kena puṃsāṃ sarvasya duḥkhasyāntaḥ bhaviṣyatīty āśaṅkya cintayati
nirvāṇaṃ nāma paramaṃ sukhaṃ yena punar janaḥ / na jāyate na mriyate taj jñānād eva labhyate //MU_2,10.20//
 tan nirvāṇaṃ kena syād ity āśaṅkya cintayati / taj jñānād iti / tat nirvāṇam / jñānāt eva paramātmatattvajñānāt eva / na tu tapaḥprabhṛtibhyaḥ  #
labhyate //MT_2,10.20// 
evakāraprayogayogyatāṃ svayam eva sādhayati
saṃsārottaraṇe jantor upāyo jñānam eva hi / tapo dānaṃ tathā tīrtham aṇūpāyaḥ prakīrtitaḥ //MU_2,10.21//
aṇūpāyaḥ avāntaropāyaḥ //MT_2,10.21//
tarhi janānāṃ jñānaṃ kathaṃ setsyatīty āśaṅkya cintayati
tat tāvad duḥkhamokṣārthaṃ janasyāsya mahātmanaḥ / pratyagraṃ taruṇopāyam āśu prakaṭayāmy aham //MU_2,10.22//
iyaṃ cintā tu utpādayiṣyamāṇajñānopadeśakāracintāveśadvāreṇa jñeyā //MT_2,10.22//
parameṣṭhicintām upasaṃharati
iti saṃcintya bhagavān brahmā kamalasaṃbhavaḥ / manasā parisaṃkalpya mām utpāditavān imam //MU_2,10.23//
mām proktasvacintodbhavasthānabhūtānām upadeśakārāṇāṃ madhye mukhyabhūtaṃ tvādṛśajanajñānotpādanasamarthaṃ
mokṣopāyākhyaśāstropadeśakaṃ vasiṣṭhākhyaṃ mām / manaseti rāhoḥ śira itivat prayogaḥ //MT_2,10.23 //
nanu kenopādānakāraṇena tvam utpanna ity / atrāha
kuto 'py utpanna evāśu tato 'haṃ samupasthitaḥ / pitus tasya puraḥ śīghram ūrmir ūrmer ivānagha //MU_2,10.24//
kuto 'pi anirvācyāt kasmāccid upādānakāraṇāt / utpannaḥ aham / tataḥ tasya pituḥ
puraḥ śīghram upasthitaḥ prāptaḥ / ka ivotpannaḥ / ūrmir ūrmer iva paramārthavicāre
sarveṣām utpattir adṛśyeveti sāmānyotpattir evātroktety alaṃ rahasyodghāṭanena //MT_2,10.24 //
kīdṛśaḥ tvam upasthitaḥ kiṃ ca kṛtavān ity / atrāha
kamaṇḍaludharo nāthaḥ sakamaṇḍalunā mayā / sākṣamālaḥ sākṣamālaṃ sa praṇamyābhivāditaḥ //MU_2,10.25//
sākṣamālam iti pūrvakālakriyāviśeṣaṇam / etena svasya dhyānam uktam //MT_2,10.25//
tataḥ tava tena kim uktaṃ kṛtaṃ cety / atrāha
ehi putreti mām uktvā sa svābjasyottare dale / śukle 'bhra iva śītāṃśuṃ yojayām āsa pāṇinā //MU_2,10.26//
atra śuddhamanaḥsparśaḥ mayi jātaḥ iti bhaṅgyā uktam //MT_2,10.26//
mṛgakṛttiparīdhāno mṛgakṛttinijāmbaram / mām uvāca pitā brahmā sa haṃsaḥ sārasaṃ yathā //MU_2,10.27//
mām vasiṣṭhākhyaṃ mām / vacanaṃ cātrāntaraḥ parāmarśaḥ jñeyaḥ //MT_2,10.27//
kim uvācety / atrāha
muhūrtamātraṃ te putra ceto vānaracañcalam / ajñānam abhyāviśatu śaśaḥ śaśadharaṃ yathā //MU_2,10.28//
 āntarabhāvena sthitaśuddhacittavaśenaiva hi sarveṣām ajñānitvaṃ jñānitvaṃ ca bhavati / etena prathamaṃ svasya jñānitvaṃ dyotitam //MT_2,10.28// 
brahmavacanam upasaṃharati
iti tenāśu śaptaḥ san vicārasamanantaram / ahaṃ vismṛtavān sarvaṃ svarūpam amalaṃ dvijaḥ //MU_2,10.29//
ahaṃ dvijaḥ vasiṣṭhākhyaḥ brāhmaṇaḥ / svaṃ svarūpaṃ / vismṛtavān vyasmārṣam iti sambandhaḥ //MT_2,10.29//
athāhaṃ dīnatāṃ yātaḥ sthito 'saṃbuddhayā dhiyā / duḥkhaśokābhisaṃtapto jāto jana ivādhamaḥ //MU_2,10.30//
asaṃbuddhayā niścayarahitayā //MT_2,10.30//
kaṣṭaṃ saṃsāranāmāyaṃ doṣaḥ katham ivāgataḥ / iti cintitavān antas tūṣṇīm eva vyavasthitaḥ //MU_2,10.31//
aham iti cintitavān iti saṃbandhaḥ / etena ajñānitvānantaram svasya vairāgyaprādurbhāvaḥ sūcitaḥ //MT_2,10.31//
athābhyadhāt sa māṃ tātaḥ putra kiṃ duḥkhavān asi / duḥkhopaghātaṃ māṃ pṛccha sukhī nityaṃ bhaviṣyasi //MU_2,10.32//
athābhyadhāt uktavān / etena vairāgyānantaram mama jñānaṃ prati aunmukhyaṃ jātam iti sūcitam //MT_2,10.32//
nanu tatas tvayā kiṃ kṛtam ity / atrāha
tataḥ pṛṣṭaḥ sa bhagavān mayā sakalalokakṛt / hemapadmadalasthena saṃsāravyādhibheṣajam //MU_2,10.33//
etena mayā svayam eva vimarṣaḥ kṛta iti sūcitam //MT_2,10.33//
nanu tvayāsau kiṃ pṛṣṭas tena ca kim uktaṃ ity / atrāha
kathaṃ nātha mahad duḥkham ayaṃ saṃsāra āgataḥ / kathaṃ ca kṣīyate jantor iti pṛṣṭena tena me //MU_2,10.34//
taj jñānaṃ subahu proktaṃ yaj jñātvā pāvanaṃ param / ahaṃ pitur api prāyaḥ kilādhika iva sthitaḥ //MU_2,10.35//
pituḥ ādhikyam śuddhamanastattvātilaṅghanena prāptā cinmātratā jñeyā / etena svasya
svataḥsiddhatvam uktam / trividhā hi siddhāḥ uttarottaram utkarṣavantaḥ santi / gurutaḥ
śāstrataḥ svata iti //MT_2,10.34-35 //
tato viditavedyaṃ māṃ nijaprakṛtim āsthitam / sa uvāca jagatkartā vaktā sakalakāraṇam //MU_2,10.36//
mayi idaṃ sphuritam ity āntaro 'bhiprāyaḥ //MT_2,10.36//
kim uvācety / atrāha
śāpenājñapadaṃ nītvā pṛcchakas tvaṃ mayā kṛtaḥ / putrāsya jñānasārasya samastajanasiddhaye //MU_2,10.37//
mama madhye evedam ajñatvaṃ prādurbhūtam āsīt iti mama sphuritam iti bhāvaḥ //MT_2,10.37//
punaḥ kim uvācety / atrāha
idānīṃ śāntaśāpas tvaṃ paraṃ bodham upāgataḥ / saṃsthito 'ham ivaikātmā kanakaṃ kanakād iva //MU_2,10.38//
idānīm ahaṃ jñānī jāta ity api mama sphuritam iti bhāvaḥ //MT_2,10.38//
tato 'pi punaḥ kim uvācety / atrāha
gacchedānīṃ mahāpīṭhe jambudvīpāntarasthitam / sādho bhāratavarṣaṃ tvaṃ lokānugrahahetunā //MU_2,10.39//
spaṣṭaṃ //MT_2,10.39//
tatra kriyākāṇḍaparās tvayā putra mahādhiyaḥ / upadeśyāḥ kriyākāṇḍakrameṇa kramaśālinaḥ //MU_2,10.40//
spaṣṭam //MT_2,10.40//
viraktacittāś ca tathā mahāprājñā virāgiṇaḥ / upadeśyās tvayā sādho jñānenānandadāyinā //MU_2,10.41//
tataḥ ahaṃ vairāgyarahitānāṃ karmakāṇḍadvāreṇopadeśaṃ karomi / viraktānāṃ tu jñānakāṇḍadvāreṇety
api sphuritam / anyathā tvadupadeśe 'py ahaṃ na pravarteyam iti bhāvaḥ //MT_2,10.41 //
brahmavākyam upasaṃharati
iti tena niyukto 'haṃ pitrā kamalayoninā / iha rāghava tiṣṭhāmi yāvad bhūtaparaṃparā //MU_2,10.42//
 yāvad bhūtaparaṃparety upadeṣṭṛbhūtajñānisāmānyenoktam svasya cirajīvitvena vā / bāhya arthas tu sphuṭatayā na pratipadam uktaḥ //MT_2,10.42// 
sargāntaślokenaitat samāpayati
 kartavyam asti mama neha hi kiṃcid eva sthātavyam ity abhimanā bhuvi saṃsthito 'smi / saṃśāntayā satatasuptadhiyeva vṛttyā kāryaṃ karomi na  #
ca kiṃcid ahaṃ karomi //MU_2,10.43// 
hi niścaye / mama samastajñānisantānasya vasiṣṭhākhyasya ca / iha loke / kiṃcit eva
kartavyaṃ nāsti paramātmatattvaprāptyā kṛtakṛtyatvāt / tathāpi aham bhuvi bhūmau /
saṃsthitaḥ asmi / kathaṃbhūtaḥ / sthātavyam mayā ihāvaśyaṃ / niyatyanurodhena sthātavyam
iti evam abhimanāḥ abhiniviṣṭamanāḥ niścitamanā iti yāvat / ahaṃ saṃśāntayā lābhālābhānusandhānarūpakṣobharahitayā
vṛttyā vā / pāreṇa kāryam śarīrayātrānimittaṃ karma / akaraṇe pratyavāyanimittaṃ
nityaṃ karma ca karomi / vṛttyā kayā iva / satatasuptā yā dhīḥ / tayā ivātyantaśāntayety
arthaḥ / tathāpi ahaṃ kiṃcid api na ca karomi nāhaṃ karteti niścayānubhāvād ity arthaḥ /
iti śivam //MT_2,10.43 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe daśamaḥ sargaḥ // 2,10 //
pūrvasargoktasyopasaṃhārakāṅkṣayā parāmarśaṃ karoti
etat te kathitaṃ sarvaṃ jñānāvataraṇaṃ bhuvi / mayā svam īhitaṃ caiva kamalodbhavakalpitam //MU_2,11.1//
 svam īhitam nijaceṣṭitam / kamalodbhavena brahmaṇā śuddhamanastattvena ca / kalpitam āvirbhāvitaṃ iti / anena prakāreṇaiveha jñānam ihāvatīrṇam  #
iti bhāvaḥ //MT_2,11.1// 
tad idaṃ paramaṃ jñānaṃ śrotum adya tavānagha / bhṛśam utkaṇṭhitaṃ ceto mahataḥ sukṛtodayāt //MU_2,11.2//
tat brahmaṇā uktam //MT_2,11.2//
śrīrāmaḥ pṛcchati
kathaṃ brahman bhagavato loke jñānāvatāraṇe / sargād anantaraṃ buddhiḥ pravṛttā parameṣṭhinaḥ //MU_2,11.3//
kathaṃ kimarthaṃ ity arthaḥ //MT_2,11.3//
śrīvasiṣṭhaḥ uttaraṃ kathayati
parame brahmaṇi brahmā svabhāvavaśataḥ svayam / jātaḥ spandamayo nityam ūrmir ambunidhāv iva //MU_2,11.4//
parame utkṛṣṭacinmātrasvarūpe / spandamayaḥ parimitāhaṃparāmarśamayaḥ //MT_2,11.4//
sṛṣṭvaivam ātataṃ sargaṃ sargasya sakalā gatīḥ / bhūtabhavyabhaviṣyatsthā dadarśa parameśvaraḥ //MU_2,11.5//
dadarśa / jñānanetreṇeti śeṣaḥ //MT_2,11.5//
satkriyākramakālasya kṛtādeḥ kṣaya āgate / moham ālokya lokānāṃ kāruṇyam agamat prabhuḥ //MU_2,11.6//
moham bhaviṣyantam ity arthaḥ //MT_2,11.6//
tato mām īśvaraḥ sṛṣṭvā jñānenāyojya cāsakṛt / visasarja mahīpīṭhe lokasyājñānaśāntaye //MU_2,11.7//
mām vasiṣṭhākhyaṃ mām / jñānena paramātmajñānena / āyojya saṃyojya //MT_2,11.7//
yathāhaṃ prahitas tena tathānye 'pi maharṣayaḥ / sanatkumārapramukhā nāradādyāś ca bhūriśaḥ //MU_2,11.8//
etena ye bhūtā bhaviṣyantaś copadeṣṭāraḥ santi tatrāpīyam eva rītir astīti sūcitam //MT_2,11.8//
kriyākrameṇa puṇyena tathā jñānakrameṇa ca / manomahāmayottabdham uddhartuṃ lokam īritāḥ //MU_2,11.9//
īritāḥ visarjitāḥ / kiṃ kartum / lokam adhikāribhedāt kriyākrameṇa jñānakrameṇa ca
uddhartum / lokaṃ kathaṃbhūtam / mana eva mahāmayaḥ mahārogaḥ / tenottabdham baddham //MT_2,11.9 //
maharṣibhis tatas tais tu kṣīṇe kṛtayuge purā / kramāt kriyākrame śuddhe pṛthivyāṃ
tanutāṃ gate //MU_2,11.10 // kriyākramavidhānārthaṃ maryādāniyamāya ca // pṛthagdeśavibhāgena
bhūpālāḥ parikalpitāḥ //MU_2,11.11 //
spaṣṭam //MT_2,11.10-11//
bahūni smṛtiśāstrāṇi yajñaśāstrāṇi cāvanau / dharmakāmārthe siddhyarthaṃ kalpitāny uditāny atha //MU_2,11.12//
 parikalpitāni kṛtāni / maharṣibhir iti śeṣaḥ / yal lokaiḥ teṣām upadeśaḥ na śruta iti bhāvaḥ / athaśabdaḥ uttaraślokena saṃbandhanīyaḥ //MT_2,11.12// 
kālacakre vahaty asmiṃs tato vigalite krame / pratyahaṃ bhojanapare jane śālyarjanonmukhe //MU_2,11.13//
dvandvāni saṃpravṛttāni viṣayārthaṃ mahībhujām / daṇḍyatāṃ saṃprayātāni bhūtāni bhuvi bhūriśaḥ //MU_2,11.14//
dvandvāni dvandvayuddhāni / viṣayārtham deśārtham / daṇḍyatāṃ daṇḍayogyatām / paradāragamanādipāpakaraṇāt iti bhāvaḥ //MT_2,11.13-14//
tato yuddhaṃ vinā bhūpā mahīṃ pālayituṃ kramāt / asamarthās tad āyātāḥ prajābhiḥ saha dīnatām //MU_2,11.15//
spaṣṭam //MT_2,11.15//
teṣāṃ dainyāpanodārthaṃ samyaksṛṣṭikramāya ca / tato 'smadādibhiḥ proktā mahatyo jñānadṛṣṭayaḥ //MU_2,11.16//
teṣām rājñām //MT_2,11.16//
adhyātmavidyā teneyaṃ pūrvaṃ rājasu varṇitā / tad anu prasṛtā loke rājavidyety udāhṛtā //MU_2,11.17//
rājavidyā rājaguhyam ityādinā gītādau rājavidyāśabdena vyavahārāt iti bhāvaḥ //MT_2,11.17//
 rājavidyā rājaguhyam adhyātmagrantham uttamam / jñātvā rāghava rājānaḥ parāṃ nirduḥkhatāṃ gatāḥ //MU_2,11.18//rājaguhyam iti adhyātmavidyāyāḥ  #
aparaṃ nāma //MT_2,11.18// 
atha rājasv atīteṣu bahuṣv amalakīrtiṣu / asmād daśarathād rāma jāto 'dya tvam ihāvanau //MU_2,11.19//
spaṣṭam //MT_2,11.19//
tava cātiprasanne 'smiñ jātaṃ manasi pāvanam / nirnimittam idaṃ cāru vairāgyam arimardana //MU_2,11.20//
nirnimittam bībhatsādirūpaṃ nimittaṃ vinā //MT_2,11.20//
nanu nirnimittavairāgyena ko 'tiśayaḥ mamāstīty / atrāha
sarvasyaiva hi bhavyasya sādhor api vivekinaḥ / nimittapūrvaṃ vairāgyaṃ jāyate rāma rājasam //MU_2,11.21//
spaṣṭam //MT_2,11.21//
idaṃ tv apūrvam utpannaṃ camatkārakaraṃ satām /
tavānimittaṃ vairāgyaṃ sāttvikaṃ svavivekajam //MT_2,11.22//
spaṣṭam //MT_2,11.22//
bībhatsaṃ viṣamaṃ dṛṣṭvā ko nāma na virajyate / satāṃ tūttamavairāgyaṃ vivekād eva jāyate //MU_2,11.23//
bībhatsam bībhatsarasālambanam dravyam //MT_2,11.23//
te mahānto mahāprajñā nimittena vinaiva hi / vairāgyaṃ jāyate yeṣāṃ ta evāmalamānasāḥ //MU_2,11.24//
amalamānasatvaṃ vinā hi nirnimittaṃ vairāgyaṃ notpadyate iti bhāvaḥ //MT_2,11.24//
svavivekacamatkāraparāmarśaviraktayā / rājate hi dhiyā jantur yuveva vanamālayā //MU_2,11.25//
svavivekasya yaḥ camatkāraḥ / tasya yaḥ parāmarśaḥ / tena viraktayā bāhyapadārtharāgarahitayā / na tu bībhatsena viraktayā //MT_2,11.25//
parāmṛśya vivekena saṃsāraracanām imām / virāgaṃ ye 'dhigacchanti ta eva puruṣottamāḥ //MU_2,11.26//
spaṣṭam //MT_2,11.26//
svavivekavaśād eva vicāryedaṃ punaḥ punaḥ / indrajālaṃ parityājyaṃ sabāhyābhyantaraṃ balāt //MU_2,11.27//
indrajālam saṃsārākhyam indrajālam / parityājyam samantāt tyāgaviṣayatāṃ neyam //MT_2,11.27//
śmaśānam āpadaṃ dainyaṃ dṛṣṭvā ko na virajyate / tad vairāgyaṃ paraṃ śreyaḥ svato yad abhijāyate //MU_2,11.28//
spaṣṭam //MT_2,11.28//
akṛtrimavirāgas tvaṃ mahattām alam āgataḥ / yogyo 'si jñānasārasya bījasyeva mṛdusthalam //MU_2,11.29//
spaṣṭam //MT_2,11.29//
prasādāt parameśasya nāthasya paramātmanaḥ / tvādṛśasya śubhā buddhir vivekam anudhāvati //MU_2,11.30//
na tv atrātmaprayatnaḥ kaścit prabhavatīti bhāvaḥ //MT_2,11.30//
kriyākrameṇa mahatā tapasā niyamena ca / dānena tīrthayātrābhiś cirakālavivekataḥ //MU_2,11.31//
duṣkṛte kṣayam āpanne paramārthavicāraṇe / kākatālīyayogena buddhir jantoḥ pravartate //MU_2,11.32//
kākatālīyayogenety anena kriyākramādeḥ śaithilyaṃ sūcitam / kākatālīyena paramātmavicāraṇanimittabuddhiyogaḥ /
tāvat tu kriyākramādir avaśyam anuṣṭheyaḥ / tasyāpi leśataḥ taṃ praty upāyatvāt /
na ca tatraiva maṅktavyam / sadgurūpāsāder anyasya mukhyasyopāyasyāpi sattvāt ity
alam //MT_2,11.32 //
kriyāparās tāvad alaṃ cakrāvṛttibhir ādṛtāḥ / bhramantīha janā yāvan na paśyanti paraṃ padam //MU_2,11.33//
 kriyāparāḥ kriyām evopāyatvena manyamānāḥ / param padam cinmātrākhyam utkṛṣṭaṃ sthānam / cakrāvṛttibhiḥ kriyāparāḥ paunaḥpunyena sakriyāratā  #
ity arthaḥ //MT_2,11.33// 
yathābhūtam imaṃ dṛṣṭvā saṃsāraṃ tanmayīṃ dhiyam / parityajya paraṃ yānti nirālānā gajā iva //MU_2,11.34//
 yathābhūtam dṛṣṭvā yathāsti tathā dṛṣṭvā / tanmayīṃ saṃsāramayīm / param uttīrṇam śuddhacinmātratattvam / yānti tadrūpaṃ svātmānam anubhavanti 
viṣameyam anantehā rāma saṃsārasaṃsṛtiḥ / dehamuktā mahātantur vinā jñānaṃ na naśyati //MU_2,11.35//
 anantāḥ īhāḥ bhāvābhāvarūpāḥ ceṣṭāḥ yasyāḥ / tādṛśī saṃsārasaṃsṛtiḥ saṃsārasaraṇiḥ / dehamuktā nāma mahātantuḥ dehamuktā mahātantuḥ / jñānam  #
cinmātratattvajñānam //MT_2,11.35// 
jñānayuktiplavenaiva saṃsārābdhiṃ sudustaram / mahādhiyaḥ samuttīrṇā netareṇa raghūdvaha //MU_2,11.36//
jñānarūpā yā yuktiḥ upāyaḥ / sa eva plavaḥ / tena //MT_2,11.36//
tām imāṃ jñānayuktiṃ tvaṃ saṃsārāṃbhodhitāriṇīm / śṛṇuṣvāvahito buddhyā nityāvahitayānayā //MU_2,11.37//
avahitayā buddhyā vinā śrotuṃ na śaknoṣīti bhāvaḥ //MT_2,11.37//
yasmād anantasaṃrambhā jagato duḥkharītayaḥ / cirāyāntar dahanty etā vinā yuktim anindita //MU_2,11.38//
yuktim jñānākhyāṃ yuktim //MT_2,11.38//
śītavātātapādīni dvandvaduḥkhāni rāghava / jñānayuktiṃ vinā kena sahyatāṃ yānti sādhuṣu //MU_2,11.39//
kena kenānyenopāyena / na kenāpīty arthaḥ / atra tu bālavṛddhayoḥ maricabhakṣaṇaṃ dṛṣṭāntatvena yojyam //MT_2,11.39//
āpatanti pratipadaṃ yathākālaṃ dahanti ca / duḥkhacintā naraṃ mūḍhaṃ tṛṇam agniśikhā iva //MU_2,11.40//
duḥkhadāyinyaḥ cintāḥ duḥkhacintāḥ / tāś ca bhogaviṣayāḥ jñeyāḥ //MT_2,11.40//
prājñaṃ vijñātavijñānaṃ samyagdarśinam ādhayaḥ / na dahanti vanaṃ varṣadabdam agniśikhā iva //MU_2,11.41//
 prājñaṃ kathaṃbhūtam / vijñātam anubhūtam / vijñānaṃ vijñānarūpam ātmatattvaṃ yena tam / ādhayaḥ cintāḥ / vanaṃ kathambhūtam / varṣantaḥ abdāḥ  #
meghāḥ yasya tat //MT_2,11.41// 
ādhivyādhiparāvarte saṃsāramarumārute / kṣubhite 'pi na tattvajño bhajyate kalpavṛkṣavat //MU_2,11.42//
ādhivyādhyoḥ parāvartaḥ paunaḥpunyenāvṛttiḥ yasmin / tādṛśe kṣubhite bhāvābhāvākhyaḥ
kṣobhayukte / na bhajyate harṣaśokavaśaṃ na yāti / saṃsāramarumārute kṣubhite satīti
yojyam / kalpavṛkṣo 'pi mārute kṣubhite sati na bhajyate //MT_2,11.42 //
tattvaṃ jñātum ato yatnād dhīmān eva hi dhīmatā / prāmāṇikaḥ prabuddhātmā praṣṭavyaḥ praṇayānvitaṃ //MU_2,11.43//
prāmāṇikaḥ pramāṇavaktā / prabuddhaḥ jñātaḥ / ātmā cinmātrarūpaḥ paramātmā yena /
saḥ prabuddhātmā / praṇayānvitam yācñāsahitam / etadvyatiriktas tu pṛṣṭaḥ viruddham
eva kiṃcid brūyād iti bhāvaḥ //MT_2,11.43 //
prāmāṇikasya pṛṣṭasya vaktur uttamacetasā / yatnena vacanaṃ grāhyam aṃśukeneva kuṅkumam //MU_2,11.44//
yatnenāvadhānena //MT_2,11.44//
atattvajñam anādeyavacanaṃ vāgvidāṃ vara / yaḥ pṛcchati naraṃ tasmān nāsti mūḍhataro 'paraḥ //MU_2,11.45//
na tattvaṃ jānātīti tādṛśam / dehādāv ātmābhimāninam ity arthaḥ //MT_2,11.45//
prāmāṇikasya tajjñasya vaktuḥ pṛṣṭasya yatnataḥ / nānutiṣṭhati yo vākyaṃ nānyas tasmān narādhamaḥ //MU_2,11.46//
vākyaṃ nānutiṣṭhati taduktavākyavācyam arthaṃ na saṃpādayati //MT_2,11.46//
tajjñatātajjñate pūrvaṃ vaktur nirṇīya kāryataḥ / yaḥ karoti naraḥ praśnaṃ pṛcchakaḥ sa mahāmatiḥ //MU_2,11.47//
kāryataḥ na tu vacanamātrāt / vacanamātreṇa hi bahavaḥ brahmajñāninam ātmānam darśayanti //MT_2,11.47//
anirṇīya pravaktāraṃ bālaḥ praśnaṃ karoti yaḥ / adhamaḥ pṛcchakaḥ sa syān na mahārthasya bhājanam //MU_2,11.48//
bālaḥ bālavat mūḍhaḥ / mahārthasya mokṣākhyasya paramaprayojanasya //MT_2,11.48//
pūrvāparasamādhānakṣamabuddhāv anindite / pṛṣṭaṃ prājñena vaktavyaṃ nādhame paśudharmiṇi //MU_2,11.49//
prājñena buddhimatā guruṇā / pṛṣṭaṃ praśnaviṣayīkṛtaṃ vastu / anindite / tathā pūrvāparayoḥ
pūrvāparavākyabhāgārthayoḥ / yat samādhānam anyo'nyaviruddhatāpanayanam / tatra kṣamā
buddhiḥ yasya / tādṛśe praṣṭari vaktavyam / adhame ata eva paśudharmiṇi mūḍhatayā
paśusadṛśe praṣṭari / na vaktavyam vyarthatvāt //MT_2,11.49 //
prāmāṇikārthayogyatvaṃ pṛcchakasyāvicārya vā / yo vakti tam iha prājñāḥ prāhur mūḍhatamaṃ naram //MU_2,11.50//
 pṛcchakasya mūḍhataratvāt asya mūḍhatamatvam / bahūnāṃ jātiparipraśne hi mūḍhatamaḥ / pṛcchakād api mūḍhaḥ asau kiṃ brūyād iti bhāvaḥ //MT_2,11.50// 
tvam atīva guṇādhāraḥ pṛcchako raghunandana / ahaṃ ca vaktuṃ jānāmi sa ca yogo 'yam āvayoḥ //MU_2,11.51//
saḥ tava guṇādhārapṛcchakatvam mama tādṛk vaktṛtvam iti yogaḥ sadṛśasaṃbandhaḥ //MT_2,11.51//
yad ahaṃ vacmi tad yatnāt tvayā śabdārthakovida / etad vastv iti nirṇīya hṛdi kāryam akhaṇḍitaṃ //MU_2,11.52//
nirṇayasvarūpaṃ kathayati / etad iti / etat śrīvasiṣṭhoktaṃ vastu / paramārthasatyam
bhavati / pūrvaṃ bhaktimātreṇaiva madvacanaṃ satyatayā grāhyaṃ / tataḥ tatsatyatā
svayam eva prakaṭībhaviṣyati / anyathāraṃbhamātre eva svavikalpakṛtābhiḥ sūkṣmekṣikābhiḥ
tava kiṃcid api na setsyatīti bhāvaḥ //MT_2,11.52 //
nanu yadi tvaduktaṃmayi na lagati tadā kiṃ kāryam ity / atrāha
mahān asi virakto 'si tajjño 'si janatāsthitau / tvayi vastu lagaty antaḥ kuṅkumāmbu yathāṃśuke //MU_2,11.53//
yataḥ tvam mahān na tu nīcaḥ asi / nīco hi nīcatayā svalpenāpi kṣubhyati / tathā
viraktaḥ saṃsārikapadārtheṣu viraktaḥ asi / anyathā hi padārthāviṣṭabuddheḥ te yogyatā
na syāt / tathā janatāyāḥ sthitau racanāyāṃ / tajjñaḥ nipuṇaḥ asi / anyathā hi taddṛṣṭāntānusāreṇa
proktaḥ upadeśaḥ tvayi na laget / ataḥ vastu maduktaparamārthatattvaṃ / tvayi lagati /
kiṃ yathā / kuṅkumāmbu yathā / yathā tat aṃśuke lagati tathety arthaḥ //MT_2,11.53 //
uktāvadhānaparamā paramārthavivecinī / viśaty arthaṃ tava prajñā jalamadhyam ivārkabhā //MU_2,11.54//
ukte madukte / yat avadhānam / tad eva paramam grāhyatvenotkṛṣṭaṃ yasyāḥ / tādṛśī /
tathā paramārthasya maduktavākyāntarārthasya / vivecinī tava prajñā artham madvākyārthaṃ /
viśati vartamānasamīpe vartamānā / atra dṛṣṭāntam āha / jaleti //MT_2,11.55 //
yad yad vacmi tavādeyaṃ hṛdi kāryaṃ prayatnataḥ / na cet praṣṭavya evāhaṃ na tvayeha nirarthakam //MU_2,11.55//
ādeyaṃ ādānārham tat tad ity adhyāhāryam //MT_2,11.55//
nanu tvadvākyahṛtkaraṇe kaḥ prayāsaḥ asti yenaivaṃ bravīṣīty / atrāha
mano hi capalaṃ rāma saṃsāravanamarkaṭam / saṃrodhya hṛdi yatnena śrotavyā paramārthagīḥ //MU_2,11.56//
hi yasmāt / manonirodhe 'vaśyaṃ prayāsaḥ / taṃ vinā ca madvākyahṛtkaraṇaṃ na saṃbhavati / ato 'sty eva madvākyahṛtkaraṇe prayāsa iti bhāvaḥ
nanu svakīyaṃ bāndhavajanaṃ tyaktvā kathaṃ tvadvākyamātraparo bhaveyam ity / atrāha
avivekinam ajñānam asajjanaratiṃ janam / ciraṃ dūrataraṃ kṛtvā pūjanīyā hi sādhavaḥ //MU_2,11.57//
avidyamānam jñānaṃ yasya tam ajñānam / asajjanebhyaḥ viratiḥ sajjaneṣu ratiś ca prathamaṃ mokṣasādhanam iti bhāvaḥ //MT_2,11.57//
nanu sādhupūjanena mama kiṃ setsyatīty / atrāha
nityaṃ sajjanasaṃparkād viveka upajāyate / vivekapādapasyaite bhogamokṣau phale smṛte //MU_2,11.58//
spaṣṭam //MT_2,11.58//
kathaṃ vivekasyedṛśaḥ prabhāvo 'stīty / atrāha
mokṣadvāre dvārapālāś catvāraḥ parikīrtitāḥ / śamo vicāraḥ saṃtoṣaś caturthaḥ sādhusaṃgamaḥ //MU_2,11.59//
etaiḥ vyastaiḥ samastair vā vinā na kaścin mokṣaṃ prāpnotīti vivekasya mokṣasādhakatvam astīti bhāvaḥ //MT_2,11.59//
ete sevyāḥ prayatnena catvāro dvau trayo 'thavā / dvāram udghāṭayanty ete mokṣarājagṛhe balāt //MU_2,11.60//
spaṣṭam //MT_2,11.60//
ekaṃ vā sarvayatnena prāṇāṃs tyaktvā samāśrayet / etasmin vaśage yānti catvāro 'pi vaśaṃ yataḥ //MU_2,11.61//
etasmin ekasmin / ekaś cātrottaraślokānurodhena vivekī jñeyaḥ //MT_2,11.61//
nanu katham ekenaiva kāryaṃ setsyatīty / atrāha
saviveko hi śāstrasya jñānasya tapaso dyuteḥ / bhājanaṃ bhūṣaṇākāro bhāskaras tejasām iva //MU_2,11.62//
bhūṣaṇabhūtaḥ ākāraḥ yasya / tādṛśaḥ //MT_2,11.62//
vivekaparipanthinaḥ prajñāmāndyasyānarthotpādakatvaṃ kathayati
ghanatām upayātaṃ hi prajñāmāndyam acetasāṃ / yāti sthāvaratām ambu jāḍyāt pāṣāṇatām iva //MU_2,11.63//
prajñāmāndyam ghanatām upayātaṃ sat / sthāvaratām yāti iti saṃbaddhaḥ //MT_2,11.63//
nanu yady ahaṃ prajñāmāndyena vivekayogyo na syāṃ tarhi kiṃ kāryam ity / atrāha
tvaṃ tu rāghava saujanyaguṇaśāstrārthadṛṣṭibhiḥ / vikāsitāntaḥkaraṇaḥ sthitaḥ padma ivodaye //MU_2,11.64//
imāṃ jñānadṛśaṃ śrotum avaboddhuṃ ca sanmate / arhasy uddhṛtakarṇasthajantur vīṇādhvaniṃ yathā //MU_2,11.65//
sujanasya bhāvaḥ saujanyam / tadyuktāḥ guṇāḥ saujanyaguṇāḥ / te ca śāstrārthadṛṣṭayaś
ca / tābhiḥ vikāsitaṃ prajñāmāndyarahitam antaḥkaraṇaṃ yasya saḥ / tathā uddhṛtaṃ
niṣkāsitaṃ / karṇasthaṃ jantumalaṃ yasya saḥ / tādṛśaḥ / ato vivekayogya evāsīti
bhāvaḥ //MT_2,11.64-65 //
nanu katham etad ity / atrāha
vairāgyābhyāsayogena samasaujanyasaṃpadā / tat padaṃ prāpyate rāma yatra nāśo na vidyate //MU_2,11.66//
abhyāsaḥ sacchāstrābhyāsaḥ / tat padam vivekākhyaṃ sthānam //MT_2,11.66//
atyantamukhyabhūtasya vivekasya vardhanopāyam āha
śāstraiḥ sajjanasaṃparkapūrvakais sutapodamaiḥ / ādau saṃsāramuktyarthaṃ prajñām evābhivardhayet //MU_2,11.67//
tapaḥ bāhyendriyāṇāṃ nigrahaḥ / damaḥ āntarāṇāṃ //MT_2,11.67//
saṃsāraviṣavṛkṣo 'grasekam āspadam āpadām /
añjanaṃ mohayāminyā maurkhyaṃ yatnena nāśayet //MT_2,11.68//
mohaḥ viparyāsaḥ / añjanena hi māntrikāḥ divāpi yāminīṃ prakaṭayanti ity añjanam ity uktam //MT_2,11.68//
nanu mama maurkhyaṃ kathaṃ naśyatīty / atrāha
etad eva ca maurkhyasya paramaṃ viddhi nāśanam / yad idaṃ prekṣyate śāstraṃ kiṃcitsaṃskṛtayā dhiyā //MU_2,11.69//
 nāśanam nāśakaraṇam / kiṃcitsaṃskṛtayā kiṃcitpadapadārthajñānamātreṇa / na tu kṣobhotpādakena mahatā vyākaraṇajālajñānena / saṃskṛtayā saṃskārayuktayā 
durāśāsarpagatena maurkhyena hṛdi valgatā / cetaḥ saṃkocam āyāti carmāgnāv iva yojitam //MU_2,11.70//
durāśāḥ bhogāśāḥ eva sarpāḥ / tāsāṃ gatena / maurkhyād eva durāśā niryāntīti bhāvaḥ / saṃkocam cidvimarśākhyavikāsarāhityam //MT_2,11.70//
prājñe yathārthabhūteyaṃ vastudṛṣṭiḥ prasīdati / dṛg ivendau nirambhodasakalāmalamaṇḍale //MU_2,11.71//
iyaṃ mayā vakṣyamāṇā / vastudṛṣṭiḥ paramārthadṛṣṭiḥ / prasīdati prasannā bhavati / tasmin naiva viśrāntiṃ bhajatīti bhāvaḥ //MT_2,11.71//
pūrvāparavicārārthacārucāturyaśālinī / savikāsā matir yasya sa pumān iti kathyate //MU_2,11.72//
pūrvāparavicāraviṣayīkṛtaḥ arthaḥ pūrvāparavicārārthaḥ / tatra yat cārucāturyaṃ / tena śālinī //MT_2,11.72//
tvam apīdṛśo 'sīti sargāntaślokena kathayati
vikasitena sitena manomuṣā varavicāraṇaśītalarociṣā /
guṇavatā hṛdayena virājase tvam amalena nabhaḥ śaśinā yathā //MU_2,11.73//
vikasitena vivekākhyavikāsayuktena / sitena malarāhitena / manomuṣā manohāriṇā /
varavicāraṇam eva śītalā ruk yasya / tādṛśena guṇavatā maitryādiguṇayuktena hṛdayena /
tvaṃ virājase / kiṃ yathā / nabho yathā / yathā tat amalena nīhārādimalādūṣitena /
śaśinā virājate tathety arthaḥ / iti śivam //MT_2,11.73 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuvyavahāraprakaraṇe ekādaśaḥ sargaḥ // 2,11 //
śrīrāmasya buddhisamādhānāya punar api śrīrāme samyakpraṣṭṛtvaṃ svasmiṃś ca samyagvaktṛtvaṃ kathayati
paripūrṇamanā mānyaḥ praṣṭuṃ jānāsi rāghava / vetsi coktaṃ ca tenāhaṃ pravṛtto vaktum ādarāt //MU_2,12.1//
he rāghava / paripūrṇam bhogāśārāhityena tṛptaṃ / manaḥ yasya / tādṛśaḥ / ata eva
mānyaḥ tvam / praṣṭuṃ jānāsi / uktaṃ maduktaṃ / vetsi ca / tenāhaṃ tava vaktum ādarāt
pravṛttaḥ / anyathā na brūyām iti bhāvaḥ //MT_2,12.1 //
rajastamobhyāṃ rahitāṃ śuddhasattvānupātinīm / matim ātmani saṃsthāpya jñānaṃ śrotuṃ sthiro bhava //MU_2,12.2//
ātmani na tu bāhyavastuṣu / saṃsthāpya samyak sthāpayitvā //MT_2,12.2//
vidyate tvayi sarvaiva pṛcchakasya guṇāvalī / vaktur guṇālī ca mayi ratnaśrīr jaladhau yathā //MU_2,12.3//
spaṣṭam //MT_2,12.3//
āttavān asi vairāgyaṃ vivekāt saṅgajaṃ muneḥ /
candrakānta ivārdratvaṃ lagnacandrakarotkaraḥ //MT_2,12.4//
āttavān gṛhītavān / asi tvam //MT_2,12.4//
ciram ā śaiśavād eva tavābhyāso 'sti sadguṇaiḥ / śuddhaḥ śuddhasya dīrghaiś ca padmasyevātisaṃtataiḥ //MU_2,12.5//
guṇaiḥ vairāgyādibhiḥ / tantubhiś ca / atisaṃtataiḥ atiśayenāvicchinnaiḥ //MT_2,12.5//
phalitam āha
ataḥ śṛṇu kathāṃ vakṣye tvam evāsyā hi bhājanam / na hi candraṃ vinā śuddhā savikāsā kumudvatī //MU_2,12.6//
kathāṃ brahmoktāṃ svataḥsphuritāṃ vā mokṣakathāṃ / itaḥ paraṃ brahmoktam evopadeśaṃ śrīvasiṣṭhaḥ śrīrāmāya karotīti jñeyam //MT_2,12.6//
brahmoktāṃ mokṣakathāṃ prastauti
ye kecana samārambhā yāś ca kāścana dṛṣṭayaḥ / te ca tāś ca pade dṛṣṭe niḥśeṣaṃ yānti vai śamam //MU_2,12.7//
pade cinmātrākhye / dṛṣṭe svātmatayā anubhūte / vai niścaye / śamam śāntim //MT_2,12.7//
nanu etā dṛṣṭayaḥ adya tāvat kasyacic chāntiṃ gatā adya vā nety / atrāha
yadi vijñānaviśrāntir na bhaved bhavyacetasaḥ / tad asyāṃ saṃsṛtau sādhuś cintāṃ soḍhuṃ saheta kaḥ //MU_2,12.8//
bhavyacetasaḥ sādhoḥ / yadi vijñānaviśrāntiḥ vijñāne vijñānasvarūpe ātmani / viśrāntiḥ
saṃsāradṛṣṭināśadvāreṇa viśrāmaḥ / na bhavet / tat tadā / asyāṃ etādṛgduḥkharūpāyāṃ /
saṃsṛtau saṃsāre / kaḥ sādhuḥ cintāṃ viśrāmānāsādanāvyabhicāriṇīṃ saṃsāracintāṃ saheta /
na ko 'pīty arthaḥ / asmadādivad iti śeṣaḥ / viśrāmāsādanena tasya cintā eva nāsti
yenāsau iha tiṣṭhatīti bhāvaḥ //MT_2,12.8 //
nanu bhavyasya cintā kutra gacchatīty / āha
paraprāptyā vilīyante sarvā mananavṛttayaḥ / kalpāntārkagaṇāsaṅgāt kulaśailaśilā ivā //MU_2,12.9//
 parasya paramātmanaḥ prāptyā / sarvāḥ mananavṛttayaḥ manomananavyāpārāḥ cintā iti yāvat / bhavyasya vilīyante / atra dṛṣṭāntam āha / kalpānteti 
duḥsahā rāma saṃsāraviṣāveśaviṣūcikā / yogagāruḍamantreṇa pāvanena praśāmyati //MU_2,12.10//
 saṃsāra eva viṣāveśakṛtā viṣūcikā viṣūcikākhyo rogaviśeṣaḥ / sā saṃsāraviṣāveśaviṣūcikā / gāruḍamantreṇa hi viṣāveśaḥ naśyati //MT_2,12.10// 
saḥ yogaḥ kathaṃ prāpyata ity apekṣāyāṃ gadyena kathayati
sa ca yogaḥ sujanena saha śāstrārthavicārāt / paramārthajñānamayo labhyata eva //MU_2,12.11//
labhyata evetyantaṃ / ṭīkā / saḥ mananavṛttivilayahetuḥ yogaḥ sujanena saha śāstrārthavicārāt
labhyata eva / na tu na labhyate / saḥ kathaṃbhūtaḥ / paramārthasya cinmātratattvasya /
yat jñānaṃ tanmayaḥ / na tu prāṇarodhanādirūpaḥ //MT_2,12.11 //
nanu yadi vicāreṇāpi na kiṃcit setsyati tarhi kiṃ kāryam ity / atrāha
avaśyam iha hi vicāre kṛte sakaladuḥkhakṣayo bhavatīti mantavyam //MU_2,12.12//
mantavyam ityantaṃ / spaṣṭam //MT_2,12.12//
phalitaṃ kathayati
nāto vicāradṛṣṭayo 'vahelayā draṣṭavyāḥ / vicāravaśataḥ puruṣeṇa sakalam idam ādhipañjaraṃ
sarpeṇa tvacam iva paripakvāṃ parityajya vigatajvareṇa śītalāntaḥkaraṇena vinoda
iva jagad akhilam ālokyate samyagdarśanavatā //MU_2,12.13 //
samyagdarśanavatetyantaṃ / ṭīkā / yataḥ paramārthatattvaṃ vicārād eva labhyate ataḥ
vicāradṛṣṭayaḥ vicārākhyāḥ dṛṣṭayaḥ / avahelayā anādareṇa / na draṣṭavyāḥ / nanu
kiṃ vicāreṇa setsyatīty / atrāha / vicāreti / vicāravaśataḥ samyagdarśanavatā samyagdarśanayuktena
satā puruṣeṇa / akhilam bāhyam ābhyantaraṃ ca sarvaṃ / jagat vinoda iva krīḍā ivālokyate /
tadbhāvābhāvaprayuktaharṣaśokarahitatvāt / puruṣeṇa kathaṃbhūtena / sakalam idam
anubhūyamānam / ādhipañjaram vikalpākhyaṃ pañjaram / sarpeṇa paripakvāṃ tvacam iva
parityajya vigatajvareṇa tāparahitenāta eva śītalāntaḥkaraṇena //MT_2,12.13 //
nanv asamyagdarśanavattvasya ko doṣo yena vicārāt samyagdarśanavattvam āśrīyate ity / atrāha
asamyagdarśanavato hi paraṃ duḥkham idaṃ / viṣamo hy atitarāṃ saṃsārarogo bhogīva
daśati / asir iva cchinatti / śara iva vedhayati / rajjur iva veṣṭayati / pāvaka
iva dahati / rātrir ivāndhayati / aśaṅkitaparipātitaparuṣapāṣāṇa iva vivaśīkaroti /
harati prajñāṃ / nāśayati sthitim / pātayati mohāndhakūpe / tṛṣṇayā jarjarīkaroti /
na tad asti kiṃcid duḥkhaṃ saṃsārī yan na prāpnoti //MU_2,12.14 //
prāpnotītyantaṃ / ṭīkā / param agrakoṭiṃ yātam / nanu kena kṛtaṃ duḥkham asyāsamyagdarśanavataḥ
syād ity / atrāha / viṣama iti / vedhayati tāḍayati / viśeṣeṇa kathanam aśakyaṃ jñātvā
sāmānyena kathayati / na tad iti / saṃsārī saṃsārayuktaḥ / ataḥ saṃsārakṛtam evehāsamyagdarśanavato
duḥkham astīti bhāvaḥ //MT_2,12.14 //
nanu viṣayarūpo 'yaṃ saṃsāra evam eva bhavati / kim asmākaṃ karotīty / atrāha
duranteyaṃ kila viṣayaviṣamaviṣaviṣūcikā / yadi na cikitsyate tad atitarāṃ narakanagaranikaraphalānubandhinī
tat tat karoti / yatra śitāsiśatapāta utpalatāḍanam / agnidāho himāvaseko / 'ṅgavikartanaṃ
candanacakrakaracanā / ghūrṇadvātāntaḥ paripeṣo 'ṅgaparimālanam / anavaratānalajvālāvicalitacāmaranārācanikaranipāto
nidāghavinodanadhārāgṛhaśīkaravarṣaṇam / śiraśchedaḥ sukhanidrā / mūkīkaraṇaṃ pāṭavamudrā
mahān upacayaḥ //MU_2,12.15 //
mahān upacaya ityantaṃ / ṭīkā / durantā nāśayitum aśakyā / viṣayāḥ saṃsārikāḥ bhogāḥ /
te eva viṣamaviṣaviṣūcikā / sā yadi na cikitsyate / tat tadā / atitarām narakanagarāṇāṃ
yaḥ nikaraḥ samūhaḥ / sa eva phalaṃ / tasya anubandhaḥ pravāhena pravartanaṃ / saḥ
asyām astīti tādṛśī satī sā / tat tat tādṛśaṃ tādṛśaṃ duḥkhaṃ karoti / tat kim ity
apekṣāyām āha / yatreti / yatra yasmin duḥkhe sati / yadduḥkham apekṣyeti yāvat /
ghūrṇan sphuran yaḥ vātaḥ / tasyāntaḥ madhye / paripeṣaḥ cūrṇībhāvaḥ / aṅgaparimālanam
aṅgakomalatāpādakaṃ mardanaṃ bhavati / vātamadhye cūrṇībhāvād api tatkaṣṭataram iti
bhāvaḥ / anavaratāḥ yāḥ analajvālāḥ / tā eva vicalitacāmarāṇi yasmin / tādṛśaḥ yaḥ
nārācanikaraḥ / tasya nipātaḥ / nidāghasya arthāt nidāghakṛtatāpasya / vinodanārthaṃ
dūrīkaraṇārthaṃ yāni dhārāgṛhāṇi / teṣāṃ ye śīkarāḥ / teṣāṃ varṣaṇaṃ bhavati / pāṭavamudrāḥ
pāṭavasya cāturyasya / mudrā saṃkocaḥ / kṛśateti yāvat / mahān upacayaḥ vṛddhiḥ bhavati //MT_2,12.15 //
phalitaṃ kathayati
tad evaṃvidhe kaṣṭaceṣṭāsahasradāruṇe saṃsāracapalayantre 'smin rāghava nāvahelā kartavyā / avaśyam idaṃ hi vicāraṇīyam //MU_2,12.16//
vicāraṇīyam ityantaṃ / ṭīkā / tat tato hetoḥ / he rāghava / evaṃvidhe pūrvoktamahākaṭhinaduḥkhadāyini /
ata eva kaṣṭaceṣṭāsahasradāruṇe asmin anubhūyamāne / saṃsāra eva capalayantram tasmin /
avahelā kiṃ mamāyaṃ karotīti anādaraḥ / na kartavyā / punaḥ kiṃ kāryam ity / atrāhāvaśyam
iti / paṇḍitaiḥ avaśyam idam ayaṃ saṃsāraḥ / vicāraṇīyam / kim ayam / idam iti vicāraviṣayatāṃ
nayet //MT_2,12.16 //
anyat kiṃ karaṇīyam ity / atrāha
evaṃ cāvaboddhavyam yathā kilāsti vicārāc chreyo'vāptir iti //MU_2,12.17//
 itītyantaṃ / ṭīkā / puruṣeṇaivaṃ ca boddhavyam niśceyam / evaṃ kathaṃ / yathā kila niścaye / vicārāt śreyo'vāptiḥ mokṣaprāptir astīti //MT_2,12.17// 
nanv ayaṃ vivekaḥ kasyacid asty athavā nety / atrāha
anyac ca raghukulendo / yadi naite mahānto munayo maharṣayaś ca viprāś ca rājānaś
ca jñānakavacenāvaguṇṭhitaśarīrās tat katham aduḥkhakṣamā api duḥkhamayīṃ tamovṛttipūrvakasaṃsārakadarthanām
anubhavantaḥ satatam eva muditamanasas tiṣṭhanti //MU_2,12.18 //
tiṣṭhantītyantaṃ / ṭīkā / he raghukulendo / aham anyac ca / bravīmīti śeṣaḥ / yadi
ete puraḥsthāḥ / mahāntaḥ munayaḥ maharṣayaś ca viprāś ca rājānaś ca jñānakavacena
vivekākhyakavacenāvaguṇṭhitāni valitāni / śarīrāṇi yeṣāṃ te / tādṛśāḥ jñānayuktā
iti yāvat / na bhavanti / tat tadā / ete munyādayaḥ aduḥkhakṣamāḥ api katham duḥkhamayīṃ /
tathā tamovṛttipūrvikā tamovṛttikāraṇā / yā saṃsārakadarthanā saṃsārakleśaḥ / tām
anubhavantaḥ / satatam eva na tu abhimataprāptyā kadācid eva / muditamanasaḥ tiṣṭhanti /
ataḥ asty evaiṣāṃ viveka iti bhāvaḥ //MT_2,12.18 //
gadyāṃśayuktena padyenātra hetuṃ kathayati
 iha hi vikautukā vigatavikalpaviplavā yathā sthitā hariharapadmajādayaḥ / narottamāḥ samadhigatātmadīpakās tathā sthitā jagati vibuddhabuddhayaḥ 
padyāntaṃ / ṭīkā / hi yasmāt / iha jagati / narottamāḥ narebhyaḥ samastamanuṣyebhyaḥ
teṣāṃ madhye vā uttamāḥ śreṣṭhāḥ / tathā samadhigataḥ vivekavibhavena samyag anubhūtaḥ /
ātmā eva paramātmā eva / dīpaḥ yaiḥ te / tādṛśāḥ vibuddhabuddhayaḥ vivekayuktabuddhayaḥ
pūrvoktāḥ munyādayaḥ / tathā tiṣṭhanti / tathā katham ity apekṣāyām āha / vikautukā
iti / vikautukāḥ viṣayākāṅkṣārahitāḥ / ādiśabdenendrādīnāṃ grahaṇam //MT_2,12.19 //
phalitaṃ kathayati
tathā ca parikṣīṇe mohe galati ca ghane 'jñānajalade parijñāte tattve samadhigata
ātmany abhimate / vicāryāryaiḥ sārdhaṃ galitavapuṣor vai sadasator dhiyā dṛṣṭe tattve
ramaṇam aṭanaṃ jāgatam idam //MU_2,12.20 //
padyāntaṃ / ṭīkā / tathā ca sati / vai niścaye / āryaiḥ sadbhiḥ sārdham / vicārya
saṃsāram ātmatattvaṃ ca vicārya / mohe ajñānakārye sāvadhānatve parigalite sati /
tataḥ ghane nibiḍe / ajñānajalade ajñānam eva ca / galati sati / tataḥ sadasatoḥ
sadasadbuddhiviṣayībhūtayoḥ arthayoḥ / sadasadbuddhiparigalanena galitavapuṣoḥ satoḥ /
tataḥ abhimate paramopādeye / ātmani tattve jīvākhye tattve / parijñāte dehādivyatiriktatayā
samyak niścite sati / na kevalaṃ parijñāte kiṃ tu samadhigate dehādityāgena svātmatayā
samyag anubhūte sati / tataḥ tattve jīvādisākṣitayā sthite śuddhacinmātratattve /
dhiyā galanonmukhayā buddhyā / dṛṣṭe jīvasattāpradatvena dṛṣṭe sati / idam kriyamāṇam /
jāgataṃ jagatsaṃbandhi / aṭanam śarīrayātrānimittaṃ vyavaharaṇam / ramaṇam krīḍā
bhavati / padārthaniṣṭabhāvābhāvakṛtaharṣaśokasparśakāritvābhāvād iti bhāvaḥ //MT_2,12.20 //
anyac ca kathayāmīty āha
anyac ca rāghava prasanne cittattve hṛdi savibhave valgati pare samābhogībhūtāsv
akhilakalanādṛṣṭiṣu puraḥ / śamaṃ yāntīṣv antaḥkaraṇaghaṭanāsv āhitarasaṃ dhiyā dṛṣṭe
tattve ramaṇam aṭanaṃ jāgatam idam //MU_2,12.21 //
padyāntaṃ / ṭīkā / he rāghavāham anyac ca bravīmi / kiṃ bravīṣīty / atrāha / prasanne
iti / pare uttīrṇe / cittattve śuddhacinmātrākhye tattve / prasanne svaprakāśanaparatayā
prasādonmukhe sati / ata eva tasmin pare cittattve savibhave śaktisahite / hṛdi sattvabhāvena
sthite / hṛdi valgati sphurati sati / vimarśaviṣayatām āyāte satīti yāvat / tataḥ
akhilakalanādṛṣṭiṣu samastajīvādikalanārūpāsu dṛṣṭiṣu / samābhogībhūtāsu satīṣu /
vyāpakacinmātrasvarūpatāsādanena vistārarahitāsv api vistārayuktāsu saṃpannāsu satīṣu /
tataḥ antaḥkaraṇaghaṭanāsu antaḥkaraṇaracanāsu / āhitarasaṃ svecchayā / śamaṃ cinmātrasvarūpe
layaṃ / puraḥ agre yāntīṣu / tataś ca dhiyā galanonmukhayā buddhyā / tattve śuddhacinmātrākhye
tattve / dṛṣṭe ātmatayānubhūte sati / idaṃ jāgatam aṭanaṃ ramaṇaṃ bhavati //MT_2,12.21 //
punar api pūrvābhiprāyeṇaivāha
anyac ca rathaḥ sphāro dehas turagaracanā cendriyagatiḥ parispando vātād aham akalitānantaviṣamaḥ /
paro vārvā dehī jagati viharāmīty anaghayā dhiyā dṛṣṭe tattve ramaṇam aṭanaṃ jāgatam
idaṃ //MU_2,12.22 //
sargāntaślokaṃ tāvat / ṭīkā / dehaḥ sthūladehaḥ / sphāraḥ sarvatra sphuraṇaśīlaḥ /
rathaḥ bhavati / indriyagatiḥ indriyaracanā turagaracanā bhavati / heyopādeyarūpādiprāptiparihārārthaṃ
darśanādidvāreṇa deharathacālakatvāt / parispandaḥ turagaracanābhūtānāṃ indriyagatīnāṃ
ceṣṭā dehaṃ prati preraṇasāmarthyaṃ vātāt bhavati / vātena hi indriyāṇi darśanādikriyābhāñji
santi dehaṃ cālayanti / vā pakṣāntare / dehī dehābhimānī jīvaḥ / arvā turagaḥ bhavati /
paryantataḥ tasyaiva dehacālakatvāt / puraḥ dehādibhyaḥ uttīrṇaśuddhacinmātrarūpaḥ
aham jagati viharāmi vihāraṃ karomi / ahaṃ kathaṃbhūtaḥ / akalitāni svātmatvaniścayena
duḥkhadatvenāniścitāni / anantāni viṣamāni sukhaduḥkharūpāḥ saṃkaṭāḥ yena / tādṛśaḥ /
rājā hi rathādibhyaḥ paraḥ san akalitānantanimnonnataś ca bhavati / iti anena niścayena /
anaghayā svasmin baddhatvajñānādidoṣarahitayā / dhiyā galanonmukhayā buddhyā / tattve
proktasvarūpe tattve / dṛṣṭe sati / idam jāgatam aṭanaṃ ramaṇaṃ bhavati / iti śivam //MT_2,12.22 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe dvādaśaḥ sargaḥ // 2,12 //
oṃ pūrvoktāṃ dṛṣṭim anūdya tadavaṣṭaṃbhena subuddhīnāṃ vicaraṇaṃ kathayati
etāṃ dṛṣṭim avaṣṭabhya puṣṭātmānaḥ subuddhayaḥ / vicaranty asamunnaddhā mahānto 'bhyuditā iva //MU_2,13.1//
etāṃ pūrvasargoktām / avaṣṭabhya satataṃ vimarṣaviṣayaṃ kṛtvā / puṣṭātmānaḥ / puṣṭaḥ
atyantābhivyaktiyogyatāṃ gataḥ / ātmā śuddhacinmātrākhya ātmā yeṣāṃ te / tādṛśāḥ
asamunnaddhāḥ darparahitāḥ / abhyuditāḥ iva prāptarājyā iva //MT_2,13.1 //
na śocanti na yācante na vāñchanti śubhāśubham / sarvam eva ca kurvanti kurvanti na ca kiṃcana //MU_2,13.2//
 sarvam eva pravāhāgataṃ sarvam eva / kurvanti kartavyam iti niścayena kurvanti / kiṃcana na kurvanti svasmin kartṛtvābhimānābhāvāt //MT_2,13.2// 
svastham evāvatiṣṭhanti svasthaṃ kurvanti yānti ca / heyopādeyatāpakṣarahitāḥ svātmani sthitāḥ //MU_2,13.3//
svastham ity ubhayatra kriyāviśeṣaṇaṃ niścitam ity arthaḥ / heyopādeyatāpakṣarahitāḥ upekṣāpakṣe sthitā ity arthaḥ //MT_2,13.3//
āyānti ca na cāyānti vanaṃ yānti na yānti ca / na kurvanty api kurvanti na vadanti vadanti ca //MU_2,13.4//
atra sarvatrāpi kriyākaraṇaṃ jīvanmuktatayāśritadehādidvāreṇa jñeyam / akaraṇaṃ tv aśuddhacinmātratvadvāreṇety alam //MT_2,13.4//
ye kecana samārambhā yāś ca kāścana dṛṣṭayaḥ / heyādeyadṛśo yās tāḥ kṣīyante 'dhigate pade //MU_2,13.5//
kṣīyante līyante / parapadarūpatayaiva sphuranti iti yāvat //MT_2,13.5//
parityaktasamastehaṃ mano madhuravṛttimat / sarvataḥ sukham abhyeti candrabimba iva sthitam //MU_2,13.6//
madhuravṛttimat maitrīyuktam //MT_2,13.6//
api nirmananārambham apy astākhilakautukam / ātmany eva na māty antar indāv iva rasāyanam //MU_2,13.7//
ātmany eva na māti na prabhavati / atyantānandamayatvād iti bhāvaḥ / mananārambharahitasya
kautukarahitasya ca ānandena svātmani amānaṃ na yuktam iti lokaprasiddhir apiśabdābhiprāyaḥ /
rasāyanam amṛtam //MT_2,13.7 //
na karotīndrajālāni nānudhāvati vāsanām / bālacāpalam utsṛjya pūrṇam eva virājate //MU_2,13.8//
indrajālāni mantrādiprabhāvena siddhāni ākāśagamanādīni / vāsanām nānudhāvati api
tu tato nivṛttim eva karoti / bālavat cāpalam bālacāpalam utsṛjya / pūrṇam tṛptisahitaṃ
yathā bhavati / tathā virājate //MT_2,13.8 //
ātmatattvāvalokanasyaiva pūrvoktāsu vṛttiṣu kāraṇatvaṃ gadyena kathayati evaṃvidhā
hi vṛttaya ātmatattvāvalokanāl labhyante / nānyatas / tasmād vicāreṇātmaivānveṣṭavya
upāsanīyo jñātavyo yāvajjīvaṃ puruṣena netarad iti //MU_2,13.9 //
itītyantaṃ / ṭīkā / hi yasmāt / evaṃvidhāḥ pūrvoktāḥ / vṛttayaḥ vyāpārāḥ / ātmatattvasya
paramātmasvarūpasya / yad avalokanaṃ / tasmād eva / puruṣeṇa labhyante / nānyataḥ /
tasmād puruṣeṇa yāvajjīvaṃ vicāreṇātmaivānveṣṭavyaḥ / kiṃrūpo 'sāv iti vimarśanīyaḥ /
tataḥ upāsanīyaḥ / upāsanaṃ cātra avicchinnapravāheṇānusandhānaviṣayīkaraṇam eva
jñeyam / tataḥ jñātavyaḥ / sthūladehādivyatirekena sthūladehavat niḥsaṃśayam ātmatattvena
jñātavyaḥ / itarat sthūladehādi / na jñātavyam / itiśabdaḥ gadyasamāptau //MT_2,13.9 //
nanv ātmāvalokanaṃ kartavyatvena tvayā pratipāditaṃ / tadavalokanaṃ kathaṃ setsyatīty / atra padyenāha
svānubhūteḥ suśāstrasya guroś caivaikavākyatā / yatrābhyāsena tenātmā santatenāvalokyate //MU_2,13.10//
svā nijā / yā anubhūtiḥ / tasyāḥ / suśāstrasya śobhanaśāstrasya / guroḥ sadguroś /
ca iti trayasya / yatra yasmin abhyāse / ekavākyatā arthāt melanaṃ syāt / santatenāvicchinnena /
tenābhyāsena karaṇena / puruṣeṇa kartrā / ātmāvalokyate //MT_2,13.10 //
avahelitaśāstrārthair avajñātamahājanaiḥ / kaṣṭām apy āpadaṃ prāpto na mūḍhaiḥ samatām iyāt //MU_2,13.11//
svasthas tu katham iyād ity apiśabdābhiprāyaḥ //MT_2,13.11//
etatprasaṅgena maurkhyaṃ nindati
na vyādhir na viṣaṃ nāpat tathā nāmāsti bhūtale / khedāya svaśarīrasthaṃ maurkhyam eva yathā nṛṇām //MU_2,13.12//
spaṣṭam //MT_2,13.12//
kiṃcitsaṃskṛtabuddhīnāṃ śravyaṃ śāstram idaṃ yathā / maurkhyāpahaṃ tathā śāstram anyad asti na kiṃcana //MU_2,13.13//
 kiṃcitsaṃskṛtabuddhīnām padapadārthajñānām ity arthaḥ / śravyam śravaṇārham / idaṃ mokṣopāyākhyam / maurkhyāpahaṃ maurkhyam upahantīti maurkhyāpaham 
idaṃ śravyaṃ sukhakaraṃ kathādṛṣṭāntasundaram / aviruddham aśeṣeṇa śāstravākyārthabandhunā //MU_2,13.14//
 kathābhiḥ vakṣyamāṇāḥ dṛṣṭāntāḥ kathādṛṣṭāntāḥ / taiḥ sundaram / śāstravākyānāṃ yaḥ arthaḥ / sa eva bandhuḥ / tena aviruddham / śāstrārthānusārīty  #
arthaḥ //MT_2,13.14// 
āpado yā duruttārā yāś ca tucchāḥ kuyonayaḥ / tās tā maurkhyāt prasūyante khadirāt kaṇṭhakā iva //MU_2,13.15//
spaṣṭam //MT_2,13.15//
varaṃ śarāvahastasya caṇḍālāgāravīthiṣu / bhikṣārtham aṭanaṃ rāma na maurkhyahatajīvitam //MU_2,13.16//
aṭanaṃ bhramaṇam //MT_2,13.16//
imam ālokam āsādya mokṣopāyamayaṃ janaḥ / andhatām eti na punaḥ kaścin mohatamasy api //MU_2,13.17//
ālokam paratattvaprakāśakatvāt ālokasvarūpam //MT_2,13.17//
tāvan nayati saṃkocaṃ tṛṣṇā śyāmā narāmbujam / yāvad vivekasūryasya noditā vimalā prabhā //MU_2,13.18//
spaṣṭam //MT_2,13.18//
saṃsāraduḥkhamokṣārthaṃ mādṛśaiḥ saha bandhubhiḥ / svarūpam ātmano jñātvā guruśāstrapramāṇataḥ //MU_2,13.19//
 mādṛśaiḥ sādhubhir ity arthaḥ / guruśāstrākhyaṃ yat pramāṇaṃ pramākaraṇaṃ / tasmāt guruśāstrapramāṇataḥ / jñātvety asyānantaraṃ stheyam iti  #
śeṣaḥ //MT_2,13.19// 
jīvanmuktāś carantīha yathā hariharādayaḥ / yathā brahmarṣayaś cānye tathā vihara rāghava //MU_2,13.20//
vihara harṣāmarṣarahitatvena krīḍāṃ kuru //MT_2,13.20//
anantānīha duḥkhāni sukhaṃ kṣaṇalavopamam / nātaḥ sukheṣu badhnīyād dṛṣṭiṃ duḥkhānubandhiṣu //MU_2,13.21//
duḥkhānubandhiṣu duḥkhānuviddheṣu //MT_2,13.21//
punaḥ kiṃ kāryam ity / atrāha
yad anantam anāyāsaṃ tat padaṃ sārasiddhaye / sādhanīyaṃ prayatnena puruṣeṇa vijānatā //MU_2,13.22//
anantam trividhaparicchedarahitam / anāyāsaṃ āyāsasādhyatvābhāvāt / sārasiddhaye
paramapuruṣārthasiddhaye / sādhanīyaṃ svopalabdhiviṣayatāṃ neyam / vijānatā kiṃcinmātrajñānayuktena
mūrkhasyātrānadhikaratvāt //MT_2,13.22 //
ta eva puruṣārthasya bhājanaṃ puruṣottamāḥ / anuttamapadālambi mano yeṣāṃ gatajvaram //MU_2,13.23//
avidyamāna uttamaḥ yasmāt tat anuttamam niratiśayam iti yāvat / tādṛśaṃ yat padam / tat ālambate iti tādṛśam //MT_2,13.23//
saṃbhogāśanamātreṣu rājyādiṣu sukheṣu ye / saṃtuṣṭā duṣṭamanaso viddhi tān andhadundubhān //MU_2,13.24//
andhadundubhān andharājilān / asamyag darśitvād ity arthaḥ //MT_2,13.24//
ye śaṭheṣu duranteṣu duṣkṛtārambhaśāliṣu / dviṣatsu mitrarūpeṣu bhaktā vai bhogabhogiṣu //MU_2,13.25//
te yānti durgamād durgaṃ duḥkhād duḥkhaṃ bhayād bhayam / narakān narakaṃ mūḍhā mohamantharabuddhayaḥ //MU_2,13.26//
mitrarūpeṣu dviṣatsu ā mukhe sukhakāritvāt mohamantharā mohanirbharā / buddhiḥ yeṣāṃ te / tādṛśāḥ //MT_2,13.25-26//
parasparavināśotke śreyasyau na kadācana / sukhaduḥkhadaśe rāma taḍitprasarabhaṅgure //MU_2,13.27//
spaṣṭam //MT_2,13.27//
ye viraktā mahātmānaḥ suviviktā bhavādṛśaḥ / puruṣān viddhi tān vandyān bhogamokṣaikabhāginaḥ //MU_2,13.28//
bhogabhāktvaṃ caiṣāṃ pravāhagatam eva jñeyaṃ / na yatnasādhitam //MT_2,13.28//
vivekaṃ param āśritya vairāgyābhyāsayogataḥ / saṃsārasaritaṃ ghorām imām āpadam uttaret //MU_2,13.29//
abhyāsaḥ sacchāstrābhyāsaḥ / āpadam āpadrūpām //MT_2,13.29//
na suptavyaṃ tu saṃsāramāyāsv iha hi jānatā / viṣamūrcchanasaṃmohadāyinīṣu vivekinā //MU_2,13.30//
na suptavyam avahelā na kartavyā //MT_2,13.30//
saṃsāram imam āsādya yas tiṣṭhaty avahelayā / jvalitasya gṛhasyoccaiḥ śete tārṇasya so 'ntare //MU_2,13.31//
tārṇasya tṛṇanirmitasya //MT_2,13.31//
yat prāpya na nivartante yad āsādya na śocyate / tat padaṃ śemuṣīlabhyam asty evātra na saṃśayaḥ //MU_2,13.32//
śemuṣīlabhyam eva buddhilabhyam eva / na tu bāhyayatnalabhyam //MT_2,13.32//
nanu yadi tat padaṃ nāsti tat kiṃ śemuṣyā labhyate ity / atrāha
nāsti cet tad vicāreṇa doṣaḥ ko bhavatāṃ bhavet / asti cet tat samuttīrṇā bhaviṣyatha bhavārṇavāt //MU_2,13.33//
spaṣṭam //MT_2,13.33//
pravṛttiḥ puruṣasyeha mokṣopāyavicāraṇe / yadā bhavaty āśu tadā mokṣabhāgī sa ucyate //MU_2,13.34//
spaṣṭam //MT_2,13.34//
anapāyi nirāśaṅkaṃ svāsthyaṃ vigatavibhramam / na vinā kevalībhāvaṃ vidyate bhuvanatraye //MU_2,13.35//
svāsthyam svasthatā / kevalībhāvaṃ vinā advitīyatāṃ vinā //MT_2,13.35//
tatprāptāv uttamaprāptau na kleśa upayujyate / na mitrāṇy upakurvanti na dhanāni na bāndhavāḥ //MU_2,13.36//
tatprāptau kevalībhāvaprāptau / kleśaḥ śārīrikaḥ kleśaḥ //MT_2,13.36//
na hastapādacalanaṃ na deśāntarasaṃgamaḥ / kleśātiśayasādhyo vā na tīrthāyatanāśrayaḥ //MU_2,13.37//
 asminn arthe hastapādādicalanaṃ na bhavati / deśāntarasaṃgamaḥ ca na bhavati / ayam arthaḥ kleśātiśayasādhyaḥ na bhavati / tīrthāyatanāśrayaḥ  #
ca na bhavati //MT_2,13.37// 
puruṣārthaikasādhyena vāsanaikārthakarmaṇā / kevalaṃ tan manomātrajayenāsādyate padam //MU_2,13.38//
puruṣeṇa tat kevalībhāvākhyaṃ padam / evalam manomātrajayena āsādyate prāpyate /
manomātrajayena kathaṃbhūtena / puruṣārthena pauruṣeṇa / ekam kevalaṃ sādhyena /
punaḥ kathaṃbhūtena vāsanaikārthakarmaṇā / vāsanā bhāvanā / sā eva ekārthaḥ / tasya
karmaṇā / bhāvanāmātrasādhyenety arthaḥ //MT_2,13.38 //
vivekamātrasādhyaṃ tadvicāraikāntaniścayam / tyajatā duḥkhajālāni nareṇa tad avāpyate //MU_2,13.39//
 tadvicāreṇa tadviṣayeṇa vivekena / ekaṃ kevalaṃ / niścayaḥ yasya / tam / vicāraniśceyam ity arthaḥ / tat kevalībhāvākhyaṃ padam //MT_2,13.39// 
sukhasevyāsanasthena tadvicāravatā svayam / na śocyate padaṃ prāpya na ca bhūyo 'bhijāyate //MU_2,13.40//
tadvicāravatā kevalībhāvavicārayuktena / tat padaṃ kevalībhāvākhyaṃ padam //MT_2,13.40//
tat samastasukhāsārasīmāntaṃ sādhavo viduḥ / tad anuttamaniṣṣyandaṃ param āhū rasāyanam //MU_2,13.41//
spaṣṭam //MT_2,13.41//
kṣayitvāt sarvabhāvānāṃ svargamānuṣyayor dvayoḥ / sukhaṃ nāsty eva salilaṃ mṛgatṛṣṇāsv ivaitayoḥ //MU_2,13.42//
svargamānuṣyayoḥ svarlokamanuṣyalokayoḥ //MT_2,13.42//
ato manojayaś cintyaḥ śamasaṃtoṣasādhanaḥ / anantaśamasaṃbhogas tasmād ānanda āpyate //MU_2,13.43//
ataḥ kāraṇāt / puruṣeṇa manojayaḥ cintyaḥ / kathaṃbhūtaḥ / śamasaṃtoṣau sādhanaṃ
yasya / tādṛśaḥ puruṣaḥ / tasmāt manojayāt / anantaśamasya saṃbhogaḥ camatkāraḥ /
śamāsvādarūpaḥ iti yāvat / ānandaḥ āpyate prāpyate //MT_2,13.43 //
jīvatā gacchatā caiva bhramatā patatā tathā / rakṣasā dānavenāpi devena puruṣeṇa vā //MU_2,13.44//
manaḥpraśamanodbhūtaṃ tat prāpya paramaṃ sukhaṃ / vikāsiśamapuṣpasya vivekoccataroḥ phalam //MU_2,13.45//
vyavahārapareṇāpi kāryavṛndam acinvatā / bhānunevāmbarasthena nojjhyate na ca vāñchyate //MU_2,13.46//
jīvatā gacchatā bhramatā / atha patatā / upalakṣaṇaṃ caitat / sarvāḥ kriyāḥ kurvateti
yāvat / rakṣasā dānavenāpi devena puruṣeṇa vā manaḥpraśamanodbhūtaṃ tathā vikāsiśamapuṣpasya
vivekoccataroḥ phalam / tat paramaṃ sukham nirvāṇākhyaṃ sukhaṃ / prāpyāmbarasthena
bhānunā iva nojjhyate na ca vāñchyate sūryavat upekṣām eva sarvatra kriyate ity arthaḥ /
rakṣaḥprabhṛtinā kathaṃbhūtena / vyavahārapareṇāpi kāryavṛndam kāryasamūham / acinvatā
nāhaṃkarteti niścayāt svakṛtatvenānanubhavatā //MT_2,13.44-46 //
manaḥ praśāntam atyacchaṃ viśrāntaṃ gatavibhramam / anīhaṃ vigatābhīṣṭaṃ nābhivāñchati nojjhati //MU_2,13.47//
anīham vikalpākhyaceṣṭārahitam / vigatābhīṣṭam abhīṣṭam idam iti niścayarahitam / pravāhāgatam upekṣayā eva karotīti bhāvaḥ //MT_2,13.47//
pūrvataraṃ prakṛtānāṃ śamādidvārapālānāṃ nirṇayaṃ prastauti
mokṣadvāre dvārapālān imāñ śṛṇu yathākramam / yeṣām ekatamāsaktyā mokṣadvāre praviśyate //MU_2,13.48//
ekatamāsaktyā ekatamāsevanena //MT_2,13.48//
tatrāpi prathamoddiṣṭaṃ śamaṃ nirūpayati
duḥkhadoṣadaśā dīrghā saṃsāramarumaṇḍalī / jantoḥ śītalatām eti śītalena śamāmbunā //MU_2,13.49//
duḥkhadoṣarūpā daśā yasyāṃ sā duḥkhadoṣadaśā //MT_2,13.49//
śamenāsādyate śreyaḥ śamo hi paramaṃ padam / śamaḥ śivaṃ śamaḥ śāntiḥ śamo bhrāntinivāraṇam //MU_2,13.50//
paramaṃ padam cinmātrākhyam utkṛṣṭaṃ sthānam //MT_2,13.50//
puṃsaḥ praśamatṛptasya śītalācchatarātmanaḥ / śamatoṣitacittasya śatrur apy eti mitratām //MU_2,13.51//
dveṣeṇaiva hi śatruḥ śatruḥ bhavati / sa ca tasya nāstīti tasya śatruḥ mitratām etīti bhāvaḥ //MT_2,13.51//
śamacandramasā yeṣām āśayaḥ samalaṃkṛtaḥ / kṣīrābdhīnām ivodeti teṣāṃ paramaśuddhatā //MU_2,13.52//
paramaśuddhatā vāsanākhyamalarāhityam //MT_2,13.52//
hṛtkuśeśayakośeṣu yeṣāṃ śamakuśeśayam / satāṃ vikasitaṃ te hi dvihṛtpadmāḥ samā hareḥ //MU_2,13.53//
harer dvihṛtpadmatvaṃ nābhisthasya padmasya sthitatvāj jñeyam //MT_2,13.53//
śamaśrīḥ śobhate yeṣāṃ mukhendāv akalaṅkite / te 'mī kulendavo vandyāḥ saundaryavijitendavaḥ //MU_2,13.54//
akalaṅkitatvam evātra indujaye hetuḥ //MT_2,13.54//
trailokyodaravartinyo nānandāya tathā śriyaḥ / sāmrājyasaṃpatpratimā yathā śamavibhūtayaḥ //MU_2,13.55//
spaṣṭam //MT_2,13.55//
yāni duḥkhāni yās tṛṣṇā duḥsahā ye durādhayaḥ / tat sarvaṃ śāntacetassu tamo 'rkeṣv iva naśyati //MU_2,13.56//
spaṣṭam //MT_2,13.56//
mano hi sarvabhūtānāṃ prasādam anugacchati / na tathendau yathā śānte jane janitakautukam //MU_2,13.57//
prasādam prasannatām //MT_2,13.57//
śamaśālini sauhārdavati sarveṣu jantuṣu / sujane paramaṃ tattvaṃ svayam eva prasīdati //MU_2,13.58//
paramaṃ tattvam paramātmatattvaṃ / svayam evāyatnam eva / prasīdati svarūpadarśanākhyaṃ prasādaṃ karotīty arthaḥ //MT_2,13.58//
mātarīva paraṃ yānti viṣamāṇi mṛdūni ca / viśvāsam iha bhūtāni sarvāṇi śamaśālini //MU_2,13.59//
viṣamāṇi hiṃsāni / mṛdūni komalāni //MT_2,13.59//
na rasāyanapānena na lakṣmyāliṅganena ca / tathā sukham avāpnoti śamenāntar yathā janaḥ //MU_2,13.60//
antaḥ manasi //MT_2,13.60//
sarvādhivyādhivalitaṃ krāntaṃ tṛṣṇāvaratrayā / manaḥ śamāmṛtāsekaiḥ samāśvāsaya rāghava //MU_2,13.61//
samāśvāsaya śītalaya //MT_2,13.61//
yat karoṣi yad aśnāsi śamaśītalayā dhiyā / tat te 'tisvadate svādu netarat tāntamānasam //MU_2,13.62 //svadate
rocate / camatkāraṃ karotīti yāvat / tāntam mlāniyuktaṃ kṛtaṃ / mānasaṃ yena tat //MT_2,13.62 //
śamāmṛtarasāsnātaṃ mano yām eti nirvṛtim / chinnāny api tayāṅgāni manye rohanti rāghava //MU_2,13.63//
śamāmṛtarasāsnātaṃ manaḥ yāṃ nirvṛtiṃ eti / he rāghavāhaṃ manye / tayā nirvṛtyā / chinnāny api aṅgāni rohanti //MT_2,13.63//
na piśācā na rakṣāṃsi na daityā na ca śatravaḥ / na ca vyāghrabhujaṅgādyā dviṣanti śamaśālinam //MU_2,13.64//
spaṣṭam //MT_2,13.64//
susaṃnaddhasamastāṅgaṃ praśamāmṛtavarmaṇā / vedhayanti na duḥkhāni śarā vajraśilāṃ iva //MU_2,13.65//
vedhayanti tāḍayanti //MT_2,13.65//
na tathā rājate rājā mānyāntaḥpurasaṃsthitaḥ / samayā svasthayā vṛttyā yathopaśamaśobhitaḥ //MU_2,13.66//
vṛttyā vyāpāreṇa //MT_2,13.66//
prāṇāt priyataraṃ dṛṣṭvā tuṣṭim eti na tāṃ janaḥ / yām āyāti janaṃ śāntam avalokya samāśayam //MU_2,13.67//
samāśayam samacetasam //MT_2,13.67//
samayā śamaśālinyā vṛttyā yaḥ sādhu vartate / abhinanditayā loke jīvatīha sa netaraḥ //MU_2,13.68//
vartate tiṣṭhati / itaraḥ aśāntaḥ //MT_2,13.68//
anuddhatamanāḥ śāntaḥ sādhu karma karoti yat / tat sarvam abhinandanti tasyemā bhūtajātayaḥ //MU_2,13.69//
abhinandanti stuvanti //MT_2,13.69//
śāntasvarūpanirṇayadvāreṇa śamasvarūpaṃ niścinoti
śrutvā spṛṣṭvā ca dṛṣṭvā ca bhuktvā ghrātvā śubhāśubham / na hṛṣyati glāyati yaḥ sa śānta iti kathyate //MU_2,13.70//
upekṣā eva śāntir iti bhāvaḥ //MT_2,13.70//
yaḥ samaḥ sarvabhāveṣu nābhivāñchati nojjhati / jitvendriyāṇi yatnena sa śānta iti kathyate //MU_2,13.71//
spaṣṭam //MT_2,13.71//
tuṣārakarabimbācchaṃ mano yasya nirākulam / maraṇotsavayuddheṣu sa śānta iti kathyate //MU_2,13.72//
spaṣṭam //MT_2,13.72//
sthito 'pi na sthita iva na hṛṣyati na kupyati / yaḥ suṣuptamanāḥ svasthaḥ sa śānta iti kathyate //MU_2,13.73//
suṣuptamanāḥ harṣāmarṣānusandhānarahitaḥ //MT_2,13.73//
amṛtasyandasubhagā yasya sarvajanaṃ prati / dṛṣṭiḥ prasarati prītā sa śānta iti kathyate //MU_2,13.74//
spaṣṭam //MT_2,13.74//
spaṣṭāvadātayā buddhyā yathaivāntas tathā bahiḥ / dṛśyante yasya kāryāṇi sa śānta iti kathyate //MU_2,13.75//
kapaṭarāhityād iti bhāvaḥ //MT_2,13.75//
apy āpatsu durantāsu kalpānteṣu dahatsv api / tucchehaṃ na mano yasya sa śānta iti kathyate //MU_2,13.76//
tuccheham tucchopāyaparam //MT_2,13.76//
yo 'ntaḥ śītalatāṃ yāto yo bhāveṣu na majjati / vyavahārī na saṃmūḍhaḥ sa śānta iti kathyate //MU_2,13.77//
na majjati rāgodrekeṇāsakto na bhavati / vyavahārī vyavahārakārī / na saṃmūḍhaḥ na
vyavahārarahitaḥ / vyavahārarahitasya hi amajjanaṃ vyavahārābhāvakṛtam eva na śāntikṛtam //MT_2,13.77 //
ākāśasadṛśī yasya nityaṃ svavyavahāriṇaḥ / kalaṅkam eti na matiḥ sa śānta iti kathyate //MU_2,13.78//
svaḥ nijaḥ / vyavahāraḥ asyāstīti tādṛśasya //MT_2,13.78//
tapasviṣu bahujñeṣu yājakeṣu nṛpeṣu ca / balavatsu guṇāḍhyeṣu śamavān eva rājate //MU_2,13.79//
spaṣṭam //MT_2,13.79//
śamasaṃsaktamanasāṃ mahatāṃ guṇaśālinām / udeti nirvṛtiś cittāj jyotsneva himarociṣaḥ //MU_2,13.80//
spaṣṭam //MT_2,13.80//
sīmānto guṇapūgānāṃ pauruṣaikāntabhūṣaṇam / saṃkaṭeṣv abhayasthānaṃ śamaḥ śrīmān virājate //MU_2,13.81//
spaṣṭam //MT_2,13.81//
sargāntaślokena śamanirūpaṇaṃ samāpayati
śamam amṛtam ahāryam āryajuṣṭaṃ param avalambya padaṃ paraṃ prayātāḥ /
raghutanaya yathā mahānubhāvāḥ kramam anupālaya siddhaye tam eva //MU_2,13.82//
he raghutanaya / mahānubhāvāḥ puruṣāḥ / amṛtam amṛtarūpam / ahāryam anāśyam āryajuṣṭam /
śamaṃ pūrvoktasvarūpaṃ śamaṃ avalambya / paraṃ padaṃ paracitsvarūpam utkṛṣṭaṃ sthānaṃ /
yathā prayātāḥ / tvam tam tathāvidham / kramam siddhaye anupālaya / iti śivam //MT_2,13.82 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe trayodaśaḥ sargaḥ // 2,13 //
oṃ vivekanirṇayaṃ prastauti
śāstrāvabodhāmalayā dhiyā paramapūtayā / / kartavyaḥ kāraṇajñena vicāro 'niśam ātmanaḥ //MU_2,14.1//
kāraṇajñena kiṃ / kena saṃpadyate iti jānatā puruṣeṇa / dhiyā ātmanaḥ vicāraḥ aniśam kartavyaḥ //MT_2,14.1//
nanu vicāreṇa kiṃ setsyati ity / atrāha
vicārāt tīkṣṇatām etya dhīḥ paśyati paraṃ padam / dīrghasaṃsārarogasya vicāro hi mahauṣadham //MU_2,14.2//
param padam śuddhacinmātrākhyaṃ mahāsthānam //MT_2,14.2//
āpadvanam anantehāparipallavitākṛti / vicārakrakacacchinnaṃ naiva bhūyaḥ prarohati //MU_2,14.3//
anantāḥ yāḥ īhāḥ ceṣṭāḥ / tābhiḥ paripallavitā puṣṭībhūtā / ākṛtiḥ yasya tat //MT_2,14.3//
moheṣu bandhunāśeṣu saṃkaṭeṣu bhrameṣu ca / sarveṣv eva mahāprājña vicāro hi satāṃ gatiḥ //MU_2,14.4//
gatiḥ śaraṇam //MT_2,14.4//
na vicāraṃ vinā kaścid upāyo 'sti vipacchame / vicārād aśubhaṃ tyaktvā śubham āyāti dhīḥ satām //MU_2,14.5//
spaṣṭam //MT_2,14.5//
balaṃ buddhiś ca tejaś ca pratipattiḥ kriyāphalam / phalanty etāni sarvāṇi vicāreṇaiva dhīmataḥ //MU_2,14.6//
pratipattiḥ jñānam / avivekena tu kṛtāni etāni anartham evotpādayantīti bhāvaḥ //MT_2,14.6//
yuktāyuktamahādīpam abhivāñchitasādhakam / sphāraṃ vicāram āśritya saṃsārajaladhiṃ taret //MU_2,14.7//
yuktāyuktamahādīpaṃ idaṃ yuktaṃ idaṃ tv ayuktam iti prakāśakam ity arthaḥ / sphāraṃ vistīrṇam //MT_2,14.7//
ālūnahṛdayāmbhojaṃ mahāmohamataṅgajam / vidārayati śuddhātmā vicārodārakesarī //MU_2,14.8//
vidārayati vināśayati //MT_2,14.8//
mūḍhāḥ kālavaśeneha yad gatāḥ paramaṃ padam / tad vicārapradīpasya vijṛmbhitam anuttamam //MU_2,14.9//
kālena hi mūḍhā api śuddhacinmātrākhyaṃ paramaṃ padaṃ prāpnuvanti / vijṛmbhitam vilasitam / anuttamam niratiśayam //MT_2,14.9//
rājyāni saṃpadaḥ sphāro bhogo mokṣaś ca śāśvataḥ / vicārakalpavṛkṣasya phalāny etāni rāghava //MU_2,14.10//
spaṣṭam //MT_2,14.10//
yā vivekavilāsinyo matayo mahatām iha / na tā vipadi majjanti tumbakānīva vāriṇi //MU_2,14.11//
vivekavilāsaḥ āsām astīti vivekavilāsinyaḥ //MT_2,14.11//
vicārodayahāriṇyā dhiyā vyavaharanti ye / phalānām atyudārāṇāṃ bhājanaṃ hi bhavanti te //MU_2,14.12//
vicārodayena hāriṇyā manoharayā //MT_2,14.12//
mūrkhahṛtkānanasthānām āśāprasararodhinām / avicārakarañjānāṃ mañjaryo duḥkharītayaḥ //MU_2,14.13//
 āśā mokṣāśā / tasyāḥ yaḥ prasaraḥ / taṃ rundhantīti tādṛśānām dikprasararodhināṃ ca / karañjānāṃ kaṇṭakavṛkṣāṇām / duḥkharītayaḥ duḥkharacanāḥ 
kajjalakṣodamalinā madirāmodadhāriṇī / avicāramayī nidrā yātu te rāghava kṣayam //MU_2,14.14//
kajjalakṣodena mantrasaṃskṛtena / kajjalakṣodena malinā ghanā / kajjalakṣodavat malinā
cātyantakāluṣyāt / madirā modaṃ dhārayatīti tādṛśī / madirāmodenāpi nidrā ghanībhavati /
avicāramayī avicārasvarūpā tām eva kṣayaṃ nayeti bhāvaḥ //MT_2,14.14 //
mahāpady api dīrgheṣu sadvicāraparo naraḥ / na nimajjati moheṣu tejorāśis tamassv iva //MU_2,14.15//
moheṣu kiṃ karomīty evaṃrūpeṣu //MT_2,14.15//
mānase sarasi svacche vicārakamalotkaraḥ / nūnaṃ vikasito yasya himavān iva bhāti saḥ //MU_2,14.16//
mānase sarasi hṛdayākhye sarasi mānasākhye sarasīti ca //MT_2,14.16//
vicāravikalā yasya matir māndyam upeyuṣaḥ / tasyodety aśaniś candrān mudhā yakṣaḥ śiśor iva //MU_2,14.17//
vicāravikalā vicārarahitā / māndyaṃ jāḍyaṃ / candrāt citsūryapratibimbarūpatvena
candratulyāt saṃsārāt / aśaniḥ bhāvābhāvakṛtaharṣāmarṣarūpaṃ vajram āścaryaṃ ca candrād
aśaner utpādaḥ //MT_2,14.17 //
duḥkhaṣaṇḍakavalmīkaṃ vipannavalatāmadhuḥ / rāma dūre parityājyo nirviveko narādhamaḥ //MU_2,14.18//
 narādhamaḥ kiṃ / duḥkhaḥ ṣaṇḍakānāṃ valmīkam / valmīke hi kaṇṭakaṣaṇḍakāni bhavanti / punaḥ kaḥ / vipad eva navalatā / tasyāḥ madhuḥ vasantaḥ 
ye kecana durārambhā durācārā durādhayaḥ / avicāreṇa te bhānti vetālās tamasā yathā //MU_2,14.19//
durārambhāḥ kutsitāḥ kāryārambhāḥ //MT_2,14.19//
avicāriṇam ekāntajaraddrumasadharmakam / akṣamaṃ sādhukāryeṣu dūre kuru raghūdvaha //MU_2,14.20//
 ekānte janarahite deśe / sthitaḥ jaraddrumaḥ / tasya sadharmakam sadṛśam / sādhukāryeṣu cittanirodhādiṣu / phaladānena paropakārarūpeṣu ca 
viviktaṃ hi mano jantor āśāvaivaśyavarjitam / parāṃ nirvṛtim abhyeti pūrṇaś candra ivātmani //MU_2,14.21//
viviktam vivekayuktam / āśāvaivaśyavarjitam iti viśeṣaṇadvāreṇa hetuḥ / āśāvaivaśyasyaiva nirvṛtirodhakatvāt //MT_2,14.21//
vivekitoditā dehaṃ sarvaṃ śītalayaty alam / alaṃkaroti cātyantaṃ jyotsneva bhuvanam navā //MU_2,14.22//
navā śaratkālīnā //MT_2,14.22//
paramārthapatākāyā dhiyo dhavalacāmaram / vicāro rājate janto rajanyām iva candramāḥ //MU_2,14.23//
paramārthasya śuddhacinmātratattvākhyaparamārthasya / patākāyāḥ pradarśakatvasāmānyena
cihṇabhūtapatākārūpāyāḥ dhiyaḥ / dhavalacāmaram śobhādāyakatvena dhavalacāmararūpam //MT_2,14.23 //
vicāracāravo bhāvā bhāsayanto diśo daśa / bhānti bhāskaravad bhagnabhūyobhavabhayāmayāḥ //MU_2,14.24//
 bhāvāḥ manuṣyādirūpāḥ padārthāḥ / bhāvāḥ kathaṃbhūtāḥ / bhagnāḥ bhūyāṃsi bhavabhayāni evāmayāḥ yaiḥ te / bhāskaro 'pi daśa diśaḥ bhāsayati 
bālasya svamanomohakalpitaḥ prāṇahārakaḥ / rātrau tamasi vetālo vicāreṇa vilīyate //MU_2,14.25//
spaṣṭam //MT_2,14.25//
sarva eva jagadbhāvā avicāreṇa cāravaḥ / avidyamānasadbhāvā vicāraviśarāravaḥ //MU_2,14.26//
sarva eva jagadbhāvāḥ jagatpadārthāḥ / avicāreṇa vicārarāhityena / cāravaḥ bhavanti /
kathaṃbhūtāḥ / avidyamānasadbhāvāḥ / ata eva ca vicāraviśarāravaś ca vicārāsahatvāt //MT_2,14.26 //
puṃso nijamanomohakalpito 'nalpaduḥkhadaḥ / saṃsāraciravetālo vicāreṇa vilīyate //MU_2,14.27//
spaṣṭam //MT_2,14.27//
samasvacchaṃ nirābādham anantamananāśrayam / viddhīmaṃ kevalībhāvaṃ vicāro 'grataroḥ phalam //MU_2,14.28//
samaṃ ca tat svacchaṃ samasvacchaṃ / nirābādham kenāpi pramāṇena bādhayitum aśakyam /
anantasyāparicchinnasya svātmatattvasya / yat mananam parāmarśaḥ / tasyāśrayam lakṣaṇayā
sādhakam //MT_2,14.28 //
acalasthitinodāraprakaṭābhogatejasā / tena niṣkāmatodeti śītatevoditendunā //MU_2,14.29//
udāraprakaṭābhogaṃ udbhaṭaprakaṭavistāraṃ / tejaḥ yasya / tādṛśena / niṣkāmatā kāmanārāhityam / uditaś cāsāv induḥ / tena //MT_2,14.29//
nanu niṣkāmatayā kiṃ setsyatīty / atrāha
cintājvaramahauṣadhyā sādhuś cittaniṣaṇṇayā / tayottamatvapradayā nābhivāñchati nojjhati //MU_2,14.30//
tayā niṣkāmatayā / nābhivāñchati nojjhati sarvatropekṣām eva bhajate ity arthaḥ //MT_2,14.30//
punaḥ kiṃ karotīty / atrāha
tatsadālambanaṃ cetaḥ sphāram ābhāsam āgatam / nāstam eti na codeti kham ivātitatāntaram //MU_2,14.31//
sā niṣkāmatā sadā ālambanam āśrayo yasya / tat tatsadālambanam / tathā sphāraṃ sphuraṇaśīlaṃ / ābhāsam āgatam vivekayuktaṃ jātam ity arthaḥ
na jahāti na cādatte nottāmyati na śāmyati / kevalaṃ sākṣivat paśyañ jagad ātmani tiṣṭhati //MU_2,14.32//
nottāmyati na kṣubhyati //MT_2,14.32//
na ca śāmyati nāpy antar nāpi bāhye 'vatiṣṭhati / na ca naiṣkarmyam ādatte na ca karmāṇi majjati //MU_2,14.33//
sarvatropekṣayaiva vartate iti bhāvaḥ //MT_2,14.33//
upekṣate gataṃ vastu saṃprāptam anuvartate / na kṣubdho nāti cākṣubdho bhāti pūrṇa ivārṇavaḥ //MU_2,14.34//
anuvartate niranusandhānam pravartate / ati atiśayena //MT_2,14.34//
evaṃrūpeṇa manasā mahātmāno mahāśayāḥ / jīvanmuktā jagaty asmin viharanti hi yoginaḥ //MU_2,14.35//
spaṣṭam //MT_2,14.35//
uṣitvā suciraṃ kālaṃ dhīrās te yāvadīpsitam / tanum ante parityajya yānti kevalatāṃ tatām //MU_2,14.36//
kevalatām videhamuktatām / yāvadīpsitam ity anena sarvam eva bhagavatkṛtam teṣām īpsitam evāstīti sūcitam //MT_2,14.36//
ko 'haṃ kasya ca saṃsāra ity āpady api dhīmatā / cintanīyaṃ prayatnena sapratīkāram ātmanā //MU_2,14.37//
 kim uta vaktavyaṃ saṃpadīty apiśabdābhiprāyaḥ / sapratīkāram pratīkārasahitam / na tu cintanamātreṇaiva / pratīkāraś cātra bhogatyāga eva jñeyaḥ 
kāryasaṃkaṭasandehaṃ rājā jānāti rāghava / niṣphalaṃ saphalaṃ vāpi vicāreṇaiva nānyathā //MU_2,14.38//
bahir api vicārasyaiva sāmrājyam iti bhāvaḥ //MT_2,14.38//
vedavedāntasiddhāntasthitayaḥ sthitikāraṇam / nirṇīyante vicāreṇa dīpeneva bhuvo niśi //MU_2,14.39//
vedavedāntarūpāḥ sthitayaḥ maryādāḥ vedavedāntasthitayaḥ / sthitikāraṇam saṃsāramaryādākāraṇabhūtāḥ //MT_2,14.39//
anaṣṭam andhakāreṣu bahutejassv ajihmitam / paśyaty api vyavahitaṃ vicāraś cārulocanam //MU_2,14.40//
ajihmitam tejo'bhimukhe hi cakṣuṣi pratīghātena jihmitatvaṃ parivartitatvaṃ bhavati / tac cātra nāstīty arthaḥ //MT_2,14.40//
vivekāndho hi jātyandhaḥ śocyaḥ sarvasya durmatiḥ / divyacakṣur vivekātmā jayaty akhilavastuṣu //MU_2,14.41//
 sarvasya śocyaḥ sarvaiḥ śocanīya ity arthaḥ / vivekaḥ ātmā pradhānaṃ yasya saḥ vivekātmā vivekānvita ity arthaḥ / jayati sarvotkarṣeṇa vartate  #
ity arthaḥ //MT_2,14.41// 
paramātmamayī pālyā mahānandaikasādhanī / kṣaṇam ekaṃ parityājyā na vicāracamatkṛtiḥ //MU_2,14.42//
pālyā rakṣaṇīyā //MT_2,14.42//
vicāracāruḥ puruṣo mahatām api rocate / paripakvaṃ camatkāri sahakāraphalaṃ yathā //MU_2,14.43//
spaṣṭam //MT_2,14.43//
vicārakāntamatayo nānekeṣu punaḥ punaḥ / luṭhanti duḥkhaśvabhreṣu jñātordhvagatayo narāḥ //MU_2,14.44//
jñātāḥ adhigatā / ūrdhve uttīrṇe cinmātre / gatiḥ yaite //MT_2,14.44//
na virauti tathā rogī nānarthaśatajarjaraḥ / avicāravinaṣṭātmā yathājñaḥ pariroditi //MU_2,14.45//
 nānarthaśatajarjara ity atra caśabdo 'dhyāhāryaḥ / avicāreṇāvivekena vinaṣṭaḥ vismṛtaḥ / ātmā pāramārthikaṃ svarūpaṃ yasya / tādṛśaḥ //MT_2,14.45// 
varaṃ kardamakīṭatvaṃ śvabhrakaṇṭakatā varam / varam andhaguhāhitvaṃ na narasyāvicāritā //MU_2,14.46//
spaṣṭam //MT_2,14.46//
sarvānarthanijāvāsaṃ sarvasādhutiraskṛtam / sarvadauḥsthityasīmāntam avicāraṃ parityajet //MU_2,14.47//
sarve ye anarthāḥ / teṣāṃ nijaḥ svakīyaḥ / āvāsaḥ sarvānarthaśrayam ity arthaḥ //MT_2,14.47//
nityaṃ vicārayuktena bhavitavyaṃ mahātmanā / bhavāndhakūpe patatāṃ vicāro hy avalambanam //MU_2,14.48//
hi yasmādarthe / avalambanam ādhāraḥ //MT_2,14.48//
svayam evātmanātmānam avaṣṭabhya vicārataḥ / saṃsāramohajaladhes tārayet svamanomṛgam //MU_2,14.49//
ātmanā manasā / ātmānaṃ paramātmānam / avaṣṭabhya bhāvanayā gṛhītvā //MT_2,14.49//
vicārasya svarūpaṃ kathayati
ko 'haṃ katham ayaṃ doṣaḥ saṃsārākhya upāgataḥ / nyāyeneti parāmarśo vicāra iti kathyate //MU_2,14.50//
nyāyena yuktyā / parāmarśaḥ santatabhāvanam //MT_2,14.50//
andhāndhamohamukharaṃ ciraṃ duḥkhāya kevalam / kṛtaṃ śilāyā hṛdayaṃ durmateś cāvicāriṇaḥ //MU_2,14.51//
 atiṣayenāndham andhāndham / tādṛśaṃ ca tat mohamukharaṃ ca / jāḍyena viparyāsayuktam ity arthaḥ / duḥkhāya svasya parasya ceti jñeyam //MT_2,14.51// 
bhāvābhāvagrahotsargadṛśām iha hi rāghava / na vicārād ṛte tattvaṃ jñāyate sādhu kiṃcana //MU_2,14.52//
grahaḥ grahaṇaṃ / utsargaḥ tyāgaḥ //MT_2,14.52//
vicārāj jñāyate tattvaṃ tattvād viśrāntir ātmani / tato manasi śāntatvaṃ sarvaduḥkhaparikṣayaḥ //MU_2,14.53//
 tattvam cinmātrākhyaṃ paramaṃ tattvam / ātmani śuddhacinmātrarūpe ātmani / śāntatvasya svarūpaṃ kathayati / sarveti / sarvaduḥkhakṣayasyaiva  #
śāntirūpatvāt //MT_2,14.53// 
sargāntaślokena vicāranirūpaṇaṃ samāpayati
saphalatā phalate bhuvi karmaṇāṃ prakaṭatāṃ kila gacchata uttamāt /
sphuṭavicāradṛśaiva vicāritā śamavate bhavate 'pi virocatām //MU_2,14.54//
kila niścaye / bhuvi karmaṇāṃ saphalatā phalate / sphuṭavicāradṛśaiva sphuṭā yā vicāradṛk /
tayaiva / uttamāt viśeṣataḥ / prakaṭatāṃ gacchataḥ vivekasyaiva sarvaprakaṭane śaktatvāt /
ataḥ iyaṃ vicāritā śamavate bhavate 'pi virocatām / iti śivam //MT_2,14.54 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe caturdaśaḥ sargaḥ // 2,14 //
oṃ evaṃ vicārasvarūpaṃ nirṇīya tṛtīyasya saṃtoṣasya svarūpaṃ kathayati
saṃtoṣo 'pi paraṃ śreyaḥ saṃtoṣaḥ sukham ucyate / saṃtuṣṭaḥ param abhyeti viśrāmam arisūdana //MU_2,15.1//
saṃtuṣṭaḥ saṃtoṣayuktaḥ puruṣaḥ //MT_2,15.1//
saṃtoṣaiśvaryasukhināṃ ciraviśrāntacetasām / sāmrājyam api sādhūnāṃ jarattṛṇalavāyate //MU_2,15.2//
spaṣṭam //MT_2,15.2//
saṃtoṣaśālinī buddhī rāma saṃsāravṛttiṣu / viṣamāsv apy anudvignā na kadācana dūyate //MU_2,15.3//
na dūyate saṃtapyate saṃtuṣṭavān //MT_2,15.3//
saṃtoṣāmṛtapānena ye parāṃ tṛptim āgatāḥ / bhogaśrīr atulā teṣām eṣā prativiṣāyate //MU_2,15.4//
prativiṣā ivācarate prativiṣāyate / prativiṣā tiktadravyaviśeṣaḥ //MT_2,15.4//
na tathā tarpayanty etāḥ pīyūṣarasavīcayaḥ / yathā hi madhurāsvādaḥ saṃtoṣo doṣanāśanaḥ //MU_2,15.5//
spaṣṭam //MT_2,15.5//
saṃtuṣṭasvarūpakathanadvāreṇa saṃtoṣasvarūpaṃ kathayati
aprāptavāñchām utsṛjya saṃprāpte samatāṃ gataḥ / adṛṣṭakhedākhedo 'ntaḥ sa saṃtuṣṭa ihocyate //MU_2,15.6//
saṃprāpte pravāhāgate //MT_2,15.6//
ātmanātmani saṃtoṣaṃ yāvad yāti na mānasam / udbhavanty āpadas tāval latā iva manovanāt //MU_2,15.7//
ātmanā svena / na tu bhogādinā //MT_2,15.7//
saṃtoṣaśītalaṃ cetaḥ śuddhavijñānadṛṣṭibhiḥ / bhṛśaṃ vikāsam āyāti sūryāṃśubhir ivāmbujam //MU_2,15.8//
saṃtuṣṭasyaiva jñāne adhikāra iti bhāvaḥ //MT_2,15.8//
āśāvaivaśyavivaśe citte saṃtoṣavarjite / mlāne vaktram ivādarśe na jñānaṃ pratibimbati //MU_2,15.9//
pratibimbati lagati //MT_2,15.9//
ajñānaghanayāminyā saṃkocaṃ na narāmbujam / yāty asāv udito yasya nityaṃ saṃtoṣabhāskaraḥ //MU_2,15.10//
tat narāmbujam ajñānaghanayāminyā saṃkocaṃ na yāti / tat kim / yasyāsau saṃtoṣabhāskaraḥ nityam udito bhavati //MT_2,15.10//
akiṃcano 'py asau jantuḥ sāmrājyasukham aśnute / ādhivyādhivinirmuktaṃ saṃtuṣṭaṃ yasya mānasam //MU_2,15.11//
spaṣṭam //MT_2,15.11//
nābhivāñchaty asaṃprāptaṃ prāptaṃ bhuṅkte yathākramam / yaḥ sasomyaḥ sadācāraḥ saṃtuṣṭa iti kathyate //MU_2,15.12//
spaṣṭam //MT_2,15.12//
saṃtoṣaparitṛptasya mahataḥ pūrṇacetasaḥ / kṣīrābdher iva śuddhasya mukhe lakṣmīr virājate //MU_2,15.13//
spaṣṭam //MT_2,15.13//
pūrṇatām alam āśritya svātmany evātmanā svayam / pauruṣeṇa prayatnena tṛṣṇāṃ sarvatra varjayet //MU_2,15.14//
pūrṇatāṃ tṛptatām / ātmanā eva / na tu bhogair ity arthaḥ //MT_2,15.14//
saṃtoṣāmṛtapūrṇasya svāntaḥ śītalatā svayam / sthairyam āyāty ariktasya śītāṃśor iva śāśvatam //MU_2,15.15//
svāntaḥ svamanasi / ariktasya pūrṇasya //MT_2,15.15//
saṃtoṣapuṣṭamanasaṃ bhṛtyā iva maharddhayaḥ / rājānam upatiṣṭhante kiṃkaratvam upāgatāḥ //MU_2,15.16//
yathā kiṃkaratvam upāgatāḥ bhṛtyāḥ rājānam upatiṣṭhante tathā saṃtoṣapuṣṭamanasaṃ maharddhayaḥ upatiṣṭhante //MT_2,15.16//
ātmanaivātmani svacche saṃtuṣṭe puruṣe sthite / praśāmyanty ādhayaḥ sarve prāvṛṣīvāśu pāṃsavaḥ //MU_2,15.17//
svacche rāgādimalarahite //MT_2,15.17//
nityaṃ śītalayā nāma kalaṅkaparihīnayā / puruṣaḥ śuddhayā vṛttyā bhāti pūrṇatayenduvat //MU_2,15.18//
nāma niścaye / kalaṅkahīnayā asantoṣākhyamalarahitayā //MT_2,15.18//
saṃtoṣavivecanaṃ sargāntaślokena samāpayati
samatayā matayā guṇaśālināṃ puruṣarāḍ iha yaḥ samalaṃkṛtaḥ /
tam amalaṃ praṇamanti nabhaścarā api mahāmunayo raghunandana //MU_2,15.19//
spaṣṭam / iti śivam //MT_2,15.19//
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe pañcadaśaḥ sargaḥ // 2,15 //
oṃ evaṃ saṃtoṣasvarūpaṃ nirṇīya caturthaṃ satsaṃgaṃ nirūpayati
viśeṣeṇa mahābuddhe saṃsārottaraṇe nṛṇām / sarvatropakarotīha sādhuḥ sādhusamāgamaḥ //MU_2,16.1//
spaṣṭam //MT_2,16.1//
sādhusaṃgataror jātaṃ vivekakusumaṃ śubham / rakṣanti ye mahātmāno bhājanaṃ te phalaśriyaḥ //MU_2,16.2//
phalaśriyaḥ mokṣākhyaphalalakṣmyāḥ //MT_2,16.2//
 śūnyam ākīrṇatām eti mṛtir apy utsavāyate / āpat saṃpad ivābhāti vidvajjanasamāgame //MU_2,16.3//śūnyaṃ śūnyadeśaḥ / ākīrṇatām lokabharitadeśatām 
himam āpatsarojinyā mohanīhāramārutaḥ / jayaty eko jagaty asmin sādhu sādhusamāgamaḥ //MU_2,16.4//
sādhu samyak //MT_2,16.4//
paraṃ vivardhanaṃ buddher ajñānatarunāśanam / samutsāraṇam ādhīnāṃ viddhi sādhusamāgamam //MU_2,16.5//
samutsāraṇam nāśanam //MT_2,16.5//
vivekaḥ paramo dīpo jāyate sādhusaṃgamāt / manoharojjvalo nūnam aśokād iva gucchakam //MU_2,16.6//
spaṣṭam //MT_2,16.6//
nirāmayāṃ nirābādhāṃ nirvṛtiṃ nityapīvarīṃ / anuttamāṃ prayacchanti sādhusaṃgavibhūtayaḥ //MU_2,16.7//
spaṣṭam //MT_2,16.7//
api kaṣṭatarāṃ prāptair daśāṃ vivaśatāṃ gataiḥ / manāg api na saṃtyājyā mānavaiḥ sādhusaṃgatiḥ //MU_2,16.8//
spaṣṭam //MT_2,16.8//
sādhusaṃgatayo loke sanmārgaśubhadīpakāḥ / hārdāndhakārahāriṇyo bhāso jñānavivasvataḥ //MU_2,16.9//
spaṣṭam //MT_2,16.9//
yaḥ snātaḥ śītasitayā sādhusaṃgatigaṅgayā / kiṃ tasya dānaiḥ kiṃ tīrthaiḥ kiṃ tapobhiḥ kim adhvaraiḥ //MU_2,16.10//
spaṣṭam //MT_2,16.10//
nīrāgāś chinnasaṃdehā galitagranthayo 'nagha / sādhavo yadi vidyante kiṃ tapastīrthasaṃgrahaiḥ //MU_2,16.11//
galitagranthayaḥ naṣṭakāmākhyagranthayaḥ //MT_2,16.11//
viśrāntamanaso vandyāḥ prayatnena pareṇa hi / daridreṇeva maṇayaḥ prekṣaṇīyā hi sādhavaḥ //MU_2,16.12//
spaṣṭam //MT_2,16.12//
satsamāgamasaundaryaśālinī dhīmatāṃ matiḥ / kamalevāpsarovṛnde sarvadaiva virājate //MU_2,16.13//
kamalā lakṣmīḥ //MT_2,16.13//
tenāmalavilāsasya padasyāgrāvacūlatā / grathitā yena bhavyena na tyaktā sādhusaṃgatiḥ //MU_2,16.14//
tena puruṣeṇa / amalavilāsasya śuddhasphuraṇayuktasya / padasya cinmātrākhyasya sthānasya /
agrāvacūlatā śirobhūṣaṇatā / grathitā yena bhavyena daivaprakṛtikena / sādhusaṃgatiḥ
na tyaktā sādhusaṃgatiḥ kāryaiva cinmātrākhye pade rājate iti bhāvaḥ //MT_2,16.14 //
vicchinnagranthayas tajjñāḥ sādhavaḥ sarvasammatāḥ / sarvopāyena saṃsevyās te hy upāyā bhavāmbudhau //MU_2,16.15//
spaṣṭam //MT_2,16.15//
ta ete narakāgnīnāṃ saṃśuṣkendhanatāṃ gatāḥ / yair dṛṣṭā helayā santo narakānalavāridāḥ //MU_2,16.16//
spaṣṭam //MT_2,16.16//
dāridryaṃ maraṇaṃ duḥkham ityādiviṣamo bhramaḥ / saṃpraśāmyaty aśeṣeṇa sādhusaṃgamabheṣajaiḥ //MU_2,16.17//
spaṣṭam //MT_2,16.17//
sarvān upāyān saṃkalpayati
saṃtoṣaḥ sādhusaṃgaś ca vicāro 'tha śamas tathā / eta eva bhavāmbhodhāv upāyās taraṇe nṛṇām //MU_2,16.18//
spaṣṭam //MT_2,16.18//
saṃtoṣaḥ paramo lābhaḥ satsaṃgaḥ paramā gatiḥ / vicāraḥ paramaṃ jñānaṃ śamo hi paramaṃ sukhaṃ //MU_2,16.19//
ataḥ paraṃ lābhādi nāstīti parapadābhiprāyaḥ //MT_2,16.19//
catvāra ete vimalā upāyā bhavabhedane / yair abhyastās ta uttīrṇā mohavārer bhavārṇavāt //MU_2,16.20//
mohavāreḥ mohākhyajalayuktāt //MT_2,16.20//
ekasminn eva caiteṣām abhyaste vimalodaye / catvāro 'pi kilābhyastā bhavanti sudhiyāṃ vara //MU_2,16.21//
spaṣṭam //MT_2,16.21//
eko 'py eko 'pi sarveṣāṃ eṣāṃ prasavabhūr iva / sarvasaṃsiddhaye tasmād yatnenaikaṃ samāśrayet //MU_2,16.22//
prasavabhūḥ utpattisthānam //MT_2,16.22//
satsamāgamasaṃtoṣavicārās tv avicāritam / pravartante śamasvacche vahanānīva sāgare //MU_2,16.23//
vahanāni jalaspandāḥ / avicāritam asandeham //MT_2,16.23//
vicārasaṃtoṣaśamāḥ satsamāgamaśālini / pravartante śriyo jantau kalpavṛkṣāśrite yathā //MU_2,16.24//
spaṣṭam //MT_2,16.24//
vicāraśamasatsaṃgāḥ saṃtoṣavati mānave / pravartante prapūrṇendau saundaryādyā guṇā iva //MU_2,16.25//
spaṣṭam //MT_2,16.25//
satsaṃgasaṃtoṣaśamā vicāravati sanmatau / pravartante mantrivare rājanīva jayaśriyaḥ //MU_2,16.26//
mantriṇāṃ mantrajñānāṃ / vare śreṣṭhe //MT_2,16.26//
phalitam āha
tasmād ekatamaṃ nityam eteṣāṃ raghunandana / pauruṣeṇa mano jitvā yatnenābhyāhared guṇam //MU_2,16.27//
tasmāt eteṣāṃ caturṇāṃ madhye / ekatamaṃ guṇaṃ saṃtoṣādirūpaṃ guṇaṃ / abhyāharet arjayet //MT_2,16.27//
paraṃ pauruṣam āśritya jitvā cittamataṅgajam / yāvad eko guṇo nāptas tāvan nāsty uttamā gatiḥ //MU_2,16.28//
spaṣṭam //MT_2,16.28//
pauruṣeṇa prayatnena dantair dantān vicūrṇayan / yāvan nābhiniviṣṭaṃ te mano rāma guṇārjane //MU_2,16.29//
devo bhavātha yakṣo vā puruṣaḥ pādapo 'tha vā / tāvat tava mahābāho nopāyo 'stīha kaścana //MU_2,16.30//
guṇārjane saṃtoṣādyarjane //MT_2,16.29-30//
ekasminn eva phalite guṇe balam upāgate / kṣīyante sarva evāśu doṣā viṣadacetasaḥ //MU_2,16.31//
doṣāḥ rāgādayaḥ //MT_2,16.31//
guṇe vivṛddhe vardhante guṇā doṣakṣayāvahāḥ / doṣe vivṛddhe vardhante doṣā guṇavināśinaḥ //MU_2,16.32//
spaṣṭam //MT_2,16.32//
manomahāvane hy asmin veginī vāsanāsarit / śubhāśubhabṛhatkūlā nityaṃ vahati jantuṣu //MU_2,16.33//
spaṣṭam //MT_2,16.33//
sā hi svena prayatnena yasminn eva nipātyate / kūle tenaiva vahati yathecchasi tathā kuru //MU_2,16.34//
hi niścaye / sā vāsanāsarit //MT_2,16.34//
sargāntaślokenaitat samāpayati
puruṣayatnajavena manovane śubhataṭānugatāṃ kramaśaḥ kuru /
varamate nijabhāvamahānadīm iha hi tena manāg api nohyase //MU_2,16.35//
puruṣayatnajavena pauruṣavegena / nijabhāvanadīṃ svavāsanāmahānadīṃ / nanu kimarthaṃ
tāṃ taṭagatāṃ karomīty apekṣāyām āha / iha hīti / hi yasmāt / tena tasyāḥ śubhataṭānugamanena /
tayā nijabhāvamahānadyā tvam na uhyase vivaśatayā yatra tatra na nīyase / taṭagatayā
ca nadyā na kiṃcit uhyate / iti śivam //MT_2,16.35 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe ṣoḍaśaḥ sargaḥ // 2,16 //
phalitaṃ kathayati
evam āttaviveko yaḥ sa bhavān iva rāghava / yogyo jñānagiraḥ śrotuṃ rājeva nayabhāratīḥ //MU_2,17.1//
he rāghava / evaṃ sati / yaḥ puruṣaḥ / āttaviveko bhavati / saḥ / bhavān iva / jñānagiraḥ
śrotuṃ yogyo bhavati / ka iva / rājā iva yathā rājā nayabhāratīḥ nītivākyāni śrotuṃ
yogyaḥ bhavati / tathety arthaḥ //MT_2,17.1 //
avadāto 'vadātasya vijñānasya mahāśayaḥ / jaḍasaṅgojjhito yogyaḥ śaradīndor yathā nabhaḥ //MU_2,17.2//
avadātaḥ śamādisevanena rāgādimalarahitaḥ nirmalaś ca / avadātasya śuddhacinmātraviṣayatvena
śuddhasya sitasya ca / jaḍasaṅgena mūḍhasaṅgenojjhitaḥ tyaktaḥ / tam akurvāṇa ity
arthaḥ / jaḍānāṃ lakṣaṇayā meghānāṃ saṅgena ujjhitaḥ iti ca //MT_2,17.2 //
tvam etayākhaṇḍitayā guṇalakṣmyā samāśritaḥ / manomohaharaṃ vākyaṃ vakṣyamāṇam idaṃ śṛṇu //MU_2,17.3//
spaṣṭam //MT_2,17.3//
puṇyakalpadrumo yasya phalabhārānataḥ sthitaḥ / muktaye jāyate jantos tasyedaṃ śrotum udyamaḥ //MU_2,17.4//
idam etat śāstram //MT_2,17.4//
pāvanānām udārāṇāṃ parabodhaikadāyinām / vacasāṃ bhājanaṃ bhūtyai bhavyo bhavati nādhamaḥ //MU_2,17.5//
bhavyaḥ divyaprakṛtiḥ //MT_2,17.5//
mokṣopāyābhidhāneyaṃ saṃhitā sārasammitā / triṃśad dve ca sahasrāṇi jñātā nirvāṇadāyinī //MU_2,17.6//
saṃhitā śāstram / sārasammitā sāratulyā / jñātā samyak vicāritā //MT_2,17.6//
nanu kim anayā setsyatīty / atrāha
dīpe yathā vinidrasya jvalite saṃpravartate / āloko 'nicchato 'py evaṃ nirvāṇam anayā bhavet //MU_2,17.7//
yathā dīpe prajvalite / anicchataḥ api ālokānākāṅkṣiṇo 'pi / ardhanidrasyārdhaprabuddhasya /
ālokaḥ saṃpravartate / evam anayā saṃhitayā / nirvāṇam brahmaṇy ātyantiko layo /
bhavet //MT_2,17.7 //
svayaṃ jñātā śrutā vāpi bhrāntiśāntyaiva saukhyadā / āptoktivarṇitā sadyo yathāmṛtataraṅgiṇī //MU_2,17.8//
āptoktivarṇiteti śrutety asya viśeṣaṇadvāreṇa hetuḥ //MT_2,17.8//
yathā rajjvām ahibhrāntir vinaśyaty avalokanāt / tathaitatprekṣaṇāc chāntim eti saṃsāraduḥkhitā //MU_2,17.9//
etasyāḥ saṃhitāyāḥ prekṣaṇam vicāraṇam etatprekṣaṇam / tasmāt //MT_2,17.9//
yuktiyuktārthavākyāni kalpitāni pṛthak pṛthak / dṛṣṭāntasārasūktāni cāsyāṃ prakaraṇāni ṣaṭ //MU_2,17.10//
mayā ṣaṭ prakaraṇāni asyāṃ kalpitāni vihitāni / kathaṃbhūtāni / arthasahitāni vākyāni
arthavākyāni / yuktiyuktāni arthavākyāni yeṣu / tāni / punaḥ kathaṃbhūtāni / dṛṣṭāntaiḥ
sāram śreṣṭham sūktaṃ yeṣu / tāni //MT_2,17.10 //
prakaraṇaṣaṭkam viśeṣato nirdiśati
vairāgyākhyaṃ prakaraṇaṃ prathamaṃ parikīrtitam / vairāgyaṃ vardhate yena sekeneva marau taruḥ //MU_2,17.11//
nanu kiṃ tena saṃpadyata ity / atrāha / vairāgyam iti //MT_2,17.11//
kiyatpramāṇaṃ tat kṛtam ity apekṣāyām āha
sārdhaṃ sahasraṃ granthasya yasmin hṛdi vicārite / prakāśā śuddhatodeti maṇāv iva vimārjite //MU_2,17.12//
granthasyeti jātāv ekavacanam / tat vairāgyaprakaraṇaṃ granthasya ślokānāṃ sārdhaṃ
sahasraṃ bhavati / tat kiṃ / yasmin hṛdi vicārite sati / prakāśā prakaṭā / śuddhatā
rāgādimalarāhityaṃ udeti / kasminn iva / mārjite śodhite maṇau iva / yathā vimārjite
maṇau śuddhatodeti / tathety arthaḥ //MT_2,17.12 //
mumukṣuvyavahārākhyaṃ tataḥ prakaraṇaṃ kṛtam / sahasramātraṃ granthasya sūktigranthena sundaram //MU_2,17.13//
sūktirūpaḥ yaḥ granthaḥ vākyam / tena sundaram / tadyuktam ity arthaḥ //MT_2,17.13//
nanu kiṃ tatra kathyate ity / atrāha
svabhāvo hi mumukṣūṇāṃ narāṇāṃ yatra varṇyate / evaṃsvabhāvo mokṣasya yogya ity avagamyate //MU_2,17.14//
nanu varṇanena kiṃ setsyatīty / atrāha / evaṃsvabhāva iti //MT_2,17.14//
athotpattiprakaraṇaṃ dṛṣṭāntākhyāyikāmayam / pañcagranthasahasrāṇi vijñānapratipādanam //MU_2,17.15//
vijñānapratipādanam vijñānapratipādakam ity arthaḥ //MT_2,17.15//
jāgatī draṣṭṛdṛśyaśrīr ahaṃ tvam itirūpiṇī / anutthitaivotthiteva yatreti parivarṇyate //MU_2,17.16//
spaṣṭam //MT_2,17.16//
yasmiñ śrute jagad idaṃ śrotrāntar budhyate 'khilam / sāsmadyuṣmat savistāraṃ salokākāśaparvatam //MU_2,17.17//
piṇḍagrahavinirmuktaṃ nirbhittikam aparvatam / pṛthvyādibhūtarahitaṃ saṃkalpa iva pattanam //MU_2,17.18//
yasmin yasmin utpattiprakaraṇe / sāsmadyuṣmat ahaṃtvaṃyuktam / budhyate ity / atra
śrotreti kartṛtvenādhyāhāryam / kīdṛśaṃ budhyate ity apekṣāyām āha / piṇḍagrahetyādi /
saṃkalpe hi pattanam īdṛg eva bhātīti dṛṣṭāntatvenopāttam //MT_2,17.17-18 //
punaḥ kīdṛg budhyate ity / atrāha
svapnopalabdhabhāvābhaṃ manorājyavad ātatam / gandharvanagaraprakhyam arthaśūnyopalambanam //MU_2,17.19//
svapnopalabdhabhāvābhaṃ svapnadṛṣṭapadārthasadṛśam ity arthaḥ / gandharvāḥ svāvāsārthaṃ
kalpanayākāśe nagaraṃ kalpayanti / tad eva gandharvanagaram / arthaśūnyaṃ satyabhūtaghaṭādyartharahitaṃ /
upalambanaṃ jñānaṃ yasmin //MT_2,17.19 //
dvicandravibhramābhāsaṃ mṛgatṛṣṇāmbuvat tatam / nauyānalolaśailābhaṃ satyalābhavivarjitam //MU_2,17.20//
spaṣṭam //MT_2,17.20//
cittabhramapiśācābhaṃ nirbījam api bhāsuram / kathārthapratibhānābhaṃ vyomamuktāvalīnibham //MU_2,17.21//
nirbījaṃ kāraṇarahitaṃ / kathāyāḥ yaḥ arthaḥ varṇanīyaḥ padārthaḥ / tasya yat pratibhānaṃ
pura iva sphuraṇaṃ / tenābhā yasya / tat / kathāyāṃ hi varṇanīyaḥ padārthaḥ puraḥstha
iva pratibhāti / vyometi / bhrameṇa hi vyomni muktāvalī dṛśyate //MT_2,17.21 //
kaṭakatvaṃ yathā hemni taraṅgatvaṃ yathāmbhasi / yathā nabhasi nīlatvam asad evotthitaṃ tathā //MU_2,17.22//
kaṭakādi yathā hemni asad evotthitaṃ bhavati tathāsad evotthitaṃ jagad budhyate iti pūrveṇaiva sambandhaḥ //MT_2,17.22//
abhitti raṅgarahitam upalabdhimanoharam / svapne vā vyomni vā citram akarma cirabhāsuram //MU_2,17.23//
vāśabdadvayaṃ pakṣāntaradyotakaṃ / svapne dṛṣṭaṃ citram vā budhyate / vyomni bhrameṇa
dṛṣṭaṃ citram vā budhyate / citraṃ kathaṃbhūtaṃ / abhitti bhittirahitaṃ / tathā raṅgarahitam
raṅgadravyarahitam / punaḥ kathaṃbhūtaṃ / akarma anirmiti / tathā ciraṃ bhāsvaram
cirabhāsuram / etaiḥ viśeṣaṇaiś ca citrasya lokottaratvam uktam //MT_2,17.23 //
avahnir eva vahnitvaṃ dhatte citrānalo yathā / tathā dadhaj jagacchabdarūpārtham asadātmakam //MU_2,17.24//
tathā tadvat / asadātmakam asatsvarūpam / jagacchabdarūpārtham bhāvapradhāno nirdeśaḥ /
jagad iti yacchabdarūpaṃ tasyārthatvaṃ dadhat budhyate tathā / kathaṃ / yathā citrānalaḥ
avahniḥ adāhakatā anagniḥ san / asadātmakaṃ vahnitvaṃ dhatte dhārayati //MT_2,17.24 //
taraṅgotpalamālāḍhyadṛṣatpattram ivotthitam / cakraśūtkāracūrṇasya malarāśim ivoditam //MU_2,17.25//
taraṅgotpalamālābhiḥ āḍhyaṃ yat dṛṣatpattram śilāpattram / tad ivotthitaṃ budhyate /
śilāpattre hi taraṅgākāraḥ utpalākārāś ca rekhāḥ bhavanti / tā evātra taraṅgotpalamālāḥ
jñeyāḥ / padārthāś cātra taraṅgotpalamālāsthānīyāh / punaḥ kīdṛg budhyate ity / atrāha /
cakreti / cakrasya bhrāmyamāṇasya cakrasya / yat śūtkāracūrṇam / tasya malarāśim
iva uditaṃ budhyate / bhrāmyamāṇena cakreṇa hi saśūtkāraṃ bhūmeḥ rajaḥ uttiṣṭhati //MT_2,17.25 //
śīrṇaparṇaṃ bhraṣṭanaṣṭaṃ grīṣme vanam ivārasam / maraṇavyagranṛttābhaṃ śilāstrīhāsyahāsadam //MU_2,17.26//
śilāstrīhāsyavat hāsadam //MT_2,17.26//
andhakāragṛhaikaikanṛttam unmattaceṣṭitam / praśāntājñānanīhāraṃ vijñānaśaradambaram //MU_2,17.27//
andhakāragṛhe yat ekaikasya nṛttam tadrūpaṃ budhyate / sarvathā cāsatyataram eva
budhyate iti iha tāvad abhiprāyaḥ / itaḥ paraṃ cinmātramayaṃ cinmātrasthaṃ ca budhyata
ity abhiprāyeṇāha / praśānteti / śrotrā asminn utpattiprakaraṇe śrute sati idaṃ praśāntājñānanīhāraṃ
jñānaśaradambaraṃ budhyate //MT_2,17.27 //
samutkīrṇam iva stambhe citraṃ bhittāv ivāhitam / paṅkād ivābhiracitaṃ sacetanam acetanam //MU_2,17.28//
stambhe cinmātrākhye stambhe / samutkīrṇam iva budhyate / tathā bhittau cinmātrākhyāyāṃ
bhittau / citram ivāhitaṃ kṛtaṃ budhyate / paṅko 'tra cinmātrasvarūpaṃ jñeyaṃ / sacetanaṃ
cinmātrasāratvāt / acetanaṃ grāhyatvāt //MT_2,17.28 //
tataḥ sthitiprakaraṇaṃ caturthaṃ parikalpitam / trīṇi granthasahasrāṇi svākhyānākhyāyikāmayam //MU_2,17.29//
śobhanākhyāḥ ākhyānākhyāyikāḥ / tanmayam //MT_2,17.29//
nanu sthitiprakaraṇe kim uktam ity / atrāha
itthaṃ jagad ahaṃbhāvarūpaṃ sthitim upāgatam / draṣṭṛdṛśyakramaprauḍham ity atra parivarṇitam //MU_2,17.30//
ahaṃbhāvarūpasya jagataḥ sthitir evātra prāyaśo nirṇīyate iti bhāvaḥ //MT_2,17.30//
daśadiṅmaṇḍalābhogabhāsuro 'yaṃ jagadbhramaḥ / ittham abhyāgato vṛddhim iti tatrocyate ciram //MU_2,17.31//
ciram bahukālam / bāhulyeneti yāvat //MT_2,17.31//
upaśāntiprakaraṇaṃ tataḥ pañcasahasrikam / pañcamaṃ pāvanaṃ proktaṃ munisantatisundaram //MU_2,17.32//
munisantatibhiḥ dṛṣṭāntatayā vakṣyamāṇābhiḥ munisantatibhiḥ / sundaram ramaṇīyam //MT_2,17.32//
nanv atra kiṃ varṇyata ity apekṣāyām āha
idaṃ jagad ahaṃ tvaṃ ca sa iti bhrāntir utthitā / ity asau śāmyatīty asmin kathyate ślokasaṅgrahe //MU_2,17.33//
idaṃ jagat ahaṃ tvaṃ ca saḥ / iti evaṃrūpā / bhrāntiḥ utthitā / iti satī eva / śāmyati /
iti evam / asmin upaśāntiprakaraṇe kathyate / asmin kathaṃbhūte / ślokānāṃ saṅgrahaḥ
yasmin saḥ / tādṛśe / sa iti paramakāraṇaparāmarśaḥ //MT_2,17.33 //
nanv etacchravaṇena kiṃ setsyatīty / atrāha
upaśāntiprakaraṇe śrute śāmyati saṃsṛtiḥ / praspaṣṭā vibhrameṇaiva kiṃcillabhyopalambhanā //MU_2,17.34//
saṃsṛtiḥ kathaṃbhūtā / vibhrameṇaiva viparyayajñānenaiva praspaṣṭā / punaḥ kathaṃbhūtā /
kiṃcit leśena / labhyam upalambhanaṃ sparśaḥ yasyāḥ sā / anyathā nirvāṇaprakaraṇaṃ
vyarthaṃ syāt iti bhāvaḥ //MT_2,17.34 //
nanu tataḥ saṃsṛtiḥ kīdṛśī tiṣṭhatīty apekṣāyām āha
śatāṃśaśiṣṭā bhavati saṃśāntabhrāntirūpiṇī / anyasaṃkalpacittasthā nagaraśrīr ivāsatī //MU_2,17.35//
spaṣṭam //MT_2,17.35//
alabhyaiva svapārśvasthasvapnayuddhavirāvavat / śāntasaṃkalpamattābhrabhīṣaṇāśaniśabdavat //MU_2,17.36//
saṃkalpe dṛṣṭaṃ mattābhram saṃkalpamattābhram / śāntaṃ yat saṃkalpamattābhram / tasya yaḥ bhīṣaṇaḥ aśaniśabdaḥ / tadvat //MT_2,17.36//
vismṛtasvapnasaṃkalpanirmāṇanagaropamā / bhaviṣyannagarodyānasotsavaśyāmalāṅgikā //MU_2,17.37//
vismṛtau yau svapnasaṃkalpau / tayoḥ nirmāṇaṃ yasya / tādṛśaṃ yat nagaraṃ / tenopamā
yasyāḥ sā / tathā bhaviṣyannagarodyāne sotsavā samadanā / yā śyāmalā śyāmākhyā strī /
tadvat aṅgaṃ svarūpaṃ yasyāṃ sā / tādṛśī //MT_2,17.37 //
naśyajjihvocyamānograkathārthānubhavopamam / anullikhitacittasthacitravyāpteva bhittibhūḥ //MU_2,17.38//
punaḥ kathaṃbhūtā / naśyajjihvena / na tu naṣṭajihvena / ucyamānā yā ugrakathā /
tasyāḥ yaḥ arthaḥ / tasya yaḥ anubhavaḥ / tenopamā yatra tat / tādrśam / kā iva /
anullikhitāni cittasthāni ca tāni citrakṛccittasthāni ca yāni citrāṇi / taiḥ vyāptā
bhittibhūr iva //MT_2,17.38 //
parivismāryamāṇācchakalpanānagarīnibhā / sarvartumadanutpannavaramardāsphuṭākṛtiḥ //MU_2,17.39//
parivismāryamāṇā / na tu vismāritā / yā acchā bhittirahitā / kalpanānagarī / tasyāḥ
nibhā sadṛśī / sarvāsām ṛtumatīnām anutpannasya varasya mardaḥ mardanam / tadvat
asphuṭā ākṛtiḥ yasyāḥ sā / nikaṭavartitvena buddhāv ārūḍhatvajñāpanārtham ṛtumatīnām
ity uktam //MT_2,17.39 //
bhāvipuṣpavarākāravasantarasarañjanā / antarlīnataraṅgaughasaumyavārisaritsamā //MU_2,17.40//
bhāvī puṣpākhyo varākāraḥ yasya saḥ / tādṛśo yaḥ vasantarasaḥ / tadvat rañjanā yasyāḥ
sā / tatsadṛśīty arthaḥ / antarlīnaḥ taraṅgaughaḥ yasyāḥ sā antarlīnataraṅgaughā /
tādṛśī cāsau saumyavārisarit saumyavāriyuktā nadī / tayā samā sadṛśī / etair viśeṣaṇaiś
copaśāntiprakaraṇaśravaṇānantaraṃ buddhyārohamātrasvarūpā sṛṣṭis tiṣṭhatīti sūcitam //MT_2,17.40 //
nirvāṇākhyaṃ prakaraṇaṃ tataḥ ṣaṣṭham udāhṛtam / śiṣṭo granthaḥ parīmāṇaṃ tasya jñeyaṃ mahārthadam //MU_2,17.41//
tataḥ upaśāntiprakaraṇānantaraṃ / śiṣṭaḥ granthaḥ sārdhaṣoḍaśasahasrāṇi parīmāṇam //MT_2,17.41//
nanu kiṃ tacchravaṇena setsyatīty / atrāha
buddhe tasmin bhavec chrotā nirvāṇaḥ śāntakalpanaḥ / acetyacitprakāśātmā vijñānātmā nirāmayaḥ //MU_2,17.42//
nirvāṇaḥ brahmaṇi līnaḥ / vijñānātmā śuddhajñānasvarūpaḥ / nirāmayaḥ dṛśyākhyāmayarahitaḥ //MT_2,17.42//
paramākāśakośācchaḥ śāntasarvabhavabhramaḥ / nirvāhitajagadyātraḥ kṛtakartavyasusthitaḥ //MU_2,17.43//
 nirvāhitā avasānaṃ nītā jagadyātrā yena saḥ / tādṛśaḥ / kṛtaṃ samāptaṃ / kartavyaṃ yena kṛtakartavyaḥ / tādṛśaś cāsāv / ata eva susthitaś ca 
samastavitatārambhavajrastambho nabhonibhaḥ / vinigīrṇayathāsaṃsthajagajjālātitṛptimān //MU_2,17.44//
samastāḥ ye vitatārambhāḥ / teṣu vajrastambhaḥ avicala ity arthaḥ / nabhonibhaḥ śarīrayātrārthaṃ
kṛtair api karmabhir aliptatvāt ākāśasadṛśaḥ / vinigīrṇaṃ citsvarūpe svātmani līnīkṛtaṃ /
yat jagajjālaṃ / tenātitṛptimān nirapekṣa ity arthaḥ //MT_2,17.44 //
ākāśībhūtaniḥśeṣarūpālokamanaskṛtiḥ / kāryakāraṇakartṛtvaheyādeyadaśojjhitaḥ //MU_2,17.45//
rūpam viṣayaḥ / ālokaḥ tadgrahaṇopāyaḥ / manaskṛtiḥ manaskāraḥ / ālokena gṛhītasya rūpasya manasi anusandhānam iti yāvat //MT_2,17.45//
sadeha eva nirdehaḥ sasaṃsāro 'py asaṃsṛtiḥ / cinmayo //hanapāṣāṇajaṭharajaṭharopamaḥ //MU_2,17.46//
sadehaḥ sattvaśeṣaṃ tāvat śarīrasya sthitatvāt / nirdehaḥ śarīre 'bhimānābhāvāt /
cinmayaḥ citsvarūpa aham iti niścayāt / ghanapāṣāṇasya yat jaṭharam / tasya yat jaṭharam /
tenopamā yasya saḥ / tādṛśaḥ acetyacinmayatvāt //MT_2,17.46 //
cidādityas tapaṃl loke 'py andhakārodaropamaḥ / paraprakāśarūpo 'pi param āndhyam ivāgataḥ //MU_2,17.47//
cidādityaḥ cidādityasvarūpaḥ / ata eva loke tapann api / na hi citsparśarahitaḥ kaścit
bhāvaḥ saṃbhavati / sattve 'pi tasya asaṃkalpatvaprasaṅgāt / andhakārodaropamaḥ andhakārasya
yat udaraṃ / tenopamā yasya / tādṛśaḥ padārthavibhāgarahitatvāt / na hi andhakārodare
padārthavibhāgaḥ bhavati / paraprakāśarūpo 'pi uttīrṇacitprakāśarūpo 'pi / param
āndhyam āgataḥ iva na kiṃciddraṣṭṛtvāt //MT_2,17.47 //
ruddhasaṃsṛtidurlīlaḥ prakṣīṇāśāviṣūcikāḥ / naṣṭāhaṃkāravetālo dehavān akalevaraḥ //MU_2,17.48//
spaṣṭam //MT_2,17.48//
kasmiṃścid romakoṭyagre tasyeyam avatiṣṭhate / jagallakṣmīr mahāmeroḥ puṣpe kvacid ivālinī //MU_2,17.49//
kaśmiṃscit atisūkṣmatayā vaktum aśakye svapnavad iti śeṣaḥ / svapne hi puruṣasya kasmiṃścid aṃśe svapnajagad avatiṣṭhate //MT_2,17.49//
paramāṇau paramāṇau cidākāśasya koṭare / jagallakṣmīsahasrāṇi dhatte kṛtvā ca paśyati //MU_2,17.50//
cidākāśasya svarūpabhūtasya cinmātrākāśasya / koṭare madhye sthite / paramāṇau paramāṇau
jagallakṣmīsahasrāṇi kṛtvā dhatte dhārayati / na kevalaṃ dhatte / kiṃ tu sākṣitayā
sthitatvāt paśyati ca //MT_2,17.50 //
nanu katham asau jagallakṣmīsahasrāṇy antarvartayatīty / atra sargāntaślokenāha
pravitatā hṛdayasya mahāmate hariharābjajalakṣaśatair api /
tulanam eti na muktimato bata pravitatāsti na nūnam avastunaḥ //MU_2,17.51//
bata niścaye / he mahāmate / muktimataḥ nirvāṇaprakaraṇaśravaṇadvāreṇa muktiyuktasya
puruṣasya / hṛdayasya pravitataḥ bhāvapradhāno nirdeśaḥ / tena hṛdayasya pravitateti
arthaḥ / sā hariharābjajalakṣaśatair api tulanaṃ māpanaviṣayatāṃ na eti / yataḥ avastunaḥ
avastubhūtasya hariharābjādirūpasya bhāvavṛndasya pravitatā / nūnaṃ niścaye / nāsti /
na cāvastunā vastumāpanaṃ yuktaṃ / tathā ca noktadeśaprasaṅga iti bhāvaḥ / iti śivam //MT_2,17.51 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe saptadaśaḥ sargaḥ // 2,17 //
oṃ śrotṛpravṛttyarthaṃ svena kriyamāṇasya granthasyānyavilakṣaṇatvena samyagjñānaṃ prati paropāyatvaṃ kathayati
asyāṃ vācitamātrāyāṃ paro bodhaḥ pravartate / bījād iva yato vyuptād avaśyaṃbhāvi satphalam //MU_2,18.1//
 asyāṃ mokṣopāyābhidhāyāṃ saṃhitāyāṃ / bodhaḥ kaḥ / yataḥ yasmāt bodhāt / satphalaṃ mokṣākhyaṃ śubhaṃ phalam / avaśyaṃbhāvi bhavati / kasmād  #
iva / vyuptād bījād iva //MT_2,18.1// 
nanu mahāmunipraṇītāni śāstrāntarāṇi tyaktvā kim iti idam eva śāstraṃ gṛhṇāmīty / atrāha
api pauruṣam ādeyaṃ śāstraṃ ced yuktibodhakam / anyat tv ārṣam api tyājyaṃ bhāvyaṃ nyāyaikasevinā //MU_2,18.2//
pauruṣam puruṣanirmitam / ādeyaṃ grahītavyaṃ / yuktibodhakam sattarkabodhakam / anyat
yuktyabodhakam / ārṣam ṛṣinirmitam / atra ca pratibhānvitaiḥ kaścid abhiprāyo boddhavyaḥ
yo 'smābhiḥ ārambha eva pratibhāvatāṃ svayaṃ jñeyatvena tadrahitānām akathanīyatvena
coktaḥ //MT_2,18.2 //
yuktiyuktam upādeyaṃ vacanaṃ bālakād api / anyat tṛṇam iva tyājyam apy uktaṃ padmajanmanā //MU_2,18.3//
atrāpi pratibhāvadbhiḥ ārambhe svayaṃ jñeyatvenokto 'rthaḥ svayaṃ boddhavyaḥ / na
ca tadbodhenāsmiñ śāstre anādaraḥ kāryaḥ pratibhāvattvahāneḥ / evam uttaratrāpi yatra
tatra svayam abhyūhyam //MT_2,18.3 //
punar apy etad eva bhaṅgyantareṇa kathayati
yo 'mbhas tātasya kūpo 'yam iti kaupaṃ pibet kaṭu / tyaktvā gāṅgaṃ puraḥsthaṃ taṃ ko 'nuśāsati rāgiṇam //MU_2,18.4//
yaḥ puruṣaḥ / puraḥsthaṃ gāṅgaṃ toyaṃ tyaktvā / ayaṃ kūpaḥ tātasya nijasya pituḥ
bhavati / iti etadarthaṃ / kaupaṃ kūpasambandhi / kaṭu ambhaḥ pibet / tam anurāgiṇaṃ
pitṛviṣayarāgākhyadoṣayuktaṃ / kaḥ anuśāsati upadiśati / nāsāv upadeśārhaḥ iti bhāvaḥ /
ayam atrābhiprāyaḥ / yaḥ puruṣaḥ / sadyuktiyuktam api pauruṣaṃ vacanaṃ / pauruṣeyam
idam iti tyajati / tadrahitam api ārṣaṃ vacanaṃ / ārṣam ity etāvanmātreṇa gṛhṇāti /
tasyopadeśo na kāryaḥ iti //MT_2,18.4 //
prakṛtam evānusarati
yathoṣasi pravṛttāyām āloko 'vaśyam eṣyati / asyāṃ vācitamātrāyāṃ svavivekas tathaiṣyati //MU_2,18.5//
uṣasīty ārṣaṃ strītvam / svavivekaḥ ātmavivekaḥ //MT_2,18.5//
śrutāyāṃ prājñavadanād buddhāyāṃ svayam eva vā / śanaiḥ śanair vicāreṇa buddhau saṃskāra āgate //MU_2,18.6//
pūrvaṃ tāvad udety antar bhṛśaṃ saṃskṛtavākyatā / śuddhā muktā latevoccair yā sabhāsthānabhūṣaṇam //MU_2,18.7//
spaṣṭam //MT_2,18.6-7//
nanu viraktasya mama kiṃ saṃskṛtavākyatayā prayojanam ity / atrāha
parā virāgatodeti mahattvaguṇaśālinī / sā yayā sneham āyānti rājāno 'jagarā api //MU_2,18.8//
virakteṣu hi ajagaratulyāḥ rājāno 'pi sneham āyānti //MT_2,18.8//
pūrvāparajñaḥ sarvatra naro bhavati buddhimān / padārthānāṃ yathā dīpahasto niśi sulocanaḥ //MU_2,18.9//
sarvatra sarveṣu vyavahāreṣu //MT_2,18.9//
lobhamohādayo doṣās tānavaṃ yānty alaṃ śanaiḥ / dhiyo diśaḥ samāsannaśarado mihikā yathā //MU_2,18.10//
lobhamohādayaḥ kāḥ / yathā mihikāḥ samāsannaśaradaḥ pratyāsannaśaratkālāyāḥ diśaḥ tānavaṃ yānti / tathety arthaḥ //MT_2,18.10//
kevalaṃ samapekṣante vivekābhyasanaṃ dhiyaḥ / na kācana phalaṃ dhatte svabhyāsena vinā kriyā //MU_2,18.11//
nanu kimarthaṃ vivekābhyāsam apekṣante ity / atrāha / na kācaneti //MT_2,18.11//
manaḥ prasādam āyāti śaradīva mahat saraḥ / paraṃ sāmyam upādhatte nirmandara ivārṇavaḥ //MU_2,18.12//
prasādaṃ rāgādimalarahitatvāt nairmalyam / param niratiśayam / sāmyaṃ samatākhyaṃ guṇam / upādhatte dhārayati / atrāpi manasa eva kartṛtvam
nirastakālimā vajraśikhevāstatamaḥpaṭā / parijvalaty alaṃ prajñā padārthapravibhāginī //MU_2,18.13//
nirastaḥ dūre gataḥ / kālimā kāluṣaṃ / yasyāḥ sā //MT_2,18.13//
dainyadāridryadoṣādyā dṛṣṭayo darśitāntarāḥ / na nikṛntanti marmāṇi sasaṃnāham iveṣavaḥ //MU_2,18.14//
darśitaṃ vivecitaṃ / antaram sārākhyaḥ āntaraḥ bhāgaḥ yāsāṃ tāḥ / niḥsāratvena jñātā ity arthaḥ //MT_2,18.14//
hṛdayaṃ nāvalumpanti bhīmāḥ saṃsṛtibhītayaḥ / puraḥsthitam api prājñaṃ mahopalam ivākhavaḥ //MU_2,18.15//
hṛdayaṃ kathaṃbhūtam api / puraḥsthitam api agre sthitam api / punaḥ kathaṃbhūtam / prājñam //MT_2,18.15//
kathaṃ syād āditā janmakarmaṇor daivapuṃstvayoḥ / ityādisaṃśayagaṇaḥ śāmyaty ahni yathā tamaḥ //MU_2,18.16//
daivapuṃstvayoḥ daivapauruṣayoḥ / āditā kāraṇatvam //MT_2,18.16//
sarvathā sarvabhāveṣu saṃgatir upaśāmyati / yāminyām iva yātāyāṃ prajñāloka upāgate //MU_2,18.17//
sarvabhāveṣu tyāgādānārheṣu samasteṣu padārtheṣu / sarvathā saṃgatiḥ tyāgādānārūpā
sambandhaḥ upaśāmyati / kasmin sati / pratijñāloka upāgate sati / kadeva / yāminyāṃ
rātrau yātāyām iva satyām / upekṣā eva sarvatrāyātīti bhāvaḥ //MT_2,18.17 //
samudrasyeva gāmbhīryaṃ sthairyaṃ meror iva sthitam / antaḥśītalatā cendor ivodeti vicāriṇaḥ //MU_2,18.18//
spaṣṭam //MT_2,18.18//
sā jīvanmuktatā tasya śanaiḥ pariṇatiṃ gatā / śāntāśeṣavikalpasya bhavaty āviśya yoginaḥ //MU_2,18.19//
sā prasiddhā / āviśya āveśaṃ kṛtvā //MT_2,18.19//
sarvārthaśītalā śuddhā paramālokadā sudhīḥ / paraṃ prakāśam āyāti jyotsneva sakalaindavī //MU_2,18.20//
sarvārtheṣu bhāvābhāvayukteṣu samasteṣu padārtheṣu / śītalā harṣāmarṣākhyatāparahitā /
śuddhā rāgādirahitā / paramālokaṃ cinmātrālokaṃ dadhātīti tādṛśī / śobhanā cāsau
dhīḥ sudhīḥ / aindavī indusambandhinī //MT_2,18.20 //
hṛdyākāśe vivekārke śamālokini nirmale /
anarthasārthakartāro nodyanti kaliketavaḥ //MT_2,18.21//
 śama eva ālokaḥ asyāstīti tādṛśe / kaleḥ kalahasya kṣobhasya / ketavaḥ cihnabhūtāḥ rāgādayo doṣāḥ / sūryodaye ca ketavaḥ dhūmaketavaḥ nodyanti 
śāmyanti śuddhim āyānti saumyās tiṣṭhanti sūnnate / acañcalajaḍās tṛṣṇāḥ śaradīvābhramālikāḥ //MU_2,18.22//
na cañcalajaḍāḥ acañcalajaḍāḥ //MT_2,18.22//
yatkiṃcanakarī krūrā grāmyatā vinivartate / dīnānanā piśācānāṃ līleva divasāgame //MU_2,18.23//
yatkiṃcanakarī ayuktakāriṇī / grāmyatayā hi puruṣaḥ yatkiṃcid eva karoti //MT_2,18.23//
dharmabhittau bhṛśaṃ lagnāṃ dhiyaṃ dhairyadhuraṃ gatām / ādhayo na vilumpanti vātāś citralatām iva //MU_2,18.24//
 dharma eva bhittiḥ / tasyāṃ lagnāṃ / ata eva dhairyadhuraṃ gatām dhairyayuktām iti yāvat / dharmayukto hi dhīro bhavati / citrarūpā latā citralatā  #
/ tām //MT_2,18.24// 
na pataty avaṭe jantur viṣayāsaṅgarūpiṇi / kaḥ kila jñātasaraṇiḥ śvabhre samanudhāvati //MU_2,18.25//
viṣayāsaṅgarūpiṇi bhogāsaktirūpe / etad eva uttarārdhena samarthayati / kaḥ kileti //MT_2,18.25//
sacchāstrasādhuvṛttānām avirodhini karmaṇi / ramate dhīr yathāprāpte sādhvīvāntaḥpurājire //MU_2,18.26//
 sacchāstreṇa mokṣopāyākhyasacchāstrāvagāhanena sādhuvṛttaṃ caritaṃ yeṣāṃ te / tādṛśānāṃ / yathāprāpte pravāhāgate / na tu yatnād ṛte //MT_2,18.26// 
jagatāṃ koṭilakṣyeṣu yāvantaḥ paramāṇavaḥ / teṣām ekaikaśo 'ntaḥsthān sargān paśyaty asargadhīḥ //MU_2,18.27//
 asargā dhīḥ yasya saḥ / āścaryaṃ cāsargadhiyaḥ paramāṇau paramāṇau sargadarśanam / sargabījabhūtacinmātravyāptijñānena paramāṇau paramāṇau  #
sargadarśanaṃ jñeyam //MT_2,18.27// 
mokṣopāyāvabodhena śuddhāntaḥkaraṇaṃ janam / na khedayati bhogaugho na cānandayati kvacit //MU_2,18.28//
bhogeṣūpekṣām evāsau bhajate iti bhāvaḥ //MT_2,18.28//
paramāṇau paramāṇau sargavargā nirargalam / ye patanty utpatanty ambuvīcivat tān sa paśyati //MU_2,18.29//
patanti līnā bhavanti / utpatanti prādurbhavanti //MT_2,18.29//
na dveṣṭi saṃpravṛttāni na nivṛttāni kāṅkṣati / kāryāṇy eṣa prabuddho 'pi niṣprabuddha iva drumaḥ //MU_2,18.30//
abuddhatvam asya svātmani niṣprabuddhatvaṃ saṃsāre jñeyam //MT_2,18.30//
nanu kīdṛg atiśayo 'sya syād ity / atrāha
dṛśyate lokasāmānyo yathāprāptānuvṛttimān / iṣṭāniṣṭaphalaprāptau hṛdaye na parājitaḥ //MU_2,18.31//
lokasāmānyaḥ na tv atiśayavān / yathāprāpte pravāhāgate / anuvṛttiḥ anuvartanaṃ /
vidyate yasya / saḥ yathāprāptānuvṛttimān / hṛdaye manasi / na parājitaḥ harṣāmarṣāvaśībhūtaḥ //MT_2,18.31 //
buddhvedam akhilaṃ śāstraṃ vācayitvā vivecya vā / anubhūyata evaitan na tūktaṃ varaśāpavat //MU_2,18.32//
 yuṣmābhiḥ etat pūrvoktaṃ phalaṃ anubhūyata eva / nanu pratyavāyaśaṅkayā katham etadanubhave śaktā bhavāma ity apekṣāyām āha / na tūktam iti  #
/ mantrādivad iti śeṣaḥ //MT_2,18.32// 
nanu durbodhe 'smin kathaṃ pravṛttiṃ kurma ity / atrāha
śāstraṃ subodham evedaṃ nānālaṃkārabhūṣitam / kāvyaṃ rasaghanaṃ cāru dṛṣṭāntaiḥ pratipādakam //MU_2,18.33//
dṛṣṭāntaiḥ pratipādakam iti subodhatve viśeṣaṇadvāreṇa hetuḥ //MT_2,18.33//
budhyate svayam evedaṃ kiṃcitpadapadārthavit / svayaṃ yas tu na vettīdaṃ śrotavyaṃ tena paṇḍitāt //MU_2,18.34//
budhyate jānāti / nanu yasya padapadārthavittvaṃ nāsti tasya kiṃ kāryam ity / atrāha svayam iti //MT_2,18.34//
nanv etacchravaṇena kiṃ setsyatīty / atrāha
asmiñ śrute mate jñāte tapodhyānajapādikam / mokṣaprāptau tu tasyeha na kiṃcid upayujyate //MU_2,18.35//
śrute śravaṇaviṣayatāṃ nīte / mate mananaviṣayatāṃ nīte / jñāte nidadhyāsite / tasya śravaṇādau pravṛttasya //MT_2,18.35//
etacchāstraghanābhyāsāt paunaḥpunyena vīkṣitāt / jantoḥ pāṇḍityapūrvaṃ hi cittasaṃskārapūrvakam //MU_2,18.36//
ahaṃ jagad iti prauḍho draṣṭṛdṛśyapiśācakaḥ / piśāco 'rkodayeneva svayaṃ śāmyaty avighnataḥ //MU_2,18.37//
etena bāhyam api prayojanam āntaram api ca setsyatīti kathitam //MT_2,18.36-37//
bhramo jagad ahaṃ ceti sthita evopaśāmyati / svapnamohaḥ parijñāta iva no ramayaty alam //MU_2,18.38//
sthita eva / na tu mantrādiprayogavaśenāntarbhūtiṃ gataḥ / nanu sthitasyopaśamanaṃ
katham ity / atrāha / svapnamoha iti / arasakasya sthitasyāpi śāntir eva jñeyā kṣobhakāritvābhāvāt
iti bhāvaḥ //MT_2,18.38 //
yathā saṃkalpanagare puṃso harṣaviṣāditā / na bādhate tathaivāntaḥ parijñāte jagadbhrame //MU_2,18.39//
antaḥ manasi / parijñāte samyak niścite / harṣaviṣāditā na bādhate iti tathāśabdenānukṛṣyate //MT_2,18.39//
citrasarpaḥ parijñāto na sarpabhayado yathā / dṛśyasarpaḥ parijñātas tathā na sukhaduḥkhadaḥ //MU_2,18.40//
parijñātaḥ citrasarpo 'yam iti samyaṅ niścitaḥ / dṛśyākhyaḥ sarpaḥ dṛśyasarpaḥ //MT_2,18.40//
parijñānena sarpatvaṃ citrasarpasya naśyati / yathā tathaiva saṃsāraḥ sthita evopaśāmyati //MU_2,18.41//
spaṣṭam //MT_2,18.41//
nanu paramārthaprāptir asmākam atiduṣkaraiva / tathā ca tatprāptyartham etacchāstrāvagāhanam ayuktam evety / atrāha
sumanaḥpallavāmarśe kiṃcidvyatikaro bhavet / paramārthapadaprāptau na tu vyatikaro 'sti naḥ //MU_2,18.42//
sumanaḥpallavāmarśe puṣpapallavāmarde / vyatikaraḥ yatnaḥ / naḥ yuktijñānām asmākam / na tv ayuktijñānāṃ bhavatām ity arthaḥ //MT_2,18.42//
vyatikarābhāvam eva kathayati
gacchaty avayavaspandaḥ sumanaḥpatramardane / iha dhīmātrabodhas tu nāṅgāvayavabodhanam //MU_2,18.43//
 gacchati upayukto bhavati / anekārthatvād dhātūnāṃ gacchatir atrāsminn arthe vartate / aṅgāvayavānāṃ śarīrāvayavānām / bodhanam cālanam //MT_2,18.43// 
sukhāsanopaviṣṭena yathāsambhavam aśnatā / bhogajālaṃ sadācāraviruddheṣu na tiṣṭhatā //MU_2,18.44//
yathākṣaṇaṃ yathādeśaṃ pravicārayatā sukham / yathāsambhavasatsaṅgam idaṃ śāstram athetarat //MU_2,18.45//
āsādyate mahājñānabodhaḥ saṃsāraśāntidaḥ / sa bhūyo yena nāyāti yoniyantraprapīḍanam //MU_2,18.46//
yathāsambhavam na tu prayatnasādhitam / sadācāraviruddheṣu tiṣṭhato hi hānopādānakāritvarūpo
doṣaḥ āyātīti na tiṣṭhatety uktam / yathākṣaṇam pratikṣaṇam / sukham sukhadāyi /
yathāsambhavaḥ satsaṅgo yatra tat / idaṃ śāstraṃ mayā vakṣyamāṇamokṣopāyākhyam śāstraṃ /
itarat etatsadṛśam anyacchāstraṃ vā / mahājñānarūpaḥ bodhaḥ mahājñānabodhaḥ / sa
ity asya pūrvārdhena sambandhaḥ //MT_2,18.44-46 //
etāvaty eva ye bhūtā bhogān prāpya rase sthitāḥ / svamātṛviṣṭhākrimayaḥ kīrtanīyā na te 'dhamāḥ //MU_2,18.47//
etāvati rase parimite rase / bhūtāḥ sāmānyajantavaḥ //MT_2,18.47//
evaṃ śāstramāhātmyam uktvā śrīrāmaṃ saṃmukhīkaroti
śṛṇu tāvad idānīṃ tvaṃ kathyamānam idaṃ mayā / rāghava jñānavistāraṃ buddhisāratarāntaram //MU_2,18.48//
buddheḥ sārataram antaram yasya tat / buddhyatiśāyīty arthaḥ //MT_2,18.48//
madhye śrīrāmakṛtāṃś codyān āśaṅkyāha
yayedaṃ śrūyate śāstraṃ tāṃ tu vistarataḥ śṛṇu / vicāryate tathārtho 'yaṃ yayā ca paribhāṣayā //MU_2,18.49//
 yayā paribhāṣayā yuktyā / idaṃ śāstraṃ śrūyate / tvaṃ tāṃ vistarataḥ śṛṇu / tathā yayā ca vicāryate / tāṃ ca śṛṇv iti pūrveṇa sambandhaḥ //MT_2,18.49// 
paribhāṣām eva kathayati
yenehānanubhūte 'rthe dṛṣṭenārthāvabodhanam / bodhopakāraphaladaṃ taṃ dṛṣṭāntaṃ vidur budhāḥ //MU_2,18.50//
yena dṛṣṭenārthena / ananubhūte arthe arthāvabodhanam jñānam bhavati / budhāḥ tam
dṛṣṭāntam āhuḥ / kathaṃbhūtaṃ / bodhākhyaḥ ya upakāraḥ / tad eva phalaṃ / tad dadhātīti
tādṛśam //MT_2,18.50 //
dṛṣṭāntadāne kiṃ phalam ity / atrāha
dṛṣṭāntena vinā rāma nāpūrvo 'rtho 'vabudhyate / yathā dīpaṃ vinā rātrau bhāṇḍopakaraṇaṃ gṛhe //MU_2,18.51//
bhāṇḍopakaraṇaṃ bhāṇḍasāmagrī //MT_2,18.51//
yair yaiḥ kākutstha dṛṣṭāntais tvaṃ mayehāvabudhyase / sarve sakāraṇās te hi prāpyaṃ tu sad akāraṇam //MU_2,18.52//
prāpyam prāpaṇīyaṃ / sat sanmātrākhyaṃ vastu //MT_2,18.52//
nanu sarvāṇi dārṣṭāntikāni etādṛśāni eva santy utānyāny athety apekṣāyām āha
upamānopameyānāṃ kāryakāraṇatoditā / varjayitvā paraṃ brahma sarveṣām eva vidyate //MU_2,18.53//
dṛṣṭāntadārṣṭāntikānām paraṃ brahma varjayitvā / uditā udayanaśīlā / kāryakāraṇatā
vidyate / brahma na kāryam asti nāpi kāraṇam ity arthaḥ / ato na brahmasadṛśāni sarvāṇi
dārṣṭāntikāni iti bhāvaḥ //MT_2,18.53 //
phalitaṃ kathayati
brahmopadeśadṛṣṭānto yasya veha hi kathyate / ekadeśasadharmatvaṃ tatrātaḥ parigṛhyate //MU_2,18.54//
hi niścaye / ataḥ kāraṇāt / iha loke / yasya vā brahmopadeśadṛṣṭāntaḥ kathyate tatra
brahmadṛṣṭānte / ekadeśasadharmatvaṃ ekadeśasadṛśatvaṃ / parigṛhyate / na tu sarvathā
sadṛśatvam dārṣṭāntikasya brahmaṇaḥ kāryakāraṇatvāyogyāt / dṛṣṭāntasya tu kāryatayā
kāraṇatayā ca sthitatvād iti bhāvaḥ //MT_2,18.54 //
yo yo nāmeha dṛṣṭānto brahmatattvāvabodhane / dīyate sa sa boddhavyaḥ svapnadṛṣṭajagadgataḥ //MU_2,18.55//
svapnadṛṣṭajagadgataḥ bhramarūpaḥ ity arthaḥ //MT_2,18.55//
phalitam āha
evaṃ sati nirākāre brahmaṇy ākāravān katham / dṛṣṭānta iti nodyanti mūrkhavaikalpikoktayaḥ //MU_2,18.56//
nodyanti nottiṣṭhanti / asmābhir ata eva pratyuktatvād iti bhāvaḥ //MT_2,18.56//
anyā siddhaviruddhādidṛk dṛṣṭāntapradūṣaṇe / svapnopamatvāj jagataḥ samudeti na kācana //MU_2,18.57//
anyā pūrvoktāyāḥ dṛṣṭeḥ sakāśāt itarā kā / na kāpi / siddhaviruddhādidṛk idaṃ siddhaṃ
idaṃ viruddham ityādirūpā uktiḥ / jagataḥ svapnopamatvāt dṛṣṭāntapradūṣaṇe dṛṣṭāntapradūṣaṇārtham
na samudeti / ādiśabdenedaṃ leśena siddhaṃ viruddhaṃ veti dṛṣṭer grahaṇam / svapnopame
jagati idaṃ siddhaṃ idam viruddham iti / kathanaṃ na yuktaṃ sarvasyāyuktatvād iti
bhāvaḥ //MT_2,18.57 //
avastu pūrvāparayor vartamānavicāritaṃ / yathā jāgrat tathā svapnaḥ siddham ābālam akṣatam //MU_2,18.58//
pūrvāparayoḥ bhūtabhaviṣyator arthayoḥ / avastu bhāvapradhāno nirdeśaḥ / avastutvam
asattvam vartamānavicāritaṃ bhavati / vartamāne hi bhūtasya gatatvāt bhaviṣyataḥ
anāgatatvāt asattvaṃ vicārapadavīm āyāti / tadabhinnasya vartamānasyāpi avastutvam
aparihāryam eveti svayam eva jñeyam / ataḥ ābālam bālaparyantaṃ / yathā svapnaḥ tathā
jāgrad iti / akṣataṃ samyak / siddham bhavati //MT_2,18.58 //
svapnasaṃkalpanadhyānavaraśāpauṣadhādibhiḥ / ye 'rthās ta iha dṛṣṭāntās tadrūpatvāj jagatsthiteḥ //MU_2,18.59//
ye 'rthā ity / atra dṛṣṭā iti śeṣaḥ / tadrūpatvāt svapnādyartharūpatvāt / ata ihāsatyaiḥ
padārthaiḥ satyasya brahmaṇaḥ upamānopameyabhāvaḥ ekadeśasādharmyeṇeti bhāvaḥ //MT_2,18.59 //
nanu tvayā kṛteṣv anyeṣu grantheṣu kā vārtety / atrāha
mokṣopāyakṛtā granthakāreṇānye 'pi ye kṛtāḥ / granthās teṣv iyam evaikā vyavasthā bodhyabodhane //MU_2,18.60//
mokṣopāyakṛtā granthakāreṇa mayety arthaḥ / bodhyasya bodhanīyasya brahmatattvasya / bodhane kathane / vyavasthā rītiḥ //MT_2,18.60//
nanu kathaṃ svapnasadṛśatvaṃ jagato 'stīty / atrāha
svapnābhatvaṃ ca jagataḥ śrute śāstre 'vabhotsyate / śīghraṃ na pāryate vaktuṃ vāk kila kramavartinī //MU_2,18.61//
avabhotsyate jñātuṃ śakyate / tarhi yugapad eva sarvaṃ śāstraṃ kathayety / atrāha /
śīghram iti / vācaḥ kramavartitvaṃ sphuṭam eva / na hi ekaṃ vākyam anirvāhya dvitīyādikaṃ
vākyaṃ vaktuṃ śakyate //MT_2,18.61 //
svapnasaṃkalpasudhyānanagarādyupamaṃ jagat / yatas ta eva dṛṣṭāntās tasmād bhāntīha netare //MU_2,18.62//
yataḥ jagat / svapnasaṃkalpasudhyāneṣu dṛṣṭāḥ ye nagarādayaḥ / teṣāṃ upamā yasya /
tādṛśaṃ bhavati / tasmāt ta eva sudhyānanagarādaya eva dṛṣṭāntāḥ bhānti asmākaṃ buddhau
sphuranti / itare satyabhūtāḥ nagarādayaḥ / na bhānti ayuktatvāt //MT_2,18.62 //
akāraṇaṃ kāraṇinā yad bodhāyopamīyate / na tatra sarvasādharmyaṃ sambhavaty upamābhramaiḥ //MU_2,18.63//
 akāraṇaṃ kāraṇarahitaṃ brahma / kāraṇinā kāraṇayuktenākāśādinā / upamābhramaiḥ anyopamādṛṣṭasarvathāsādharmyarūpaiḥ viparyayaiḥ //MT_2,18.63// 
upameyasyopamānād ekāṃśena sadharmatā / aṅgīkāryāvabodhāya dhīmatā nirvivādinā //MU_2,18.64//
dhīmatā na tv adhīmatā / sa hi ārambha eva vivādapara eva tiṣṭhatīti bhāvaḥ //MT_2,18.64//
nanv ekena dharmeṇa sadṛśena upamānaṃ katham upameyasya pratītiṃ kartuṃ śaknotīty / atra dṛṣṭāntaṃ sādhayati
arthāvalokane dīpād ābhāmātrād ṛte kila / na sthālatailavartyādi kiṃcid apy upajāyate //MU_2,18.65//
ābhāmātrāt prakāśamātrarūpāt / sthālam pātram //MT_2,18.65//
etad eva dārṣṭāntikayuktaṃ kathayati
ekadeśasadharmatvād upameyāvabodhanam / upamānaṃ karoty aṅga dīpo 'rthaṃ prabhayā yathā //MU_2,18.66//
prabhayā prabhākhyenaikadeśena //MT_2,18.66//
dṛṣṭāntasyāṃśamātreṇa bodhyabodhodaye sati / upādeyatayā grāhyo mahāvākyārthaniścayaḥ //MU_2,18.67//
na tu dṛṣṭāntamātra eva sthātavyam iti bhāvaḥ //MT_2,18.67//
na kutārkikatām etya nāśanīyā prabuddhatā / anubhūtyapalāpāttair apavitrair vikalpitaiḥ //MU_2,18.68//
prabuddhatā jñānitā / kutārkikāḥ hi ārambha eva codyān dattvā prabuddhatāṃ nāśayanti /
vikalpitaiḥ kathaṃbhūtaiḥ / anubhūte yaḥ apalāpaḥ nihnavaḥ / tena āttaiḥ gṛhītaiḥ //MT_2,18.68 //
nanu purāṇāni śāstrāṇi ca tyaktvā kimarthaṃ tvaduktaṃ śāstraṃ gṛhṇīmaḥ ity / atrāha
vicāraṇād anubhavakāri vāṅmaya- prasaṅgatām upagatam asmadādiṣu /
striyoktam apy aparam athāpi vaidikaṃ vaco vacaḥpralapanam eva nāgamaḥ //MU_2,18.69//
asmadādiṣu prāmāṇikeṣu / striyā uktam api strīkartṛkaṃ pralapitam api / vāṅmayaprasaṅgatām
śāstraprasaṅgatām / śāstratvam iti yāvat / upagatam / kathaṃbhūtaṃ tat / vicāraṇāt
anubhavakāri / atha pakṣāntare / vaidikaṃ vacaḥ api vacaḥpralapanam eva pralāpa eva
bhavati / nāgamaḥ bhavati anubhavakāritvābhāvād ity arthaḥ //MT_2,18.69 //
sargāntaślokenāpy etad eva kathayati
asmākam asti matir aṅga tayeti sarva- śāstraikavākyakaraṇaṃ phalitaṃ yato 'taḥ /
prātītikārthamayaśāstranijāṅgapuṣṭāt saṃvedanād itarad asti na naḥ pramāṇam //MU_2,18.70//
he aṅga / asmākaṃ matir asti iti / ataḥ hetoḥ / asmākaṃ tayā buddhyā / sarvaśāstraikavākyakaraṇaṃ
yataḥ phalitam / ataḥ hetoḥ / naḥ asmākaṃ / saṃvedanāt jñānāt / anyat pramāṇaṃ nāsti /
sarvasmiñ śāstre saṃvedanam evāsmābhiḥ pramāṇaṃ dṛṣṭam / ato 'smākam api tad eva
pramāṇam iti bhāvaḥ / saṃvedanāt kathaṃbhūtāt / prātītikaḥ pratīter āgataḥ / na tu
kalpitaḥ / yaḥ arthaḥ / tanmayam yat śāstraṃ / tad eva nijāṅgam upakārakatvāt svāṅgaṃ /
tena puṣṭāt vṛddhiṃ gatāt //MT_2,18.70 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe aṣṭādaśaḥ sargaḥ // 2,18 //
oṃ pūrvoktam evārthaṃ punar api spaṣṭayati
viśiṣṭāṃśasadharmatvam upamāneṣu gṛhyate / ko bhedaḥ sarvasādṛśye tūpamānopameyayoḥ //MU_2,19.1//
viśiṣṭāṃśena kāryasādhakenāṃśena / sādharmyaṃ sādṛśyam / ekāṃśenāpi kāryasya siddhatvān na ko 'pīty arthaḥ //MT_2,19.1//
dṛṣṭāntabuddhād ekātmajñānaśāstrārthavedanāt / mahāvākyārthasaṃvittyā śāntir nirvāṇam ucyate //MU_2,19.2//
ekam kevalam / ātmajñānaṃ pratipādyatvena yasmin / tādṛśaṃ yat śāstraṃ / tasya yo
'rthaḥ / tasya vedanāt vicārāt / utpannayā mahāvākyārthasaṃvittyā / garbhīkṛtāvāntaravākyamahāvākyārthaparicchedena /
siddhā śāntiḥ manaḥkṣobharāhityaṃ / paṇḍitaiḥ nirvāṇam ucyate / vedanāt kathaṃbhūtāt /
dṛṣṭāntaiḥ buddhāt jñātāt siddhād iti yāvat //MT_2,19.2 //
upasaṃhāraṃ karoti
tasmād dṛṣṭāntadārṣṭāntavikalpollasitair alam / yayā kayācid yuktyāśu mahāvākyārtham āśrayet //MU_2,19.3//
alam kṛtam / naitaiḥ prayojanam ity arthaḥ //MT_2,19.3//
śāntiḥ śreyaḥ paraṃ viddhi tatprāptau yatnavān bhavet / bhoktavya odanaḥ prāptaḥ kiṃ tatsiddhivikalpitaiḥ //MU_2,19.4//
śāntiḥ manovikalparūpakṣobharāhityam / siddhivikalpitaiḥ katham etat sampannam iti vikalpaiḥ //MT_2,19.4//
akāraṇaṃ kāraṇibhir bodhārtham upamīyate / upamānais tūpameyasadṛśair ekadeśataḥ //MU_2,19.5//
akāraṇaṃ kāraṇarahitabrahma / ekadeśataḥ ekena dharmeṇa //MT_2,19.5//
sthātavyaṃ neha bhogeṣu vivekavikalātmanā / upalodarasaṃjātaparipīnāndhabhekavat //MU_2,19.6//
spaṣṭam //MT_2,19.6//
dṛṣṭāntair yuktibhir yatnād vāñchitaṃ tyajatetarat / vicāraṇavatā bhāvyaṃ śāntiśāstrārthaśālinā //MU_2,19.7//
vāñchitaṃ abhilaṣitam / itarat vicāravyatiriktam / śāntiś ca śāstrārthaś ca tābhyāṃ śālate iti tādṛśena //MT_2,19.7//
śāstropaśamasaujanyaprajñātajjñasamāgamaiḥ / antarāntarasampannadharmyārthopārjanakriyaḥ //MU_2,19.8//
tāvad vicārayet prājño yāvad viśrāntim ātmani / samprayāty apunarnāśāṃ śāntiṃ turyapadābhidhām //MU_2,19.9//
śāstraṃ ca upaśamaś ca saujanyaṃ ca prajñā ca tajjñasamāgamaś ca / taiḥ upalakṣitaḥ /
antarāntare madhye madhye sampannāḥ / dharmyānāṃ dharmād anapetānāṃ arthānām upārjanam /
tasya kriyāḥ yasya saḥ / tādṛśaḥ prājñaḥ tāvat vicārayet / yāvat apunarnāśāṃ pradhvaṃsābhāvarahitāṃ /
turyapadābhidhāṃ turyapadeti nāmadheyām / ātmani viśrāntiṃ ātmaviśrāntilakṣaṇāṃ śāntim /
samprayāti //MT_2,19.8-9 //
nanv ātmani viśrāntyā kiṃ setsyatīty / atrāha
turyaviśrāntiyuktasya pratīrṇasya bhavārṇavāt / jīvato 'jīvataś caiva gṛhasthasyātha vā yateḥ //MU_2,19.10//
na kṛtenākṛtenārtho na śrutismṛtivibhramaiḥ / nirmandara ivāṃbhodhiḥ sa tiṣṭhati yathāsthitam //MU_2,19.11//
 jīvataḥ jīvanmuktasyājīvataḥ videhamuktasya / arthaḥ prayojanam / nanu katham asau tiṣṭhatīty / atrāha / nirmandara iti / saḥ viśrāntiyuktaḥ 
ekāṃśenopamānānām upameyasadharmatā / boddhavyā bodhyabodhāya na stheyaṃ codyacañcunā //MU_2,19.12//
codyena cañcuḥ vittaḥ / prasiddha iti yāvat / iti codyacañcuḥ codyaśīlenety arthaḥ //MT_2,19.12//
yayā kayācid yuktyāśu boddhavyaṃ bodhyam eva te / muktaye tan na paśyanti vyākulāś codyacañcavaḥ //MU_2,19.13//
te iti kartari ṣaṣṭhī / tvām iti śeṣaḥ / vyākulāḥ codyacañcavaḥ / tat tadā / tvām na paśyanti / kim utādhigacchantīti bhāvaḥ //MT_2,19.13//
codyacañcoḥ lakṣaṇaṃ kathayati
hṛdaye saṃvidākāśe viśrānte 'nubhavātmani / vastuny anarthaṃ yaḥ praṣṭā codyacañcuḥ sa ucyate //MU_2,19.14//
hṛdaye manasi / viśrānte 'pi anubhavātmani saṃvidākāśe cidākāśe / vastuni yaḥ anartham
saṃśayarūpam anartham / praṣṭā pṛcchakaḥ bhavati / paṇḍitaiḥ saḥ codyacañcuḥ ucyate /
svānubhavāviṣṭe 'pi vastuni yaḥ punaḥ punaḥ codyān utpādayati saḥ codyacañcur iti
bhāvaḥ //MT_2,19.14 //
abhimānavikalpāṃśair ajño jñaptiṃ vikalpayan / bodhaṃ malinayaty antar mukhaṃ sarpa ivāmalam //MU_2,19.15//
abhimānenāhaṃ samyak codanaśīla ity abhimānena kṛtaiḥ vikalpāṃśaiḥ / codyarūpaiḥ
vikalpāṃśaiḥ / antaḥ svasmin / ajñaḥ svām jñaptiṃ buddhiṃ / vikalpayan vikalpayuktāṃ
kurvan / bodhaṃ malinayati bhedamālinyadūṣitaṃ karoti / ataḥ tvayā vyarhāḥ vikalpāḥ /
na kāryā iti bhāvaḥ //MT_2,19.15 //
upadeśe upayogyānāṃ pramāṇāṃ nirṇayaṃ prastauti
sarvapramāṇasattānāṃ padam abdhir apām iva / pramāṇam ekam eveha pratyakṣaṃ rāma tac chṛṇu //MU_2,19.16//
sarvāsām anumānādibhedabhinnānām samastānāṃ pramāṇasattānāṃ / abdhir ivāpāṃ sthānaṃ
āśrayaṃ / ekam pratyakṣam eva iha loke pramāṇam asti / na hi anumānādayaḥ pratyakṣaṃ
vinā sthātuṃ śaknuvanti / he rāma / tvam tat pratyakṣaṃ nāma pramāṇaṃ / śṛṇu //MT_2,19.16 //
pratyakṣam eva kathayati
sarvārthasāram adhyakṣaṃ vedanaṃ vidur uttamāḥ / nūnaṃ tat prati yat siddhaṃ tat pratyakṣam udāhṛtam //MU_2,19.17//
uttamāḥ śreṣṭhāḥ / sarvārthānāṃ sāraprakāśanadvāreṇa siddhipradatvāt sārabhūtaṃ vedanaṃ
jñānam eva / adhyakṣaṃ viduḥ sārabhūtavastuvācakatvād adhyakṣaśabdasya / he rāma /
nūnaṃ niścaye / tat prati vedanarūpaṃ adhyakṣaṃ prati / yat siddhaṃ bhavati / paṇḍitaiḥ
tad vastu pratyakṣam udāhṛtam / akṣaṃ prati siddhaṃ pratyakṣam iti vyutpatteḥ / akṣaśabdasya
ca bhāmetivad adhyakṣavācakatvam //MT_2,19.17 //
tataḥ kim ity / atrāha
anubhūter vedanasya pratipatter yathāsthitam / pratyakṣam iti nāmeha kṛtaṃ jīvaḥ sa eva ca //MU_2,19.18//
ataḥ paṇḍitaiḥ / anubhūteḥ anubhūtirūpasya / pratipatteḥ pratipattirūpasya / vedanasya /
iha loke / yathāsthitam na tv anyathā saṃbhāvitaṃ / pratyakṣam iti nāma kṛtam / vedanasyaiva
vedanaṃ prati siddhatvād anyasya sarvasya tasmiṃl layāsādanāt sa eva jīvaḥ bhavati /
vedanād anyasya śarīrādeḥ pāṣāṇatulyatvena jīvatvāyogāt anubhūtipratipattyoḥ sphuṭatvāsphuṭatvakṛto
bhedo jñeyaḥ //MT_2,19.18 //
padārthānām etadrūpatvam eva kathayati
sa eva saṃvit sa punar ahaṃtāpratyayātmakaḥ / sa yayodeti saṃvittyā sā padārtha iti smṛtā //MU_2,19.19//
sa eva jīva eva / ārohāvasthāyāṃ saṃvit bhavati / sa evāvarohāvasthāyāṃ ahaṃtāpratyayātmakaḥ
bhavati / saḥ ahaṃtāpratyayātmakaḥ jīvaḥ / yayā saṃvittyā yena ghaṭādisaṃvedanena
rūpeṇa / udeti sphurati / sā saṃvittiḥ / paṇḍitaiḥ padārtha iti smṛtā / na hi padārthasya
saṃvittivyatirekeṇa pṛthaksvarūpam asti / sattve 'py asan kalpatvāt / na hi saṃvittiṃ
vinā sat sat bhavati //MT_2,19.19 //
padārthānāṃ jagattvaṃ kathayati
sa saṃkalpavikalpādyaiḥ kṛtanānākramo bhramaiḥ / jagattayā sphuraty ambu taraṅgāditayā yathā //MU_2,19.20//
saḥ padārthaḥ / saṃkalpavikalpādyaiḥ saṃkalpavikalpaprabhṛtibhiḥ pramātṛniṣṭaiḥ viparyayajñānaiḥ /
kṛtanānākramaḥ san / jagattayā sphurati / kiṃ yathā / ambu yathā / yathā tat taraṅgāditayā
sphurati tathety arthaḥ //MT_2,19.20 //
nanu śuddhasya vedanasya katham evaṃrūpatā sampannety / atrāha
prāg akāraṇam evāśu sargādau sargalīlayā / sphuritvā kāraṇībhūtaṃ pratyakṣaṃ svayam ātmani //MU_2,19.21//
pratyakṣaṃ vedanarūpaṃ pratyakṣaṃ / prāk sargāt prāk / akāraṇam eva sat / sargādau
sargonmukhatāsamaye / sargalīlayā sphuritvā / ātmani sargarūpe svātmani / svayaṃ
svātantryeṇa / kāraṇībhūtam / na ca svātantryakṛte katham iti paryanuyogaḥ yuktaḥ
iti bhāvaḥ //MT_2,19.21 //
nanu vedanarūpasya jīvasya kāraṇatvaṃ kiṃrūpam astīty / atrāha
kāraṇatvaṃ vicāro 'sya jīvasyāsad api sthitaṃ / sad ivāsyāṃ jagadrūpasampattau vyaktim āgatam //MU_2,19.22//
jagadrūpasampattau vicāraḥ vimarśaḥ / asya śuddhavedanarūpasya jīvasya / vā kāraṇatvaṃ
bhavati / kathambhūtaṃ kāranatvaṃ / asad api paramārthataḥ asatsvarūpam api / sad
iva sthitam / punaḥ kathambhūtaṃ / abhivyaktiṃ prākaṭyaṃ gatam //MT_2,19.22 //
nanu punar api kiṃ tasya jīvasya kāraṇatvaṃ naśyaty atha vā nety / atrāha
svayam eva vicāras tu sanañarthaṃ svakaṃ vapuḥ / nāśayitvā karoty āśu pratyakṣaṃ paramaṃ padam //MU_2,19.23//
svayam eva vicāraḥ sanañarthaṃ svābhāvayuktaṃ / svakaṃ vapuḥ nijavicārākhyaṃ svarūpaṃ
nāśayitvā / paramaṃ padaṃ kāraṇatvānavacchinnaṃ svasvarūpaṃ / pratyakṣaṃ karoti /
vicāravaśād eva / punar api jīvasya kāraṇatvaṃ naśyatīti bhāvaḥ //MT_2,19.23 //
nanu vicāraḥ kathaṃ paramaṃ padaṃ pratyakṣīkarotīty apekṣāyām āha
vicārayan vicāro 'pi nātmānam adhigacchati / yadā tadā nirullekhaṃ param evāvaśiṣyate //MU_2,19.24//
vicāraḥ vimarśaḥ / ātmānaṃ vicārayan kiṃrūpo 'ham iti vimarśaviṣayīkurvan / yadā
ātmānaṃ nādhigacchati na kiṃcidrūpatvāt na labhate / tadā nirullekhaṃ vimarśarahitaṃ /
paraṃ padaṃ śuddhacinmātrākhyaśreṣṭhaṃ svarūpam / evāvatiṣṭhate vicāraṇīyābhāvād
ity arthaḥ //MT_2,19.24 //
nanu puruṣa etasyām avasthāyāṃ buddhīndriyakarmāṇi karoti na vety / atrāha
manasy anīhite śānte tair buddhīndriyakarmabhiḥ / neha kaiścit kṛtair artho nākṛtair apy abhāvanāt //MU_2,19.25//
manasi vicārasvarūpe manasi / anīhite svakriyām akurvati / ata eva śānte sati / puruṣasya
taiḥ prasiddhaiḥ / kaiścid buddhīndriyakarmabhiḥ kṛtaiḥ / arthaḥ na bhavati / akṛtaiś
cārthaḥ na bhavati / kutaḥ / abhāvanāt bhāvanārāhityāt / nairapekṣyād iti yāvat //MT_2,19.25 //
nanu tadā karmendriyāṇāṃ kā vārtety / atrāha
manasy anīhite śānte na pravartanta eva te / karmendriyāṇi karmādāv asaṃcāritayantravat //MU_2,19.26//
karmendriyāṇāṃ tasyām avasthāyāṃ pravartanam eva nāsti / kā vārtā tatkarmaṇāṃ syād
iti bhāvaḥ / etādṛśī cāvasthā jīvanmuktānāṃ durlabhaiva / na hi sarvadā te atraiva
tiṣṭhanti / videhamuktās tu sarvadā etanmayā evety alaṃ bahunā //MT_2,19.26 //
vedanarūpavicāraśāntyaiva manaḥśāntir bhaviṣyatīty abhiprāyeṇāha
manoyantrasya calane kāraṇaṃ vedanaṃ viduḥ / prāṇālī dārumeṣasya rajjur antargatā yathā //MU_2,19.27//
paṇḍitāḥ manomantrasya calane vedanam eva kāraṇaṃ viduḥ / vedanānantaram eva hi manaḥ
calati / prāṇālī asya manasaḥ antargatā rajjuḥ bhavati / kasya / yasya dārumeṣasya
yathā / ayaṃ bhāvaḥ / manaḥ dārumeṣatulyam / prāṇālī rajjutulyā / vedanam rajjugrāhakatulyam /
iti vedanasyaiva manaḥpravṛttau kāraṇatvāt / yuktā tacchāntau tacchāntir iti //MT_2,19.27 //
nanu bhavatu vedanaśāntyā manaḥśāntiḥ / vedanakṣobhena manasaḥ kṣobhe sati jagat kuto niryātīty / atrāha
rūpālokamanaskārapadārthādyākulaṃ jagat / vidyate vedanasyāntar vāte 'ntaḥ spandanaṃ yathā //MU_2,19.28//
padārthāḥ rūpādhārabhūtāni dravyāṇi / ato vedanād eva rūpādirūpam jagan niryātīti bhāvaḥ //MT_2,19.28//
nanu svabhāvataḥ śuddhasya vedanasyāntaḥ katham etad astīty / atrāha
sarvātmavedanaṃ śuddhaṃ yathodeti tadātmakam / bhāti prasṛtadikkālabāhyāntārūpadehakam //MU_2,19.29//
śuddham kenāpi rūpeṇāpariniṣṭhitam / ata eva sarvātmavedanam yathodeti tadātmakaṃ
bhāti sphurati / na tu tanmadhye malam iva jagad astīti bhāvaḥ / kathambhūtaṃ vedanaṃ /
dik kālaś ca bāhyaṃ cāntaś ca / tat digādi / prasṛtaḥ vistāraṃ gataḥ / digādirūpaḥ
dehaḥ svarūpaṃ yasya / tat prasṛtadikkālabāhyāntārūpadehakam //MT_2,19.29 //
punaḥ punaḥ ślokāntareṇa tad eva pratipādayati
draṣṭaiva dṛśyatābhāsaṃ svaṃ rūpaṃ dhārayan sthitaḥ / svaṃ yathā tatra yad rūpaṃ pratibhāti tathaiva tat //MU_2,19.30//
draṣṭā eva vedanasvarūpaḥ draṣṭā eva / dṛśyatayā bhāsate / iti tādṛśaṃ svarūpaṃ dhārayan
sthitaḥ bhavati / tatra sati tasyeti śeṣaḥ / tasya draṣṭuḥ svaṃ rūpaṃ yathā bhāti
sphurati / tat svaṃ rūpaṃ / tathaiva bhavati / nānyathā svapnavad iti śeṣaḥ //MT_2,19.30 //
sarvam ātmā yathā yatra saṃkalpatvam ivāgataḥ / tiṣṭhaty āśu tathā tatra tadrūpa iva rājate //MU_2,19.31//
sarvam ātmā bhavati / ataḥ sa ātmā yatra yathā tiṣṭhati tatra tathā tadrūpa iva rājate /
paramārthatas tu na rājate / svarūpe tathaiva sthitatvād itīvaśabdopādānam / ātmā
kathambhūta iva / saṃkalpatvaṃ saṃkalpabhāvaṃ / gata ivānyathā nānārūpatvam asya
na yujyeteti bhāvaḥ //MT_2,19.31 //
sarvātmakatayā draṣṭur dṛśyatvam iva yujyate / draṣṭṛtvaṃ draṣṭṛsadbhāve dṛśyasya tv asti nāsataḥ //MU_2,19.32//
draṣṭuḥ sarvātmakatayā śuddhatayā sthitena sarvabhāvena / dṛśyatvaṃ yujyata iva /
paramārthatas tu na yujyate draṣṭṛtvād apracyuter itīvaśabdopādānaṃ / asataḥ svarūpeṇāsataḥ /
dṛśyasya draṣṭṛtvaṃ nāsti / draṣṭṛtayā sambhāvite svasmin svāpekṣatvenātmāśrayāpatteḥ //MT_2,19.32 //
phalitaṃ kathayati
akāraṇakam evāto brahmakalpam idaṃ sthitam / pratyakṣam eva nirmātṛ tasyāṃśās tv anupādhayaḥ //MU_2,19.33//
ataḥ akāraṇakam paramārthataḥ śuddhasya brahmaṇaḥ akartṛkatvāt kāraṇarahitam / idaṃ
jagat / brahmakalpam brahmasadṛśaṃ / sthitaṃ bhavati / kathambhūtam jagat / pratyakṣam
eva sphuṭam eva / nirmātṛ pramātṛrahitam śuddhasya brahmaṇo mātṛtāyogād / anyathā
aśuddhatāpatteḥ / nanu mā bhavatu brahmaṇaḥ kāraṇatvaṃ mātṛtvaṃ vā / tadaṃśānāṃ tu
tad bhavatv ity / atrāha / tasyāṃśā iti / tu pakṣāntare / tasya brahmaṇaḥ / aṃśāḥ
anupādhayaḥ kāraṇatvādirūpopādhirahitā bhavanti / anyathā taddvāreṇa tasyāpi sopādhitvaprasaṅgāt //MT_2,19.33 //
evaṃ prāsaṅgitvaṃ parityajya prakṛtam evānusarati
svayatnamātretararūpako yas tad daivaśabdārtham apāsya dūre /
śūreṇa sādho padam uttamaṃ tat svapauruṣeṇaiva hi labhyate 'ntaḥ //MU_2,19.34//
yaḥ svayatnamātrakāt itararūpakaḥ itararūpatvena kalpitaḥ / tad daivaśabdārthaṃ dūre
apāsya / he sādho / śūreṇa tat uttamaṃ padaṃ antaḥ svapauruṣeṇa mānasikena pauruṣeṇa /
labhyate //MT_2,19.34 //
sargāntaślokena vicārāvadhiṃ kathayati
vicārayācāryaparamparāṇāṃ matena satyena sitena tāvat /
yāvad viśuddhāṃ svayam eva buddhām anantarūpāṃ paratām upaiṣi //MU_2,19.35//
tvam satyena sitena doṣarahitena / ācāryaparamparāṇāṃ matena matānusāreṇa / tāvat
tāvatkālaṃ vicāraya / yāvat paratām uttīrṇacidrūpatām upaiṣi / paratām kathambhūtām /
viśuddhām cetyākhyamalarahitām / punaḥ kathambhūtām / svayam evāvabuddhām anubuddhām /
punaḥ kathambhūtām / anantarūpām aparicchinnasvarūpām / iti śivam //MT_2,19.35 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe ekonaviṃśaḥ sargaḥ // 2,19 //
mumukṣor vyavahāraṃ saṃgṛhya kathayati
āryasaṃgamayuktyādau prajñāṃ vṛddhiṃ nayed balāt / tato mahāpuruṣatā mahāpuruṣalakṣaṇaiḥ //MU_2,20.1//
 puruṣaḥ ādau āryasaṃgamayuktyā sādhusaṃgākhyenopāyena / buddhiṃ vṛddhiṃ vivekakṣamatvaṃ nayet / tataḥ buddhyāsādhitaiḥ mahāpuruṣalakṣaṇaiḥ  #
mahāpuruṣatā bhavet //MT_2,20.1// 
nanu mahāpuruṣaguṇair vinā mahāpuruṣatā kathaṃ sidhyatīty apekṣāyāṃ tadguṇāharaṇam eva kartavyatvena kathayati
yo yo yena guṇeneha puruṣaḥ pravirājate / śikṣeta taṃ tam evāśu tasmād buddhivivṛddhaye //MU_2,20.2//
 buddhyā vivṛddhayeti vā pāṭhaḥ / āryasaṃgamayuktyā vivṛddhayā buddhyā ity arthaḥ / anyathā buddhivṛddhyabhāve kathaṃ paraguṇagrahaṇasāmarthyaṃ  #
syāt //MT_2,20.2// 
nanu tarhi guṇagrahaṇaṃ suṣamam eveti mahāpuruṣatāpi susādhyaiva syād / ity atrāha
mahāpuruṣatā tv eṣā śamādiguṇaśālinī / samyagjñānaṃ vinā rāma siddhim eti na kasyacit //MU_2,20.3//
ataḥ samyagjñānam evāryasaṃgamayuktyā prathamaṃ sādhyam iti bhāvaḥ //MT_2,20.3//
nanu samyagjñānena kiṃ setsyatīty / atrāha
jñānāc chamādayo yānti vṛddhiṃ satpuruṣakramāt / ślāghanīyāḥ phalenāntar vṛṣṭer iva navāṅkurāḥ //MU_2,20.4//
 jñānāt kathambhūtāt / satpuruṣakramāt / na tv asatpuruṣakramāt / kramaḥ paripāṭī / ādiśabdena damādīnāṃ grahaṇam / vṛṣṭer iti pañcamī //MT_2,20.4// 
nanu śamādibhir api kiṃ syād ity apekṣāyām āha
śamādibhyo guṇebhyaś ca vardhate jñānam uttamam / annātmakebhyo yajñebhyaḥ śālivṛṣṭir ivottamā //MU_2,20.5//
uttamam paramātmaviṣayatvena sarvebhyo jñānebhyaḥ śreṣṭham //MT_2,20.5//
phalitam āha
guṇāḥ śamādayo jñānāc chamādibhyas tathā jñatā / parasparaṃ vivardhete ete 'bdasarasī yathā //MU_2,20.6//
ataḥ jñānāc chamādayaḥ / śamādibhyo jñānaṃ / yathā abdebhyo meghebhyaḥ saraḥ / sarasaḥ meghā iti piṇḍārthaḥ //MT_2,20.6//
punar apy etad eva kathayati
jñānaṃ satpuruṣācārāj jñānāt satpuruṣakramaḥ / parasparaṃ gatau vṛddhiṃ jñānasatpuruṣakramau //MU_2,20.7//
satpuruṣācārāt śamāder ity arthaḥ //MT_2,20.7//
nanu jñānaśamayoḥ saṃpattau puruṣasya kena yatnenottamapadaprāptir bhavatīty / atra sadṛṣṭāntam uttaraṃ kathayati
yathā kamalarakṣiṇyā gītyā vitatatārayā / khagotsādena sahito gītānandaḥ prasādhyate //MU_2,20.8//
jñānasatpuruṣehābhyām akartrā kartṛrūpiṇā / tathā puṃsā niricchena samam āsādyate padam //MU_2,20.9//
yathā kamalarakṣiṇyā gopikayā kartryā / vitatā cāsau tārā ceti tādṛśyā gītyā karaṇabhūtayā /
khagānāṃ yaḥ utsādaḥ dhānyād apāsanaṃ / tena sahitaḥ gītānandaḥ prasādhyate / na
hi tasyāḥ tatra yatno 'sti / gītimātreṇaiva gītānandakhagotsādayoḥ siddhatvāt / mṛgāṇāṃ
hi ayaṃ svabhāva eṣa yat gītiṃ śrutvā bhakṣyam api tyajantīti / tathā kartrā nāhaṃ
karteti niścayāt kartṛtvaleparahitena kartṛrūpiṇā kartṛvad bhāsamāneneti yāvat /
puruṣeṇa kartrā / jñānasatpuruṣehābhyāṃ jñānaśamādibhyāṃ karaṇābhyāṃ / ayatnena yatnarahitam
eva / padam śuddhacinmātrākhyam uttamaṃ padaṃ / samāsādyate prāpyate / jñānaṃ śamādikaṃ
cety etanmātrakam evātropāyaḥ / nānyat kiṃcid iti bhāvaḥ / puruṣeṇa kathambhūtena /
niricchena jñānaśamādipūrṇatayā padaprāptāv apīcchārahitena / anyathecchārūpasya
kṣobhasya sthitatvāt pūrṇatā na syād iti bhāvaḥ //MT_2,20.8-9 //
mumukṣuvyavahāraprakaraṇābhidheyaṃ vastūpasaṃharati
sadācārakramaḥ prokto mayaiṣa raghunandana / tathopadiśyate samyag ayaṃ jñānakramo 'dhunā //MU_2,20.10//
proktaḥ etadyuktasyaiva vakṣyamāṇe jñānakrame 'dhikāritvād iti bhāvaḥ / nanv adhunā
kiṃ karoṣīty apekṣāyām āha / tathopadiśyata iti / tathā sadācārakramavat / jñānakramaḥ
brahmopadiṣṭā svātmajñānaparipāṭī //MT_2,20.10 //
prakaraṇamāhātmyaṃ kathayati
idaṃ yaśasyam āyuṣyaṃ puruṣārthaphalapradam / tajjñād āptātmaśāstrārthāc chrotavyaṃ kila dhīmatā //MU_2,20.11//
bāhyadṛṣṭīn saṃmukhīkartum iti āyuṣyam iti ca idaṃ mumukṣuvyavahārākhyaṃ prakaraṇam /
puruṣārthaphalapradam mokṣadam / tajjñāt kathambhūtāt / āptaḥ samyaṅ niścitaḥ / ātmaśāstrāṇām
adhyātmaśāstrāṇām / arthaḥ yena / tasmāt //MT_2,20.11 //
nanv etacchravaṇena kiṃ syād ity / atrāha
śrutvā tu buddhinairmalyād balād yāsyasi satpadam / yathā katakasaṃśleṣāt prasādam avaśam payaḥ //MU_2,20.12//
 tvam etac chrutvā / siddhāt buddhinairmalyāt / balāt ayatnam eva / satpadaṃ yāsyasi / atrottarārdhena dṛṣṭāntam āha / yatheti / katakam jalaśuddhikārī  #
dravyaviśeṣaḥ //MT_2,20.12// 
nanu katham etacchravaṇena puruṣaḥ satpadaṃ yātīty / atra sargāntaślokenottaraṃ kathayati
 viditavedyam idaṃ hi mano mune vivaśam eva hi yāti paraṃ padam / yad avabuddham akhaṇḍitam uttamaṃ tad avabodhadaśāṃ na jahāti hi //MU_2,20.13// 
he mune munikarmānvitatvāt munirūpaśrīrāma / hi yasmāt / viditavedyaṃ manaḥ vivaśam
eva paraṃ padaṃ yāti / ato viditavedyatvakāriṇaḥ etacchāstraśravaṇāt satpadaprāptir
yuktaiveti bhāvaḥ / nanu viditavedyam api manaḥ yadi kadācid viditavedyatāṃ jahāti
tadā kiṃ kāryam / ity atrāha / yad iti / manasā yat uttamaṃ na tv adharaṃ bhogarūpaṃ
vastu / avabuddhaṃ samyaṅ niścitam / tat manaḥ / tadavabodhadaśāṃ tasyottamasya vastunaḥ /
yo 'vabodhaḥ tasya daśāṃ / hi niścayena / na jahāti / viditavedyo hi kadācid api
viditavedyatāṃ na jahātīti tātparyam / iti śivaṃ śivaṃ śivam iti //MT_2,20.13 //
iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe viṃśaḥ sargaḥ // 2,20 //
śrotṝṇāṃ bhāvanāveśasatkṛtasvāntaśālinām /
mumukṣuvyavahāroktivyākhyā satphaladāstv iyam // 1 //
yacchaktyāveśavaśataḥ sāmarthyaṃ kāryagocaram /
bhāvānām astu yatno 'yaṃ tatkāryatvena niścitaḥ // 2 //
svātmalābhamahodāraphalayogyatvabhāvanaḥ /
mumukṣuvyavahāro 'yaṃ sphuratān mama mānase // 3 //
iti śivam //
iti śrīkāśmīramaṇḍalāntarvartyārādhyapādamahāmāheśvaravaiḍūryakaṇṭhātmajaśrīmadavatārakaṇṭhaputraśrībhāskarakaṇṭhaviracitāyāṃ
śrīmokṣopāyaṭīkāyāṃ mumukṣuvyavahāraprakaraṇaṃ samāptam / iti śivam //
