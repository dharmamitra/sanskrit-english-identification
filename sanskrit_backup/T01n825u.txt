ratnamālāstotram
ācāryavanaratnapādaviracitam
lokeśvaraṃ vimalaśūnyakṛpārdracittaṃ
mārgajñatāprathitadeśanayārthavācam |
sarvajñatādiparipūrṇaviśuddhadehaṃ
jñānādhikāralalitaṃ śirasā namāmi || 1 ||
vaineyabhedavaśato bahudhāvabhāsai-
reko'pi pātragajaleṣu śaśīva yasmāt |
saṃlakṣase parahitānugataiva tasmād
buddhistvaho paramavismayanīyarūpā || 2 ||
saṃpūrṇacandravadane lalito lalāṭa-
deśādvinirgatamaheśvaradevaputraḥ |
vaineyaśāmbhavajanapratibodhanārthaṃ
devādhidevapratimānuja īśvarastvam || 3 ||
vaineyakomalabhavapratibodhanāya
kiṃ dhāma saṃbhṛta mahāśubhalakṣaṇaṃ te |
niryāta eva hi pitāmahadevapūjāṃ
lokeśvareśvaraparaṃ śirasā namāmi || 4 ||
vaineyavaiṣṇavajanapratibodhanāya
rājīvapāṇihṛdayāt pratiniḥsṛto'sau |
nārāyaṇo'pi bhuvaneśvara eva tasmāt
puṃsāṃ tvameva paramottama eva nānyaḥ || 5 ||
candrārkasādarabalāhitabhaktibhājāṃ
saṃdarśanārthamibhanīlasulocanābhyām |
yanniḥsṛtau śaśiravī bhuvi locanābhyāṃ
dhvastāntarālatamasaṃ tamahaṃ namāmi || 6 ||
sārasvatīvinayayojitabhaktibhājāṃ
bodhāya vai bhagavatīha sarasvatīyam |
dṛṣṭāgratastava jinātmajapaprasūtā
prajñābhilāṣiphaladaṃ tamahaṃ namāmi || 7 ||
vaineyavāyujanitākṣaramārgasiddhyai
yo lokanātha sugato'tha viniḥsṛto'sau |
devaḥ samīraṇavaro bhuvi janmabhājā-
mīryāpathārthaphaladaṃ tamahaṃ namāmi || 8 ||
vaineyavāruṇaśivāyanamīpsitānāṃ
saṃbodhanārthamudarātsugatātmajānām |
yanniḥsṛto varuṇadevavaro'pyakasmā-
daiśvaryasiddhi phaladaṃ tamahaṃ namāmi || 9 ||
vaineyasaṃmataphalādyabhilāṣiṇo vai
saṃsiddhaye pravaralakṣaṇapādapadme |
yanniḥsṛtā bhagavatī dharaṇī prasiddhā
trailokyanāthamasamaṃ satataṃ namāmi || 10 ||
saṃsāramuktamapi susthitameva tatra
kāruṇyataśca bhavacāriṇi sattvavarge |
bhūyāt sthitirmama sadāsthirasā bhavanta-
mevaṃ mahāśayavaraṃ paramaṃ namāmi || 11 ||
ekena pādatalakena bhavatsvakena
cakrāntasaṃvaramanantaralokadhātau |
kalpāntadagdhabhuvane jvalitogravahni-
rniḥśvāsavāyubalatastava nirvṛtaḥ syāt || 12 ||
svāṃ tarjanīṃ mukhadhṛto'hitatarjanena
saṃcālitāśca bahumerugaṇā nakhasya |
koṣoddhṛtaṃ jaladhitoyamaśeṣataḥ syāt
sāmarthyamīdṛśamaho bhavataḥ kuto'nyat || 13 ||
kvedaṃ ca śaiśavaparaṃ nanu cārurupaṃ
saṃdarśanīyavarakomalabālacandram |
durvāramāramathanaṃ ca mayaikasahyaṃ
vikrāntaduḥsahaparaṃ kva ca ceṣṭitaṃ te || 14 ||
eṣā batāñjananibhorujanāvalī sā
kauṭilyacāruvikaṭā svaśiroruhāgre |
kleśendhane jvalitavisphuritatvavahne-
rdhūmāvalīva vimalā nanu lakṣyate te || 15 ||
tvatkāntileśavimalā daśadikpratānaiḥ
pakṣāsitakṣayakṛśā sakalā suśobhā |
paryanta iṣṭaśaśino bhavaneṣu yatte
manye virāji nikhilaṃ tava kāntileśāt || 16 ||
bandhurhi ko mārgikasaṃmataṃ mataṃ naro narī sā sa ca satpathaṃ patham |
parārthasaṃpāditasaṃvaraṃ varaṃ namāmi bhūmīśvararājinaṃ jinam || 17 ||
anityanirvāṇapade sthitaṃ sthitaṃ prabhāsvarādhiṣṭhitasaṃhitaṃ hitam |
śamīkṛtāśeṣajanaṃ śivaṃ śivaṃ namāmi bhūmīśvararājinaṃ jinam || 18 ||
gabhastimālāmitasaṃkulaṃ kulaṃ tatra svapāṇau dhṛtapaṅkajaṃ kajam |
ratānugāśobhitasaṃrataṃ rataṃ namāmi bhūmīśvararājinaṃ jinam || 19 ||
svadharmadhātuṃ karuṇāparaṃ paraṃ śubhādisaṃbhārasusaṃbhṛtaṃ bhṛtam |
vikalpahīnaṃ dhvanideśakaṃ śakaṃ namāmi bhūmīśvarājinaṃ jinam || 20 ||
tathatātathatādvayaśātaśataṃ sadasatparipūritadharmakatham |
kathanīyavirājitasatyaparaṃ praṇame dharaṇīśvararājavaram || 21 ||
varavārijarūpi jagatprasaraṃ sarasīruhalocanacārutaram |
tarasāpi rasatvaviśuddhiparaṃ praṇame dharaṇīścarājavaram || 22 ||
varanirmitabhogaparārtharataṃ rataśūnyanirañjanadharmadharam |
dharaṇīndravibhūṣitasiddhiparaṃ praṇame dharaṇīśvararājavaram || 23 ||
varasatsahajodadhicandramukhaṃ sukhabhāṣitasattvavimuktipadam |
padabhūṣaṇalakṣaṇatānuparaṃ praṇame dharaṇīśvararājavaram || 24 ||
lokeśvareyaṃ (māṃ)
tava ratnamālāmacīkaracchrīvanaratnapādaḥ |
avāpi yattena śubhapraviṣṭaṃ tenaiva loko'stu samantabhadraḥ || 25 ||
śrīmadāryāvalokiteśvarabhaṭṭārakasya
ratnamālāstotraṃ samāptam |
