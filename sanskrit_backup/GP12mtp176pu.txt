The transliteration emulates Devanagari script.
Therefore, word boundaries are usually not marked by blanks
Matsya-Purāṇa 1
pracaṇḍatāṇḍavāṭope prakṣiptā yena diggajāḥ /
bhavantu vighnabhaṅgāya bhavasya caraṇāmbujāḥ // MatsP_Mang.1 //
pātālādutpatiṣṇor makaravasatayo yasya pucchābhighātād ūrdhvaṃ brahmāṇḍakhaṇḍavyatikaravihitavyatyayenāpatanti /
viṣṇormatsyāvatāre sakalavasumatīmaṇḍalaṃ vyaśnuvānās tasyāsyodīritānāṃ dhvanir apaharatād aśriyaṃ vaḥ śrutīnām // MatsP_1.1 //
nārāyaṇaṃ namaskṛtya naraṃ caiva narottamam /
devīṃ sarasvatīṃ caiva tato jayam udīrayet // MatsP_1.2 //
ajo 'pi yaḥ kriyāyogān nārāyaṇa iti smṛtaḥ /
triguṇāya trivedāya namas tasmai svayambhuve // MatsP_1.3 //
sūtamekāgramāsīnaṃ naimiṣāraṇyavāsinaḥ /
munayo dīrghasattrānte papracchur dīrghasaṃhitām // MatsP_1.4 //
pravṛttāsu purāṇīṣu dharmyāsu lalitāsu ca /
kathāsu śaunakādyās tu abhinandya muhurmuhuḥ // MatsP_1.5 //
kathitāni purāṇāni yānyasmākaṃ tvayānagha /
tānyevāmṛtakalpāni śrotum icchāmahe punaḥ // MatsP_1.6 //
kathaṃ sasarja bhagavaṃl lokanāthaścarācaram /
kasmācca bhagavān viṣṇur matsyarūpatvam āśritaḥ // MatsP_1.7 //
bhairavatvaṃ bhavasyāpi purāritvaṃ ca kena hi /
kasya hetoḥ kapālitvaṃ jagāma vṛṣabhadhvajaḥ // MatsP_1.8 //
sarvam etat samācakṣva sūta vistaraśaḥ kramāt /
tvadvākyenāmṛtasyeva na tṛptiriha jāyate // MatsP_1.9 //
*sūta uvāca
puṇyaṃ pavitram āyuṣyam idānīṃ śṛṇuta dvijāḥ /
mātsyaṃ purāṇamakhilaṃ yajjagāda gadādharaḥ // MatsP_1.10 //
purā rājā manur nāma cīrṇavān vipulaṃ tapaḥ /
putre rājyaṃ samāropya kṣamāvān ravinandanaḥ // MatsP_1.11 //
malayasyaikadeśe tu sarvātmaguṇasaṃyutaḥ /
samaduḥkhasukho vīraḥ prāptavān yogam uttamam // MatsP_1.12 //
babhūva varadaś cāsya varṣāyutaśate gate /
varaṃ vṛṇīṣva provāca prītaḥ sa kamalāsanaḥ // MatsP_1.13 //
evamukto 'bravīd rājā praṇamya sa pitāmaham /
ekam evāham icchāmi tvatto varamanuttamam // MatsP_1.14 //
bhūtagrāmasya sarvasya sthāvarasya carasya ca /
bhaveyaṃ rakṣaṇāyālaṃ pralaye samupasthite // MatsP_1.15 //
evamastviti viśvātmā tatraivāntaradhīyata /
puṣpavṛṣṭiḥ sumahatī khātpapāta surārpitā // MatsP_1.16 //
kadācidāśrame tasya kurvataḥ pitṛtarpaṇam /
papāta pāṇyor upari śapharī jalasaṃyutā // MatsP_1.17 //
dṛṣṭvā tacchapharīrūpaṃ sa dayālurmahīpatiḥ /
rakṣaṇāyākarodyatnaṃ sa tasminkarakodare // MatsP_1.18 //
ahorātreṇa caikena ṣoḍaśāṅgulavistṛtaḥ /
so 'bhavanmatsyarūpeṇa pāhi pāhīti cābravīt // MatsP_1.19 //
sa tamādāya maṇike prākṣipajjalacāriṇam /
tatrāpi caikarātreṇa hastatrayam avardhata // MatsP_1.20 //
punaḥ prāhārtanādena sahasrakiraṇātmajam /
sa matsyaḥ pāhi pāhīti tvāmahaṃ śaraṇaṃ gataḥ // MatsP_1.21 //
tataḥ sa kūpe taṃ matsyaṃ prāhiṇod ravinandanaḥ /
yadā na māti tatrāpi kūpe matsyaḥ sarovare // MatsP_1.22 //
kṣipto 'sau pṛthutāmāgāt punar yojanasaṃmitām /
tatrāpyāha punar dīnaḥ pāhi pāhi nṛpottama // MatsP_1.23 //
tataḥ sa manunā kṣipto gaṅgāyāmapyavardhata /
yadā tadā samudre taṃ prākṣipanmedinīpatiḥ // MatsP_1.24 //
yadā samudramakhilaṃ vyāpyāsau samupasthitaḥ /
tadā prāha manurbhītaḥ ko 'pi tvamasureśvaraḥ // MatsP_1.25 //
athavā vāsudevastvam anya īdṛkkathaṃ bhavet /
yojanāyutaviṃśatyā kasya tulyaṃ bhavedvapuḥ // MatsP_1.26 //
jñātastvaṃ matsyarūpeṇa māṃ khedayasi keśava /
hṛṣīkeśa jagannātha jagaddhāma namo 'stu te // MatsP_1.27 //
evamuktaḥ sa bhagavān matsyarūpī janārdanaḥ /
sādhu sādhviti covāca samyagjñātas tvayānagha // MatsP_1.28 //
acireṇaiva kālena medinī medinīpate /
bhaviṣyati jale magnā saśailavanakānanā // MatsP_1.29 //
naur iyaṃ sarvadevānāṃ nikāyena vinirmitā /
mahājīvanikāyasya rakṣaṇārthaṃ mahīpate // MatsP_1.30 //
svedāṇḍajodbhido ye vai ye ca jīvā jarāyujāḥ /
asyāṃ nidhāya sarvāṃs tān anāthān pāhi suvrata // MatsP_1.31 //
yugāntavātābhihatā yadā bhavati naur nṛpa /
śṛṅge 'sminmama rājendra tademāṃ saṃyamiṣyasi // MatsP_1.32 //
tato layānte sarvasya sthāvarasya carasya ca /
prajāpatistvaṃ bhavitā jagataḥ pṛthivīpate // MatsP_1.33 //
evaṃ kṛtayugasyādau sarvajño dhṛtimānnṛpaḥ /
manvantarādhipaścāpi devapūjyo bhaviṣyasi // MatsP_1.34 //
Matsya-Purāṇa 2
*sūta uvāca
evamukto manustena papraccha madhusūdanam /
bhagavankiyadbhirvarṣair bhaviṣyatyantarakṣayaḥ // MatsP_2.1 //
sattvāni ca kathaṃ nātha rakṣiṣye madhusūdana /
tvayā saha punaryogaḥ kathaṃ vā bhavitā mama // MatsP_2.2 //
*matsya uvāca
adyaprabhṛtyanāvṛṣṭir bhaviṣyati mahītale /
yāvadvarṣaśataṃ sāgraṃ durbhikṣam aśubhāvaham // MatsP_2.3 //
tato 'lpasattvakṣayadā raśmayaḥ sapta dāruṇāḥ /
saptasapterbhaviṣyanti prataptāṅgāravarṣiṇaḥ // MatsP_2.4 //
aurvānalo 'pi vikṛtiṃ gamiṣyati yugakṣaye /
viṣāgniścāpi pātālāt saṃkarṣaṇamukhacyutaḥ /
bhavasyāpi lalāṭotthas tṛtīyanayanānalaḥ // MatsP_2.5 //
trijagannirdahan kṣobhaṃ sameṣyati mahāmune /
evaṃ dagdhā mahī sarvā yadā syādbhasmasaṃnibhā // MatsP_2.6 //
ākāśamūṣmaṇā taptaṃ bhaviṣyati paraṃtapa /
tataḥ sadevanakṣatraṃ jagadyāsyati saṃkṣayam // MatsP_2.7 //
saṃvarto bhīmanādaśca droṇaścaṇḍo balāhakaḥ /
vidyutpatākaḥ śoṇastu saptaite layavāridāḥ // MatsP_2.8 //
agniprasvedasambhūtāḥ plāvayiṣyanti medinīm /
samudrāḥ kṣobhamāgatya caikatvena vyavasthitāḥ // MatsP_2.9 //
etadekārṇavaṃ sarvaṃ kariṣyanti jagattrayam /
vedanāvamimāṃ gṛhya sattvabījāni sarvaśaḥ // MatsP_2.10 //
āropya rajjuyogena matpradattena suvrata /
saṃyamya nāvaṃ macchṛṅge matsyabhāvābhirakṣitaḥ // MatsP_2.11 //
ekaḥ sthāsyasi deveṣu dagdheṣvapi paraṃtapa /
somasūryāvahaṃ brahmā caturlokasamanvitaḥ // MatsP_2.12 //
narmadā ca nadī puṇyā mārkaṇḍeyo mahānṛṣiḥ /
bhavo vedāḥ purāṇāni vidyābhiḥ sarvatovṛtam // MatsP_2.13 //
tvayā sārdhamidaṃ viśvaṃ sthāsyatyantarasaṃkṣaye /
evamekārṇave jāte cākṣuṣāntarasaṃkṣaye // MatsP_2.14 //
vedānpravartayiṣyāmi tvatsargādau mahīpate /
evamuktvā sa bhagavāṃs tatraivāntaradhīyata // MatsP_2.15 //
manur apyāsthito yogaṃ vāsudevaprasādajam /
abhyasan yāvad ābhūta-samplavaṃ pūrvasūcitam // MatsP_2.16 //
kāle yathokte saṃjāte vāsudevamukhodgate /
śṛṅgī prādurbabhūvātha matsyarūpī janārdanaḥ // MatsP_2.17 //
bhujaṃgo rajjurūpeṇa manoḥ pārśvamupāgamat /
bhūtānsarvānsamākṛṣya yogenāropya dharmavit // MatsP_2.18 //
bhujaṃgarajjvā matsyasya śṛṅge nāvamayojayat /
uparyupasthitastasyāḥ praṇipatya janārdanam // MatsP_2.19 //
ābhūtasamplave tasminn atīte yogaśāyinā /
pṛṣṭena manunā proktaṃ purāṇaṃ matsyarūpiṇā /
tadidānīṃ pravakṣyāmi śṛṇudhvamṛṣisattamāḥ // MatsP_2.20 //
yadbhavadbhiḥ purā pṛṣṭaḥ sṛṣṭyādikamahaṃ dvijāḥ /
tad evaikārṇave tasmin manuḥ papraccha keśavam // MatsP_2.21 //
*manuruvāca
utpattiṃ pralayaṃ caiva vaṃśānmanvantarāṇi ca /
vaṃśyānucaritaṃ caiva bhuvanasya ca vistaram // MatsP_2.22 //
dānadharmavidhiṃ caiva śrāddhakalpaṃ ca śāśvatam /
varṇāśramavibhāgaṃ ca tatheṣṭāpūrtasaṃjñitam // MatsP_2.23 //
devatānāṃ pratiṣṭhādi yaccānyadvidyate bhuvi /
tatsarvaṃ vistareṇa tvaṃ dharmaṃ vyākhyātumarhasi // MatsP_2.24 //
*matsya uvāca
mahāpralayakālānta etadāsīttamomayam /
prasuptamiva cātarkyam aprajñātamalakṣaṇam // MatsP_2.25 //
avijñeyamavijñātaṃ jagat sthāsnu cariṣṇu ca /
tataḥ svayambhūr avyaktaḥ prabhavaḥ puṇyakarmaṇām // MatsP_2.26 //
vyañjayannetadakhilaṃ prādurāsīt tamonudaḥ /
yo 'tīndriyaḥ paro vyaktād aṇur jyāyān sanātanaḥ /
nārāyaṇa iti khyātaḥ sa ekaḥ svayam udbabhau // MatsP_2.27 //
yaḥ śarīrād abhidhyāya sisṛkṣurvividhaṃ jagat /
apa eva sasarjādau tāsu vīryam avāsṛjat // MatsP_2.28 //
tadevāṇḍaṃ samabhavad dhemarūpyamayaṃ mahat /
saṃvatsarasahasreṇa sūryāyutasamaprabham // MatsP_2.29 //
praviśyāntarmahātejāḥ svayam evātmasambhavaḥ /
prabhāvād api tadvyāptyā viṣṇutvam agamat punaḥ // MatsP_2.30 //
tadantarbhagavāneṣa sūryaḥ samabhavatpurā /
ādityaścādibhūtatvād brahmā brahma paṭhann abhūt // MatsP_2.31 //
divaṃ bhūmiṃ samakarot tadaṇḍaśakaladvayam /
sa cākaroddiśaḥ sarvā madhye vyoma ca śāśvatam // MatsP_2.32 //
jarāyurmerumukhyāś ca śailās tasyābhavaṃs tadā /*
yad aulbaṃ tad abhūn meghas taḍitsaṅghātamaṇḍalam // MatsP_2.33 //*
nadyo 'ṇḍanāmnaḥ saṃbhūtāḥ pitaro manavas tathā /
sapta ye 'mī samudrāś ca te 'pi cāntarjalodbhavāḥ /
lavaṇekṣusurādyāś ca nānāratnasamanvitāḥ // MatsP_2.34 //
sa sisṛkṣur abhūd devaḥ prajāpatir arindama /
tattejasaś ca tatraiṣa mārtaṇḍaḥ samajāyata // MatsP_2.35 //
mṛte 'ṇḍe jāyate yasmān mārtaṇḍas tena saṃsmṛtaḥ /
rajoguṇamayaṃ yattad rūpaṃ tasya mahātmanaḥ /
caturmukhaḥ sa bhagavān abhūl lokapitāmahaḥ // MatsP_2.36 //
yena sṛṣṭaṃ jagat sarvaṃ sadevāsuramānuṣam /
tamavehi rajorūpaṃ mahat sattvam udāhṛtam // MatsP_2.37 //
Matsya-Purāṇa 3
*manur uvāca
caturmukhatvam agamat kasmāl lokapitāmahaḥ /
kathaṃ tu lokān asṛjad brahmā brahmavidāṃ varaḥ // MatsP_3.1 //
*matsya uvāca
tapaś cacāra prathamam amarāṇāṃ pitāmahaḥ /
āvibhūtās tathā vedāḥ sāṅgopāṅgapadakramāḥ // MatsP_3.2 //
purāṇasarvaśāstrāṇāṃ prathamaṃ brahmaṇā smṛtam /
nityaṃ śabdamayaṃ puṇyaṃ śatakoṭipravistaram // MatsP_3.3 //
anantaraṃ ca vaktrebhyo vedās tasya viniḥsṛtāḥ /
mīmāṃsānyāyavidyāś ca pramāṇāṣṭakasaṃyutāḥ // MatsP_3.4 //
vedābhyāsaratasyāsya prajākāmasya mānasāḥ /
manasaḥ pūrvasṛṣṭā vai jātā yat tena mānasāḥ // MatsP_3.5 //
marīcir abhavat pūrvaṃ tato 'trir bhagavān ṛṣiḥ /
aṅgiraś cābhavat paścāt pulastyas tadanantaram // MatsP_3.6 //
tataḥ pulahanāmā vai tataḥ kratur ajāyata /
pracetāś ca tataḥ putro vasiṣṭhaś cābhavat punaḥ // MatsP_3.7 //
putro bhṛgur abhūt tadvan nārado 'py acirād abhūt /
daśemān mānasān brahmā munīn putrān ajijanat // MatsP_3.8 //
śārīrān atha vakṣyāmi mātṛhīnān prajāpateḥ /
aṅguṣṭhād dakṣiṇād dakṣaḥ prajāpatir ajāyata // MatsP_3.9 //
dharmaḥ stanāntād abhavad dhṛdayāt kusumāyudhaḥ /
bhrūmadhyād abhavat krodho lobhaś cādharasaṃbhavaḥ // MatsP_3.10 //
buddher mohaḥ samabhavad ahaṃkārād abhūn madaḥ /
pramodaś cābhavat kaṇṭhān mṛtyur locanato ṇrpa /
bharataḥ karamadhyāt tu brahmasūnur abhūt tataḥ // MatsP_3.11 //
ete nava sutā rājan kanyā ca daśamī punaḥ /
aṅgajā iti vikhyātā daśamī brahmaṇaḥ sutā // MatsP_3.12 //
*manur uvāca
buddher mohaḥ samabhavad iti yat parikīrtitam /
ahaṃkāraḥ smṛtaḥ krodho buddhir nāma kim ucyate // MatsP_3.13 //
*matsya uvāca
sattvaṃ rajas tamaś caiva guṇatrayam udāhṛtam /
sāmyāvasthitir eteṣāṃ prakṛtiḥ parikīrtitā // MatsP_3.14 //
kecit pradhānam ity āhur avyaktam apare jaguḥ /
etad eva prajāsṛṣṭiṃ karoti vikaroti ca // MatsP_3.15 //
guṇebhyaḥ kṣobhamāṇebhyas trayo devā vijajñire /
ekā mūrtis trayo bhāgā brahmaviṣṇumaheśvarāḥ // MatsP_3.16 //
savikārāt pradhānāt tu mahat tattvaṃ prajāyate /
mahān iti yataḥ khyātir lokānāṃ jāyate sadā // MatsP_3.17 //
ahaṃkāraś ca mahato jāyate mānavardhanaḥ /
indriyāṇi tataḥ pañca vakṣye buddhivaśāni tu /
prādur bhavanti cānyāni tathā karmavaśāni tu // MatsP_3.18 //
śrotraṃ tvak cakṣuṣī jihvā nāsikā ca yathākramam /
pāyūpasthaṃ hastapādaṃ vākka cendriyasaṃgrahaḥ // MatsP_3.19 //
śabdaḥ sparśaś ca rūpaṃ ca raso gandhaś ca pañcamaḥ /
utsargānandanādāna-gatyālāpāś ca tatkriyāḥ // MatsP_3.20 //
mana ekādaśaṃ teṣāṃ karmabuddhiguṇānvitam /
indriyāvayavāḥ sūkṣmās tasya mūrtiṃ manīṣiṇaḥ // MatsP_3.21 //
śrayanti yasmāt tanmātrāḥ śarīraṃ tena saṃsmṛtam /
śarīrayogāj jīvo 'pi śarīrī gadyate budhaiḥ // MatsP_3.22 //
manaḥ sṛṣṭiṃ vikurute codyamānaṃ sisṛkṣayā /
ākāśaṃ śabdatanmātrād abhūc chabdaguṇātmakam // MatsP_3.23 //
ākāśavikṛter vāyuḥ śabdasparśaguṇo 'bhavat /
vāyoś ca sparśatanmātrāt tejaś cāvir abhūt tataḥ // MatsP_3.24 //
triguṇaṃ tadvikāreṇa tacchabdasparśarūpavat /
tejovikārād abhavad vāri rājaṃś caturguṇam // MatsP_3.25 //
rasatanmātrasaṃbhūtaṃ prāyo rasaguṇātmakam /
bhūmis tu gandhatanmātrād abhūt pañcaguṇānvitā // MatsP_3.26 //
prāyo gandhaguṇā sā tu buddhir eṣā garīyasī /
ebhiḥ saṃpāditaṃ bhuṅkte puruṣaḥ pañcaviṃśakaḥ // MatsP_3.27 //
īśvarecchāvaśaḥ so 'pi jīvātmā kathyate budhaiḥ /
evaṃ ṣaḍviṃśakaṃ proktaṃ śarīram iha mānave // MatsP_3.28 //
sāṃkhyaṃ saṃkhyātmakatvāc ca kapilādibhir ucyate /
etat tattvātmakaṃ kṛtvā jagad vedhā ajījanat // MatsP_3.29 //
sāvitrīṃ lokasṛṣṭyarthe hṛdi kṛtvā samāsthitaḥ /
tataḥ saṃjapatas tasya bhitvā deham akalmaṣam // MatsP_3.30 //
strīrūpam ardham akarod ardhaṃ puruṣarūpavat /
śatarūpā ca sā khyātā sāvitrī ca nigadyate // MatsP_3.31 //
sarasvaty atha gāyatrī brahmāṇī ca parantapa /
tataḥ svadehasaṃbhūtām ātmajām ity akalpayat // MatsP_3.32 //
dṛṣṭvā tāṃ vyathitas tāvat kāmabāṇārdito vibhuḥ /
aho rūpam aho rūpam iti cāha prajāpatiḥ // MatsP_3.33 //
tato vāsiṣṭhapramukhā bhaginīm iti cukruśuḥ /
brahmā na kiṃcid dadṛśe tanmukhālokanād ṛte // MatsP_3.34 //
aho rūpam aho rūpam iti prāha punaḥ punaḥ /
tataḥ praṇāmanamrāṃ tāṃ punar evābhyalokayat // MatsP_3.35 //
atha pradakṣiṇaṃ cakre sā pitur varavarṇinī /
putrebhyo lajjitasyāsya tadrūpālokanecchayā // MatsP_3.36 //
āvirbhūtaṃ tatro vaktraṃ dakṣiṇaṃ pāṇḍugaṇḍavat /
vismayasphuradoṣṭhaṃ ca pāścātyam udagāt tataḥ // MatsP_3.37 //
caturtham abhavat paścād vāmaṃ kāmaśarāturam /
tato 'nyad abhavat tasya kāmāturatayā tathā // MatsP_3.38 //
utpatantyās tadākārā ālokanakutūhalāt /
sṛṣṭyarthaṃ yat kṛtaṃ tena tapaḥ paramadāruṇam // MatsP_3.39 //
tat sarvaṃ nāśam agamat svasutopagamecchayā /
tenordhvaṃ vaktram abhavat pañcamaṃ tasya dhīmataḥ /
āvirbhavajjaṭābhiś ca tad vaktraṃ cāvṛṇot prabhuḥ // MatsP_3.40 //
tatas tān abravīd brahmā putrān ātmasamudbhavān /
prajāḥ sṛjadhvam abhitaḥ sadevāsuramānuṣīḥ // MatsP_3.41 //
evam uktās tataḥ sarve sasṛjur vividhāḥ prajāḥ /
gateṣu teṣu sṛṣṭyarthaṃ praṇāmāvanatām imām // MatsP_3.42 //
upayeme sa viśvātmā śatarūpām aninditām /
saṃbabhūva tayā sārdham atikāmāturo vibhuḥ /
salajjāṃ cakame devaḥ kamalodaramandire // MatsP_3.43 //
yāvad abdaśataṃ divyaṃ yathānyaḥ prākṛto janaḥ /
tataḥkālena mahatā tasyāḥ putro 'bhavan manuḥ // MatsP_3.44 //
svāyaṃbhuvo iti khyātaḥ sa virāḍ iti naḥ śrutam /
tadrūpaguṇasāmānyād adhipuruṣa ucyate // MatsP_3.45 //
vairājā yatra te jātā bahavaḥ śaṃsitavratāḥ /
svāyaṃbhuvā mahābhāgāḥ sapta sapta tathāpare // MatsP_3.46 //
svārociṣādyāḥ sarve te brahmatulyasvarūpiṇaḥ /
auttamipramukhās tadvad yesāṃ tvaṃ saptamo 'dhunā // MatsP_3.47 //
Matsya-Purāṇa 4
*manur uvāca
aho kaṣṭataraṃ caitad aṅgajāgamanaṃ vibho /
kathaṃ na doṣamagamat karmaṇānena padmabhūḥ // MatsP_4.1 //
parasparaṃ ca sambandhaḥ sagotrāṇām abhūt katham /
vaivāhikastatsutānāṃ chinddhi me saṃśayaṃ vibho // MatsP_4.2 //
*matsya uvāca
divyeyamādisṛṣṭistu rajoguṇasamudbhavā /
atīndriyendriyā tadvad atīndriyaśarīrikā // MatsP_4.3 //
divyatejomayī bhūpa divyajñānasamudbhavā /
na martyairabhitaḥ śakyā vaktuṃ vai māṃsacakṣubhiḥ // MatsP_4.4 //
yathā bhujaṃgāḥ sarpāṇām ākāśaṃ viśvapakṣiṇām /
vidanti mārgaṃ divyānāṃ divyā eva na mānavāḥ // MatsP_4.5 //
kāryākārye na devānāṃ śubhāśubhaphalaprade /
yasmāttasmānna rājendra tadvicāro nṛṇāṃ śubhaḥ // MatsP_4.6 //
anyacca sarvavedānām adhiṣṭhātā caturmukhaḥ /
gāyatrī brahmaṇastadvad aṅgabhūtā nigadyate // MatsP_4.7 //
amūrtaṃ mūrtimad vāpi mithunaṃ tatpracakṣate /
viriñcir yatra bhagavāṃs tatra devī sarasvatī /
bhāratī yatra yatraiva tatra tatra prajāpatiḥ // MatsP_4.8 //
yathātapo na rahitaś chāyayā dṛśyate kvacit /
gāyatrī brahmaṇaḥpārśvaṃ tathaiva na vimuñcati // MatsP_4.9 //
vedarāśiḥ smṛto brahmā sāvitrī tadadhiṣṭhitā /
tasmānna kaściddoṣaḥ syāt sāvitrīgamane vibho // MatsP_4.10 //
tathāpi lajjāvanataḥ prajāpatir abhūtpurā /
svasutopagamād brahmā śaśāpa kusumāyudham // MatsP_4.11 //
yasmānmamābhibhavatā manaḥ saṃkṣobhitaṃ śaraiḥ /
tasmāttvaddehamacirād rudro bhasmīkariṣyati // MatsP_4.12 //
tataḥ prasādayāmāsa kāmadevaścaturmukham /
na māmakāraṇe śaptuṃ tvamihārhasi mānada // MatsP_4.13 //
ahamevaṃvidhaḥ sṛṣṭas tvayaiva caturānana /
indriyakṣobhajanakaḥ sarveṣāmeva dehinām // MatsP_4.14 //
strīpuṃsoravicāreṇa mayā sarvatra sarvadā /
kṣobhyaṃ manaḥ prayatnena tvayaivoktaṃ purā vibho // MatsP_4.15 //
tasmādanaparādho 'haṃ tvayā śaptastathā vibho /
kuru prasādaṃ bhagavan svaśarīrāptaye punaḥ // MatsP_4.16 //
*brahmovāca
vaivasvate 'ntare prāpte yādavānvayasambhavaḥ /
rāmo nāma yadā martyo matsattvabalamāśritaḥ // MatsP_4.17 //
avatīryāsuradhvaṃsī dvārakām adhivatsyati /
tadbhrātustatsamasya tvaṃ tadā putratvameṣyasi // MatsP_4.18 //
evaṃ śarīramāsādya bhuktvā bhogānaśeṣataḥ /
tato bharatavaṃśānte bhūtvā vatsanṛpātmajaḥ // MatsP_4.19 //
vidyādharādhipatyaṃ ca yāvad ābhūtasaṃplavam /
sukhāni dharmataḥ prāpya matsamīpaṃ gamiṣyasi // MatsP_4.20 //
evaṃ śāpaprasādābhyām upetaḥ kusumāyudhaḥ /
śokapramodābhiyuto jagāma sa yathāgatam // MatsP_4.21 //
*manuruvāca
ko 'sau yaduriti prokto yadvaṃśe kāmasambhavaḥ /
kathaṃ ca dagdho rudreṇa kimatha kusumāyudhaḥ // MatsP_4.22 //
bharatasyānvaye kasya kā ca sṛṣṭiḥ purābhavat /
etatsarvaṃ samācakṣva mūlataḥ saṃśayo hi me // MatsP_4.23 //
*matsya uvāca
yā sā dehārdhasambhūtā gāyatrī brahmavādinī /
jananī yā manordevī śatarūpā śatendriyā // MatsP_4.24 //
ratirmanastapo buddhir mahān diksambhramas tathā /
tataḥ sa śatarūpāyāṃ saptāpatyānyajījanat // MatsP_4.25 //
ye marīcyādayaḥ putrā mānasāstasya dhīmataḥ /
teṣāmayamabhūllokaḥ sarvajñānātmakaḥ purā // MatsP_4.26 //
tato 'sṛjadvāmadevaṃ triśūlavaradhāriṇam /
sanatkumāraṃ ca vibhuṃ pūrveṣāmapi pūrvajam // MatsP_4.27 //
vāmadevastu bhagavān asṛjanmukhato dvijān /
rājanyān asṛjadbāhvor viṭchūdrān ūrupādayoḥ // MatsP_4.28 //
vidyuto 'śanimeghāṃśca rohitendradhanūṃṣi ca /
chandāṃsi ca sasarjādau parjanyaṃ ca tataḥ param // MatsP_4.29 //
tataḥ sādhyagaṇānīśas trinetrānasṛjatpunaḥ /
koṭīśca caturaśītiṃ jarāmaraṇavarjitāḥ // MatsP_4.30 //
vāmo 'sṛjannamartyāṃs tān brahmaṇā vinivāritaḥ /
naivaṃvidhā bhavetsṛṣṭir jarāmaraṇavarjitā // MatsP_4.31 //
śubhāśubhātmikā yā tu saiva sṛṣṭiḥ praśasyate /
evaṃ sthitaḥ sa tenādau sṛṣṭeḥ sthāṇurato 'bhavat // MatsP_4.32 //
svāyambhuvo manurdhīmāṃs tapastaptvā suduścaram /
patnīmevāpa rūpāḍhyām anantā nāma nāmataḥ // MatsP_4.33 //
priyavratottānapādau manustasyām ajījanat /
dharmasya kanyā caturā sūnṛtā nāma bhāminī // MatsP_4.34 //
uttānapādāttanayān prāpa mantharagāminī /
apasyatim apasyantaṃ kīrtimantaṃ dhruvaṃ tathā // MatsP_4.35 //
uttānapādo 'janayat sūnṛtāyāṃ prajāpatiḥ /
dhruvo varṣasahasrāṇi trīṇi kṛtvā tapaḥ purā // MatsP_4.36 //
divyamāpa tataḥ sthānam acalaṃ brahmaṇo varāt /
tameva purataḥ kṛtvā dhruvaṃ saptarṣayaḥ sthitāḥ // MatsP_4.37 //
dhanyā nāma manoḥ kanyā dhruvācchiṣṭam ajījanat /
agnikanyā tu succhāyā śiṣṭātsā suṣuve sutān // MatsP_4.38 //
kṛpaṃ ripuṃ jayaṃ vṛttaṃ vṛkaṃ ca vṛkatejasam /
cakṣuṣaṃ brahmadauhitryāṃ vīriṇyāṃ sa ripuṃjayaḥ // MatsP_4.39 //
vīraṇasyātmajāyāṃ tu cakṣurmanumajījanat /
manur vai rājakanyāyāṃ naḍvalāyāṃ sa cākṣuṣaḥ // MatsP_4.40 //
janayāmāsa tanayān daśa śūrānakalmaṣān /
ūruḥ pūruḥ śatadyumnas tapasvī satyavāgghaviḥ // MatsP_4.41 //
agniṣṭudatirātraśca sudyumnaścāparājitaḥ /
abhimanyustu daśamo naḍvalāyām ajāyata // MatsP_4.42 //
ūror ajanayat putrān ṣaḍ āgneyī tu suprabhān /
agniṃ sumanasaṃ khyātiṃ kratumaṅgirasaṃ gayam // MatsP_4.43 //
pitṛkanyā sunīthā tu venamaṅgādajījanat /
venamanyāyinaṃ viprā mamanthus tatkarād abhūt /
pṛthurnāma mahātejāḥ sa putrau dvāv ajījanat // MatsP_4.44 //
antardhānas tu mārīcaṃ śikhaṇḍinyāmajījanat /
havirdhānāt ṣaḍ āgneyī dhiṣaṇājanayat sutān /
prācīnabarhiṣaṃ sāṅgaṃ yamaṃ śukraṃ balaṃ śubham // MatsP_4.45 //
prācīnabarhir bhagavān mahān āsīt prajāpatiḥ /
havirdhānāḥ prajās tena bahavaḥ sampravartitāḥ // MatsP_4.46 //
savarṇāyāṃ tu sāmudryāṃ daśādhatta sutānprabhuḥ /
sarve pracetaso nāma dhanurvedasya pāragāḥ // MatsP_4.47 //
tattaporakṣitā vṛkṣā babhur loke samantataḥ /
devādeśācca tānagnir adahadravinandana // MatsP_4.48 //
somakanyābhavat patnī mārīṣā nāma viśrutā /
tebhyastu dakṣamekaṃ sā putram agryam ajījanat // MatsP_4.49 //
dakṣādanantaraṃ vṛkṣān auṣadhāni ca sarvaśaḥ /
ajījanatsomakanyā nadīṃ candravatīṃ tathā // MatsP_4.50 //
somāṃśasya ca tasyāpi dakṣasyāśītikoṭayaḥ /
vakṣye tāsāṃ tu vistāraṃ loke yaḥ supratiṣṭhitaḥ // MatsP_4.51 //
dvipadaścābhavan kecit kecid bahupadā narāḥ /
valīmukhāḥ śaṅkukarṇāḥ karṇaprāvaraṇās tathā // MatsP_4.52 //
aśvaṛkṣamukhāḥ kecit kecit siṃhānanāstathā /
śvasūkaramukhāḥ kecit keciduṣṭramukhās tathā // MatsP_4.53 //
janayāmāsa dharmātmā mlecchānsarvānanekaśaḥ /
sa sṛṣṭvā manasā dakṣaḥ striyaḥ paścādajījanat // MatsP_4.54 //
dadau sa daśa dharmāya kaśyapāya trayodaśa /
saptaviṃśatiṃ somāya dadau nakṣatrasaṃjñitāḥ /
devāsuramanuṣyādi tābhyaḥ sarvamabhūjjagat // MatsP_4.55 //
Matsya-Purāṇa 5
*ṛṣaya ūcuḥ
devānāṃ dānavānāṃ ca gandharvoragarakṣasām /
utpattiṃ vistareṇaiva sūta brūhi yathātatham // MatsP_5.1 //
*sūta uvāca
saṃkalpād darśanātsparśāt pūrveṣāṃ sṛṣṭirucyate /
dakṣātprācetasād ūrdhvaṃ sṛṣṭir maithunasambhavā // MatsP_5.2 //
prajāḥ sṛjeti vyādiṣṭaḥ pūrvaṃ dakṣaḥ svayambhuvā /
yathā sasarja caivādau tathaiva śṛṇuta dvijāḥ // MatsP_5.3 //
yadā tu sṛjatastasya devarṣigaṇapannagān /
na vṛddhim agamallokas tadā maithunayogataḥ /
dakṣaḥ putrasahasrāṇi pāñcajanyāmajījanat // MatsP_5.4 //
tāṃs tu dṛṣṭvā mahābhāgaḥ sisṛkṣurvividhāḥ prajāḥ /
nāradaḥ prāha haryaśvān dakṣaputrānsamāgatān // MatsP_5.5 //
bhuvaḥ pramāṇaṃ sarvatra jñātvordhvam adha eva ca /
tataḥ sṛṣṭiṃ viśeṣeṇa kurudhvamṛṣisattamāḥ // MatsP_5.6 //
te tu tadvacanaṃ śrutvā prayātāḥ sarvato diśam /
adyāpi na nivartante samudrādiva sindhavaḥ // MatsP_5.7 //
haryaśveṣu pranaṣṭeṣu punardakṣaḥ prajāpatiḥ /
vairiṇyāmeva putrāṇāṃ sahasramasṛjatprabhuḥ // MatsP_5.8 //
śabalā nāma te viprāḥ sametāḥ sṛṣṭihetavaḥ /
nārado 'nugatānprāha punastānpūrvavatsa tān // MatsP_5.9 //
bhuvaḥ pramāṇaṃ sarvatra jñātvā bhrātṝn atho punaḥ /
āgatya cātha sṛṣṭiṃ ca kariṣyatha viśeṣataḥ // MatsP_5.10 //
te 'pi tenaiva mārgeṇa jagmurbhrātṛpathā tadā /
tataḥ prabhṛti na bhrātuḥ kanīyānmārgam icchati /
anviṣyanduḥkhamāpnoti tena tatparivarjayet // MatsP_5.11 //
tatasteṣu vinaṣṭeṣu ṣaṣṭiṃ kanyāḥ prajāpatiḥ /
vairiṇyāṃ janayāmāsa dakṣaḥ prācetasastathā // MatsP_5.12 //
prādātsa daśa dharmāya kaśyapāya trayodaśa /
saptaviṃśatiṃ somāya catasro 'riṣṭanemaye // MatsP_5.13 //
dve caiva bhṛguputrāya dve kṛśāśvāya dhīmate /
dve caivāṅgirase tadvat tāsāṃ nāmāni vistarāt // MatsP_5.14 //
śṛṇudhvaṃ devamātṝṇāṃ prajāvistāram āditaḥ /
marutvatī vasur yāmī lambā bhānur arundhatī // MatsP_5.15 //
saṃkalpā ca muhūrtā ca sādhyā viśvā ca bhāminī /
dharmapatnyaḥ samākhyātās tāsāṃ putrān nibodhata // MatsP_5.16 //
viśve devāstu viśvāyāḥ sādhyā sādhyānajījanat /
marutvatyāṃ marutvanto vasos tu vasavastathā // MatsP_5.17 //
bhānostu bhānavastadvan muhūrtāyāṃ muhūrtakāḥ /
lambāyāṃ ghoṣanāmāno nāgavīthī tu yāmijā // MatsP_5.18 //
pṛthivītalasambhūtam arundhatyām ajāyata /
saṃkalpāyāstu saṃkalpo vasusṛṣṭiṃ nibodhata // MatsP_5.19 //
jyotiṣmantastu ye devā vyāpakāḥ sarvato diśam /
vasavaste samākhyātās teṣāṃ sargaṃ nibodhata // MatsP_5.20 //
āpo dhruvaśca somaśca dharaścaivānilo 'nalaḥ /
pratyūṣaśca prabhāsaśca vasavo 'ṣṭau prakīrtitāḥ // MatsP_5.21 //
āpasya putrāś catvāraḥ śānto vai daṇḍa eva ca /
śāmbo 'tha maṇivaktraśca yajñarakṣādhikāriṇaḥ // MatsP_5.22 //
dhruvasya kālaḥ putrastu varcāḥ somādajāyata /
draviṇo havyavāhaśca dharaputrāv ubhau smṛtau // MatsP_5.23 //
kalyāṇinyāṃ tataḥ prāṇo ramaṇaḥ śiśiro 'pi ca /
manoharā dharātputrān avāpātha hareḥ sutā // MatsP_5.24 //
śivā manojavaṃ putram avijñātagatiṃ tathā /
avāpa cānalāt putrāv agniprāyaguṇau punaḥ // MatsP_5.25 //
agniputraḥ kumārastu śarastambe vyajāyata /
tasya śākho viśākhaśca naigameyaś ca pṛṣṭhajāḥ // MatsP_5.26 //
apatyaṃ kṛttikānāṃ tu kārttikeyas tataḥ smṛtaḥ /
pratyūṣasa ṛṣiḥ putro vibhur nāmnātha devalaḥ /
viśvakarmā prabhāsasya putraḥ śilpī prajāpatiḥ // MatsP_5.27 //
prāsādabhavanodyāna-pratimābhūṣaṇādiṣu /
taḍāgārāmakūpeṣu smṛtaḥ so 'maravardhakiḥ // MatsP_5.28 //
ajaikapādahirbudhnyo virūpākṣo 'tha raivataḥ /
haraśca bahurūpaśca tryambakaśca sureśvaraḥ // MatsP_5.29 //
sāvitraśca jayantaśca pinākī cāparājitaḥ /
ete rudrāḥ samākhyātā ekādaśa gaṇeśvarāḥ // MatsP_5.30 //
eteṣāṃ mānasānāṃ tu triśūlavaradhāriṇām /
koṭayaścaturaśītis tatputrāś cākṣayā matāḥ // MatsP_5.31 //
dikṣu sarvāsu ye rakṣāṃ prakurvanti gaṇeśvarāḥ /
putrapautrasutāścaite surabhīgarbhasambhavāḥ // MatsP_5.32 //
Matsya-Purāṇa 6
kaśyapasya pravakṣyāmi patnībhyaḥ putrapautrakān /
aditirditirdanuścaiva ariṣṭā surasā tathā // MatsP_6.1 //
surabhir vinatā tadvat tāmrā krodhavaśā irā /
kadrūrviśvā munis tadvat tāsāṃ putrān nibodhata // MatsP_6.2 //
tuṣitā nāma ye devāś cākṣuṣasyāntare manoḥ /
vaivasvate 'ntare caite ādityā dvādaśa smṛtāḥ // MatsP_6.3 //
indro dhātā bhagas tvaṣṭā mitro 'tha varuṇo yamaḥ /
vivasvānsavitā pūṣā aṃśumān viṣṇur eva ca // MatsP_6.4 //
ete sahasrakiraṇā ādityā dvādaśa smṛtāḥ /
mārīcātkaśyapādāpa putrānaditiruttamān // MatsP_6.5 //
bhṛśāśvasya ṛṣeḥ putrā devapraharaṇāḥ smṛtāḥ /
ete devagaṇā viprāḥ pratimanvantareṣu ca // MatsP_6.6 //
utpadyante pralīyante kalpe kalpe tathaiva ca /
ditiḥ putradvayaṃ lebhe kaśyapād iti naḥ śrutam // MatsP_6.7 //
hiraṇyakaśipuṃ caiva hiraṇyākṣaṃ tathaiva ca /
hiraṇyakaśipostadvaj jātaṃ putracatuṣṭayam // MatsP_6.8 //
prahlādaś cānuhlādaśca saṃhlādo hlāda eva ca /
prahlādaputra āyuṣmān śibir bāṣkala eva ca // MatsP_6.9 //
virocanaś caturthaśca sa baliṃ putramāptavān /
baleḥ putraśataṃ tv āsīd bāṇajyeṣṭhaṃ tato dvijāḥ // MatsP_6.10 //
dhṛtarāṣṭras tathā sūryaś candraścandrāṃśutāpanaḥ /
nikumbhanābho gurvakṣaḥ kukṣibhīmo vibhīṣaṇaḥ // MatsP_6.11 //
evamādyās tu bahavo bāṇajyeṣṭhā guṇādhikāḥ /
bāṇaḥ sahasrabāhuś ca sarvāstragaṇasaṃyutaḥ // MatsP_6.12 //
tapasā toṣito yasya pure vasati śūlabhṛt /
mahākālatvam agamat sāmyaṃ yaśca pinākinaḥ // MatsP_6.13 //
hiraṇyākṣasya putro 'bhūd ulūkaḥ śakunistathā /
bhūtasaṃtāpanaś caiva mahānābhastathaiva ca // MatsP_6.14 //
etebhyaḥ putrapautrāṇāṃ koṭayaḥ saptasaptatiḥ /
mahābalā mahākāyā nānārūpā mahaujasaḥ // MatsP_6.15 //
danuḥ putraśataṃ lebhe kaśyapād baladarpitam /
vipracittiḥ pradhāno 'bhūd yeṣāṃ madhye mahābalaḥ // MatsP_6.16 //
dvimūrdhā śakuniścaiva tathā śaṅkuśirodharaḥ /
ayomukhaḥ śambaraś ca kapiśo nāmatastathā // MatsP_6.17 //
mārīcir meghavāṃścaiva irā garbhaśirās tathā /
vidrāvaṇaśca ketuśca ketuvīryaḥ śatahradaḥ // MatsP_6.18 //
indrajit saptajiccaiva vajranābhastathaiva ca /
ekacakro mahābāhur vajrākṣas tārakas tathā // MatsP_6.19 //
asilomā pulomā ca bindurbāṇo mahāsuraḥ /
svarbhānurvṛṣaparvā ca evamādyā danoḥ sutāḥ // MatsP_6.20 //
svarbhānostu prabhā kanyā śacī caiva pulomajā /
upadānavī mayasyāsīt tathā mandodarī kuhūḥ // MatsP_6.21 //
śarmiṣṭhā sundarī caiva candrā ca vṛṣaparvaṇaḥ /
pulomā kālakā caiva vaiśvānarasute hi te // MatsP_6.22 //
bahvapatye mahāsattve mārīcasya parigrahe /
tayoḥ ṣaṣṭisahasrāṇi dānavānāmabhūtpurā // MatsP_6.23 //
paulomānkālakeyāṃśca mārīco 'janayatpurā /
avadhyā ye 'marāṇāṃ vai hiraṇyapuravāsinaḥ // MatsP_6.24 //
caturmukhāllabdhavarās te hatā vijayena tu /
vipracittiḥ saiṃhikeyān siṃhikāyām ajījanat // MatsP_6.25 //
hiraṇyakaśiporye vai bhāgineyās trayodaśa /
vyaṃsaḥ kalpaśca rājendra nalo vātāpireva ca // MatsP_6.26 //
ilvalo namuciścaiva śvasṛpaś cājanas tathā /
narakaḥ kālanābhaśca saramāṇas tathaiva ca // MatsP_6.27 //
kālavīyeś ca vikhyāto danuvaṃśavivardhanāḥ /
saṃhrādasya tu daityasya nivātakavacāḥ smṛtāḥ // MatsP_6.28 //
avadhyāḥ sarvadevānāṃ gandharvoragarakṣasām /
ye hatā bhargam āśritya tv arjunena raṇājire // MatsP_6.29 //
ṣaṭkanyā janayāmāsa tāmrā mārīcabījataḥ /
śukī śyenī ca bhāsī ca sugrīvī gṛdhrikā śuciḥ // MatsP_6.30 //
śukī śukānulūkāṃśca janayāmāsa dharmataḥ /
śyenī śyenāṃstathā bhāsī kurarānapyajījanat // MatsP_6.31 //
gṛdhrī gṛdhrānkapotāṃśca pārāvatavihaṃgamān /
haṃsasārasakrauñcāṃś ca plavāñchucirajījanat // MatsP_6.32 //
ajāśvameṣoṣṭrakharān sugrīvī cāpyajījanat /
eṣa tāmrānvayaḥ prokto vinatāyāṃ nibodhata // MatsP_6.33 //
garuḍaḥ patatāṃ nāthaḥ aruṇaśca patatriṇām /
saudāmanī tathā kanyā yeyaṃ nabhasi viśrutā // MatsP_6.34 ///
sampātiś ca jaṭāyuśca aruṇasya sutāv ubhau /
sampātiputro babhruśca śīghragaścāpi viśrutaḥ // MatsP_6.35 //
jaṭāyuṣaḥ karṇikāraḥ śatagāmī ca viśrutau /
sāraso rajjuvālaśca bheruṇḍaścāpi tatsutāḥ // MatsP_6.36 //
teṣāmanantamabhavat pakṣiṇāṃ putrapautrakam /
surasāyāḥ sahasraṃ tu sarpāṇām abhavatpurā // MatsP_6.37 //
sahasraśirasāṃ kadrūḥ sahasraṃ cāpi suvrata /
pradhānāsteṣu vikhyātāḥ ṣaḍviṃśatir ariṃdama // MatsP_6.38 //
śeṣavāsukikarkoṭa-śaṅkhairāvatakambalāḥ /
dhanaṃjayamahānīla-padmāśvataratakṣakāḥ // MatsP_6.39 //
elāpattramahāpadma-dhṛtarāṣṭrabalāhakāḥ /
śaṅkhapālamahāśaṅkha-puṣpadaṃṣṭraśubhānanāḥ // MatsP_6.40 //
śaṅkuromā ca bahulo vāmanaḥ pāṇinastathā /
kapilo durmukhaścāpi patañjaliriti smṛtāḥ // MatsP_6.41 //
eṣāmanantamabhavat sarveṣāṃ putrapautrakam /
prāyaśo yatpurā dagdhaṃ janamejayamandire // MatsP_6.42 //
rakṣogaṇaṃ krodhavaśā svanāmānam ajījanat /
daṃṣṭriṇāṃ niyutaṃ teṣāṃ bhīmasenādagātkṣayam // MatsP_6.43 //
rudrāṇāṃ ca gaṇaṃ tadvad gomahiṣyo varāṅganāḥ /
surabhirjanayāmāsa kaśyapātsaṃyatavratā // MatsP_6.44 //
munirmunīnāṃ ca gaṇaṃ gaṇamapsarasāṃ tathā /
tathā kiṃnaragandharvān ariṣṭājanayad bahūn // MatsP_6.45 //
tṛṇavṛkṣalatāgulmam irā sarvam ajījanat /
viśvā tu yakṣarakṣāṃsi janayāmāsa koṭiśaḥ // MatsP_6.46 //
tata ekonapañcāśan marutaḥ kaśyapādditiḥ /
janayāmāsa dharmajñān sarvānamaravallabhān // MatsP_6.47 //
Matsya-Purāṇa 7
*ṛṣaya ūcuḥ
diteḥ putrāḥ kathaṃ jātā maruto devavallabhāḥ /
devairjagmuśca sāpatnaiḥ kasmātte sakhyamuttamam // MatsP_7.1 //
*sūta uvāca
purā devāsure yuddhe hṛteṣu hariṇā suraiḥ /
putrapautreṣu śokārtā gatvā bhūlokamuttamam // MatsP_7.2 //
syamantapañcake kṣetre sarasvatyāstaṭe śubhe /
bhartur ārādhanaparā tapa ugraṃ cacāra ha // MatsP_7.3 //
tadā ditir daityamātā ṛṣirūpeṇa suvratā /
phalāhārā tapas tepe kṛcchraṃ cāndrāyaṇādikam // MatsP_7.4 //
yāvadvarṣaśataṃ sāgraṃ jarāśokasamākulā /
tataḥ sā tapasā taptā vasiṣṭhādīnapṛcchata // MatsP_7.5 //
kathayantu bhavanto me putraśokavināśanam /
vrataṃ saubhāgyaphaladam ihaloke paratra ca // MatsP_7.6 //
ūcur vasiṣṭhapramukhā madanadvādaśīvratam /
yasyāḥ prabhāvādabhavat sutaśokavivarjitā // MatsP_7.7 //
*ṛṣaya ūcuḥ
śrotumicchāmahe sūta madanadvādaśīvratam /
sutānekonapañcāśad yena lebhe ditiḥ punaḥ // MatsP_7.8 //
*sūta uvāca
yadvasiṣṭhādibhiḥ pūrvaṃ diteḥ kathitamuttamam /
vistareṇa tadevedaṃ matsakāśānnibodhata // MatsP_7.9 //
caitre māsi site pakṣe dvādaśyāṃ niyatavrataḥ /
sthāpayedavraṇaṃ kumbhaṃ sitataṇḍulapūritam // MatsP_7.10 //
nānāphalayutaṃ tadvad ikṣudaṇḍasamanvitam /
sitavastrayugacchannaṃ sitacandanacarcitam // MatsP_7.11 //
nānābhakṣyasamopetaṃ sahiraṇyaṃ tu śaktitaḥ /
tāmrapātraṃ guḍopetaṃ tasyopari niveśayet // MatsP_7.12 //
tasmādupari kāmaṃ tu kadalīdalasaṃsthitam /
kuryāccharkarayopetāṃ ratiṃ tasya ca vāmataḥ // MatsP_7.13 //
gandhaṃ dhūpaṃ tato dadyād gītaṃ vādyaṃ ca kārayet /
tadabhāve kathāṃ kuryāt kāmakeśavayornaraḥ // MatsP_7.14 //
kāmanāmnā harerarcāṃ snāpayedgandhavāriṇā /
śuklapuṣpākṣatatilair arcayenmadhusūdanam // MatsP_7.15 //
kāmāya pādau sampūjya jaṅghe saubhāgyadāya ca /
ūrū smarāyeti punar manmathāyeti vai kaṭim // MatsP_7.16 //
svacchodarāyetyudaram anaṅgāyetyuro hareḥ /
mukhaṃ padmamukhāyeti bāhū pañcaśarāya vai // MatsP_7.17 //
namaḥ sarvātmane maulim arcayediti keśavam /
tataḥ prabhāte taṃ kumbhaṃ brāhmaṇāya nivedayet // MatsP_7.18 //
brāhmaṇānbhojayedbhaktyā svayaṃ ca lavaṇādṛte /
bhuktyā tu dakṣiṇāṃ dadyād imaṃ mantramudīrayet // MatsP_7.19 //
prīyatām atra bhagavān kāmarūpī janārdanaḥ /
hṛdaye sarvabhūtānāṃ ya ānando 'bhidhīyate // MatsP_7.20 //
anena vidhinā sarvaṃ māsi māsi vrataṃ caret /
upavāsī trayodaśyām arcayedviṣṇumavyayam // MatsP_7.21 //
phalamekaṃ ca saṃprāśya dvādaśyāṃ bhūtale svapet /
tatastrayodaśe māsi dhṛtadhenusamanvitām // MatsP_7.22 //
śayyāṃ dadyādanaṅgāya sarvopaskarasaṃyutām /
kāñcanaṃ kāmadevaṃ ca śuklāṃ gāṃ ca payasvinīm // MatsP_7.23 //
vāsobhir dvijadāmpatyaṃ pūjyaṃ śaktyā vibhūṣaṇaiḥ /
śayyāgandhādikaṃ dadyāt prīyatām ityudīrayet // MatsP_7.24 //
homaḥ śuklatilaiḥ kāryaḥ kāmanāmāni kīrtayet /
gavyena haviṣā tadvat pāyasena ca dharmavit // MatsP_7.25 //
viprebhyo bhojanaṃ dadyād vittaśāṭhyaṃ vivarjayet /
ikṣudaṇḍānatho dadyāt puṣpamālāś ca śaktitaḥ // MatsP_7.26 //
yaḥ kuryād vidhinānena madanadvādaśīmimām /
sa sarvapāpanirmuktaḥ prāpnoti harisāmyatām // MatsP_7.27 //
ihaloke varān putrān saubhāgyaphalam aśnute /
yaḥ smaraḥ saṃsmṛto viṣṇur ānandātmā maheśvaraḥ // MatsP_7.28 //
sukhārthī kāmarūpeṇa smaredaṅgajamīśvaram /
etacchrutvā cakārāsau ditiḥ sarvamaśeṣataḥ // MatsP_7.29 //
kaśyapo vratamāhātmyād āgatya parayā mudā /
cakāra karkaśāṃ bhūyo rūpayauvanaśālinīm // MatsP_7.30 //
varair āchandayāmāsa sā tu vavre tato varam /
putraṃ śakravadhārthāya samarthamamitaujasam // MatsP_7.31 //
varayāmi mahātmānaṃ sarvāmaraniṣūdanam /
uvāca kaśyapo vākyam indrahantāram ūrjitam // MatsP_7.32 //
pradāsyāmyahameveha kiṃ tv etat kriyatāṃ śubhe /
āpastambaḥ karotviṣṭiṃ putrīyāmadya suvrate // MatsP_7.33 //
vidhāsyāmi tato garbham indraśatruniṣūdanam /
āpastambastataścakre putreṣṭiṃ draviṇādhikām // MatsP_7.34 //
indraśatrur bhavasveti juhāva ca savistaram /
devā mumudire daityā vimukhāḥ syuśca dānavāḥ // MatsP_7.35 //
dityāṃ garbham athādhatta kaśyapaḥ prāha tāṃ punaḥ /
tvayā yatno vidhātavyo hy asmingarbhe varānane // MatsP_7.36 //
saṃvatsaraśataṃ tv ekam asminn eva tapovane /
saṃkhyāyāṃ naiva bhoktavyaṃ garbhiṇyā varavarṇini // MatsP_7.37 //
na sthātavyaṃ na gantavyaṃ vṛkṣamūleṣu sarvadā /
nopaskareṣūpaviśen musalolūkhalādiṣu // MatsP_7.38 //
jale ca nāvagāheta śūnyāgāraṃ ca varjayet /
valmīkāyāṃ na tiṣṭheta na codvignamanā bhavet // MatsP_7.39 //
vilikhenna nakhairbhūmiṃ nāṅgāreṇa na bhasmanā /
na śayāluḥ sadā tiṣṭhed vyāyāmaṃ ca vivarjayet // MatsP_7.40 //
na tuṣāṅgārabhasmāsthi-kapāleṣu samāviśet /
varjayetkalahaṃ lokair gātrabhaṅgaṃ tathaiva ca // MatsP_7.41 //
na muktakeśā tiṣṭheta nāśuciḥ syātkadācana /
na śayītottaraśirā na cāparaśirāḥ kvacit // MatsP_7.42 //
na vastrahīnā nodvignā na cārdracaraṇā satī /
nāmaṅgalyāṃ vadedvācaṃ na ca hāsyādhikā bhavet // MatsP_7.43 //
kuryāttu guruśuśrūṣāṃ nityaṃ māṅgalyatatparā /
sarvauṣadhībhiḥ koṣṇena vāriṇā snānamācaret // MatsP_7.44 //
kṛtarakṣā subhūṣā ca vāstupūjanatatparā /
tiṣṭhetprasannavadanā bhartuḥ priyahite ratā // MatsP_7.45 //
dānaśīlā tṛtīyāyāṃ pārvaṇyaṃ naktamācaret /
itivṛttā bhavennārī viśeṣeṇa tu garbhiṇī // MatsP_7.46 //
yastu tasyā bhavetputraḥ śīlāyurvṛddhisaṃyutaḥ /
anyathā garbhapatanam avāpnoti na saṃśayaḥ // MatsP_7.47 //
tasmāttvamanayā vṛttyā garbhe 'sminyatnamācara /
svastyastu te gamiṣyāmi tathetyuktastayā punaḥ // MatsP_7.48 //
paśyatāṃ sarvabhūtānāṃ tatraivāntaradhīyata /
tataḥ sā kaśyapoktena vidhinā samatiṣṭhata // MatsP_7.49 //
atha bhītastathendro 'pi diteḥ pārśvamupāgamat /
vihāya devasadanaṃ tacchuśrūṣuravasthitaḥ // MatsP_7.50 //
diteśchidrāntaraprepsur abhavatpākaśāsanaḥ /
vinīto 'bhavad avyagraḥ praśāntavadano bahiḥ // MatsP_7.51 //
ajānankila tatkāryam ātmanaḥ śubhamācaran /
tato varṣaśatānte sā nyūne tu divasais tribhiḥ // MatsP_7.52 //
mene kṛtārthamātmānaṃ prītyā vismitamānasā /
akṛtvā pādayoḥ śaucaṃ prasuptā muktamūrdhajā // MatsP_7.53 //
nidrābharasamākrāntā divāparaśirāḥ kvacit /
tatastadantaraṃ labdhvā praviṣṭastu śacīpatiḥ // MatsP_7.54 //
vajreṇa saptadhā cakre taṃ garbhaṃ tridaśādhipaḥ /
tataḥ saptaiva te jātāḥ kumārāḥ sūryavarcasaḥ // MatsP_7.55 //
rudantaḥ sapta te bālā niṣiddhā giridāriṇā /
bhūyo 'pi rudataścaitān ekaikaṃ saptadhā hariḥ // MatsP_7.56 //
cicheda vṛtrahantā vai punastadudare sthitaḥ /
evamekonapañcāśad bhūtvā te rurudurbhṛśam // MatsP_7.57 //
indro nivārayāmāsa māṃ rodiṣṭa punaḥ punaḥ /
tataḥ sa cintayāmāsa kimetaditi vṛtrahā // MatsP_7.58 //
dharmasya kasya māhātmyāt punaḥ saṃjīvitāstvamī /
viditvā dhyānayogena madanadvādaśīphalam // MatsP_7.59 //
nūnam etat pariṇatam adhunā kṛṣṇapūjanāt /
vajreṇāpi hatāḥ santo na vināśam avāpnuyuḥ // MatsP_7.60 //
eko 'pyanekatāmāpa yasmādudarago 'pyalam /
avadhyā nūnamete vai tasmāddevā bhavantviti // MatsP_7.61 //
yasmānmā rudatetyuktā rudanto garbhasaṃsthitāḥ /
maruto nāma te nāmnā bhavantu makhabhāginaḥ // MatsP_7.62 //
tataḥ prasādya deveśaḥ kṣamasveti ditiṃ punaḥ /
arthaśāstraṃ samāsthāya mayaitad duṣkṛtaṃ kṛtam // MatsP_7.63 //
kṛtvā marudgaṇaṃ devaiḥ samānamamarādhipaḥ /
ditiṃ vimānamāropya sasutāmanayaddivam // MatsP_7.64 //
yajñabhāgabhujo jātā marutaste tato dvijāḥ /
na jagmuraikyamasurair ataste suravallabhāḥ // MatsP_7.65 //
Matsya-Purāṇa 8
*ṛṣaya ūcuḥ
ādisargaśca yaḥ sūta kathito vistareṇa tu /
pratisargaśca ye yeṣām adhipās tānvadasva naḥ // MatsP_8.1 //
*sūta uvāca
yadābhiṣiktaḥ sakalādhirājye pṛthurdharitryāmadhipo babhūva /
tadauṣadhīnāmadhipaṃ cakāra yajñavratānāṃ tapasāṃ ca candram // MatsP_8.2 //
nakṣatratārādvijavṛkṣagulma-latāvitānasya ca rukmagarbhaḥ /
apāmadhīśaṃ varuṇaṃ dhanānāṃ rājñāṃ prabhuṃ vaiśravaṇaṃ ca tadvat // MatsP_8.3 //
viṣṇuṃ ravīṇāmadhipaṃ vasūnām agniṃ ca lokādhipatiścakāra /
prajāpatīnāmadhipaṃ ca dakṣaṃ cakāra śakraṃ marutāmadhīśam // MatsP_8.4 //
daityādhipānāmatha dānavānāṃ prahlādamīśaṃ ca yamaṃ pitṝṇām /
piśācarakṣaḥpaśubhūtayakṣa-vetālarājaṃ tv atha śūlapāṇim // MatsP_8.5 //
prāleyaśailaṃ ca patiṃ girīṇām īśaṃ samudraṃ sasarinnadānām /
gandharvavidyādharakiṃnarāṇām īśaṃ punaścitrarathaṃ cakāra // MatsP_8.6 //
nāgādhipaṃ vāsukimugravīryaṃ sarpādhipaṃ takṣakamādideśa /
diśāṃ gajānāmadhipaṃ cakāra gajendramairāvatanāmadheyam // MatsP_8.7 //
suparṇamīśaṃ patatāmathāśva-rājānamuccaiḥśravasaṃ cakāra /
siṃhaṃ mṛgāṇāṃ vṛṣabhaṃ gavāṃ ca plakṣaṃ punaḥ sarvavanaspatīnām // MatsP_8.8 //
pitāmahaḥ pūrvamathābhyaṣiñcac caitānpunaḥ sarvadiśādhināthān /
pūrveṇa dikpālam athābhyaṣiñcan nāmnā sudharmāṇam arātiketum // MatsP_8.9 //
tato 'dhipaṃ dakṣiṇataścakāra sarveśvaraṃ śaṅkhapadābhidhānam /
sa ketumantaṃ ca digīśamīśaś cakāra paścād bhuvanāṇḍagarbhaḥ // MatsP_8.10 //
hiraṇyaromāṇam udagdigīśaṃ prajāpatir devasutaṃ cakāra /
adyāpi kurvanti diśām adhīśāḥ śatrūn dahantastu bhuvo 'bhirakṣām // MatsP_8.11 //
caturbhir ebhiḥ pṛthunāmadheyo nṛpo 'bhiṣiktaḥ prathamaṃ pṛthivyām /
gate 'ntare cākṣuṣanāmadheye vaivasvatākhye ca punaḥ pravṛtte /
prajāpatiḥ so 'sya carācarasya babhūva sūryānvayavaṃśacihnaḥ // MatsP_8.12 //
Matsya-Purāṇa 9
*sūta uvāca
evaṃ śrutvā manuḥ prāha punareva janārdanam /
pūrveṣāṃ caritaṃ brūhi manūnāṃ madhusūdana // MatsP_9.1 //
*matsya uvāca
manvantarāṇi rājendra manūnāṃ caritaṃ ca yat /
pramāṇaṃ caiva kālasya tāṃ sṛṣṭiṃ ca samāsataḥ // MatsP_9.2 //
ekacittaḥ praśāntātmā śṛṇu mārtaṇḍanandana /
yāmā nāma purā devā āsan svāyambhuvāntare // MatsP_9.3 //
saptaiva ṛṣayaḥ pūrve ye marīcyādayaḥ smṛtāḥ /
āgnīdhraścāgnibāhuśca sahaḥ savana eva ca // MatsP_9.4 //
jyotiṣmān dyutimān havyo medhā medhātithir vasuḥ /
svāyambhuvasyāsya manor daśaite vaṃśavardhanāḥ // MatsP_9.5 //
pratisargamime kṛtvā jagmuryatparamaṃpadam /
etat svāyambhuvaṃ proktaṃ svārociṣamataḥ param // MatsP_9.6 //
svārociṣasya tanayāś catvāro devavarcasaḥ /
nabhonabhasyaprasṛti-bhānavaḥ kīrtivardhanāḥ // MatsP_9.7 //
datto niścyavanastambaḥ prāṇaḥ kaśyapa eva ca /
aurvo bṛhaspatiścaiva saptaite ṛṣayaḥ smṛtāḥ // MatsP_9.8 //
devāśca tuṣitā nāma smṛtāḥ svārociṣe 'ntare /
hastīndraḥ sukṛto mūrtir āpo jyotirayaḥ smayaḥ // MatsP_9.9 //
vasiṣṭhasya sutāḥ sapta ye prajāpatayaḥ smṛtāḥ /
dvitīyametatkathitaṃ manvantaramataḥ param // MatsP_9.10 //
auttamīyaṃ pravakṣyāmi tathā manvantaraṃ śubham /
manurnāmauttamiryatra daśa putrānajījanat // MatsP_9.11 //
īṣa ūrjaśca tarjaś ca śuciḥ śukrastathaiva ca /
madhuś ca mādhavaścaiva nabhasyo 'tha nabhāstathā // MatsP_9.12 //
sahaḥ kanīyāneteṣām udāraḥ kīrtivardhanaḥ /
bhāvanās tatra devāḥ syur ūrjāḥ saptarṣayaḥ smṛtāḥ // MatsP_9.13 //
kaukuruṇḍiśca dālbhyaśca śaṅgaḥ pravahaṇaḥ śivaḥ /
sitaśca sasmitaścaiva saptaite yogavardhanāḥ // MatsP_9.14 //
manvantaraṃ caturthaṃ tu tāmasaṃ nāma viśrutam /
kaviḥ pṛthus tathaivāgnir akapiḥ kapireva ca // MatsP_9.15 //
tathaiva jalpadhīmānau munayaḥ sapta tāmase /
sādhyā devagaṇā yatra kathitāstāmase 'ntare // MatsP_9.16 //
akalmaṣas tathā dhanvī tapomūlastapodhanaḥ /
taporatistapasyaśca tapodyutiparaṃtapau // MatsP_9.17 //
tapobhāgī tapoyogī dharmācāraratāḥ sadā /
tāmasasya sutāḥ sarve daśa vaṃśavivardhanāḥ // MatsP_9.18 //
pañcamasya manos tadvad raivatasyāntaraṃ śṛṇu /
devabāhuḥ subāhuśca parjanyaḥ somapo muniḥ // MatsP_9.19 //
hiraṇyaromā saptāśvaḥ saptaite ṛṣayaḥ smṛtāḥ /
devāścābhūtarajasas tathā prakṛtayaḥ śubhāḥ // MatsP_9.20 //
aruṇas tattvadarśī ca vittavānhavyapaḥ kapiḥ /
yukto nirutsukaḥ sattvo nirmoho 'tha prakāśakaḥ // MatsP_9.21 //
dharmavīryabalopetā daśaite raivatātmajāḥ /
bhṛguḥ sudhāmā virajāḥ sahiṣṇurnāda eva ca // MatsP_9.22 //
vivasvānatināmā ca ṣaṣṭhe saptarṣayo 'pare /
cākṣuṣasyāntare devā lekhā nāma pariśrutāḥ // MatsP_9.23 //
ṛbhavo 'tha ṛbhādyāś ca vārimūlā divaukasaḥ /
cākṣuṣasyāntare proktā devānāṃ pañca yonayaḥ // MatsP_9.24 //
ruruprabhṛtayastadvac cākṣuṣasya sutā daśa /
proktāḥ svāyambhuve vaṃśe ye mayā pūrvameva tu // MatsP_9.25 //
antaraṃ cākṣuṣaṃ caitan mayā te parikīrtitam /
saptamaṃ tatpravakṣyāmi yadvaivasvatamucyate // MatsP_9.26 //
atriś caiva vasiṣṭhaśca kaśyapo gautamastathā /
bharadvājastathā yogī viśvāmitraḥ pratāpavān // MatsP_9.27 //
jamadagniśca saptaite sāmprataṃ ye maharṣayaḥ /
kṛtvā dharmavyavasthānaṃ prayānti paramaṃ padam // MatsP_9.28 //
sādhyā viśve ca rudrāśca maruto vasavo 'śvinau /
ādityāśca surāstadvat sapta devagaṇāḥ smṛtāḥ // MatsP_9.29 //
ikṣvākupramukhāścāsya daśa putrāḥ smṛtā bhuvi /
manvantareṣu sarveṣu sapta sapta maharṣayaḥ // MatsP_9.30 //
kṛtvā dharmavyavasthānaṃ prayānti paramaṃ padam /
sāvarṇyasya pravakṣyāmi manorbhāvi tathāntaram // MatsP_9.31 //
aśvatthāmā śaradvāṃśca kauśiko gālavastathā /
śatānandaḥ kāśyapaśca rāmaśca ṛṣayaḥ smṛtāḥ // MatsP_9.32 //
dhṛtir varīyān yavasaḥ suvarṇo vaṣṭireva ca /
cariṣṇur īḍyaḥ sumatir vasuḥ śukraśca vīryavān // MatsP_9.33 //
bhaviṣyā daśa sāvarṇer manoḥ putrāḥ prakīrtitāḥ /
raucyādayastathānye 'pi manavaḥ saṃprakīrtitāḥ // MatsP_9.34 //
ruceḥ prajāpateḥ putro raucyo nāma bhaviṣyati /
manur bhūtisutas tadvad bhautyo nāma bhaviṣyati // MatsP_9.35 //
tatastu merusāvarṇir brahmasūnur manuḥ smṛtaḥ /
ṛtaśca ṛtadhāmā ca viṣvakseno manus tathā // MatsP_9.36 //
atītānāgatāścaite manavaḥ parikīrtitāḥ /
ṣaḍūnaṃ yugasāhasram ebhir vyāptaṃ narādhipa // MatsP_9.37 //
sve sve 'ntare sarvamidam utpādya sacarācaram /
kalpakṣaye vinirvṛtte mucyante brahmaṇā sahā // MatsP_9.38 //
ete yugasahasrānte vinaśyanti punaḥ punaḥ /
brahmādyā viṣṇusāyujyaṃ yātā yāsyanti vai dvijāḥ // Mats_9.39 //
Matsya-Purāṇa 10
*ṛṣaya ūcuḥ
bahubhir dhāriṇī bhuktā bhūpālaiḥ śrūyate purā /
pārthivāḥ pṛthivīyogāt pṛthivī kasya yogataḥ // MatsP_10.1 //
kim arthaṃ ca kṛtā saṃjñā bhūmeḥ kiṃ pāribhāṣikī /
gaur itīyaṃ ca vikhyātā sūta kasmādbravīhi naḥ // MatsP_10.2 //
*sūta uvāca
vaṃśe svāyambhuvasyāsīd aṅgo nāma prajāpatiḥ /
mṛtyostu duhitā tena pariṇītā sudurmukhā // MatsP_10.3 //
sunīthā nāma tasyāstu veno nāma sutaḥ purā /
adharmanirataścāsīd balavān vasudhādhipaḥ // MatsP_10.4 //
loke 'pyadharmakṛjjātaḥ parabhāryāpahārakaḥ /
dharmācārasya siddhyarthaṃ jagato 'tha maharṣibhiḥ // MatsP_10.5 //
anunīto 'pi na dadāv anujñāṃ sa yadā tataḥ /
śāpena mārayitvainam arājakamayārditāḥ // MatsP_10.6 //
mamanthur brāhmaṇāstasya balāddehamakalmaṣāḥ /
tatkāyānmathyamānāttu nipeturmlecchajātayaḥ // MatsP_10.7 //
śarīre māturaṃśena kṛṣṇāñjanasamaprabhāḥ /
pituraṃśasya cāṃśena dhārmiko dharmacāriṇaḥ // MatsP_10.8 //
utpanno dakṣiṇāddhastāt sadhanuḥ saśaro gadī /
divyatejomayavapuḥ saratnakavacāṅgadaḥ // MatsP_10.9 //
pṛthorevābhavadyatnāt tataḥ pṛthurajāyata /
sa viprairabhiṣikto 'pi tapaḥ kṛtvā sudāruṇam // MatsP_10.10 //
viṣṇorvareṇa sarvasya prabhutvam agamat punaḥ /
niḥsvādhyāyavaṣaṭkāraṃ nirdharmaṃ vīkṣya bhūtalam // MatsP_10.11 //
dagdhumevodyataḥ kopāc chareṇāmitavikramaḥ /
tato gorūpamāsthāya bhūḥ palāyitum udyatā // MatsP_10.12 //
pṛṣṭhato 'nugatastasyāḥ pṛthurdīptaśarāsanaḥ /
tataḥ sthitvaikadeśe tu kiṃ karomīti cābravīt // MatsP_10.13 //
pṛthur apyavadad vākyam īpsitaṃ dehi suvrate /
sarvasya jagataḥ śīghraṃ sthāvarasya carasya ca // MatsP_10.14 //
tathaiva sābravīd bhūmir dudoha sa narādhipaḥ /
svake pāṇau pṛthurvatsaṃ kṛtvā svāyambhuvaṃ manum // MatsP_10.15 //
tadannamabhavacchuddhaṃ prajā jīvanti yena vai /
tatastu ṛṣibhirdugdhā vatsaḥ somastadābhavat // MatsP_10.16 //
dogdhā bṛhaspatirabhūt pātraṃ vedastapo rasaḥ /
devaiśca vasudhā dugdhā dogdhā mitrastadābhavat // MatsP_10.17 //
indro vatsaḥ samabhavat kṣīramūrjaskaraṃ balam /
devānāṃ kāñcanaṃ pātraṃ pitṝṇāṃ rājataṃ tathā // MatsP_10.18 //
antakaścābhavaddogdhā yamo vatsaḥ svadhā rasaḥ /
alābupātraṃ nāgānāṃ takṣako vatsako 'bhavat // MatsP_10.19 //
viṣaṃ kṣīraṃ tato dogdhā dhṛtarāṣṭro 'bhavatpunaḥ /
asurairapi dugdheyam āyase śakrapīḍinīm // MatsP_10.20 //
pātre māyām abhūd vatsaḥ prāhlādis tu virocanaḥ /
dogdhā dvimūrdhā tatrāsīn māyā yena pravartitā // MatsP_10.21 //
yakṣaiśca vasudhā dugdhā purāntardhānam īpsubhiḥ /
kṛtvā vaiśravaṇaṃ vatsam āmapātre mahīpate // MatsP_10.22 //
pretarakṣogaṇairdugdhā dharā rudhiramulbaṇam /
raupyanābho 'bhavaddogdhā sumālī vatsa eva tu // MatsP_10.23 //
gandharvaiśca purā dugdhā vasudhā sāpsarogaṇaiḥ /
vatsaṃ caitrarathaṃ kṛtvā gandhānpadmadale tathā // MatsP_10.24 //
dogdhā vararucirnāma nāṭyavedasya pāragaḥ /
giribhirvasudhā dugdhā ratnāni vividhāni ca // MatsP_10.25 //
auṣadhāni ca divyāni dogdhā merurmahācalaḥ /
vatso 'bhūddhimavāṃs tatra pātraṃ śailamayaṃ punaḥ // MatsP_10.26 //
vṛkṣaiśca vasudhā dugdhā kṣīraṃ chinnaprarohaṇam /
pālāśapātre dogdhā tu śālaḥ puṣpalatākulaḥ // MatsP_10.27 //
plakṣo 'bhavattato vatsaḥ sarvavṛkṣo dhanādhipaḥ /
evamanyaiśca vasudhā tadā dugdhā yathepsitam // MatsP_10.28 //
āyur dhanāni saukhyaṃ ca pṛthau rājyaṃ praśāsati /
na daridrastadā kaścin na rogī na ca pāpakṛt // MatsP_10.29 //
nopasargabhayaṃ kiṃcit pṛthau rājani śāsati /
nityaṃ pramuditā lokā duḥkhaśokavivarjitāḥ // MatsP_10.30 //
dhanuṣkoṭyā ca śailendrān utsārya sa mahābalaḥ /
bhuvastalaṃ samaṃ cakre lokānāṃ hitakāmyayā // MatsP_10.31 //
na puragrāmadurgāṇi na cāyudhadharā narāḥ /
kṣayātiśayaduḥkhaṃ ca nārthaśāstrasya cādaraḥ // MatsP_10.32 //
dharmaikavāsanā lokāḥ pṛthau rājyaṃ praśāsati /
kathitāni ca pātrāṇi yatkṣīraṃ ca mayā tava // MatsP_10.33 //
yeṣāṃ yatra rucistattad deyaṃ tebhyo vijānatā /
yajñaśrāddheṣu sarveṣu mayā tubhyaṃ niveditam // MatsP_10.34 //
duhitṛtvaṃ gatā yasmāt pṛthordharmavato mahī /
tadānurāgayogācca pṛthivī viśrutā budhaiḥ // MatsP_10.35 //
Matsya-Purāṇa 11
*ṛṣaya ūcuḥ
ādityavaṃśamakhilaṃ vada sūta yathākramam /
somavaṃśaṃ ca tattvajña yathāvadvaktumarhasi // MatsP_11.1 //
*sūta uvāca
vivasvānkaśyapāt pūrvam adityāmabhavat sutaḥ /
tasya patnītrayaṃ tadvat saṃjñā rājñī prabhā tathā // MatsP_11.2 //
raivatasya sutā rājñī revataṃ suṣuve sutam /
prabhā prabhātaṃ suṣuve tvāṣṭrī saṃjñā tathā manum // MatsP_11.3 //
yamaśca yamunā caiva yamalau tu babhūvatuḥ /
tatastejomayaṃ rūpam asahantī vivasvataḥ // MatsP_11.4 //
nārīmutpādayāmāsa svaśarīrādaninditām /
tvāṣṭrī svarūparūpeṇa nāmnā chāyeti bhāminī // MatsP_11.5 //
purataḥ saṃsthitāṃ dṛṣṭvā saṃjñā tāṃ pratyabhāṣata /
chāye taṃ bhaja bhartāram asmadīyaṃ varānane // MatsP_11.6 //
apatyāni madīyāni mātṛsnehena pālaya /
tathetyuktvā tu sā devam agamat kvāpi suvratā // MatsP_11.7 //
kāmayāmāsa devo 'pi saṃjñeyamiti cādarāt /
janayāmāsa tasyāṃ tu putraṃ ca manurūpiṇam // MatsP_11.8 //
savarṇatvācca sāvarṇir manorvaivasvatasya ca /
tataḥ śaniṃ ca tapatīṃ viṣṭiṃ caiva krameṇa tu // MatsP_11.9 //
chāyāyāṃ janayāmāsa saṃjñeyamiti bhāskaraḥ /
chāyā svaputre 'bhyadhikaṃ snehaṃ cakre manau tathā // MatsP_11.10 //
pūrvo manustu cakṣāma na yamaḥ krodhamūrchitaḥ /
saṃtarjayāmāsa tadā pādamudyamya dakṣiṇam // MatsP_11.11 //
śaśāpa ca yamaṃ chāyā sakṣataḥ kṛmisaṃyutaḥ /
pādo 'yameko bhavitā pūyaśoṇitavisravaḥ // MatsP_11.12 //
nivedayāmāsa pitur yamaḥ śāpādamarṣitaḥ /
niṣkāraṇamahaṃ śapto mātrā deva sakopayā // MatsP_11.13 //
bālabhāvānmayā kiṃcid udyataś caraṇaḥ sakṛt /
manunā vāryamāṇāpi mama śāpam adād vibho // MatsP_11.14 //
prāyo na mātā sāsmākaṃ śāpenāhaṃ yato hataḥ /
devo 'pyāha yamaṃ bhūyaḥ kiṃ karomi mahāmate // MatsP_11.15 //
maurkhyātkasya na duḥkhaṃ syād athavā karmasaṃtatiḥ /
anivāryā bhavasyāpi kā kathānyeṣu jantuṣu // MatsP_11.16 //
kṛkavākurmayā datto yaḥ kṛmīnbhakṣayiṣyati /
kledaṃ ca rudhiraṃ caiva vatsāyam apaneṣyati // MatsP_11.17 //
evamuktastapastepe yamastīvraṃ mahāyaśāḥ /
gokarṇatīrthe vairāgyāt phalapattrānilāśanaḥ // MatsP_11.18 //
ārādhayanmahādevaṃ yāvadvarṣāyutāyutam /
varaṃ prādānmahādevaḥ saṃtuṣṭaḥ śūlabhṛttadā // MatsP_11.19 //
vavre sa lokapālatvaṃ pitṛloke nṛpālayam /
dharmādharmātmakasyāpi jagatastu parīkṣaṇam // MatsP_11.20 //
evaṃ sa lokapālatvam agamacchūlapāṇinaḥ /
pitṝṇāṃ cādhipatyaṃ ca dharmādharmasya cānagha // MatsP_11.21 //
vivasvānatha tajjñātvā saṃjñāyāḥ karmaceṣṭitam /
tvaṣṭuḥ samīpamagamad ācacakṣe ca roṣavān // MatsP_11.22 //
tamuvāca tatastvaṣṭā sāntvapūrvaṃ dvijottamāḥ /
tavāsahantī bhagavan mahastīvraṃ tamonudam // MatsP_11.23 //
vaḍabārūpam āsthāya matsakāśam ihāgatā /
nivāritā mayā sā nu tvayā caiva divākara // MatsP_11.24 //
yasmād avijñātatayā matsakāśam ihāgatā /
tasmānmadīyaṃ bhavanaṃ praveṣṭuṃ na tvamarhasi // MatsP_11.25 //
evamuktā jagāmātha marudeśamaninditā /
vaḍabārūpam āsthāya bhūtale sampratiṣṭhitā // MatsP_11.26 //
tasmātprasādaṃ kuru me yadyanugrahabhāgaham /
apaneṣyāmi te tejo yantre kṛtvā divākara // MatsP_11.27 //
rūpaṃ tava kariṣyāmi lokānandakaraṃ prabho /
tathetyuktaḥ sa raviṇā bhramau kṛtvā divākaram // MatsP_11.28 //
pṛthakcakāra tattejaś cakraṃ viṣṇor akalpayat /
triśūlaṃ cāpi rudrasya vajramindrasya cādhikam // MatsP_11.29 //
daityadānavasaṃhartuḥ sahasrakiraṇātmakam /
rūpaṃ cāpratimaṃ cakre tvaṣṭā padbhyāmṛte mahat // MatsP_11.30 //
na śaśākātha taddraṣṭuṃ pādarūpaṃ raveḥ punaḥ /
arcāsvapi tataḥ pādau na kaścitkārayet kvacit // MatsP_11.31 //
yaḥ karoti sa pāpiṣṭhāṃ gatimāpnoti ninditām /
kuṣṭharogamavāpnoti loke 'sminduḥkhasaṃyutaḥ // MatsP_11.32 //
tasmācca dharmakāmārthī citreṣvāyataneṣu ca /
na kvacitkārayetpādau devadevasya dhīmataḥ // MatsP_11.33 //
tataḥ sa bhagavāngatvā bhūrlokam amarādhipaḥ /
kāmayāmāsa kāmārto mukha eva divākaraḥ // MatsP_11.34 //
aśvarūpeṇa mahatā tejasā ca samāvṛtaḥ /
saṃjñā ca manasā kṣobham agamadbhayavihvalā // MatsP_11.35 //
nāsāpuṭābhyāmutsṛṣṭaṃ paro 'yamiti śaṅkayā /
tadretasas tato jātāv aśvināv iti niścitam // MatsP_11.36 //
dasrau sutatvāt saṃjātau nāsatyau nāsikāgrataḥ /
jñātvā cirācca taṃ devaṃ saṃtoṣam agamat param // MatsP_11.37 //
vimānenāgamatsvargaṃ patyā saha mudānvitā /
sāvarṇo 'pi manur merāv adyāpyāste tapodhanaḥ /
śanistapobalādāpa grahasāmyaṃ tataḥ punaḥ // MatsP_11.38 //
yamunā tapatī caiva punarnadyau babhūvatuḥ /
viṣṭirghorātmikā tadvat kālatvena vyavasthitā // MatsP_11.39 //
manor vaivasvatasyāsan daśa putrā mahābalāḥ /
ilas tu prathamasteṣāṃ putreṣṭyāṃ samajāyata // MatsP_11.40 //
ikṣvākuḥ kuśanābhaśca ariṣṭo dhṛṣṭa eva ca /
nariṣyantaḥ karūṣaśca śaryātiśca mahābalāḥ /
pṛṣadhraścātha nābhāgaḥ sarve te divyamānuṣāḥ // MatsP_11.41 //
abhiṣicya manuḥ putram ilaṃ jyeṣṭhaṃ sa dhārmikaḥ /
jagāma tapase bhūyaḥ sa mahendravanālayam // MatsP_11.42 //
atha digjayasiddhyartham ilaḥ prāyānmahīm imām /
bhramandvīpāni sarvāṇi kṣmābhṛtaḥ sampradharṣayan // MatsP_11.43 //
jagāmopavanaṃ śambhor aśvākṛṣṭaḥ pratāpavān /
kalpadrumalatākīrṇaṃ nāmnā śaravaṇaṃ mahat // MatsP_11.44 //
ramate yatra deveśaḥ śambhuḥ somārdhaśekharaḥ /
umayā samayastatra purā śaravaṇe kṛtaḥ // MatsP_11.45 //
puṃnāma sattvaṃ yatkiṃcid āgamiṣyati te vane /
strītvameṣyati tatsarvaṃ daśayojanamaṇḍale // MatsP_11.46 //
ajñātasamayo rājā ilaḥ śaravaṇe purā /
strītvamāpa viśann eva vaḍabātvaṃ hayastadā // MatsP_11.47 //
puruṣatvaṃ hṛtaṃ sarvaṃ strīrūpe vismito nṛpaḥ /
ileti sābhavannārī pīnonnataghanastanī // MatsP_11.48 //
unnataśroṇijaghanā padmapattrāyatekṣaṇā /
pūrṇenduvadanā tanvī vilāsollāsitekṣaṇā // MatsP_11.49 //
mūlonnatāyatabhujā nīlakuñcitamūrdhajā /
tanulomā sudaśanā mṛdugambhīrabhāṣiṇī // MatsP_11.50 //
śyāmagaureṇa varṇena haṃsavāraṇagāminī /
kārmukabhrūyugopetā tanutāmranakhāṅkurā // MatsP_11.51 //
bhramantī ca vane tasmiṃś cintayāmāsa bhāminī /
ko me pitāthavā bhrātā kā me mātā bhavediha // MatsP_11.52 //
kasya bharturahaṃ dattā kiyadvatsyāmi bhūtale /
cintayantīti dadṛśe somaputreṇa sāṅganā // MatsP_11.53 //
ilā rūpasamākṣipta-manasā varavarṇinī /
budhastadāptaye yatnam akarotkāmapīḍitaḥ // MatsP_11.54 //
viśiṣṭākāravāndaṇḍī sakamaṇḍalupustakaḥ /
veṇudaṇḍakṛtāneka-pavitrakagaṇatrikaḥ // MatsP_11.55 //
dvijarūpaḥ śikhī brahmā nigadankarṇakuṇḍalaḥ /
baṭubhiścānvito yuktaiḥ samitpuṣpakuśodakaiḥ // MatsP_11.56 //
kilānviṣan vane tasmin nājuhāva sa tāmilām /
bahir vanasyāntaritaḥ kila pādapamaṇḍale // MatsP_11.57 //
sasaṃbhramamakasmāttāṃ sopālambhamivāvadat /
tyaktvāgnihotraśuśrūṣāṃ kva gatā mandirānmama // MatsP_11.58 //
iyaṃ vihāravelā te hy atikrāmati sāmpratam /
ehyehi pṛthusuśroṇi saṃbhrāntā kena hetunā // MatsP_11.59 //
iyaṃ sāyantanī velā vihārasyeha vartate /
kṛtvopalepanaṃ puṣpair alaṃkuru gṛhaṃ mama // MatsP_11.60 //
sā tv abravīd viramṛtāhaṃ sarvametattapodhana /
ātmānaṃ tvāṃ ca bhartāraṃ kulaṃ ca vada me 'nagha // MatsP_11.61 //
budhaḥ provāca tāṃ tanvīm ilā tvaṃ varavarṇinī /
ahaṃ ca kāmuko nāma bahuvidyo budhaḥ smṛtaḥ // MatsP_11.62 //
tejasvinaḥ kule jātaḥ pitā me brāhmaṇādhipaḥ /
iti sā tasya vacanāt praviṣṭā budhamandiram // MatsP_11.63 //
ratnastambhasamāyuktaṃ divyamāyāvinirmitam /
ilā kṛtārthamātmānaṃ mene tadbhavanasthitā // MatsP_11.64 //
aho vṛttamaho rūpam aho dhanamaho kulam /
mama cāsya ca me bhartur aho lāvaṇyam uttamam // MatsP_11.65 //
reme ca sā tena samam atikālamilā tataḥ /
sarvabhogamaye gehe yathendrabhavane tathā // MatsP_11.66 //
Matsya-Purāṇa 12
*sūta uvāca
athānviṣanto rājānaṃ bhrātaras tasya mānavāḥ /
ikṣvākupramukhā jagmus tadā śaravaṇāntikam // MatsP_12.1 //
tataste dadṛśuḥ sarve vaḍabām agrataḥ sthitām /
ratnaparyāṇakiraṇa-dīptakāyām anuttamām // MatsP_12.2 //
paryāṇapratyabhijñānāt sarve vismayam āgatāḥ /
ayaṃ candraprabho nāma vājī tasya mahātmanaḥ // MatsP_12.3 //
agamad vaḍabārūpam uttamaṃ kena hetunā /
tatas tu maitrāvaruṇiṃ papracchuste purodhasam // MatsP_12.4 //
kimityetadabhūccitraṃ vada yogavidāṃ vara /
vasiṣṭhaścābravīt sarvaṃ dṛṣṭvā taddhyānacakṣuṣā // MatsP_12.5 //
samayaḥ śambhudayitā-kṛtaḥ śaravaṇe purā /
yaḥ pumānpraviśed atra sa nārītvamavāpsyati // MatsP_12.6 //
ayamaśvo 'pi nārītvam agādrājñā sahaiva tu /
punaḥ puruṣatāmeti yathāsau dhanadopamaḥ // MatsP_12.7 //
tathaiva yatnaḥ kartavyaś cārādhyaiva pinākinam /
tataste mānavā jagmur yatra devo maheśvaraḥ // MatsP_12.8 //
tuṣṭuvur vividhaiḥ stotraiḥ pārvatīparameśvarau /
tāv ūcatur alaṅghyo 'yaṃ samayaḥ kiṃtu sāmpratam // MatsP_12.9 //
ikṣvākoraśvamedhena yatphalaṃ syāttadāvayoḥ /
dattvā kimpuruṣo vīraḥ sa bhaviṣyatyasaṃśayam // MatsP_12.10 //
tathetyuktāstataste tu jagmur vaivasvatātmajāḥ /
ikṣvākoścāśvamedhena celaḥ kimpuruṣo 'bhavat // MatsP_12.11 //
māsamekaṃ pumānvīraḥ strī ca māsamabhūtpunaḥ /
budhasya bhavane tiṣṭhan nilo garbhadharo 'bhavat // MatsP_12.12 //
ajījanatputramekam anekaguṇasaṃyutam /
budhaścotpādya taṃ putraṃ svarlokam agamattataḥ // MatsP_12.13 //
ilasya nāmnā tadvarṣam ilāvṛtam abhūttadā /
somārkavaṃśayor ādāv ilo 'bhūnmanunandanaḥ // MatsP_12.14 //
evaṃ purūravāḥ puṃsor abhavad vaṃśavardhanaḥ /
ikṣvākur arkavaṃśasya tathaivoktastapodhanāḥ // MatsP_12.15 //
ilaḥ kimpuruṣatve ca sudyumna iti cocyate /
punaḥ putratrayamabhūt sudyumnasyāparājitam // MatsP_12.16 //
utkalo vai gahas tadvad dharitāśvaś ca vīryavān /
utkalasyotkalā nāma gayasya tu gayā matā // MatsP_12.17 //
haritāśvasya dikpūrvā viśrutā kurubhiḥ saha /
pratiṣṭhāne 'bhiṣicyātha sa purūravasaṃ sutam // MatsP_12.18 //
jagāmelāvṛtaṃ bhoktuṃ varṣaṃ divyaphalāśanam /
ikṣvākurjyeṣṭhadāyādo madhyadeśamavāptavān // MatsP_12.19 //
nariṣyantasya putro 'bhūc chuco nāma mahābalaḥ /
nābhāgasyāmbarīṣastu dhṛṣṭasya ca sutatrayam // MatsP_12.20 //
dhṛtaketuścitranātho raṇadhṛṣṭaśca vīryavān /
ānarto nāma śaryāteḥ sukanyā caiva dārikā // MatsP_12.21 //
ānartasyābhavatputro rocamānaḥ pratāpavān /
ānarto nābha deśo 'bhūn nagarī ca kuśasthalī // MatsP_12.22 //
rocamānasya putro 'bhūd revo raivata eva ca /
kakudmī cāparaṃ nāma jyeṣṭhaḥ putraśatasya ca // MatsP_12.23 //
revatī tasya sā kanyā bhāryā rāmasya viśrutā /
karūṣasya tu kārūṣā bahavaḥ prathitā bhuvi // MatsP_12.24 //
pṛṣadhro govadhācchūdro guruśāpādajāyata /
ikṣvākuvaṃśaṃ vakṣyāmi śṛṇudhvamṛṣisattamāḥ // MatsP_12.25 //
ikṣvākoḥ putratām āpa vikukṣir nāma devarāṭ /
jyeṣṭhaḥ putraśatasyāsīd daśa pañca ca tatsutāḥ // MatsP_12.26 //
meroruttarataste tu jātāḥ pārthivasattamāḥ /
caturdaśottaraṃ cānyac chatamasya tathābhavat // MatsP_12.27 //
merordakṣiṇato ye ye rājānaḥ saṃprakīrtitāḥ /
jyeṣṭhaḥ kakutstho nāmnābhūt tatsutastu suyodhanaḥ // MatsP_12.28 //
tasya putraḥ pṛthurnāma viśvagaścapṛthoḥ sutaḥ /
industasya ca putro 'bhūd yuvanāśvastato 'bhavat // MatsP_12.29 //
śrāvastaśca mahātejā vatsakastatsuto 'bhavat /
nirmitā yena śrāvastī gauḍadeśe dvijottamāḥ // MatsP_12.30 //
śrāvastādbṛhadaśvo 'bhūt kuvalāśvas tato 'bhavat /
dhundhumāratvamagamad dhundhunāmnā hataḥ purā // MatsP_12.31 //
tasya putrās trayo jātā dṛḍhāśvo daṇḍa eva ca /
kapilāśvaśca vikhyāto dhaundhumāriḥ pratāpavān // MatsP_12.32 //
dṛḍhāśvasya pramodaśca haryaśvastasya cātmajaḥ /
haryaśvasya nikumbho 'bhūt saṃhatāśvas tato 'bhavat // MatsP_12.33 //
akṛtāśvo raṇāśvaśca saṃhatāśvasutāv ubhau /
yuvanāśvo raṇāśvasya māndhātā ca tato 'bhavat // MatsP_12.34 //
māndhātuḥ purukutso 'bhūd dharmasenaśca pārthivaḥ /
mucukundaśca vikhyātaḥ śatrujicca pratāpavān // MatsP_12.35 //
purukutsasya putro 'bhūd vasudo narmadāpatiḥ /
sambhūtistasya putro 'bhūt tridhanvā ca tato 'bhavat // MatsP_12.36 //
tridhanvanaḥ suto jātas trayyāruṇa iti smṛtaḥ /
tasmātsatyavrato nāma tasmātsatyarathaḥ smṛtaḥ // MatsP_12.37 //
tasya putro hariścandro hariścandrācca rohitaḥ /
rohitācca vṛko jāto vṛkādbāhurajāyata // MatsP_12.38 //
sagarastasya putro 'bhūd rājā paramadhārmikaḥ /
dve bhārye sagarasyāpi prabhā bhānumatī tathā // MatsP_12.39 //
tābhyāmārādhitaḥ pūrvam aurvo 'gniḥ putrakāmyayā /
aurvastuṣṭastayoḥ prādād yatheṣṭaṃ varamuttamam // MatsP_12.40 //
ekā ṣaṣṭisahasrāṇi sutamekaṃ tathāparā /
gṛhṇātu vaṃśakartāraṃ prabhāgṛhṇād bahūṃstadā // MatsP_12.41 //
ekaṃ bhānumatī putram agṛhṇādasamañjasam /
tataḥ ṣaṣṭisahasrāṇi suṣuve yādavī prabhā // MatsP_12.42 //
khanantaḥ pṛthivīṃ dagdhā viṣṇunā ye 'śvamārgaṇe /
asamañjasastu tanayo yo 'ṃśumānnāma viśrutaḥ // MatsP_12.43 //
tasya putro dilīpas tu dilīpāttu bhagīrathaḥ /
yena bhāgīrathī gaṅgā tapaḥ kṛtvāvatāritā // MatsP_12.44 //
bhagīrathasya tanayo nābhāga iti viśrutaḥ /
nābhāgasyāmbarīṣo 'bhūt sindhudvīpas tato 'bhavat // MatsP_12.45 //
tasyāyutāyuḥ putro 'bhūd ṛtuparṇastato 'bhavat /
tasya kalmāṣapādastu sarvakarmā tataḥ smṛtaḥ // MatsP_12.46 //
tasyānaraṇyaḥ putro 'bhūn nighnastasya suto 'bhavat /
nighnaputrāv ubhau jātāv anamitraraghū nṛpau // MatsP_12.47 //
anāmitro vanamagād bhavitā sa kṛte nṛpaḥ /
raghor abhūddilīpastu dilīpādajakastathā // MatsP_12.48 //
dīrghabāhurajājjātaś cājapālastato nṛpaḥ /
tasmāddaśaratho jātas tasya putracatuṣṭayam // MatsP_12.49 //
nārāyaṇātmakāḥ sarve rāmasteṣvagrajo 'bhavat /
rāvaṇāntakarastadvad raghūṇāṃ vaṃśavardhanaḥ // MatsP_12.50 //
vālmīkistasya caritaṃ cakre bhārgavasattamaḥ /
tasya putrau kuśalavāv ikṣvākukulavardhanau // MatsP_12.51 //
atithistu kuśājjajñe niṣadhastasya cātmajaḥ /
nalastu naiṣadhastasmān nabhāstasmādajāyata // MatsP_12.52 //
nabhasaḥ puṇḍarīko 'bhūt kṣemadhanvā tataḥ smṛtaḥ /
tasya putro 'bhavadvīro devānīkaḥ pratāpavān // MatsP_12.53 //
ahīnagustasya sutaḥ sahasrāśvastataḥ paraḥ /
tataścandrāvalokastu tārāpīḍastato 'bhavat // MatsP_12.54 //
tasyātmajaś candragirir bhānuś candrastato 'bhavat /
śrutāyur abhavattasmād bhārate yo nipātitaḥ // MatsP_12.55 //
nalau dvāv eva vikhyātau vaṃśe kaśyapasambhave /
vīrasenasutastadvan naiṣadhaśca narādhipaḥ // MatsP_12.56 //
ete vaivasvate vaṃśe rājāno bhūridakṣiṇāḥ /
ikṣvākuvaṃśaprabhavāḥ prādhānyena prakīrtitāḥ // MatsP_12.57 //
Matsya-Purāṇa 13
*manuruvāca
bhagavañśrotumicchāmi pitṝṇāṃ vaṃśamuttamam /
raveśca śrāddhadevatvaṃ somasya ca viśeṣataḥ // MatsP_13.1 //
*matsya uvāca
hanta te kathayiṣyāmi pitṝṇāṃ vaṃśamuttamam /
svarge pitṛgaṇāḥ sapta trayasteṣāmamūrtayaḥ // MatsP_13.2 //
mūrtimanto 'tha catvāraḥ sarveṣāmamitaujasaḥ /
amūrtayaḥ pitṛgaṇā vairājasya prajāpateḥ // MatsP_13.3 //
jayanti yāndevagaṇā vairājā iti viśrutāḥ /
ye caite yogavibhraṣṭāḥ prāpya lokānsanātanān // MatsP_13.4 //
punarbrahmadinānte tu jāyante brahmavādinaḥ /
samprāpya tāṃ smṛtiṃ bhūyo yogaṃ sāṃkhyamanuttamam // MatsP_13.5 //
siddhiṃ prayānti yogena punarāvṛttidurlabhām /
yogināmeva deyāni tasmācchrāddhāni dātṛbhiḥ // MatsP_13.6 //
eteṣāṃ mānasī kanyā patnī himavato matā /
mainākastasya dāyādaḥ krauñcastasyāgrajo 'bhavat /
krauñcadvīpaḥ smṛto yena caturtho ghṛtasaṃvṛtaḥ // MatsP_13.7 //
menā ca suṣuve tisraḥ kanyā yogavatīstataḥ /
umaikaparṇāparṇā ca tīvravrataparāyaṇāḥ // MatsP_13.8 //
rudrasyaikā sitasyaikā jaigīṣavyasya cāparā /
dattā himavatā bālāḥ sarvā loke tapo 'dhikāḥ // MatsP_13.9 //
*ṛṣaya ūcuḥ
kasmāddākṣāyaṇī pūrvaṃ dadāhātmānamātmanā /
himavadduhitā tadvat kathaṃ jātā mahītale // MatsP_13.10 //
saṃharantī kimuktāsau sutā vā brahmasūnunā /
dakṣeṇa lokajananī sūta vistarato vada // MatsP_13.11 //
*sūta uvāca
dakṣasya yajñe vitate prabhūtavaradakṣiṇe /
samāhūteṣu deveṣu provāca pitaraṃ satī // MatsP_13.12 //
kimarthaṃ tāta bhartā me yajñe 'sminnābhimantritaḥ /
ayogya iti tāmāha dakṣo yajñeṣu śūlabhṛt // MatsP_13.13 //
upasaṃhārakṛdrudras tenāmaṅgalabhāgayam /
cukopātha satī dehaṃ tyakṣyāmīti tvadudbhavam // MatsP_13.14 //
daśānāṃ tvaṃ ca bhavitā pitṝṇāmekaputrakaḥ /
kṣatriyatve 'śvamedhe ca rudrāttvaṃ nāśameṣyasi // MatsP_13.15 //
ityuktvā yogamāsthāya svadehodbhavatejasā /
nirdahantī tadātmānaṃ sadevāsurakiṃnaraiḥ // MatsP_13.16 //
kiṃ kimetaditi proktā gandharvagaṇaguhyakaiḥ /
upagamyābravīddakṣaḥ praṇipatyātha duḥkhitaḥ // MatsP_13.17 //
tvamasya jagato mātā jagatsaubhāgyadevatā /
duhitṛtvaṃ gatā devi mamānugrahakāmyayā // MatsP_13.18 //
na tvayā rahitaṃ kiṃcid brahmāṇḍe sacarācaram /
prasādaṃ kuru dharmajñe na māṃ tyaktumihārhasi // MatsP_13.19 //
prāha devī yadārabdhaṃ tatkāryaṃ me na saṃśayaḥ /
kiṃtvavaśyaṃ tvayā martye hatayajñena śūlinā // MatsP_13.20 //
prasāde lokasṛṣṭyarthaṃ tapaḥ kāryaṃ mamāntike /
prajāpatistvaṃ bhavitā daśānāmaṅgajo 'pyalam // MatsP_13.21 //
madaṃśenāṅganā ṣaṣṭir bhaviṣyantyaṅgajāstava /
matsaṃnidhau tapaḥ kurvan prāpsyase yogamuttamam // MatsP_13.22 //
evamukto 'bravīddakṣaḥ keṣu keṣu mayānaghe /
tīrtheṣu ca tvaṃ draṣṭavyā stotavyā kaiśca nāmabhiḥ // MatsP_13.23 //
*devyuvāca
sarvadā sarvabhūteṣu draṣṭavyā sarvato bhuvi /
sarvalokeṣu yatkiṃcid rahitaṃ na mayā vinā // MatsP_13.24 //
tathāpi yeṣu sthāneṣu draṣṭavyā siddhimīpsubhiḥ /
smartavyā bhūtikāmair vā tāni vakṣyāmi tattvataḥ // MatsP_13.25 //
vārāṇasyāṃ viśālākṣī naimiṣe liṅgadhāriṇī /
prayāge lalitā devī kāmākṣī gandhamādane /
mānase kumudā nāma viśvakāyā tathāmbare // MatsP_13.26 //
gomante gomatī nāma mandare kāmacāriṇī /
madotkaṭā caitrarathe jayantī hastināpure // MatsP_13.27 //
kānyakubje tathā gaurī rambhā malayaparvate /
ekāmbhake kīrtimatī viśvāṃ viśveśvare viduḥ // MatsP_13.28 //
puṣkare puruhūteti kedāre mārgadāyinī /
nandā himavataḥ pṛṣṭhe gokarṇe bhadrakarṇikā // MatsP_13.29 //
sthāneśvare bhavānī tu bilvale bilvapattrikā /
śrīśaile mādhavī nāma bhadrā bhadreśvare tathā // MatsP_13.30 //
jayā varāhaśaile tu kāmalā kamalālaye /
rudrakoṭyāṃ ca rudrāṇī kālī kālañjare girau // MatsP_13.31 //
mahāliṅge tu kapilā markoṭe mukuṭeśvarī /
śālagrāme mahādevī śivaliṅge jalapriyā // MatsP_13.32 //
māyāpuryāṃ kumārī tu saṃtāne lalitā tathā /
utpalākṣī sahasrākṣe kamalākṣe mahotpalā // MatsP_13.33 //
gaṅgāyāṃ maṅgalā nāma vimilā puruṣottame /
vipāśāyām amoghākṣī pāṭalā puṇḍravardhane // MatsP_13.34 //
nārāyaṇī supārśve tu vikūṭe bhadrasundarī /
vipule vipulā nāma kalyāṇī malayācale // MatsP_13.35 //
koṭavī koṭitīrthe tu sugandhā mādhave vane /
godāśrame trisaṃdhyā tu gaṅgādvāre ratipriyā // MatsP_13.36 //
śivakuṇḍe śivānandā nandinī devikātaṭe /
rukmiṇī dvāravatyāṃ tu rādhā vṛndāvane vane // MatsP_13.37 //
devakī mathurāyāṃ tu pātāle parameśvarī /
citrakūṭe tathā sītā vindhye vindhyādhivāsinī // MatsP_13.38 //
sahyādrāv ekavīrā tu hariścandre tu candrikā /
ramaṇā rāmatīrthe tu yamunāyāṃ mṛgāvatī // MatsP_13.39 //
karavīre mahālakṣmīr umā devī vināyake /
arogā vaidyanāthe tu mahākāle maheśvarī // MatsP_13.40 //
abhayetyuṣṇatīrtheṣu cāmṛtā vindhyakandare /
māṇḍavye māṇḍavī nāma svāhā māheśvare pure // MatsP_13.41 //
chāgalāṇḍe pracaṇḍā tu caṇḍikā makarandake /
someśvare varārohā prabhāse puṣkarāvatī // MatsP_13.42 //
devamātā sarasvatyāṃ pārāvārataṭe matā /
mahālaye mahābhāgā payoṣṇyāṃ piṅgaleśvarī // MatsP_13.43 //
siṃhikā kṛtaśauce tu kārttikeye yaśaskarī /
utpalāvartake lolā subhadrā śoṇasaṃgame // MatsP_13.44 //
mātā siddhapure lakṣmīr aṅganā bharatāśrame /
jālaṃdhare viśvamukhī tārā kiṣkindhaparvate // MatsP_13.45 //
devadāruvane puṣṭir medhā kāśmīramaṇḍale /
bhīmā devī himādrau tu puṣṭirviśveśvare tathā // MatsP_13.46 //
kapālamocane śuddhir mātā kāyāvarohaṇe /
śaṅkhoddhāre dhvanirnāma dhṛtiḥ piṇḍārake tathā // MatsP_13.47 //
kālā tu candrabhāgāyām acchode śivakāriṇī /
veṇāyāmamṛtā nāma badaryāmurvaśī tathā // MatsP_13.48 //
oṣadhī cottarakurau kuśadvīpe kuśodakā /
manmathā hemakūṭe tu mukuṭe satyavādinī // MatsP_13.49 //
aśvatthe vandanīyā tu nidhirvaiśravaṇālaye /
gāyatrī vedavadane pārvatī śivasaṃnidhau // MatsP_13.50 //
devaloke tathendrāṇī brahmāsyeṣu sarasvatī /
sūryabimbe prabhā nāma mātṝṇāṃ vaiṣṇavī matā // MatsP_13.51 //
arundhatī satīnāṃ tu rāmāsu ca tilottamā /
citte brahmakalā nāma śaktiḥ sarvaśarīriṇām // MatsP_13.52 //
etaduddeśataḥ proktaṃ nāmāṣṭaśatamuttamam /
aṣṭottaraṃ ca tīrthānāṃ śatametadudāhṛtam // MatsP_13.53 //
yaḥ smarecchṛṇuyād vāpi sarvapāpaiḥ pramucyate /
eṣu tīrtheṣu yaḥ kṛtvā snānaṃ paśyati māṃ naraḥ // MatsP_13.54 //
sarvapāpavinirmuktaḥ kalpaṃ śivapure vaset /
yastu matparamaṃ kālaṃ karotyeteṣu mānavaḥ // MatsP_13.55 //
sa bhittvā brahmasadanaṃ padamabhyeti śāṃkaram /
nāmnāmaṣṭaśataṃ yastu śrāvayecchivasaṃnidhau // MatsP_13.56 //
tṛtīyāyāmathāṣṭamyāṃ bahuputro bhavennaraḥ /
godāne śrāddhadāne vā ahany ahani vā budhaḥ // MatsP_13.57 //
devārcanavidhau vidvān paṭhan brahmādhigacchati /
evaṃ vadantī sā tatra dadāhātmānam ātmanā // MatsP_13.58 //
svāyambhuvo 'pi kālena dakṣaḥ prācetaso 'bhavat /
pārvatī sābhavaddevī śivadehārdhadhāriṇī // MatsP_13.59 //
menāgarbhasamutpannā bhuktamuktiphalapradā /
arundhatī japantyetat prāpa yogamanuttamam // MatsP_13.60 //
purūravāśca rājarṣi-loke vyajeyatām agāt /
yayātiḥ putralābhaṃ ca dhanalābhaṃ ca bhārgavaḥ // MatsP_13.61 //
tathānye devadaityāśca brāhmaṇāḥ kṣatriyāstathā /
vaiśyāḥ śūdrāśca bahavaḥ siddhimīyuryathepsitām // MatsP_13.62 //
yatraitallikhitaṃ tiṣṭhet pūjyate devasaṃnidhau /
na tatra śoko daurgatyaṃ kadācidapi jāyate // MatsP_13.63 //
Matsya-Purāṇa 14
*sūta uvāca
lokāḥ somapathā nāma yatra mārīcanandanāḥ /
vartante deva pitaro devā yānbhāvayantyalam // MatsP_14.1 //
agniṣvāttā iti khyātā yajvāno yatra saṃsthitāḥ /
acchodā nāma teṣāṃ tu mānasī kanyakā nadī // MatsP_14.2 //
acchodaṃ nāma ca saraḥ pitṛbhirnirmitaṃ purā /
acchodā tu tapaścakre divyaṃ varṣasahasrakam // MatsP_14.3 //
ājagmuḥ pitarastuṣṭāḥ kila dātuṃ ca tāṃ varam /
divyarūpadharāḥ sarve divyamālyānulepanāḥ // MatsP_14.4 //
sarve yuvāno balinaḥ kusumāyudhasaṃnibhāḥ /
tanmadhye 'māvasuṃ nāma pitaraṃ vīkṣya sāṅganā // MatsP_14.5 //
vavre varārthinī saṅgaṃ kusumāyudhapīḍitā /
yogādbhraṣṭā tu sā tena vyabhicāreṇa bhāminī // MatsP_14.6 //
dharāṃ tu nāspṛśatpūrvaṃ papātātha bhuvastale /
tithāv amāvasur yasyām icchāṃ cakre na tāṃ prati // MatsP_14.7 //
dhairyeṇa tasya sā lokair amāvāsyeti viśrutā /
pitṝṇāṃ vallabhā tasmāt tasyāmakṣayakārakam // MatsP_14.8 //
acchodādhomukhī dīnā lajjitā tapasaḥ kṣayāt /
sā pitṝn prārthayāmāsa pure cātmaprasiddhaye // MatsP_14.9 //
vilapyamānā pitṛbhir idamuktā tapasvinī /
bhaviṣyamarthamālokya devakāryaṃ ca te tadā // MatsP_14.10 //
idam ūcur mahābhāgāḥ prasādaśubhayā girā /
divi divyaśarīreṇa yat kiṃcit kriyate budhaiḥ // MatsP_14.11 //
tenaiva tatkarmaphalaṃ bhujyate varavarṇinī /
sadyaḥ phalanti karmāṇi devatve pretya mānuṣe // MatsP_14.12 //
tasmāttvaṃ putri tapasaḥ prāpsyase pretya tatphalam /
aṣṭāviṃśe bhavitrī tvaṃ dvāpare matsyayonijā // MatsP_14.13 //
vyatikramātpitṝṇāṃ tvaṃ kaṣṭaṃ kulamavāpsyasi /
tasmādrājño vasoḥ kanyā tvam avaśyaṃ bhaviṣyasi // MatsP_14.14 //
kanyā bhūtvā ca lokānsvān punarāpsyasi durlabhān /
parāśarasya vīryeṇa putramekamavāpsyasi // MatsP_14.15 //
dvīpe tu badarīprāye bādarāyaṇamacyutam /
sa vedamekaṃ bahudhā vibhajiṣyati te sutaḥ // MatsP_14.16 //
pauravasyātmajau dvau tu samudrāṃśasya śaṃtanoḥ /
vicitravīryastanayas tathā citrāṅgado nṛpaḥ // MatsP_14.17 //
imāv utpādya tanayau kṣetrajāvasya dhīmataḥ /
prauṣṭhapadyaṣṭakārūpā pitṛloke bhaviṣyasi // MatsP_14.18 //
nāmnā satyavatī loke pitṛloke tathāṣṭakā /
āyurārogyadā nityaṃ sarvakāmaphalapradā // MatsP_14.19 //
bhaviṣyasi pare kāle nadītvaṃ ca gamiṣyasi /
puṇyatoṣā saricchreṣṭhā loke hy acchodanāmikā // MatsP_14.20 //
ityuktvā sa gaṇasteṣāṃ tatraivāntaradhīyata /
sāpyavāpa ca tatsarvaṃ phalaṃ yaduditaṃ purā // MatsP_14.21 //
Matsya-Purāṇa 15
*sūta uvāca
vibhrājā nāma cānye tu divi santi suvarcasaḥ /
lokā barhiṣado yatra pitaraḥ santi suvratāḥ // MatsP_15.1 //
yatra barhiṇayuktāni vimānāni sahasraśaḥ /
saṃkalpyā barhiṣo yatra tiṣṭhanti phaladāyinaḥ // MatsP_15.2 //
yatrābhyudayaśālāsu modante śrāddhadāyinaḥ /
yāṃś ca devāsuragaṇā gandharvāpsarasāṃ gaṇāḥ // MatsP_15.3 //
yakṣarakṣogaṇāścaiva yajanti divi devatāḥ /
pulastyaputrāḥ śataśas tapoyogasamanvitāḥ // MatsP_15.4 //
mahātmāno mahābhāgā bhaktānāmabhayapradāḥ /
eteṣāṃ pīvarī kanyā mānasī divi viśrutā // MatsP_15.5 //
yoginī yogamātā ca tapaścakre sudāruṇam /
prasanno bhagavāṃstasyā varaṃ vavre tu sā hareḥ // MatsP_15.6 //
yogavantaṃ surūpaṃ ca bhartāraṃ vijitendriyam /
dehi deva prasannastvaṃ patiṃ me vadatāṃ varam // MatsP_15.7 //
uvāca devo bhavitā vyāsaputro yadā śukaḥ /
bhavitā tasya bhāryā tvaṃ yogācāryasya suvrate // MatsP_15.8 //
bhaviṣyati ca te kanyā kṛtvī nāma ca yoginī /
pāñcālādhipaterdeyā mānuṣasya tvayā tadā // MatsP_15.9 //
jananī brahmadattasya yogasiddhā ca gauḥ smṛtā /
kṛṣṇo gauraḥ prabhuḥ śambhur bhaviṣyanti ca te sutāḥ // MatsP_15.10 //
mahātmāno mahābhāgā gamiṣyanti paraṃ padam /
tānutpādya punar yogāt savarā mokṣameṣyasi // MatsP_15.11 //
sumūrtimantaḥ pitaro vasiṣṭhasya sutāḥ smṛtāḥ /
nāmnā tu mānasāḥ sarve sarve te dharmamūrtayaḥ // MatsP_15.12 //
jyotirbhāsiṣu lokeṣu ye vasanti divaḥ param /
virājamānāḥ krīḍanti yatra te śrāddhadāyinaḥ // MatsP_15.13 //
sarvakāmasamṛddheṣu vimāneṣvapi pādajāḥ /
kiṃ punaḥ śrāddhadā viprā bhaktimantaḥ kriyānvitāḥ // MatsP_15.14 //
gaur nāma kanyā yeṣāṃ tu mānasī divi rājate /
śukrasya dayitā patnī sādhyānāṃ kīrtivardhinī // MatsP_15.15 //
marīcigarbhā nāmnā tu lokā mārtaṇḍamaṇḍale /
pitaro yatra tiṣṭhanti haviṣmanto 'ṅgiraḥsutāḥ // MatsP_15.16 //
tīrthaśrāddhapradā yānti ye ca kṣatriyasattamāḥ /
rājñāṃ tu pitaraste vai svargamokṣaphalapradāḥ // MatsP_15.17 //
eteṣāṃ mānasī kanyā yaśodā lokaviśrutā /
patnī hy aṃśumataḥ śreṣṭhā snuṣā pañcajanasya ca // MatsP_15.18 //
jananyatha dilīpasya bhagīrathapitāmahī /
lokāḥ kāmadughā nāma kāmabhogaphalapradāḥ // MatsP_15.19 //
susvadhā nāma pitaro yatra tiṣṭhanti suvratāḥ /
ājyapā nāma lokeṣu kardamasya prajāpateḥ // MatsP_15.20 //
pulahāṅgajadāyādā vaiśyāstānbhāvayanti ca /
yatra śrāddhakṛtaḥ sarve paśyanti yugapadgatāḥ // MatsP_15.21 //
mātṛbhrātṛpitṛsvasṛ-sakhisambandhibāndhavān /
api janmāyutairdṛṣṭān anubhūtānsahasraśaḥ // MatsP_15.22 //
eteṣāṃ mānasī kanyā virajā nāma viśrutā /
yā patnī nahuṣasyāsīd yayāterjananī tathā // MatsP_15.23 //
ekāṣṭakābhavat paścād brahmaloke gatā satī /
traya ete gaṇāḥ proktāś caturthaṃ tu vadāmyataḥ // MatsP_15.24 //
lokāstu mānasā nāma brahmāṇḍopari saṃsthitāḥ /
yeṣāṃ tu mānasī kanyā narmadā nāma viśrutā // MatsP_15.25 //
somapā nāma pitaro yatra tiṣṭhanti śāśvatāḥ /
dharmamūrtidharāḥ sarve parato brahmaṇaḥ smṛtāḥ // MatsP_15.26 //
utpannāḥ svadhayā te tu brahmatvaṃ prāpya yoginaḥ /
kṛtvā sṛṣṭyādikaṃ sarvaṃ mānase sāmprataṃ sthitāḥ // MatsP_15.27 //
narmadā nāma teṣāṃ tu kanyā toyavahā sarit /
bhūtāni yā pāvayati dakṣiṇāpathagāminī // MatsP_15.28 //
tebhyaḥ sarve tu manavaḥ prajāḥ sargeṣu nirmitāḥ /
jñātvā śrāddhāni kurvanti dharmābhāve 'pi sarvadā // MatsP_15.29 //
tebhya eva punaḥ prāptuṃ prasādādyogasaṃtatim /
pitṝṇāmādisarge tu śrāddhameva vinirmitam // MatsP_15.30 //
sarveṣāṃ rājataṃ pātram athavā rajatānvitam /
dattaṃ svadhā purodhāya pitṝn prīṇāti sarvadā // MatsP_15.31 //
agnīṣomayamānāṃ tu kāryamāpyāyanaṃ budhaḥ /
agnyabhāve 'pi viprasya prāṇāv api jale 'thavā // MatsP_15.32 //
ajākarṇe 'śvakarṇe vā goṣṭhe vā salilāntike /
pitṝṇām ambaraṃ sthānaṃ dakṣiṇā dikpraśasyate // MatsP_15.33 //
prācīnāvītamudakaṃ tilāḥ savyāṅgameva ca /
darbhā māṃsaṃ ca pāṭhīnaṃ gokṣīraṃ madhurā rasāḥ // MatsP_15.34 //
khaḍgalohāmiṣamadhu-kuśaśyāmākaśālayaḥ /
yavanīvāramudgekṣu-śuklapuṣpaghṛtāni ca // MatsP_15.35 //
vallabhāni praśastāni pitṝṇāmiha sarvadā /
dveṣyāṇi sampravakṣyāmi śrāddhe varjyāni yāni tu // MatsP_15.36 //
masūraśaṇaniṣpāva-rājamāṣakusumbhikāḥ /
padmabilvārkadhattūra-pāribhadrāṭarūṣakāḥ // MatsP_15.37 //
na deyāḥ pitṛkāryeṣu payaścājāvikaṃ tathā /
kodravodāracaṇakāḥ kapitthaṃ madhukātasī // MatsP_15.38 //
etānyapi na deyāni pitṛbhyaḥ priyamicchatā /
pitṝn prīṇāti yo bhaktyā te punaḥ prīṇayanti tam // MatsP_15.39 //
yacchanti pitaraḥ puṣṭiṃ svargārogyaṃ prajāphalam /
devakāryādapi punaḥ pitṛkāryaṃ viśiṣyate // MatsP_15.40 //
devatānāṃ ca pitaraḥ pūrvamāpyāyanaṃ smṛtam /
śīghraprasādāstvakrodhā niḥśastrāḥ sthirasauhṛdāḥ // MatsP_15.41 //
śāntātmānaḥ śaucaparāḥ satataṃ priyavādinaḥ /
bhaktānuraktāḥ sukhadāḥ pitaraḥ pūrvadevatāḥ // MatsP_15.42 //
haviṣmatāmādhipatye śrāddhadevaḥ smṛto raviḥ /
etadvaḥ sarvamākhyātaṃ pitṛvaṃśānukīrtanam /
puṇyaṃ pavitram āyuṣyaṃ kīrtanīyaṃ sadā nṛbhiḥ // MatsP_15.43 //
Matsya-Purāṇa 16
*sūta uvāca
śrutvaitat sarvam akhilaṃ manuḥ papraccha keśavam /
śrāddhakālaṃ ca vividhaṃ śrāddhabhedaṃ tathaiva ca // MatsP_16.1 //
śrāddheṣu bhojanīyā ye ye ca varjyā dvijātayaḥ /
kasminvāsarabhāge vā pitṛbhyaḥ śrāddhamācaret // MatsP_16.2 //
kasmindattaṃ kathaṃ yāti śrāddhaṃ tu madhusūdana /
vidhinā kena kartavyaṃ kathaṃ prīṇāti tatpitṝn // MatsP_16.3 //
*matsya uvāca
kuryādaharahaḥ śrāddham annādyenodakena vā /
payomūlaphalair vāpi pitṛbhyaḥ prītimāvahan // MatsP_16.4 //
nityaṃ naimittikaṃ kāmyaṃ trividhaṃ śrāddhamucyate /
nityaṃ tāvatpravakṣyāmi arghyāvāhanavarjitam // MatsP_16.5 //
adaivaṃ tadvijānīyāt pārvaṇaṃ parvasu smṛtam /
pārvaṇaṃ trividhaṃ proktaṃ śṛṇu tāvanmahīpate // MatsP_16.6 //
pārvaṇe ye niyojyāstu tāñśṛṇuṣva narādhipa /
pañcāgniḥ snātakaścaiva trisuparṇaḥ ṣaḍaṅgavit // MatsP_16.7 //
śrotriyaḥ śrotriyasuto vidhivākyaviśāradaḥ /
sarvajño vedavinmantrī jñātavaṃśaḥ kulānvitaḥ // MatsP_16.8 //
purāṇavettā dharmajñaḥ svādhyāyajapatatparaḥ /
śivabhaktaḥ pitṛparaḥ sūryabhakto 'tha vaiṣṇavaḥ // MatsP_16.9 //
brahmaṇyo yogavicchānto vijitātmā ca śīlavān /
bhojayeccāpi dauhitraṃ yatnataḥ svasuhṛdgurūn // MatsP_16.10 //
viṭpītaṃ mātulaṃ bandhum ṛtvigācāryasomapān /
yaśca vyākurute vākyaṃ yaśca mīmāṃsate 'dhvaram // MatsP_16.11 //
sāmasvaravidhijñaśca paṅktipāvanapāvanaḥ /
sāmago brahmacārī ca vedayukto 'tha brahmavit // MatsP_16.12 //
yatraite bhuñjate śrāddhe tadeva paramārthavat /
ete bhojyāḥ prayatnena varjanīyānnibodha me // MatsP_16.13 //
patito 'bhiśastaḥ klībaḥ piśunavyaṅgarogiṇaḥ /
kunakhī śyāvadantaśca kuṇḍagolāśvapālakāḥ // MatsP_16.14 //
parivittirniyuktātmā pramattonmattadāruṇāḥ /
baiḍālī bakavṛttiśca dambhī devalakādayaḥ // MatsP_16.15 //
kṛtaghnānnāstikāṃs tadvan mlecchadeśanivāsinaḥ /
triśaṅkur barbaradrāva-vītadraviḍakoṅkaṇān // MatsP_16.16 //
varjayelliṅginaḥ sarvāñ śrāddhakāle viśeṣataḥ /
pūrvedyuraparedyurvā vinītātmā nimantrayet // MatsP_16.17 //
nimantritānhi pitara upatiṣṭhanti tāndvijān /
vāyubhūtā nu gacchanti tathāsīnānupāsate // MatsP_16.18 //
dakṣiṇaṃ jānumālabhya tvaṃ mayā tu nimantritaḥ /
evaṃ nimantrya niyamaṃ śrāvayetpitṛbāndhavān // MatsP_16.19 //
akrodhanaiḥ śaucaparaiḥ satataṃ brahmacāribhiḥ /
bhavitavyaṃ bhavadbhiśca mayā ca śrāddhakāriṇā // MatsP_16.20 //
pitṛyajñaṃ vinirvartya tarpaṇākhyaṃ tu yo 'gnimān /
piṇḍānvāhāryakaṃ kuryāc chrāddhamindukṣaye sadā // MatsP_16.21 //
gomayenopalipte tu dakṣiṇapravaṇe sthale /
śrāddhaṃ samācaredbhaktyā goṣṭhe vā jalasaṃnidhau // MatsP_16.22 //
agnimānnirvapetpitryaṃ caruṃ ca samamuṣṭibhiḥ /
pitṛbhyo nirvapāmīti sarvaṃ dakṣiṇato nyaset // MatsP_16.23 //
abhighāryaṃ tataḥ kuryān nirvāpatrayamagrataḥ /
te 'pi tasyāyatāḥ kāryāś caturaṅgulavistṛtāḥ // MatsP_16.24 //
darvītrayaṃ tu kurvīta khādiraṃ rajatānvitam /
ratnimātraṃ pariślakṣṇaṃ hastākārāgramuttamam // MatsP_16.25 //
udapātraṃ ca kāṃsyaṃ ca mekṣaṇaṃ ca samitkuśān /
tilāḥ pātrāṇi sadvāso gandhadhūpānulepanam // MatsP_16.26 //
āharedapasavyaṃ tu sarvaṃ dakṣiṇataḥ śanaiḥ /
evamāsādya tatsarvaṃ bhavanasyāgrato bhuvi // MatsP_16.27 //
gomayenopaliptāyāṃ gomūtreṇa tu maṇḍalam /
akṣatābhiḥ sapuṣpābhis tadabhyarcyāpasavyavat // MatsP_16.28 //
viprāṇāṃ kṣālayet pādāv abhinandya punaḥ punaḥ /
āsaneṣūpakḷpteṣu darbhavatsu vidhānavat // MatsP_16.29 //
upaspṛṣṭodakānviprān upaveśyānumantrayet /
dvau daive pitṛkṛtye trīn ekaikamubhayatra ca // MatsP_16.30 //
bhojayedīśvaro 'pīha na kuryādvistaraṃ budhaḥ /
daivapūrvaṃ niyojyātha viprānarghyādinā budhaḥ // MatsP_16.31 //
agnau kuryādanujñāto viprair vipro yathāvidhi /
svagṛhyoktavidhānena kāṃsye kṛtvā caruṃ tataḥ // MatsP_16.32 //
agnīṣomayamābhyāṃ tu kuryādāpyāyanaṃ budhaḥ /
dakṣiṇāgnau pratīte vā ya ekāgnirdvijottamaḥ // MatsP_16.33 //
yajñopavītī nirvartya tataḥ paryukṣaṇādikam /
prācīnāvītinā kāryam ataḥ sarvaṃ vijānatā // MatsP_16.34 //
ṣaṭ ca tasmāddhaviḥśeṣāt piṇḍānkṛtvā tatodakam /
dadyādudakapātrais tu satilaṃ savyapāṇinā // MatsP_16.35 //
jānv ācya savyaṃ yatnena darbhayukto vimatsaraḥ /
vidhāya lekhā yatnena nirvāpeṣvavanejanam // MatsP_16.36 //
dakṣiṇābhimukhaḥ kuryāt kare darvīṃ nidhāya vai /
nidhāya piṇḍam ekaikaṃ sarvadarbheṣvanukramāt // MatsP_16.37 //
ninayedatha darbheṣu nāmagotrānukīrtanaiḥ /
teṣu darbheṣu taṃ hastaṃ vimṛjyāllepabhāginām // MatsP_16.38 //
tathaiva ca tataḥ kuryāt punaḥ pratyavanejanam /
ṣaḍapyṛtūnnamaskṛtya gandhadhūpārhaṇādibhiḥ // MatsP_16.39 //
evamāvāhya tatsarvaṃ vedamantrairyathoditaiḥ /
ekāgnereka eva syān nirvāpo darvikā tathā // MatsP_16.40 //
tataḥ kṛtvāntare dadyāt patnībhyo 'nnaṃ kuśeṣu saḥ /
tadvatpiṇḍādike kuryād āvāhanavisarjanam // MatsP_16.41 //
tato gṛhītvā piṇḍebhyo mātrāḥ sarvāḥ krameṇa tu /
tāneva viprānprathamaṃ prāśayedyatnato naraḥ // MatsP_16.42 //
yasmādannāddhṛtā mātrā bhakṣayanti dvijātayaḥ /
anvāhāryakam ityuktaṃ tasmāttaccandrasaṃkṣaye // MatsP_16.43 //
pūrvaṃ dattvā tu taddhaste sapavitraṃ tilodakam /
tatpiṇḍāgraṃ prayaccheta svadhaiṣāmastviti bruvan // MatsP_16.44 //
varṇayanbhojayedannaṃ miṣṭaṃ pūtaṃ ca sarvadā /
varjayetkrodhaparatāṃ smarannārāyaṇaṃ harim // MatsP_16.45 //
tṛptāñjñātvā tataḥ kuryād vikiransārvavarṇikam /
sodakaṃ cānnamuddhṛtya salilaṃ prakṣipedbhuvi // MatsP_16.46 //
ācānteṣu punardadyāj jalapuṣpākṣatodakam /
svastivācanakaṃ sarvaṃ piṇḍopari samāharet // MatsP_16.47 //
devādyantaṃ prakurvīta śrāddhanāśo 'nyathā bhavet /
visṛjya brāhmaṇāṃstadvat teṣāṃ kṛtvā pradakṣiṇam // MatsP_16.48 //
dakṣiṇāṃ diśamākāṅkṣan pitṝn yāceta mānavaḥ /
dātāro no 'bhivardhantāṃ vedāḥ saṃtatireva ca // MatsP_16.49 //
śraddhā ca no mā vyagamad bahu deyaṃ ca no 'stviti /
annaṃ ca no bahu bhaved atithīṃśca labhemahi // MatsP_16.50 //
yācitāraśca naḥ santu mā ca yāciṣma kaṃcana /
etadastviti tatproktam anvāhāryaṃ tu pārvaṇam // MatsP_16.51 //
yathendusaṃkṣaye tadvad anyatrāpi nigadyate /
piṇḍāṃstu gojaviprebhyo dadyādagnau jale 'pi vā // MatsP_16.52 //
viprāgrato vā vikired vayobhir abhivāśayet /
patnī tu madhyamaṃ piṇḍaṃ prāśayed vinayānvitā // MatsP_16.53 //
ādhatta pitaro garbham atra saṃtānavardhanam /
tāvaduccheṣaṇaṃ tiṣṭhed yāvadviprā visarjitāḥ // MatsP_16.54 //
vaiśvadevaṃ tataḥ kuryān nivṛtte pitṛkarmaṇi /
iṣṭaiḥ saha tataḥ śānto bhuñjīta pitṛsevitam // MatsP_16.55 //
punar bhojanamadhvānaṃ yānamāyāsamaithunam /
śrāddhakṛcchrāddhabhukcaiva sarvametadvivarjayet // MatsP_16.56 //
svādhyāyakalahaṃ caiva divāsvapnaṃ ca sarvadā /
anena vidhinā śrāddhaṃ nirudvāsyeha nirvapet // MatsP_16.57 //
kanyākumbhavṛṣasthe 'rke kṛṣṇapakṣeṣu sarvadā /
yatra yatra pradātavyaṃ sapiṇḍīkaraṇāt param /
tatrānena vidhānena deyam agnimatā sadā // MatsP_16.58 //
Matsya-Purāṇa 17
*sūta uvāca
ataḥ paraṃ pravakṣyāmi viṣṇunā yadudīritam /
śrāddhaṃ sādhāraṇaṃ nāma bhuktimuktiphalapradam // MatsP_17.1 //
ayane viṣuve yugme sāmānye cārkasaṃkrame /
amāvāsyāṣṭakākṛṣṇa-pakṣe pañcadaśīṣu ca // MatsP_17.2 //
ārdrāmaghārohiṇīṣu dravyabrāhmaṇasaṃgame /
gajacchāyāvyatīpāte viṣṭivaidhṛtivāsare // MatsP_17.3 //
vaiśākhasya tṛtīyāyāṃ navamī kārttikasya ca /
pañcadaśī ca māghasya nabhasye ca trayodaśī // MatsP_17.4 //
yugādayaḥ smṛtā hy etā dattasyākṣayyakārikāḥ /
tathā manvantarādau ca deyaṃ śrāddhaṃ vijānatā // MatsP_17.5 //
aśvayukchuklanavamī dvādaśī kārttike tathā /
tṛtīyā caitramāsasya tathā bhādrapadasya ca // MatsP_17.6 //
phālgunasya hy amāvāsyā pauṣasyaikādaśī tathā /
āṣāḍhasyāpi daśamī māghamāsasya saptamī // MatsP_17.7 //
śrāvaṇasyāṣṭamī kṛṣṇā tathāṣāḍhī ca pūrṇimā /
kārttikī phālgunī caitrī jyeṣṭhapañcadaśī sitā /
manvantarādayaś caitā dattasyākṣayyakārikāḥ // MatsP_17.8 //
yasyāṃ manvantarasyādau rathamāste divākaraḥ /
māghamāsasya saptamyāṃ sā tu syādrathasaptamī // MatsP_17.9 //
pānīyamapyatra tilairvimiśraṃ dadyātpitṛbhyaḥ prayato manuṣyaḥ /
śrāddhaṃ kṛtaṃ tena samāḥ sahasraṃ rahasyametatpitaro vadanti // MatsP_17.10 //
vaiśākhyāmuparāgeṣu tathotsavamahālaye /
tīrthāyatanagoṣṭheṣu dīpodyānagṛheṣu ca // MatsP_17.11 //
vivikteṣūpalipteṣu śrāddhaṃ deyaṃ vijānatā /
viprānpūrve pare cāhni vinītātmā nimantrayet // MatsP_17.12 //
śīlavṛttaguṇopetān vayorūpasamanvitān /
dvau daive trīṃstathā pitrya ekaikamubhayatra vā // MatsP_17.13 //
bhojayetsusamṛddho 'pi na prasajjate vistare /
viśvāndevānyavaiḥ puṣpair abhyarcyāsanapūrvakam // MatsP_17.14 //
pūrayetpātrayugmaṃ tu sthāpya darbhapavitrakam /
śaṃ no devīty apaḥ kuryād yavo 'sīti yavānapi // MatsP_17.15 //
gandhapuṣpaiśca saṃpūjya vaiśvadevaṃ prati nyaset /
viśve devāsa ityābhyām āvāhya vikiredyavān // MatsP_17.16 //
gandhapuṣpair alaṃkṛtya yā divyetyarghyamutsṛjet /
abhyarcya tābhyāmutsṛṣṭaṃ pitṛkāryaṃ samārabhet // MatsP_17.17 //
darbhāsanaṃ tu dattvādau trīṇi pātrāṇi pūrayet /
khapavitrāṇi kṛtvādau śaṃ no devīty apaḥ kṣipet // MatsP_17.18 //
tilo 'sīti tilānkuryād gandhapuṣpādikaṃ punaḥ /
pātraṃ vanaspatimayaṃ tathā parṇamayaṃ punaḥ // MatsP_17.19 //
jalajaṃ vātha kurvīta tathā sāgarasambhavam /
sauvarṇaṃ rājataṃ vāpi pitṝṇāṃ pātramucyate // MatsP_17.20 //
rajatasya kathā vāpi darśanaṃ dānameva vā /
rājatair bhājanaireṣām athavā rajatānvitaiḥ // MatsP_17.21 //
vāryapi śraddhayā dattam akṣayāyopakalpate /
tathārghyapiṇḍabhojyādau pitṝṇāṃ rājataṃ matam // MatsP_17.22 //
śivanetrodbhavaṃ yasmāt tasmāttatpitṛvallabham /
amaṅgalaṃ tadyatnena devakāryeṣu varjayet // MatsP_17.23 //
evaṃ pātrāṇi saṃkalpya yathālābhaṃ vimatsaraḥ /
yā divyeti piturnāma gotrairdarbhakaro nyaset // MatsP_17.24 //
pitṝn āvāhayiṣyāmi kurvityuktastu taiḥ punaḥ /
uśantastvā tathāyantu ṛgbhyām āvāhayetpitṝn // MatsP_17.25 //
yā divyetyarghyamutsṛjya dadyādgandhādikāṃstataḥ /
hastāttadudakaṃ pūrvaṃ dattvā saṃsravamāditaḥ // MatsP_17.26 //
pitṛpātre nidhāyātha nyubjamuttarato nyaset /
pitṛbhyaḥ sthānamasīti nidhāya pariṣecayet // MatsP_17.27 //
tatrāpi pūrvavatkuryād agnikāryaṃ vimatsaraḥ /
ubhābhyāmapi hastābhyām āhṛtya pariveṣayet // MatsP_17.28 //
praśāntacittaḥ satataṃ darbhapāṇiraśeṣataḥ /
guṇāḍhyaiḥ sūpaśākaistu nānābhakṣyairviśeṣataḥ // MatsP_17.29 //
annaṃ tu sadadhikṣīraṃ goghṛtaṃ śarkarānvitam /
māsaṃ prīṇāti vai sarvān pitṝnityāha keśavaḥ // MatsP_17.30 //
dvau māsau matsyamāṃsena trīnmāsānhāriṇena tu /
aurabhreṇātha caturaḥ śākunenātha pañca vai // MatsP_17.31 //
ṣaṇmāsaṃ chāgamāṃsena tṛpyanti pitarastathā /
sapta pārṣatamāṃsena tathāṣṭāv eṇajena tu // MatsP_17.32 //
daśa māsāṃstu tṛpyanti varāhamahiṣāmiṣaiḥ /
śaśakūrmajamāṃsena māsānekādaśaiva tu // MatsP_17.33 //
saṃvatsaraṃ tu gavyena payasā pāyasena ca /
rauraveṇa ca tṛpyanti māsānpañcadaśaiva tu // MatsP_17.34 //
vārdhrīṇasasya māṃsena tṛptir dvādaśavārṣikī /
kālaśākena cānantā khaḍgamāṃsena caiva hi // MatsP_17.35 //
yatkiṃcinmadhusammiśraṃ gokṣīraṃ ghṛtapāyasam /
dattamakṣayamityāhuḥ pitaraḥ pūrvadevatāḥ // MatsP_17.36 //
svādhyāyaṃ śrāvayetpitryaṃ purāṇānyakhilāni ca /
brahmaviṣṇvarkarudrāṇāṃ sūktāni vividhāni ca // MatsP_17.37 //
indrāgnisomasūktāni pāvanāni svaśaktitaḥ /
bṛhadrathaṃtaraṃ tadvaj jyeṣṭhasāma sarauhiṇam // MatsP_17.38 //
tathaiva śāntikādhyāyaṃ madhubrāhmaṇameva ca /
maṇḍalaṃ brāhmaṇaṃ tadvat prītikāri tu yatpunaḥ // MatsP_17.39 //
viprāṇāmātmanaścaiva tatsarvaṃ samudīrayet /
bhuktavatsu tatasteṣu bhojanopāntike nṛpa // MatsP_17.40 //
sārvavarṇikamannādyaṃ saṃnīyāplāvya vāriṇā /
samutsṛjedbhuktavatām agrato vikiredbhuvi // MatsP_17.41 //
agnidagdhāstu ye jīvā ye 'pyadagdhāḥ kule mama /
bhūmau dattena tṛpyantu prayāntu paramāṃ gatim // MatsP_17.42 //
yeṣāṃ na mātā na pitā na bandhur na gotraśuddhirna tathānnam asti /
tattṛptaye 'nnaṃ bhuvi dattametat prayāntu lokeṣu sukhāya tadvat // MatsP_17.43 //
asaṃskṛtapramītānāṃ tyaktānāṃ kulayoṣitām /
ucchiṣṭabhāgadheyaḥ syād darbhe vikirayośca yaḥ // MatsP_17.44 //
tṛptāñjñātvodakaṃ dadyāt sakṛdviprakare tathā /
upalipte mahīpṛṣṭhe gośakṛnmūtravāriṇā // MatsP_17.45 //
nidhāya darbhānvidhivad dakṣiṇāgrān prayatnataḥ /
sarvavarṇena cānnena piṇḍāṃstu pitṛyajñavat // MatsP_17.46 //
avanejanapūrvaṃ tu nāmagotreṇa mānavaḥ /
gandhadhūpādikaṃ dadyāt kṛtvā pratyavanejanam // MatsP_17.47 //
jānvācya savyaṃ savyena pāṇinātha pradakṣiṇam /
pitryamānīya tatkāryaṃ vidhivaddarbhapāṇinā // MatsP_17.48 //
dīpaprajvālanaṃ tadvat kuryātpuṣpārcanaṃ budhaḥ /
athācānteṣu cācamya vāri dadyātsakṛtsakṛt // MatsP_17.49 //
atha puṣpākṣatān paścād akṣayyodakam eva ca /
satilaṃ nāmagotreṇa dadyācchaktyā ca dakṣiṇām // MatsP_17.50 //
gobhūhiraṇyavāsāṃsi bhavyāni śayanāni ca /
dadyādyadiṣṭaṃ viprāṇām ātmanaḥ pitureva ca // MatsP_17.51 //
vittaśāṭhyena rahitaḥ pitṛbhyaḥ prītimāvahan /
tataḥ svadhāvācanakaṃ viśvadeveṣu codakam // MatsP_17.52 //
dattvāśīḥ pratigṛhṇīyād dvijebhyaḥ prāṅmukho budhaḥ /
aghorāḥ pitaraḥ santu santvityuktaḥ punar dvijaiḥ // MatsP_17.53 //
gotraṃ tathā vardhatāṃ nas tathetyuktaśca taiḥ punaḥ /
dātāro no 'bhivardhantām iti caivamudīrayet // MatsP_17.54 //
etāḥ satyāśiṣaḥ santu santvityuktaśca taiḥ punaḥ /
svastivācanakaṃ kuryāt piṇḍānuddhṛtya bhaktitaḥ // MatsP_17.55 //
uccheṣaṇaṃ tu tattiṣṭhed yāvadviprā visarjitāḥ /
tato grahabaliṃ kuryād iti dharmavyavasthitiḥ // MatsP_17.56 //
uccheṣaṇaṃ bhūmigatam ajihmasyāstikasya ca /
dāsavargasya tatpitryaṃ bhāgadheyaṃ pracakṣate // MatsP_17.57 //
pitṛbhir nirmitaṃ pūrvam etadāpyāyanaṃ sadā /
aputrāṇāṃ saputrāṇāṃ strīṇāmapi narādhipa // MatsP_17.58 //
tatastānagrataḥ sthitvā parigṛhyodapātrakam /
vāje vāja iti japan kuśāgreṇa visarjayet // MatsP_17.59 //
bahiḥ pradakṣiṇāṃ kuryāt padāny aṣṭāv anuvrajan /
bandhuvargeṇa sahitaḥ putrabhāryāsamanvitaḥ // MatsP_17.60 //
nivṛtya praṇipatyātha paryukṣyāgniṃ samantravat /
vaiśvadevaṃ prakurvīta naityakaṃ balimeva ca // MatsP_17.61 //
tatastu vaiśvadevānte sabhṛtyasutabāndhavaḥ /
bhuñjītātithisaṃyuktaḥ sarvaṃ pitṛniṣevitam // MatsP_17.62 //
etaccānupanīto 'pi kuryātsarveṣu parvasu /
śrāddhaṃ sādhāraṇaṃ nāma sarvakāmaphalapradam // MatsP_17.63 //
bhāryāvirahito 'pyetat pravāsastho 'pi bhaktimān /
śūdro 'pyamantravatkuryād anena vidhinā budhaḥ // MatsP_17.64 //
tṛtīyamābhyudayikaṃ vṛddhiśrāddhaṃ taducyate /
utsavānandasambhāre yajñodvāhādimaṅgale // MatsP_17.65 //
mātaraḥ prathamaṃ pūjyāḥ pitarastadanantaram /
tato mātāmahā rājan viśve devāstathaiva ca // MatsP_17.66 //
pradakṣiṇopacāreṇa dadhyakṣataphalodakaiḥ /
prāṅmukho nirvapetpiṇḍān dūrvayā ca kuśairyutān // MatsP_17.67 //
sampannam ityabhyudaye dadyādarghyaṃ dvayor dvayoḥ /
yugmā dvijātayaḥ pūjyā vastrakārtasvarādibhiḥ // MatsP_17.68 //
tilārthastu yavaiḥ kāryo nāndīśabdānupūrvakaḥ /
māṅgalyāni ca sarvāṇi vācayeddvijapuṃgavaiḥ // MatsP_17.69 //
evaṃ śūdro 'pi sāmānya-vṛddhiśrāddhe 'pi sarvadā /
namaskāreṇa mantreṇa kuryādāmānnataḥ sadā // MatsP_17.70 //
dānapradhānaḥ śūdraḥ syād ityāha bhagavānprabhuḥ /
dānena sarvakāmāptir asya saṃjāyate yataḥ // MatsP_17.71 //
Matsya-Purāṇa 18
*sūta uvāca
ekoddiṣṭamato vakṣye yaduktaṃ cakrapāṇinā /
mṛte putrairyathā kāryam āśaucaṃ ca pitaryapi // MatsP_18.1 //
daśāhaṃ śāvamāśaucaṃ brāhmaṇeṣu vidhīyate /
kṣatriyeṣu daśa dve ca pakṣaṃ vaiśyeṣu caiva hi // MatsP_18.2 //
śūdreṣu māsamāśaucaṃ sapiṇḍeṣu vidhīyate /
naiśaṃ vākṛtacūḍasya trirātraṃ parataḥ smṛtam // MatsP_18.3 //
janane 'pyevameva syāt sarvavarṇeṣu sarvadā /
tathāsthisaṃcayād ūrdhvam aṅgasparśo vidhīyate // MatsP_18.4 //
pretāya piṇḍadānaṃ tu dvādaśāhaṃ samācaret /
pātheyaṃ tasya tatproktaṃ yataḥ prītikaraṃ mahat // MatsP_18.5 //
tasmātpretapuraṃ preto dvādaśāhaṃ na nīyate /
gṛhaṃ putraṃ kalatraṃ ca dvādaśāhaṃ prapaśyati // MatsP_18.6 //
tasmānnidheyamākāśe daśarātraṃ payastathā /
sarvadāhopaśāntyartham adhvaśramavināśanam // MatsP_18.7 //
tata ekādaśāhe tu dvijānekādaśaiva tu /
kṣatrādiḥ sūtakānte tu bhojayedayujo dvijān // MatsP_18.8 //
dvitīye 'hni punastadvad ekoddiṣṭaṃ samācaret /
āvāhanāgnaukaraṇaṃ daivahīnaṃ vidhānataḥ // MatsP_18.9 //
ekaṃ pavitrameko 'rgha ekaḥ piṇḍo vidhīyate /
upatiṣṭhatāmityetad deyaṃ paścāttilodakam // MatsP_18.10 //
svaditaṃ vikiredbrūyād visarge cābhiramyatām /
śeṣaṃ pūrvavadatrāpi kāryaṃ vedavidā pituḥ // MatsP_18.11 //
anena vidhinā sarvam anumāsaṃ samācaret /
sūtakāntāddvitīye 'hni śayyāṃ dadyādvilakṣaṇām // MatsP_18.12 //
kāñcanaṃ puruṣaṃ tadvat phalavastrasamanvitām /
saṃpūjya dvijadāmpatyaṃ nānābharaṇabhūṣaṇaiḥ // MatsP_18.13 //
vṛṣotsargaṃ prakurvīta deyā ca kapilā śubhā /
udakumbhaśca dātavyo bhakṣyabhojyasamanvitaḥ // MatsP_18.14 //
yāvadabdaṃ naraśreṣṭha satilodakapūrvakam /
tataḥ saṃvatsare pūrṇe sapiṇḍīkaraṇaṃ bhavet // MatsP_18.15 //
sapiṇḍīkaraṇādūrdhvaṃ pretaḥ pārvaṇabhāgbhavet /
vṛddhipūrveṣu yogyaśca gṛhasthaśca bhavettataḥ // MatsP_18.16 //
sapiṇḍīkaraṇe śrāddhe devapūrvaṃ niyojayet /
pitṝn nivāsayettatra pṛthakpretaṃ vinirdiśet // MatsP_18.17 //
gandhodakatilairyuktaṃ kuryātpātracatuṣṭayam /
arghārthaṃ pitṛpātreṣu pretapātraṃ prasecayet // MatsP_18.18 //
tadvatsaṃkalpya caturaḥ piṇḍānpiṇḍapradastathā /
ye samānā iti dvābhyām antyaṃ tu vibhajettridhā // MatsP_18.19 //
caturthasya punaḥ kāryaṃ na kadācidato bhavet /
tataḥ pitṛtvamāpannaḥ sarvatastuṣṭimāgataḥ // MatsP_18.20 //
agniṣvāttādimadhyatvaṃ prāpnotyamṛtamuttamam /
sapiṇḍīkaraṇādūrdhvaṃ tasmai tasmānna dīyate // MatsP_18.21 //
pitṛṣveva tu dātavyaṃ tatpiṇḍo yeṣu saṃsthitaḥ /
tataḥ prabhṛti saṃkrāntāv uparāgādiparvasu // MatsP_18.22 //
tripiṇḍamācarecchrāddham ekoddiṣṭe mṛte 'hani /
ekoddiṣṭaṃ parityajya mṛtāhe yaḥ samācaret // MatsP_18.23 //
sadaiva pitṛhā sa syān mātṛbhrātṛvināśakaḥ /
mṛtāhe pārvaṇaṃ kurvan nadho 'dho yāti mānavaḥ // MatsP_18.24 //
saṃpṛkteṣvākulībhāvaḥ preteṣu tu gato bhavet /
pratisaṃvatsaraṃ tasmād ekoddiṣṭaṃ samācaret // MatsP_18.25 //
yāvadabdaṃ tu yo dadyād udakumbhaṃ vimatsaraḥ /
pretāyānnasamāyuktaṃ so 'śvamedhaphalaṃ labhet // MatsP_18.26 //
āmaśrāddhaṃ yadā kuryād vidhijñaḥ śrāddhadastadā /
tenāgnaukaraṇaṃ kuryāt piṇḍāṃstenaiva nirvapet // MatsP_18.27 //
tribhiḥ sapiṇḍīkaraṇe aśeṣatritaye pitā /
yadā prāpsyati kālena tadā mucyeta bandhanāt // MatsP_18.28 //
mukto 'pi lepabhāgitvaṃ prāpnoti kuśamārjanāt /
lepabhājaścaturthādyāḥ pitrādyāḥ piṇḍabhāginaḥ /
piṇḍadaḥ saptamasteṣāṃ sāpiṇḍyaṃ sāptapauruṣam // MatsP_18.29 //
Matsya-Purāṇa 19
*ṛṣaya ūcuḥ
kathaṃ kavyāni deyāni havyāni ca janairiha /
gacchanti pitṛlokasthān prāpakaḥ ko 'tra gadyate // MatsP_19.1 //
yadi martyo dvijo bhuṅkte hūyate yadi vānale /
śubhāśubhātmakaiḥ pretair dattaṃ tadbhujyate katham // MatsP_19.2 //
*sūta uvāca
vasūnvadanti ca pitṝn rudrāṃścaiva pitāmahān /
prapitāmahāṃstathādityān ityevaṃ vaidikī śrutiḥ // MatsP_19.3 //
nāma gotraṃ pitṝṇāṃ tu prāpakaṃ havyakavyayoḥ /
śrāddhasya mantrāḥ śraddhā ca upayojyātibhaktitaḥ // MatsP_19.4 //
agniṣvāttādayasteṣām ādhipatye vyavasthitāḥ /
nāmagotrakāladeśā bhavāntaragatānapi // MatsP_19.5 //
prāṇinaḥ prīṇayantyete tadāhāratvamāgatān /
devo yadi pitā jātaḥ śubhakarmānuyogataḥ // MatsP_19.6 //
tasyānnamamṛtaṃ bhūtvā divyatve 'pyanugacchati /
daityatve bhogarūpeṇa paśutve ca tṛṇaṃ bhavet // MatsP_19.7 //
śrāddhānnaṃ vāyurūpeṇa sarpatve 'pyupatiṣṭhati /
pānaṃ bhavati yakṣatve rākṣasatve tathāmiṣam // MatsP_19.8 //
danujatve tathā māyā pretatve rudhirodakam /
manuṣyatve 'nnapānāni nānābhogarasaṃ bhavet // MatsP_19.9 //
ratiśaktiḥ striyaḥ kāntā bhojyaṃ bhojanaśaktitā /
dānaśaktiḥ savibhavā rūpamārogyameva ca // MatsP_19.10 //
śraddhā puṣpamidaṃ proktaṃ phalaṃ brahmasamāgamaḥ /
āyuḥ putrān dhanaṃ vidyāṃ svargaṃ mokṣaṃ sukhāni ca // MatsP_19.11 //
rājyaṃ caiva prayacchanti prītāḥ pitṛgaṇā nṛṇām /
śrūyate ca purā mokṣaṃ prāptāḥ kauśikasūnavaḥ /
pañcabhirjanmasambandhair gatā viṣṇoḥ paraṃ padam // MatsP_19.12 //
Matsya-Purāṇa 20
*ṛṣaya ūcuḥ
kathaṃ kauśikadāyādāḥ prāptāste yogamuttamam /
pañcabhirjanmasambandhaiḥ kathaṃ karmakṣayo bhavet // MatsP_20.1 //
*sūta uvāca
kauśiko nāma dharmātmā kurukṣetre mahānṛṣiḥ /
nāmataḥ karmatastasya sutānsapta nibodhata // MatsP_20.2 //
śvasṛpaḥ krodhano hiṃsraḥ piśunaḥ kavireva ca /
vāgduṣṭaḥ pitṛvartī ca gargaśiṣyāstadābhavan // MatsP_20.3 //
pitaryuparate teṣām abhūddurbhikṣamulbaṇam /
anāvṛṣṭiśca mahatī sarvalokabhayaṃkarī // MatsP_20.4 //
gargādeśādvane dogdhrīṃ rakṣantaste tapodhanāḥ /
khādāmaḥ kapilāmetāṃ vayaṃ kṣutpīḍitā bhṛśam // MatsP_20.5 //
iti cintayatāṃ pāpaṃ laghuḥ prāha tadānujaḥ /
yadyavaśyamiyaṃ vadhyā śrāddharūpeṇa yojyatām // MatsP_20.6 //
śrāddhe niyojyamāneyaṃ pāpāttrāsyati no dhruvam /
eva kurvityanujñātaḥ pitṛvartī tadānujaiḥ // MatsP_20.7 //
cakre samāhitaḥ śrāddham upayujya ca tāṃ punaḥ /
dvau daive bhrātarau kṛtvā pitre trīnapyanukramāt // MatsP_20.8 //
tathaikamatithiṃ kṛtvā śrāddhadaḥ svayameva tu /
cakāra mantravacchrāddhaṃ smaranpitṛparāyaṇaḥ // MatsP_20.9 //
vinā gavā vatsako 'pi gurave viniveditaḥ /
vyāghreṇa nihatā dhenur vatso 'yaṃ pratigṛhyatām // MatsP_20.10 //
evaṃ sā bhakṣitā dhenuḥ saptabhistaistapodhanaiḥ /
vaidikaṃ balamāśritya krūre karmaṇi nirbhayāḥ // MatsP_20.11 //
tataḥ kālāvakṛṣṭāste vyādhā dāśapure 'bhavan /
jātismaratvaṃ prāptāste pitṛbhāvena bhāvitāḥ // MatsP_20.12 //
yatkṛtaṃ krūrakarmāpi śrāddharūpeṇa taistadā /
tena te bhavane jātā vyādhānāṃ krūrakarmiṇām // MatsP_20.13 //
pitṝṇāṃ caiva māhātmyāj jātā jātismarāstu te /
te tu vairāgyayogena āsthāyānaśanaṃ punaḥ // MatsP_20.14 //
jātismarāḥ sapta jātā mṛgāḥ kālañjare girau /
nīlakaṇṭhasya purataḥ pitṛbhāvānubhāvitāḥ // MatsP_20.15 //
tatrāpi jñānavairāgyāt prāṇānutsṛjya dharmataḥ /
lokair avekṣyamāṇāste tīrthānte 'naśanena tu // MatsP_20.16 //
mānase cakravākāste saṃjātāḥ sapta yoginaḥ /
nāmataḥ karmataḥ sarvāñ chṛṇudhvaṃ dvijasattamāḥ // MatsP_20.17 //
sumanāḥ kumudaḥ śuddhaś chidradarśī sunetrakaḥ /
sunetraścāṃśumāṃścaiva saptaite yogapāragāḥ // MatsP_20.18 //
yogabhraṣṭāstrayasteṣāṃ babhramuś cālpacetanāḥ /
dṛṣṭvā vibhrājamānaṃ tam udyāne strībhiranvitam // MatsP_20.19 //
krīḍantaṃ vividhairbhāvair mahābalaparākramam /
pañcālānvayasambhūtaṃ prabhūtabalavāhanam // MatsP_20.20 //
rājyakāmo 'bhavaccaikas teṣāṃ madhye jalaukasām /
pitṛvartī ca yo vipraḥ śrāddhakṛt pitṛvatsalaḥ // MatsP_20.21 //
aparau mantriṇau dṛṣṭvā prabhūtabalavāhanau /
mantritve cakratuścecchām asminmartye dvijottamāḥ // MatsP_20.22 //
tanmadhye ye tu niṣkāmās te babhūvur dvijottamāḥ /
vibhrājaputrastveko 'bhūd brahmadatta iti smṛtaḥ // MatsP_20.23 //
mantriputrau tathā cobhau kaṇḍarīkasubālakau /
brahmadatto 'bhiṣiktaḥ san purohitavipaścitā // MatsP_20.24 //
pañcālarājo vikrāntaḥ sarvaśāstraviśāradaḥ /
yogavitsarvajantūnāṃ rutavettābhavattadā // MatsP_20.25 //
tasya rājño 'bhavadbhāryā devalasyātmajā śubhā /
saṃnatirnāma vikhyātā kapilā yābhavatpurā // MatsP_20.26 //
pitṛkārye niyuktatvād abhavadbrahmavādinī /
tayā cakāra sahitaḥ sa rājyaṃ rājanandanaḥ // MatsP_20.27 //
kadācidudyānagatas tayā saha sa pārthivaḥ /
dadarśa kīṭamithunam anaṅgakalahākulam // MatsP_20.28 //
pipīlikāmanunayan paritaḥ kīṭakāmukaḥ /
pañcabāṇābhitaptāṅgaḥ sagadgadamuvāca ha // MatsP_20.29 //
na tvayā sadṛśī loke kāminī vidyate kvacit /
madhyakṣāmātijaghanā bṛhadvakṣo 'bhigāminī // MatsP_20.30 //
suvarṇavarṇā suśroṇī mañjūktā cāruhāsinī /
sulakṣyanetrarasanā guḍaśarkaravatsalā // MatsP_20.31 //
bhokṣyase mayi bhukte tvaṃ snāsi snāte tathā mayi /
proṣite sati dīnā tvaṃ kruddhe 'pi bhayacañcalā // MatsP_20.32 //
kimarthaṃ vada kalyāṇi saroṣavadanā sthitā /
sā tamāha sakopā tu kim ālapasi māṃ śaṭha // MatsP_20.33 //
tvayā modakacūrṇaṃ tu māṃ vihāya vineṣyatā /
pradattaṃ samatikrānte dine 'nyasyāḥ samanmatha // MatsP_20.34 //
*pipīlika uvāca
tvatsādṛśyānmayā dattam anyasyai varavarṇini /
tadekamaparādhaṃ me kṣantumarhasi bhāmini // MatsP_20.35 //
naitadevaṃ kariṣyāmi punaḥ kvāpīha suvrate /
spṛśāmi pādau satyena prasīda praṇatasya me // MatsP_20.36 //
*sūta uvāca
iti tadvacanaṃ śrutvā sā prasannābhavattataḥ /
ātmānam arpayāmāsa mohanāya pipīlikā // MatsP_20.37 //
brahmadatto 'pyaśeṣaṃ taṃ jñātvā vismayam āgamat /
sarvasattvarutajñatvāt prasādāc cakrapāṇinaḥ // MatsP_20.38 //
Matsya-Purāṇa 21
*ṛṣaya ūcuḥ
kathaṃ sattvarutajño 'bhūd brahmadatto dharātale /
taccābhavatkasya kule cakravākacatuṣṭayam // MatsP_21.1 //
*ṛṣaya ūcuḥ
kathaṃ sattvarutajño 'bhūd brahmadatto dharātale /
taccābhavatkasya kule cakravākacatuṣṭayam // MatsP_21.1 //
*sūta uvāca
tasminneva pure jātās te ca cakrāhvayāstadā /
vṛddhadvijasya dāyādā viprā jātismarāḥ purā // MatsP_21.2 //
dhṛtimāṃstattvadarśī ca vidyācaṇḍas tapotsukaḥ /
nāmataḥ karmataścaite sudaridrasya te sutāḥ // MatsP_21.3 //
tapase buddhirabhavat tadā teṣāṃ dvijanmanām /
yāsyāmaḥ paramāṃ siddhim ity ūcus te dvijottamāḥ // MatsP_21.4 //
tatastadvacanaṃ śrutvā sudaridro mahātapāḥ /
uvāca dīnayā vācā kimetaditi putrakāḥ // MatsP_21.5 //
adharma eṣa iti vaḥ pitā tān abhyavārayat /
vṛddhaṃ pitaramutsṛjya daridraṃ vanavāsinaḥ // MatsP_21.6 //
ko nu dharmo 'tra bhavitā mattyāgādgatireva vā /
ūcuste kalpitā vṛttis tava tāta vadasva tat // MatsP_21.7 //
vittametatpuro rājñaḥ sa te dāsyati puṣkalam /
dhanaṃ grāmasahasrāṇi prabhāte paṭhatastava // MatsP_21.8 //
ye vipramukhyāḥ kurujāṅgaleṣu dāśāstathā dāśapure mṛgāśca /
kālañjare sapta ca cakravākā ye mānase te vayamatra siddhāḥ // MatsP_21.9 //
ityuktvā pitaraṃ jagmus te vanaṃ tapase punaḥ /
vṛddho 'pi rājabhavanaṃ jagāmātmārthasiddhaye // MatsP_21.10 //
anagho nāma vaibhrājaḥ pāñcālādhipatiḥ purā /
putrārthī devadeveśaṃ hariṃ nārāyaṇaṃ prabhum // MatsP_21.11 //
ārādhayāmāsa vibhuṃ tīvravrataparāyaṇaḥ /
tataḥ kālena mahatā tuṣṭastasya janārdanaḥ // MatsP_21.12 //
varaṃ vṛṇīṣva bhadraṃ te hṛdayenepsitaṃ nṛpa /
evamuktastu devena vavre sa varamuttamam // MatsP_21.13 //
putraṃ me dehi deveśa mahābalaparākramam /
pāragaṃ sarvaśāstrāṇāṃ dhārmikaṃ yogināṃ param // MatsP_21.14 //
sarvasattvarutajñaṃ me dehi yoginamātmajam /
evamastviti viśvātmā tamāha parameśvaraḥ // MatsP_21.15 //
paśyatāṃ sarvadevānāṃ tatraivāntaradhīyata /
tataḥ sa tasya putro 'bhūd brahmadattaḥ pratāpavān // MatsP_21.16 //
sarvasattvānukampī ca sarvasattvabalādhikaḥ /
sarvasattvarutajñaśca sarvasattveśvareśvaraḥ // MatsP_21.17 //
ahasattena yogātmā sa pipīlikarāgataḥ /
yatra tatkīṭamithunaṃ ramamāṇamavasthitam // MatsP_21.18 //
tataḥ sā saṃnatirdṛṣṭvā taṃ hasantaṃ suvismitā /
kimapyāśaṅkya manasā tamapṛcchannareśvaram // MatsP_21.19 //
*saṃnatiruvāca
akasmādatihāsaste kimarthamabhavannṛpa /
hāsyahetuṃ na jānāmi yadakāle kṛtaṃ tvayā // MatsP_21.20 //
*sūta uvāca
avadadrājaputro 'pi sa pipīlikabhāṣitam /
rāgavāgbhiḥ samutpannam etaddhāsyaṃ varānane // MatsP_21.21 //
na cānyatkāraṇaṃ kiṃcid dhāsyahetau śucismite /
na sāmanyat tadā devī prāhālīkamidaṃ vacaḥ // MatsP_21.22 //
ahamevādya hasitā na jīviṣye tvayādhunā /
kathaṃ pipīlikālāpaṃ martyo vetti vinā surān // MatsP_21.23 //
tasmāttvayāham eveha hasitā kimataḥ param /
tato niruttaro rājā jijñāsustatpuro hareḥ // MatsP_21.24 //
āsthāya niyamaṃ tasthau saptarātramakalmaṣaḥ /
svapne prāha hṛṣīkeśaḥ prabhāte paryaṭanpuram // MatsP_21.25 //
vṛddhadvijo yastadvākyāt sarvaṃ jñāsyasyaśeṣataḥ /
ityuktvāntardadhe viṣṇuḥ prabhāte 'tha nṛpaḥ purāt // MatsP_21.26 //
nirgacchanmantrisahitaḥ sabhāryo vṛddhamagrataḥ /
gadantaṃ vipram āyāntaṃ taṃ vṛddhaṃ saṃdadarśa ha // MatsP_21.27 //
*brāhmaṇa uvāca
ye vipramukhyāḥ kurujāṅgaleṣu dāśāstathā dāśapure mṛgāśca /
kālañjare sapta ca cakravākā ye mānase te vayamatra siddhāḥ // MatsP_21.28 //
*sūta uvāca
ityākarṇya vacastābhyāṃ sa papāta śucā tataḥ /
jātismaratvamagamat tau ca mantrivarāv ubhau // MatsP_21.29 //
kāmaśāstrapraṇetā ca bābhravyastu subālakaḥ /
pāñcāla iti lokeṣu viśrutaḥ sarvaśāstravit // MatsP_21.30 //
kaṇḍarīko 'pi dharmātmā vedaśāstrapravartakaḥ /
bhūtvā jātismarau śokāt patitāv agratastadā // MatsP_21.31 //
hā vayaṃ yogavibhraṣṭāḥ kāmataḥ karmabandhanāḥ /
evaṃ vilapya bahuśas trayaste yogapāragāḥ // MatsP_21.32 //
vismayācchrāddhamāhātmyam abhinandya punaḥ punaḥ /
tatastasmai dhanaṃ dattvā prabhūtagrāmasaṃyutam // MatsP_21.33 //
visṛjya brāhmaṇaṃ taṃ ca vṛddhaṃ dhanamudānvitam /
ātmīyaṃ nṛpatiḥ putraṃ nṛpalakṣaṇasaṃyutam // MatsP_21.34 //
viṣvaksenābhidhānaṃ tu rājā rājye 'bhyaṣecayat /
mānase militāḥ sarve tataste yogināṃ varāḥ // MatsP_21.35 //
brahmadattādayastasmin pitṛsaktā vimatsarāḥ /
saṃnatiścābhavadbhraṣṭā mayaitatkila kāritam // MatsP_21.36 //
rājyatyāgaphalaṃ sarvaṃ yadetad abhilaṣyate /
tatheti prāha rājā tu punastāmabhinandayan // MatsP_21.37 //
tvatprasādādidaṃ sarvaṃ mayaitatprāpyate phalam /
tataste yogamāsthāya sarva eva vanaukasaḥ // MatsP_21.38 //
brahmarandhreṇa paramaṃ padamāpustapobalāt /
evamāyurdhanaṃ vidyāṃ svargaṃ mokṣaṃ sukhāni ca // MatsP_21.39 //
prayacchanti sutānrājyaṃ nṛṇāṃ prītāḥ pitāmahāḥ /
ya idaṃ pitṛmāhātmyaṃ brahmadattasya ca dvijāḥ // MatsP_21.40 //
dvijebhyaḥ śrāvayedyo vā śṛṇotyatha paṭhettu vā /
kalpakoṭiśataṃ sāgraṃ brahmaloke mahīyate // MatsP_21.41 //
Matsya-Purāṇa 22
*ṛṣaya ūcuḥ
kasminkāle ca tacchrāddham anantaphaladaṃ bhavet /
kasminvāsarabhāge tu śrāddhakṛcchrāddhamācaret /
tīrtheṣu keṣu ca kṛtaṃ śrāddhaṃ bahuphalaṃ bhavet // MatsP_22.1 //
*sūta uvāca
aparāhṇe tu samprāpte abhijidrauhiṇodaye /
yatkiṃciddīyate tatra tadakṣayamudāhṛtam // MatsP_22.2 //
tīrthāni yāni śastāni pitṝṇāṃ vallabhāni ca /
nāmatastāni vakṣyāmi saṃkṣepeṇa dvijottamāḥ // MatsP_22.3 //
pitṛtīrthaṃ gayā nāma sarvatīrthavaraṃ śubham /
yatrāste devadeveśaḥ svayameva pitāmahaḥ // MatsP_22.4 //
tatraiṣā pitṛbhirgītā gāthā bhāgamabhīpsubhiḥ // MatsP_22.5 //
eṣṭavyā bahavaḥ putrā yadyeko 'pi gayāṃ vrajet /
yajeta vāśvamedhena nīlaṃ vā vṛṣamutsṛjet // MatsP_22.6 //
tathā vārāṇasī puṇyā pitṝṇāṃ vallabhā sadā /
yatrāvimuktasāṃnidhyaṃ bhuktimuktiphalapradam // MatsP_22.7 //
pitṝṇāṃ vallabhaṃ tadvat puṇyaṃ ca vimaleśvaram /
pitṛtīrthaṃ prayāgaṃ tu sarvakāmaphalapradam // MatsP_22.8 //
vaṭeśvarastu bhagavān mādhavena samanvitaḥ /
yoganidrāśayastadvat sadā vasati keśavaḥ // MatsP_22.9 //
daśāśvamedhikaṃ puṇyaṃ gaṅgādvāraṃ tathaiva ca /
nandātha lalitā tadvat tīrthaṃ māyāpurī śubhā // MatsP_22.10 //
tathā mitrapadaṃ nāma tataḥ kedāramuttamam /
gaṅgāsāgaramityāhuḥ sarvatīrthamayaṃ śubham // MatsP_22.11 //
tīrthaṃ brahmasarastadvac chatadrusalile hrade /
tīrthaṃ tu naimiṣaṃ nāma sarvatīrthaphalapradam // MatsP_22.12 //
gaṅgodbhedastu gomatyāṃ yatrodbhūtaḥ sanātanaḥ /
tathā yajñavarāhastu devadevaśca śūlabhṛt // MatsP_22.13 //
yatra tatkāñcanaṃ dvāram aṣṭādaśabhujo haraḥ /
nemistu haricakrasya śīrṇā yatrābhavatpurā // MatsP_22.14 //
tadetannaimiṣāraṇyaṃ sarvatīrthaniṣevitam /
devadevasya tatrāpi vārāhasya tu darśanam // MatsP_22.15 //
yaḥ prayāti sa pūtātmā nārāyaṇapadaṃ vrajet /
kṛtaśaucaṃ mahāpuṇyaṃ sarvapāpaniṣūdanam // MatsP_22.16 //
yatrāste nārasiṃhastu svayameva janārdanaḥ /
tīrthamikṣumatī nāma pitṝṇāṃ vallabhaṃ sadā // MatsP_22.17 //
saṃgame yatra tiṣṭhanti gaṅgāyāḥ pitaraḥ sadā /
kurukṣetraṃ mahāpuṇyaṃ sarvatīrthasamanvitam // MatsP_22.18 //
tathā ca sarayūḥ puṇyā sarvadevanamaskṛtā /
irāvatī nadī tadvat pitṛtīrthādhivāsinī // MatsP_22.19 //
yamunā devikā kālī candrabhāgā dṛṣadvatī /
nadī veṇumatī puṇyā parā vetravatī tathā // MatsP_22.20 //
pitṝṇāṃ vallabhā hy etāḥ śrāddhe koṭiguṇā matāḥ /
jambūmārgaṃ mahāpuṇyaṃ yatra mārgo hi lakṣyate // MatsP_22.21 //
adyāpi pitṛtīrthaṃ tat sarvakāmaphalapradam /
nīlakuṇḍamiti khyātaṃ pitṛtīrthaṃ dvijottamāḥ // MatsP_22.22 //
tathā rudrasaraḥ puṇyaṃ saro mānasameva ca /
mandākinī tathācchodā vipāśātha sarasvatī // MatsP_22.23:1 //
pūrvamitrapadaṃ tadvad vaidyanāthaṃ mahāphalam /
kṣiprā nadī mahākālas tathā kālañjaraṃ śubham // MatsP_22.23:2 //
vaṃśodbhedaṃ harodbhedaṃ gaṅgodbhedaṃ mahāphalam /
bhadreśvaraṃ viṣṇupadaṃ narmadādvārameva ca // MatsP_22.24 //
gayāpiṇḍapradānena samānyāhurmaharṣayaḥ /
etāni pitṛtīrthāni sarvapāpaharāṇi ca // MatsP_22.25 //
smaraṇādapi lokānāṃ kim u śrāddhakṛtāṃ nṛṇām /
oṃkāraṃ pitṛtīrthaṃ ca kāverī kapilodakam // MatsP_22.26 //
sambhedaś caṇḍavegāyās tathaivāmarakaṇṭakam /
kurukṣetrācchataguṇaṃ tasminsnānādikaṃ bhavet // MatsP_22.27 //
śukratīrthaṃ ca vikhyātaṃ tīrthaṃ someśvaraṃ param /
sarvavyādhiharaṃ puṇyaṃ śatakoṭiphalādhikam // MatsP_22.28 //
śrāddhe dāne tathā home svādhyāye jalasaṃnidhau /
kāyāvarohaṇaṃ nāma tathā carmaṇvatī nadī // MatsP_22.29 //
gomatī varaṇā tadvat tīrthamauśanasaṃ param /
bhairavaṃ bhṛgutuṅgaṃ ca gaurītīrthamanuttamam // MatsP_22.30 //
tīrthaṃ vaināyakaṃ nāma bhadreśvaramataḥ param /
tathā pāpaharaṃ nāma puṇyātha tapatī nadī // MatsP_22.31 //
mūlatāpī payoṣṇī ca payoṣṇīsaṃgamastathā /
mahābodhiḥ pāṭalā ca nāgatīrthamavantikā // MatsP_22.32 //
tathā veṇā nadī puṇyā mahāśālaṃ tathaiva ca /
mahārudraṃ mahāliṅgaṃ daśārṇā ca nadī śubhā // MatsP_22.33 //
śatarudrā śatāhvā ca tathā viśvapadaṃ param /
aṅgāravāhikā tadvan nadau tau śoṇaghargharau // MatsP_22.34 //
kālikā ca nadī puṇyā vitastā ca nadī tathā /
etāni pitṛtīrthāni śasyante snānadānayoḥ // MatsP_22.35 //
śrāddhameteṣu yaddattaṃ tadanantaphalaṃ smṛtam /
droṇī vāṭanadī dhārā saritkṣīranadī tathā // MatsP_22.36 //
gokarṇaṃ gajakarṇaṃ ca tathā ca puruṣottamaḥ /
dvārakā kṛṣṇatīrthaṃ ca tathārbudasarasvatī // MatsP_22.37 //
nadī maṇimatī nāma tathā ca girikarṇikā /
dhūtapāpaṃ tathā tīrthaṃ samudro dakṣiṇastathā // MatsP_22.38 //
eteṣu pitṛtīrtheṣu śrāddhamānantyamaśnute /
tīrthaṃ meghakaraṃ nāma svayameva janārdanaḥ // MatsP_22.39 //
yatra śārṅgadharo viṣṇur mekhalāyāmavasthitaḥ /
tathā mandodarītīrthaṃ tīrthaṃ campā nadī śubhā // MatsP_22.40 //
tathā sāmalanāthaśca mahāśālanadī tathā /
cakravākaṃ carmakoṭaṃ tathā janmeśvaraṃ mahat // MatsP_22.41 //
arjunaṃ tripuraṃ caiva siddheśvaramataḥ param /
śrīśailaṃ śāṃkaraṃ tīrthaṃ nārasiṃhamataḥ param // MatsP_22.42 //
mahendraṃ ca tathā puṇyam atha śrīraṅgasaṃjñitam /
eteṣvapi sadā śrāddham anantaphaladaṃ smṛtam // MatsP_22.43 //
darśanādapi caitāni sadyaḥ pāpaharāṇi vai /
tuṅgabhadrā nadī puṇyā tathā bhīmarathī sarit // MatsP_22.44 //
bhīmeśvaraṃ kṛṣṇaveṇā kāverī kuḍmalā nadī /
nadī godāvarī nāma trisaṃdhyā tīrthamuttamam // MatsP_22.45 //
tīrthaṃ traiyambakaṃ nāma sarvatīrthanamaskṛtam /
yatrāste bhagavānīśaḥ svayameva trilocanaḥ // MatsP_22.46 //
śrāddhameteṣu sarveṣu koṭikoṭiguṇaṃ bhavet /
smaraṇādapi pāpāni naśyanti śatadhā dvijāḥ // MatsP_22.47 //
śrīparṇī tāmraparṇī ca jayā tīrthamanuttamam /
tathā matsyanadī puṇyā śivadhāraṃ tathaiva ca // MatsP_22.48 //
bhadratīrthaṃ ca vikhyātaṃ pampātīrthaṃ ca śāśvatam /
puṇyaṃ rāmeśvaraṃ tadvad elāpuramalaṃ puram // MatsP_22.49 //
aṅgabhūtaṃ ca vikhyātam āmardakam alambhuṣam /
āmrātakeśvaraṃ tadvad ekāmbhakamataḥ param // MatsP_22.50 //
govardhanaṃ hariścandraṃ kṛpucandraṃ pṛthūdakam /
sahasrākṣaṃ hiraṇyākṣaṃ tathā ca kadalī nadī // MatsP_22.51 //
rāmādhivāsastatrāpi tathā saumitrisaṃgamaḥ /
indrakīlaṃ mahānādaṃ tathā ca priyamelakam // MatsP_22.52 //
etānyapi sadā śrāddhe praśastānyadhikāni tu /
eteṣu sarvadevānāṃ sāṃnidhyaṃ dṛśyate yataḥ // MatsP_22.53 //
dānameteṣu sarveṣu dattaṃ koṭiśatādhikam /
bāhudā ca nadīpuṇyā tathā siddhavanaṃ śubham // MatsP_22.54 //
tīrthaṃ pāśupataṃ nāma nadī pārvatikā śubhā /
śrāddhameteṣu sarveṣu dattaṃ koṭiśatottaram // MatsP_22.55 //
tathaiva pitṛtīrthaṃ tu yatra godāvarī nadī /
yutā liṅgasahasreṇa sarvāntarajalāvahā // MatsP_22.56 //
jāmadagnyasya tattīrthaṃ kramādāyātamuttamam /
pratīkasya bhayādbhinnaṃ yatra godāvarī nadī // MatsP_22.57 //
tattīrthaṃ havyakavyānām apsaroyugasaṃjñitam /
śrāddhāgnikāryadāneṣu tathā koṭiśatādhikam // MatsP_22.58 //
tathā sahasraliṅgaṃ ca rāghaveśvaramuttamam /
sendraphenā nadī puṇyā yatrendraḥ patitaḥ purā // MatsP_22.59 //
nihatya namuciṃ śakras tapasā svargamāptavān /
tatra dattaṃ naraiḥ śrāddham anantaphaladaṃ bhavet // MatsP_22.60 //
tīrthaṃ tu puṣkaraṃ nāma śālagrāmaṃ tathaiva ca /
somapānaṃ ca vikhyātaṃ yatra vaiśvānarālayam // MatsP_22.61 //
tīrthaṃ sārasvataṃ nāma svāmitīrthaṃ tathaiva ca /
malaṃdarā nadī puṇyā kauśikī candrikā tathā // MatsP_22.62 //
vaidarbhā vātha vairā ca payoṣṇī prāṅmukhā parā /
kāverī cottarā puṇyā tathā jālaṃdharo giriḥ // MatsP_22.63 //
eteṣu śrāddhatīrtheṣu śrāddhamānantyamaśnute /
lohadaṇḍaṃ tathā tīrthaṃ citrakūṭastathaiva ca // MatsP_22.64 //
vindhyayogaśca gaṅgāyās tathā nadītaṭaṃ śubham /
kubjābhraṃ tu tathā tīrtham urvaśīpulinaṃ tathā // MatsP_22.65 //
saṃsāramocanaṃ tīrthaṃ tathaiva ṛṇamocanam /
eteṣu pitṛtīrtheṣu śrāddham ānantyamaśnute // MatsP_22.66 //
aṭṭahāsaṃ tathā tīrthaṃ gautameśvarameva ca /
tathā vasiṣṭhatīrthaṃ nu hārītaṃ tu tataḥ param // MatsP_22.67 //
brahmāvartaṃ kuśāvartaṃ hayatīrthaṃ tathaiva ca /
piṇḍārakaṃ ca vikhyātaṃ śaṅkhoddhāraṃ tathaiva ca // MatsP_22.68 //
ghaṇṭeśvaraṃ bilvakaṃ ca nīlaparvatameva ca /
tathā ca dharaṇītīrthaṃ rāmatīrthaṃ tathaiva ca // MatsP_22.69 //
aśvatīrthaṃ ca vikhyātam anantaṃ śrāddhadānayoḥ /
tīrthaṃ vedaśiro nāma tathaivaughavatī nadī // MatsP_22.70 //
tīrthaṃ vasupradaṃ nāma chāgalāṇḍaṃ tathaiva ca /
eteṣu śrāddhadātāraḥ prayānti paramaṃ padam // MatsP_22.71 //
tathāca badarītīrthaṃ gaṇatīrthaṃ tathaiva ca /
jayantaṃ vijayaṃ caiva śakratīrthaṃ tathaiva ca // MatsP_22.72 //
śrīpateśca tathā tīrthaṃ tīrthaṃ raivatakaṃ tathā /
tathaiva śāradātīrthaṃ bhadrakāleśvaraṃ tathā // MatsP_22.73 //
vaikuṇṭhatīrthaṃ ca paraṃ bhīmeśvaramathāpi vā /
eteṣu śrāddhadātāraḥ prayānti paramāṃ gatim // MatsP_22.74 //
tīrthaṃ mātṛgṛhaṃ nāma karavīrapuraṃ tathā /
kuśeśayaṃ ca vikhyātaṃ gaurīśikharameva ca // MatsP_22.75 //
nakuleśasya tīrthaṃ ca kardamālaṃ tathaiva ca /
diṇḍipuṇyakaraṃ tadvat puṇḍarīkapuraṃ tathā // MatsP_22.76 //
saptagodāvarītīrthaṃ sarvatīrtheśvareśvaram /
tatra śrāddhaṃ pradātavyam anantaphalamīpsubhiḥ // MatsP_22.77 //
eṣa tūddeśataḥ proktas tīrthānāṃ saṃgraho mayā /
vāgīśo 'pi na śaknoti vistarāt kim u mānuṣaḥ // MatsP_22.78 //
satyaṃ tīrthaṃ dayā tīrthaṃ tīrthamindriyanigrahaḥ /
varṇāśramāṇāṃ gehe 'pi tīrthaṃ tu samudāhṛtam // MatsP_22.79 //
etattīrtheṣu yacchrāddhaṃ tatkoṭiguṇamiṣyate /
yasmāttasmātprayatnena tīrthe śrāddhaṃ samācaret // MatsP_22.80 //
prātaḥkālo muhūrtāṃs trīn saṃgavas tāvadeva tu /
madhyāhnastrimuhūrtaḥ syād aparāhṇastataḥ param // MatsP_22.81 //
sāyāhnastrimuhūrtaḥ syāc chrāddhaṃ tatra na kārayet /
rākṣasī nāma sā velā garhitā sarvakarmasu // MatsP_22.82 //
ahno muhūrtā vikhyātā daśa pañca ca sarvadā /
tatrāṣṭamo muhūrto yaḥ sa kālaḥ kutapaḥ smṛtaḥ // MatsP_22.83 //
madhyāhne sarvadā yasmān mandībhavati bhāskaraḥ /
tasmādanantaphaladas tadārambho viśiṣyate // MatsP_22.84 //
madhyāhnaḥ khaḍgapātraṃ ca tathā nepālakambalaḥ /
rūpyaṃ darbhāstilā gāvo dauhitraścāṣṭamaḥ smṛtaḥ // MatsP_22.85 //
pāpaṃ kutsitamityāhus tasya saṃtāpakāriṇaḥ /
aṣṭāv ete yatastasmāt kutapā iti viśrutāḥ // MatsP_22.86 //
ūrdhvaṃ muhūrtātkutapād yanmuhūrtacatuṣṭayam /
muhūrtapañcakaṃ caitat svadhābhavanamiṣyate // MatsP_22.87 //
viṣṇor dehasamudbhūtāḥ kuśāḥ kṛṣṇāstilāstathā /
śrāddhasya rakṣaṇāyālam etatprāhurdivaukasaḥ // MatsP_22.88 //
tilodakāñjalirdeyo jalasthaistīrthavāsibhiḥ /
sadarbhahastenaikena śrāddhamevaṃ viśiṣyate // MatsP_22.89 //
śrāddhasādhanakāle tu pāṇinaikena dīyate /
tarpaṇaṃ tūbhayenaiva vidhireṣa sadā smṛtaḥ // MatsP_22.90 //
*sūta uvāca
puṇyaṃ pavitramāyuṣyaṃ sarvapāpavināśanam /
purā malaye na kathitaṃ tīrthaśrāddhānukīrtanam // MatsP_22.91 //
śṛṇoti yaḥ paṭhedvāpi śrīmānsaṃjāyate naraḥ // MatsP_22.92 //
śrāddhakāle ca vaktavyaṃ tathā tīrthanivāsibhiḥ /
sarvapāpopaśāntyartham alakṣmīnāśanaṃ param // MatsP_22.93 //
idaṃ pavitraṃ yaśaso nidhānam idaṃ mahāpāpaharaṃ ca puṃsām /
brahmārkarudrairapi pūjitaṃ ca śrāddhasya māhātmyamuśanti tajjñāḥ // MatsP_22.94 //
Matsya-Purāṇa 23
*ṛṣaya ūcuḥ
somaḥ pitṝṇāmadhipaḥ kathaṃ śāstraviśārada /
tadvaṃśyā ye ca rājāno babhūvuḥ kīrtivardhanāḥ // MatsP_23.1 //
*sūta uvāca
ādiṣṭo brahmaṇā pūrvam atriḥ sargavidhau purā /
anuttamaṃ nāma tapaḥ sṛṣṭyarthaṃ taptavānprabhuḥ // MatsP_23.2 //
yadānandakaraṃ brahma jagatkleśavināśanam /
brahmaviṣṇvarkarudrāṇām abhyantaramatīndriyam // MatsP_23.3 //
śāntikṛc chāntamanasas tadantarnayane sthitam /
māhātmyāttapasā viprāḥ paramānandakārakam // MatsP_23.4 //
yasmādumāpatiḥ sārdham umayā tamadhiṣṭhitaḥ /
taṃ dṛṣṭvā cāṣṭamāṃśena tasmātsomo 'bhavacchiśuḥ // MatsP_23.5 //
adhaḥ susrāva netrābhyāṃ dhāma taccāmbusambhavam /
dīpayanviśvamakhilaṃ jyotsnayā sacarācaram // MatsP_23.6 //
taddiśo jagṛhurdhāma strīrūpeṇa sutecchayā /
garbho bhūtvodare tāsām āsthito 'bdaśatatrayam // MatsP_23.7 //
āśāstaṃ mumucurgarbham aśaktā dhāraṇe tataḥ /
samādāyātha taṃ garbham ekīkṛtya caturmukhaḥ // MatsP_23.8 //
yuvānamakarodbrahmā sarvāyudhadharaṃ naram /
syandane 'tha sahasrāśve vedaśaktimaye prabhuḥ // MatsP_23.9 //
āropya lokamanayad ātmīyaṃ sa pitāmaha /
tatra brahmarṣibhiḥ proktam asmatsvāmī bhavatvayam // MatsP_23.10 //
ṛṣibhirdevagandharvair oṣadhībhistathaiva ca /
tuṣṭuvuḥ somadevatyair brahmādyā mantrasaṃgrahaiḥ // MatsP_23.11 //
stūyamānasya tasyābhūd adhiko dhāmasambhavaḥ /
tejovitānādabhavad bhuvi divyauṣadhīgaṇaḥ // MatsP_23.12 //
taddīptiradhikā tasmād rātrau bhavati sarvadā /
tenauṣadhīśaḥ somo 'bhūd dvijeśaścāpi gadyate // MatsP_23.13 //
vedadhāmarasaṃ cāpi yadidaṃ candramaṇḍalam /
kṣīyate vardhate caiva śukle kṛṣṇe ca sarvadā // MatsP_23.14 //
viṃśatiṃ ca tathā sapta dakṣaḥ prācetaso dadau /
rūpalāvaṇyasaṃyuktās tasmai kanyāḥ suvarcasaḥ // MatsP_23.15 //
tataḥ padmasahasrāṇāṃ sahasrāṇi daśaiva tu /
tapaścacāra śītāṃśur viṣṇudhyānaikatatparaḥ // MatsP_23.16 //
tatastuṣṭastu bhagavāṃs tasmai nārāyaṇo hariḥ /
varaṃ vṛṇīṣva provāca paramātmā janārdanaḥ // MatsP_23.17 //
tato vavre varānsomaḥ śakralokaṃ jayāmyaham /
pratyakṣameva bhoktāro bhavantu mama mandire // MatsP_23.18 //
rājasūye suragaṇā brahmādyāḥ santu me dvijāḥ /
rakṣaḥpālaḥ śivo 'smākam āstāṃ śūladharo haraḥ // MatsP_23.19 //
tathetyuktaḥ sa ājahre rājasūyaṃ tu viṣṇunā /
hotātrir bhṛguradhvaryur udgātābhūccaturmukhaḥ // MatsP_23.20 //
brahmatvamagamattasya upadraṣṭā hariḥ svayam /
sadasyāḥ sanakādyāstu rājasūyavidhau smṛtāḥ // MatsP_23.21 //
camasādhvaryavastatra viśve devā daśaiva tu /
trailokyaṃ dakṣiṇā tena ṛtvigbhyaḥ pratipāditam // MatsP_23.22 //
tataḥ samāpte 'vabhṛthe tadrūpālokanecchavaḥ /
kāmabāṇābhitaptāṅgyo nava devyaḥ siṣevire // MatsP_23.23 //
lakṣmīrnārāyaṇaṃ tyaktvā sinīvālī ca kardamam /
dyutirvibhāvasuṃ tadvat tuṣṭirdhātāramavyayam // MatsP_23.24 //
prabhā prabhākaraṃ tyaktvā haviṣmantaṃ kuhūḥ svayam /
kīrtirjayantaṃ bhartāraṃ vasurmārīcakaśyapam // MatsP_23.25 //
dhṛtis tyaktvā pītaṃ nandiṃ somamevābhajaṃstadā /
svakīyā iva somo 'pi kāmayāmāsa tāstadā // MatsP_23.26 //
evaṃ kṛtāpacārasya tāsāṃ bhartṛgaṇastadā /
na śaśākāpacārāya śāpaiḥ śastrādibhiḥ punaḥ // MatsP_23.27 //
tathāpyarājata vidhur daśadhā bhāvayandiśaḥ /
somaḥ prāpyātha duṣprāpyam aiśvaryamṛṣisaṃskṛtam /
saptalokaikanāthatvam avāpa tapasā tadā // MatsP_23.28 //
kadācidudyānagatāmapaśyad anekapuṣpābharaṇaiśca śobhitām /
bṛhannitambastanabhārakhedāt puṣpasya bhaṅge 'pyatidurbalāṅgīm // MatsP_23.29 //
bhāryāṃ ca tāṃ devaguror anaṅga bāṇābhirāmāyatacārunetrām /
tārāṃ sa tārādhipatiḥ smarārtaḥ keśeṣu jagrāha viviktabhūmau // MatsP_23.30 //
sāpi smarārtā saha tena reme tadrūpakāntyā hṛtamānasena /
ciraṃ vihṛtyātha jagāma tārāṃ vidhurgṛhītvā svagṛhaṃ tato 'pi // MatsP_23.31 //
na tṛptirāsīcca gṛhe 'pi tasya tārānuraktasya sukhāgameṣu /
bṛhaspatis tadvirahāgnidagdhas taddhyānaniṣṭhaikamanā babhūva // MatsP_23.32 //
śaśāka śāpaṃ na ca dātum asmai na mantraśastrāgniviṣairaśeṣaiḥ /
tasyāpakartuṃ vividhairupāyair naivābhicārairapi vāgadhīśaḥ // MatsP_23.33 //
sa yācayāmāsa tatastu dainyāt somaṃ svabhāryārthamanaṅgataptaḥ /
sa yācyamāno 'pi dadau na tārāṃ bṛhaspatestatsukhapāśabaddhaḥ // MatsP_23.34 //
maheśvareṇātha caturmukheṇa sādhyair marudbhiḥ saha lokapālaiḥ /
dadau yadā tāṃ na kathaṃcid indus tadā śivaḥ krodhaparo babhūva // MatsP_23.35 //
yo vāmadevaḥ prathitaḥ pṛthivyām anekarudrārcitapādapadmaḥ /
tataḥ saśiṣyo giriśaḥ pinākī bṛhaspatisnehavaśānubaddhaḥ // MatsP_23.36 //
dhanurgṛhītvājagavaṃ purārir jagāma bhūteśvarasiddhajuṣṭaḥ /
yuddhāya somena viśeṣadīpta-tṛtīyanetrānalabhīmavaktraḥ // MatsP_23.37 //
sahaiva jagmuśca gaṇeśakādyā viṃśaccatuḥṣaṣṭigaṇāstrayuktāḥ /
yakṣeśvaraḥ koṭiśatair anekair yuto 'nvagāt syandanasaṃsthitānām // MatsP_23.38 //
vetālayakṣoragakiṃnarāṇāṃ padmena caikena tathārbudena /
lakṣais tribhir dvādaśabhī rathānāṃ somo 'pyagāttatra vivṛddhamanyuḥ // MatsP_23.39 //
nakṣatradaityāsurasainyayuktaḥ śanaiścarāṅgārakavṛddhatejāḥ /
jagmurbhayaṃ sapta tathaiva lokāś cacāla bhūr dvīpasamudragarbhā // MatsP_23.40 //
sa somamevābhyagamatpinākī gṛhītadīptāstraviśālavahniḥ /
athābhavad bhīṣaṇabhīmasena-sainyadvayasyāpi mahāhavo 'sau // MatsP_23.41 //
aśeṣasattvakṣayakṛtpravṛddhas tīkṣṇāyudhāstrajvalanaikarūpaḥ /
śastrairathānyonyamaśeṣasainyaṃ dvayorjagāma kṣayamugratīkṣṇaiḥ // MatsP_23.42 //
patanti śastrāṇi tathojjvalāni svarbhūmipātālamatho dahanti /
rudraḥ kopādbrahmaśīrṣaṃ mumoca somo 'pi somāstramamoghavīryam // MatsP_23.43 //
tayornipātena samudrabhūmyor athāntarikṣasya ca bhītirāsīt /
tadastrayugmaṃ jagatāṃ kṣayāya pravṛddhamālokya pitāmaho 'pi // MatsP_23.44 //
antaḥ praviśyātha kathaṃ kathaṃcin nivārayāmāsa suraiḥ sahaiva /
akāraṇaṃ kiṃ kṣayakṛjjanānāṃ soma tvayāpīttham akāri kāryam // MatsP_23.45 //
yasmātparastrīharaṇāya soma tvayā kṛtaṃ yuddhamatīva bhīmam /
pāpagrahastvaṃ bhavitā janeṣu śānto 'pyalaṃ nūnamatho sitānte /
bhāryāmimāmarpaya vākpatestvaṃ na cāvamāno 'sti parasvahāre // MatsP_23.46 //
*sūta uvāca
tatheti covāca himāṃśumālī yuddhād apākrāmadataḥ praśāntaḥ /
bṛhaspatiḥ svāmapagṛhya tārāṃ hṛṣṭo jagāma svagṛhaṃ sarudraḥ // MatsP_23.47 //
Matsya-Purāṇa 24
*sūta uvāca
tataḥ saṃvatsarasyānte dvādaśādityasaṃnibhaḥ /
divyapītāmbaradharo divyābharaṇabhūṣitaḥ // MatsP_24.1 //
tārodarādviniṣkrāntaḥ kumāraścandrasaṃnibhaḥ /
sarvārthaśāstraviddhīmān hastiśāstrapravartakaḥ // MatsP_24.2 //
nāma yadrājaputrīyaṃ viśrutaṃ gajavaidyakam /
rājñaḥ somasya putratvād rājaputro budhaḥ smṛtaḥ // MatsP_24.3 //
jātamātraḥ sa tejāṃsi sarvāṇyevājayadbalī /
brahmādyāstatra cājagmur devā devarṣibhiḥ saha // MatsP_24.4 //
bṛhaspatigṛhe sarve jātakarmotsave tadā /
apṛcchaṃste surāstārāṃ kena jātaḥ kumārakaḥ // MatsP_24.5 //
tataḥ sā lajjitā teṣāṃ na kiṃcidavadattadā /
punaḥ punastadā pṛṣṭā lajjayantī varāṅganā // MatsP_24.6 //
somasyeti cirādāha tato 'gṛhṇādvidhuḥ sutam /
budha ityakaronnāmnā prādādrājyaṃ ca bhūtale // MatsP_24.7 //
abhiṣekaṃ tataḥ kṛtvā pradhānamakarodvibhuḥ /
gṛhasāmyaṃ pradāyātha brahmā brahmarṣisaṃyutaḥ // MatsP_24.8 //
paśyatāṃ sarvadevānāṃ tatraivāntaradhīyata /
ilodare ca dharmiṣṭhaṃ budhaḥ putramajījanat // MatsP_24.9 //
aśvamedhaśataṃ sāgram akarodyaḥ svatejasā /
purūravā iti khyātaḥ sarvalokanamaskṛtaḥ // MatsP_24.10 //
himavacchikhare ramye samārādhya janārdanam /
lokaiśvaryamagādrājā saptadvīpapatistadā // MatsP_24.11 //
keśiprabhṛtayo daityāḥ koṭiśo yena dāritāḥ /
urvaśī yasya patnītvam agamadrūpamohitā // MatsP_24.12 //
saptadvīpā vasumatī saśailavanakānanā /
dharmeṇa pālitā tena sarvalokahitaiṣiṇā // MatsP_24.13 //
cāmaragrāhiṇī kīrtiḥ sadā caivāṅgavāhikā /
viṣṇoḥ prasādāddevendro dadāv ardhāsanaṃ tadā // MatsP_24.14 //
dharmārthakāmāndharmeṇa samam evābhyapālayat /
dharmārthakāmāḥ saṃdraṣṭum ājagmuḥ kautukātpurā // MatsP_24.15 //
jijñāsavastaccaritaṃ kathaṃ paśyati naḥ samam /
bhaktyā cakre tatasteṣām arghyapādyādikaṃ nṛpaḥ // MatsP_24.16 //
āsanatrayamānīya divyaṃ kanakabhūṣitam /
niviśyāthākarotpūjām īṣaddharme 'dhikāṃ punaḥ // MatsP_24.17 //
jagmatustena kāmārthāv atikopaṃ nṛpaṃ prati /
arthaḥ śāpamadāttasmai lobhāttvaṃ nāśameṣyasi // MatsP_24.18 //
kāmo 'pyāha tavonmādo bhavitā gandhamādane /
kumāravanamāśritya viyogādurvaśībhavāt // MatsP_24.19 //
dharmo 'pyāha cirāyus tvaṃ dhārmikaśca bhaviṣyasi /
saṃtatistava rājendra yāvaccandrārkatārakam // MatsP_24.20 //
śataśo vṛddhimāyātu na nāśaṃ bhuvi yāsyati /
ityuktvāntardadhuḥ sarve rājā rājyaṃ tadanvabhūt // MatsP_24.21 //
ahanyahani devendraṃ draṣṭuṃ yāti sa rājarāṭ /
kadācidāruhya rathaṃ dakṣiṇāmbaracāriṇam // MatsP_24.22 //
sārdhamarkeṇa so 'paśyan nīyamānāmathāmbare /
keśinā dānavendreṇa citralekhāmathorvaśīm // MatsP_24.23 //
taṃ vinirjitya samare vividhāyudhapāṇinā /
budhaputreṇa vāyavyam astraṃ muktvā yaśo 'rthinā // MatsP_24.24 //
tathā śakro 'pi samare yena caivaṃ vinirjitaḥ /
mitratvam agamad devair dadāv indrāya corvaśīm // MatsP_24.25 //
tataḥprabhṛti mitratvam agamat pākaśāsanaḥ /
sarvalokātiśāyitvaṃ balamūrjo yaśaḥ śriyam // MatsP_24.26 //
prādādvajrīti saṃtuṣṭo geyatāṃ bharatena ca /
sā purūravasaḥ prītyā gāyantī caritaṃ mahat // MatsP_24.27 //
lakṣmīsvayaṃvaraṃ nāma bharatena pravartitam /
menakāmurvaśīṃ rambhāṃ nṛtyateti tadādiśat // MatsP_24.28 //
nanarta salayaṃ tatra lakṣmīrūpeṇa corvaśī /
sā purūravasaṃ dṛṣṭvā nṛtyantī kāmapīḍitā // MatsP_24.29 //
vismṛtābhinayaṃ sarvaṃ yatpurā bharatoditam /
śaśāpa bharataḥ krodhād viyogādasya bhūtale // MatsP_24.30 //
pañcapañcāśadabdāni latā sūkṣmā bhaviṣyasi /
purūravāḥ piśācatvaṃ tatraivānubhaviṣyati // MatsP_24.31 //
tatastamurvaśī gatvā bhartāramakarocciram /
śāpānte bharatasyātha urvaśī budhasūnutaḥ // MatsP_24.32 //
ajījanatsutānaṣṭau nāmatastānnibodhata /
āyur dṛḍhāyur aśvāyur dhanāyur dhṛtimānvasuḥ // MatsP_24.33 //
śucividyaḥ śatāyuśca sarve divyabalaujasaḥ /
āyuṣo nahuṣaḥ putrau vṛddhaśarmā tathaiva ca // MatsP_24.34 //
rajirdambho vipāpmā ca vīrāḥ pañca mahārathāḥ /
rajeḥ putraśataṃ jajñe rājeyamiti viśrutam // MatsP_24.35 //
rajirārādhayāmāsa nārāyaṇamakalmaṣam /
tapasā toṣito viṣṇur varānprādānmahīpate // MatsP_24.36 //
devāsuramanuṣyāṇām abhūtsa vijayī tadā /
atha devāsuraṃ yuddham abhūd varṣaśatatrayam // MatsP_24.37 //
prahlādaśakrayorbhīmaṃ na kaścidvijayī tayoḥ /
tato devāsuraiḥ pṛṣṭaḥ prāha devaścaturmukhaḥ // MatsP_24.38 //
anayorvijayī kaḥ syād rajiryatreti so 'bravīt /
jayāya prārthito rājā sahāyastvaṃ bhavasva naḥ // MatsP_24.39 //
daityaiḥ prāha yadi svāmī vo bhavāmi tatastvalam /
nāsuraiḥ pratipannaṃ tat pratipannaṃ suraistathā // MatsP_24.40 //
svāmī bhava tvamasmākaṃ saṃgrāme nāśaya dviṣaḥ /
tato vināśitāḥ sarve ye 'vadhyā vajrapāṇinā // MatsP_24.41 //
putratvamagamattuṣṭas tasyendraḥ karmaṇā vibhuḥ /
dattvendrāya tadā rājyaṃ jagāma tapase rajiḥ // MatsP_24.42 //
rajiputraistadācchinnaṃ balādindrasya vaibhavam /
yajñabhāgaṃ ca rājyaṃ ca tapobalaguṇānvitaiḥ // MatsP_24.43 //
rājyabhraṣṭastadā śakro rajiputrairnipīḍitaḥ /
prāha vācaspatiṃ dīnaḥ pīḍito 'smi rajeḥ sutaiḥ // MatsP_24.44 //
na yajñabhāgo rājyaṃ me nirjitaśca bṛhaspate /
rājyalābhāya me yatnaṃ vidhatsva dhiṣaṇādhipa // MatsP_24.45 //
tato bṛhaspatiḥ śakram akarodbaladarpitam /
grahaśāntividhānena pauṣṭikena ca karmaṇā // MatsP_24.46 //
gatvātha mohayāmāsa rajiputrānbṛhaspatiḥ /
jinadharmaṃ samāsthāya vedabāhyaṃ sa vedavit // MatsP_24.47 //
vedatrayīparibhraṣṭāṃś cakāra dhiṣaṇādhipaḥ /
vedabāhyānparijñāya hetuvādasamanvitān // MatsP_24.48 //
jaghāna śakro vajreṇa sarvāndharmabahiṣkṛtān /
nahuṣasya pravakṣyāmi putrānsaptaiva dhārmikān // MatsP_24.49 //
yatiryayātiḥ saṃyātir udbhavaḥ pācireva ca /
śaryātirmeghajātiśca saptaite vaṃśavardhanāḥ // MatsP_24.50 //
yatiḥ kumārabhāve 'pi yogī vaikhānaso 'bhavat /
yayātiścākarodrājyaṃ dharmaikaśaraṇaḥ sadā // MatsP_24.51 //
śarmiṣṭhā tasya bhāryābhūd duhitā vṛṣaparvaṇaḥ /
bhārgavasyātmajā tadvad devayānī ca suvratā // MatsP_24.52 //
yayāteḥ pañca dāyādās tānpravakṣyāmi nāmataḥ /
devayānī yaduṃ putraṃ turvasuṃ cāpyajījanat // MatsP_24.53 //
tathā druhyumanuṃ pūruṃ śarmiṣṭhājanayatsutān /
yaduḥ pūruścābhavatāṃ teṣāṃ vaṃśavivardhanau // MatsP_24.54 //
yayātirnāhuṣaścāsīd rājā satyaparākramaḥ /
pālayāmāsa sa mahīm īje ca vidhivanmakhaiḥ // MatsP_24.55 //
atibhaktyā pitṝnarcya devāṃśca prayataḥ sadā /
athājayatprajāḥ sarvā yayātiraparājitaḥ // MatsP_24.56 //
sa śāśvatīḥ samā rājā prajā dharmeṇa pālayan /
jarām ārchan mahāghorāṃ nāhuṣo rūpanāśinīm // MatsP_24.57 //
jarābhibhūtaḥ putrān sa rājā vacanamabravīt /
yaduṃ pūruṃ turvasuṃ ca druhyuṃ cānuṃ ca pārthivaḥ // MatsP_24.58 //
yauvanena calānkāmān yuvā yuvatibhiḥ saha /
vihartum ahamicchāmi sāhāyyaṃ kurutātmajāḥ // MatsP_24.59 //
taṃ putro devayāneyaḥ pūrvajo yadurabravīt /
sāhāyyaṃ bhavataḥ kāryam asmābhiryauvanena kim // MatsP_24.60 //
yayātirabravīt putrāñ jarā me pratigṛhyatām /
yauvanenātha bhavatāṃ careyaṃ viṣayānaham // MatsP_24.61 //
yajato dīrghasattrairme śāpāccośanaso muneḥ /
kāmārthaḥ parihīno me 'tṛpto 'haṃ tena putrakāḥ // MatsP_24.62 //
svakīyena śarīreṇa jarāmenāṃ praśāstu vaḥ /
ahaṃ tanvābhinavayā yuvā kāmānavāpnuyām // MatsP_24.63 //
na te 'sya pratyagṛhṇanta yaduprabhṛtayo jarām /
caturastānsa rājarṣir aśapacceti naḥ śrutam // MatsP_24.64 //
tamabravīttataḥ pūruḥ kanīyānsatyavikramaḥ /
jarāṃ mā dehi navayā tanvā me yauvanātsukhī // MatsP_24.65 //
ahaṃ jarāṃ tavādāya rājye sthāsyāmi cājñayā /
evamuktaḥ sa rājarṣis tapovīryasamāśrayāt // MatsP_24.66 //
saṃsthāpayāmāsa jarāṃ tadā putre mahātmani /
pauraveṇātha vayasā rājā yauvanamāsthitaḥ // MatsP_24.67 //
yayāteścātha vayasā rājyaṃ pūrurakārayat /
tato varṣasahasrānte yayātiraparājitaḥ // MatsP_24.68 //
atṛpta iva kāmānāṃ pūruṃ putramuvāca ha /
tvayā dāyādavān asmi tvaṃ me vaṃśakaraḥ sutaḥ // MatsP_24.69 //
pauravo vaṃśa ityeṣa khyātiṃ loke gamiṣyati /
tataḥ sa nṛpaśārdūlaḥ pūruṃ rājye 'bhiṣicya ca // MatsP_24.70 //
kālena mahatā paścāt kāladharmam upeyivān /
pūruvaṃśaṃ pravakṣyāmi śṛṇudhvamṛṣisattamāḥ /
yatra te bhāratā jātā bharatānvayavardhanāḥ // MatsP_24.71 //
Matsya-Purāṇa 25
*ṛṣaya ūcuḥ
kimarthaṃ pauravo vaṃśaḥ śreṣṭhatvaṃ prāpa bhūtale /
jyeṣṭhasyāpi yadorvaṃśaḥ kimarthaṃ hīyate śriyā // MatsP_25.1 //
anyadyayāticaritaṃ sūta vistarato vada /
yasmāttatpuṇyamāyuṣyam abhinandyaṃ surairapi // MatsP_25.2 //
*sūta uvāca
etadeva purā pṛṣṭaḥ śatānīkena śaunakaḥ /
puṇyaṃ pavitramāyuṣyaṃ yayāticaritaṃ mahat // MatsP_25.3 //
*śatānīka uvāca
yayātiḥ pūrvajo 'smākaṃ daśamo yaḥ prajāpateḥ /
kathaṃ sa śukratanayāṃ lebhe paramadurlabhām // MatsP_25.4 //
etadicchāmyahaṃ śrotuṃ vistareṇa tapodhana /
ānupūrvyācca me śaṃsa pūrorvaṃśadharānnṛpān // MatsP_25.5 //
*śaunaka uvāca
yayātirāsīdrājarṣir devarājasamadyutiḥ /
taṃ śukravṛṣaparvāṇau vavrāte vai yathā purā // MatsP_25.6 //
tatte 'haṃ sampravakṣyāmi pṛcchato rājasattama /
devayānyāśca saṃyogaṃ yayāternāhuṣasya ca // MatsP_25.7 //
surāṇāmasurāṇāṃ ca samajāyata vai mithaḥ /
aiśvaryaṃ prati saṃgharṣas trailokye sacarācare // MatsP_25.8 //
jigīṣayā tato devā vavrurāṅgirasaṃ munim /
paurohitye ca yajñārthe kāvyaṃ tūśanasaṃ pare // MatsP_25.9 //
brāhmaṇau tāv ubhau nityam anyonyaṃ spardhinau bhṛśam /
tatra devā nijaghnuryān dānavān yudhi saṃgatān // MatsP_25.10 //
tānpunar jīvayāmāsa kāvyo vidyābalāśrayāt /
tataste punarutthāya yodhayāṃcakrire surān // MatsP_25.11 //
asurāstu nijaghnuryān surānsamaramūrdhani /
na tānsaṃjīvayāmāsa bṛhaspatirudāradhīḥ // MatsP_25.12 //
na hi veda sa tāṃ vidyāṃ yāṃ kāvyo veda vīryavān /
saṃjīvanīṃ tato devā viṣādamagamanparam // MatsP_25.13 //
atha devā bhayodvignāḥ kāvyāduśanasastadā /
ūcuḥ kacamupāgamya jyeṣṭhaṃ putraṃ bṛhaspateḥ // MatsP_25.14 //
bhajamānānbhajasvāsmān kuru sāhāyyamuttamam /
yāsau vidyā nivasati brāhmaṇe 'mitatejasi // MatsP_25.15 //
śukre tāmāhara kṣipraṃ bhāgabhāṅno bhaviṣyasi /
vṛṣaparvaṇaḥ samīpe 'sau śakyo draṣṭuṃ tvayā dvijaḥ // MatsP_25.16 //
rakṣate dānavāṃstatra na sa rakṣatyadānavān /
tam ārādhayituṃ śakto nānyaḥ kaścidṛte tvayā // MatsP_25.17 //
devayānī ca dayitā sutā tasya mahātmanaḥ /
tām ārādhayituṃ śakto nānyaḥ kaścana vidyate // MatsP_25.18 //
śīladākṣiṇyamādhuryair ācāreṇa damena ca /
devayānyāṃ tu tuṣṭāyāṃ vidyāṃ tāṃ prāpsyasi dhruvam // MatsP_25.19 //
tadā hi preṣito devaiḥ samīpe vṛṣaparvaṇaḥ /
tathetyuktvā tu sa prāyād bṛhaspatisutaḥ kacaḥ // MatsP_25.20 //
sa gatvā tvarito rājan devaiḥ sampūjitaḥ kacaḥ /
asurendrapure śukraṃ praṇamyedamuvāca ha // MatsP_25.21 //
ṛṣer aṅgirasaḥ pautraṃ putraṃ sākṣādbṛhaspateḥ /
nāmnā kaceti vikhyātaṃ śiṣyaṃ gṛhṇātu māṃ bhavān // MatsP_25.22 //
brahmacaryaṃ cariṣyāmi tvayyahaṃ paramaṃ guro /
anumanyasva māṃ brahman sahasraparivatsarān // MatsP_25.23 //
*śukra uvāca
kaca susvāgataṃ te 'stu pratigṛhṇāmi te vacaḥ /
arcayiṣye 'hamarcyaṃ tvām arcito 'stu bṛhaspatiḥ // MatsP_25.24 //
*śaunaka uvāca
kacastu taṃ tathetyuktvā pratijagrāha tadvratam /
ādiṣṭaṃ kaviputreṇa śukreṇośanasā svayam // MatsP_25.25 //
vrataṃ ca vratakālaṃ ca yathoktaṃ pratyagṛhṇata /
ārādhayannupādhyāyaṃ devayānīṃ ca bhārata // MatsP_25.26 //
nityamārādhayiṣyaṃstāṃ yuvā yauvanagocarām /
gāyannṛtyanvādayaṃśca devayānīmatoṣayat // MatsP_25.27 //
saṃśīlayandevayānīṃ kanyāṃ samprāptayauvanām /
puṣpaiḥ phalaiḥ preṣaṇaiśca toṣayāmāsa bhārgavīm // MatsP_25.28 //
devayānyapi taṃ vipraṃ niyamavratacāriṇam /
anugāyantī lalanā rahaḥ paryacarattadā // MatsP_25.29 //
pañca varṣaśatānyevaṃ kacasya carato bhṛśam /
tattattīvraṃ vrataṃ buddhvā dānavāstaṃ tataḥ kacam // MatsP_25.30 //
gā rakṣantaṃ vane dṛṣṭvā rahasyenamamarṣitāḥ /
jaghnur bṛhaspater dveṣān nijarakṣārtham eva ca // MatsP_25.31 //
hatvā sālāvṛkebhyaśca prāyacchaṃstilaśaḥ kṛtam /
tato gāvo nivṛttāstā agopāḥ svaniveśanam // MatsP_25.32 //
tā dṛṣṭvā rahitā gāstu kacenābhyāgatā vanāt /
uvāca vacanaṃ kāle devayānyatha bhārgavam // MatsP_25.33 //
hutaṃ caivāgnihotraṃ te sūryaścāstaṃ gataḥ prabho /
agopāścāgatā gāvaḥ kacastāta na dṛśyate // MatsP_25.34 //
vyaktaṃ hato dhṛto vāpi kacastāta bhaviṣyati /
taṃ vinā naiva jīvāmi vacaḥ satyaṃ bravīmyaham // MatsP_25.35 //
*śukra uvāca
athehyehīti śabdena mṛtaṃ saṃjīvayāmyaham /
tataḥ saṃjīvanīṃ vidyāṃ prayuktvā kacamāhvayat // MatsP_25.36 //
āhūtaḥ prādurabhavat kacaḥ śukraṃ nanāma sa /
hato 'hamiti cācakhyau rākṣasair dhiṣaṇātmajaḥ // MatsP_25.37 //
sa punardevayānyuktaḥ puṣpāhāre yadṛcchayā /
vanaṃ yayau kaco vipraḥ paṭhanbrahma ca śāśvatam // MatsP_25.38 //
vane puṣpāṇi cinvantaṃ dadṛśur dānavāśca tam /
tato 'dvitīyaṃ taṃ hatvā dagdhaṃ kṛtvā ca cūrṇavat /
prāyacchan brāhmaṇāyaiva surāyāmasurāstadā // MatsP_25.39 //
devayānyatha bhūyo 'pi pitaraṃ vākyamabravīt /
puṣpāhārapreṣaṇakṛt kacastāta na dṛśyate // MatsP_25.40 //
vyaktaṃ hato mṛto vāpi kacastāta bhaviṣyati /
taṃ vinā naiva jīvāmi vacaḥ satyaṃ bravīmi te // MatsP_25.41 //
*śukra uvāca
bṛhaspateḥ sutaḥ putri kacaḥ pretagatiṃ gataḥ /
vidyayā jīvito 'pyevaṃ hanyate karavāṇi kim // MatsP_25.42 //
mainaṃ śuco mā ruda devayāni na tvādṛśī martyamanu praśocet /
yasyāstava brahma ca brāhmaṇāśca sendrāśca devā vasavo 'śvinau ca // MatsP_25.43 //
suradviṣaścaiva jagacca sarvam upasthitaṃ mattapasaḥ prabhāvāt /
aśakyo 'yaṃ jīvayituṃ dvijātiḥ saṃjīvito yo vadhyate caiva bhūyaḥ // MatsP_25.44 //
*devayānyuvāca
yasyāṅgirā vṛddhatamaḥ pitāmaho bṛhaspatiścāpi pitā taponidhiḥ /
ṛṣeḥ suputraṃ tamathāpi pautraṃ kathaṃ na śoce yamahaṃ na rudyām // MatsP_25.45 //
sa brahmacārī ca tapodhanaśca sadotthitaḥ karmasu caiva dakṣaḥ /
kacasya mārgaṃ pratipatsye na bhokṣye priyo hi me tāta kaco 'bhirūpaḥ // MatsP_25.46 //
*śaunaka uvāca
sa tv evamukto devayānyā maharṣiḥ saṃrambheṇa vyājahārātha kāvyaḥ /
asaṃśayaṃ māmasurā dviṣanti ye me śiṣyānāgatānsūdayanti // MatsP_25.47 //
abrāhmaṇaṃ kartumicchanti raudrā ebhir vyarthaṃ prastuto dānavairhi /
tatkarmaṇāpyasya bhavedihāntaḥ kaṃ brahmahatyā na dahedapīndram // MatsP_25.48 //
sa tenāpṛṣṭo vidyayā copahūtaḥ śanairvācaṃ jaṭhare vyājahāra /
tamabravītkena cehopanīto mamodare tiṣṭhasi brūhi vatsa // MatsP_25.49 //
*kaca uvāca
bhavatprasādānna jahāti māṃ smṛtiḥ sarvaṃ smareyaṃ yacca yathā ca vṛttam /
na tv evaṃ syāttapasaḥ kṣayo me tata kleśaṃ ghorataraṃ smarāmi // MatsP_25.50 //
asuraiḥ surāyāṃ bhavato 'smi datto hatvā dagdhvā cūrṇayitvā ca kāvya /
brāhmīṃ māyāṃ tv āsurī tv atra māyā tvayi sthite katham evābhibādhate // MatsP_25.51 //
*śukra uvāca
kiṃ te priyaṃ karavāṇyadya vatse vinaiva me jīvitaṃ syātkacasya /
nānyatra kukṣermama bhedanācca dṛśyet kaco madgato devayāni // MatsP_25.52 //
*devayānyuvāca
dvau māṃ śokāv agnikalpau dahetāṃ kacasya nāśastava caivopaghātaḥ /
kacasya nāśe mama nāsti śarma tavopaghāte jīvituṃ nāsmi śaktā // MatsP_25.53 //
*śukra uvāca
saṃsiddharūpo 'si bṛhaspateḥ suta yattvāṃ bhaktaṃ bhajate devayānī /
vidyāmimāṃ prāpnuhi jīvanīṃ tvaṃ na cedindraḥ kacarūpī tvamadya // MatsP_25.54 //
na nivartetpunarjīvan kaścidanyo mamodarāt /
brāhmaṇaṃ varjayitvaikaṃ tasmādvidyām avāpnuhi // MatsP_25.55 //
putro bhūtvā niṣkramasvodarānme bhittvā kukṣiṃ jīvaya māṃ ca tāta /
avekṣethā dharmavatīmavekṣāṃ guroḥ sakāśātprāpya vidyāṃ savidyaḥ // MatsP_25.56 //
*śaunaka uvāca
guroḥ sakāśātsamavāpya vidyāṃ bhittvā kukṣiṃ nirvicakrāma vipraḥ /
prāleyādreḥ śuklamudbhidya śṛṅgaṃ rātryāgame paurṇamāsyāmivenduḥ // MatsP_25.57 //
dṛṣṭvā ca taṃ patitaṃ vedarāśim utthāpayāmāsa tataḥ kaco 'pi /
vidyāṃ siddhāṃ tāmavāpyābhivādya tataḥ kacastaṃ gurumityuvāca // MatsP_25.58 //
nidhiṃ nidhīnāṃ varadaṃ varāṇāṃ ye nādriyante gurumarcanīyam /
prāleyādriprojjvaladbhālasaṃsthaṃ pāpāṃllokāṃste vrajantyapratiṣṭhāḥ // MatsP_25.59 //
*śaunaka uvāca
surāpānād vañcanāt prāpayitvā saṃjñānāśaṃ cetasaścāpi ghoram /
dṛṣṭvā kacaṃ cāpi tathābhirūpaṃ pītaṃ tathā surayā mohitena // MatsP_25.60 //
samanyurutthāya mahānubhāvas tadośanā viprahitaṃ cikīrṣuḥ /
kāvyaḥ svayaṃ vākyamidaṃ jagāda surāpānaṃ pratyasau jātaśaṅkaḥ // MatsP_25.61 //
*śukra uvāca
yo brāhmaṇo 'dyaprabhṛtīha kaścin mohātsurāṃ pāsyati mandabuddhiḥ /
apetadharmā brahmahā caiva sa syādasmiṃlloke garhitaḥ syātpare ca // MatsP_25.62 //
mayā cemāṃ vipradharmoktasīmāṃ maryādāṃ vai sthāpitāṃ sarvaloke /
santo viprāḥ śuśruvāṃso gurūṇāṃ devā daityāścopaśṛṇvantu sarve // MatsP_25.63 //
*śaunaka uvāca
itīdamuktvā sa mahāprabhāvas taponidhīnāṃ nidhir aprameyaḥ /
tāndānavāṃścaiva nigūḍhabuddhīn idaṃ samāhūya vaco 'bhyuvāca // MatsP_25.64 //
*śukra uvāca
ācakṣe vo dānavā bāliśāḥ stha śiṣyaḥ kaco vatsyati matsamīpe /
saṃjīvanīṃ prāpya vidyāṃ mayāyaṃ tulyaprabhāvo brāhmaṇo brahmabhūtaḥ // MatsP_25.65 //
*śaunaka uvāca
guroruṣya sakāśe ca daśa varṣaśatāni saḥ /
anujñātaḥ kaco gantum iyeṣa tridaśālayam // MatsP_25.66 //
Matsya-Purāṇa 26
*śaunaka uvāca
samāpitavrataṃ taṃ tu visṛṣṭaṃ guruṇā tadā /
prasthitaṃ tridaśāvāsaṃ devayānīdamabravīt // MatsP_26.1 //
*devayānyuvāca
ṛṣer aṅgirasaḥ pautra vṛttenābhijanena ca /
bhrājase vidyayā caiva tapasā ca damena ca // MatsP_26.2 //
ṛṣir yathāṅgirā mānyaḥ piturmama mahāyaśāḥ /
tathā mānyaśca pūjyaśca mama bhūyo bṛhaspatiḥ // MatsP_26.3 //
evaṃ jñātvā vijānīhi yadbravīmi tapodhana /
vratasthe niyamopete yathā vartāmyahaṃ tvayi // MatsP_26.4 //
sa samāpitavidyo māṃ bhaktāṃ na tyaktumarhasi /
gṛhāṇa pāṇiṃ vidhivan mama mantrapuraskṛtam // MatsP_26.5 //
*kaca uvāca
pūjyo mānyaśca bhagavān yathā mama pitā tava /
tathā tvamanavadyāṅgi pūjanīyatamā matā // MatsP_26.6 //
ātmaprāṇaiḥ priyatamā bhārgavasya mahātmanaḥ /
tvaṃ bhadre dharmataḥ pūjyā guruputrī sadā mama // MatsP_26.7 //
yathā mama gururnityaṃ mānyaḥ śukraḥ pitā tava /
devayāni tathaiva tvaṃ naivaṃ māṃ vaktumarhasi // MatsP_26.8 //
*devayānyuvāca
guruputrasya putro me na tu tvamasi me pituḥ /
tasmānmānyaśca pūjyaśca mamāpi tvaṃ dvijottama // MatsP_26.9 //
asurairhanyamāne tu kace tvayi punaḥ punaḥ /
tadāprabhṛti yā prītis tāṃ tvameva smarasva me // MatsP_26.10 //
sauhārde cānurāge ca vettha me bhaktimuttamām /
na māmarhasi dharmajña tyaktuṃ bhaktāmanāgasam // MatsP_26.11 //
*kaca uvāca
aniyojye niyoge māṃ niyunakṣi śubhavrate /
prasīda subhrūrmahyaṃ tvaṃ guror gurutarā śubhe // MatsP_26.12 //
yatroṣitaṃ viśālākṣi tvayā candranibhānane /
tatrāhamuṣito bhadre kukṣau kāvyasya bhāmini // MatsP_26.13 //
bhaginī dharmato me tvaṃ maivaṃ vocaḥ śubhānane /
sukhenādhyuṣito bhadre na manyurvidyate mama // MatsP_26.14 //
āpṛcche tvāṃ gamiṣyāmi śivamastvatha me pathi /
avirodhena dharmasya smartavyo 'smi kathāntare /
apramattodyatā nityam ārādhaya guruṃ mama // MatsP_26.15 //
*devayānyuvāca
daityairhatastvaṃ yadbhartṛ-buddhyā tvaṃ rakṣito mayā /
yadi māṃ dharmakāmārthaṃ pratyākhyāsyasi dharmataḥ // MatsP_26.16 //
tataḥ kaca na te vidyā siddhimeṣā gamiṣyati // MatsP_26.17 //
*kaca uvāca
guruputrīti kṛtvāhaṃ pratyākhyāsye na doṣataḥ /
guruṇā cābhyanujñātaḥ kāmameva śapasva mām // MatsP_26.18 //
ārṣaṃ dharmaṃ bruvāṇo 'haṃ devayāni yathā tvayā /
śaptuṃ nārho 'smi kalyāṇi kāmato 'dya ca dharmataḥ // MatsP_26.19 //
tasmādbhavatyā yaḥ kāmo na tathā sambhaviṣyati /
ṛṣiputro na te kaścij jātu pāṇiṃ grahīṣyati // MatsP_26.20 //
phaliṣyati na me vidyā tvadvacaśceti tattayā /
adhyāpayiṣyāmi ca yaṃ tasya vidyā phaliṣyati // MatsP_26.21 //
*śaunaka uvāca
evamuktvā nṛpaśreṣṭha devayānīṃ kacastadā /
tridaśeśālayaṃ śīghraṃ jagāma dvijasattamaḥ // MatsP_26.22 //
tamāgatamabhiprekṣya devāḥ sendrapurogamāḥ /
bṛhaspatiṃ sabhājyedaṃ kacamāhurmudānvitāḥ // MatsP_26.23 //
*devā ūcuḥ
tvaṃ kacāsmaddhitaṃ karma kṛtavānmahadadbhutam /
na te yaśaḥ praṇaśitā bhāgabhākca bhaviṣyasi // MatsP_26.24 //
Matsya-Purāṇa 27
*śaunaka uvāca
kṛtavidye kace prāpte hṛṣṭarūpā divaukasaḥ /
kacādavetya tāṃ vidyāṃ kṛtārthā bharatarṣabha // MatsP_27.1 //
sarva eva samāgamya śatakratumathābruvan /
kālastvadvikramasyādya jahi śatrūnpuraṃdara // MatsP_27.2 //
evamuktastu saha tais tridaśair maghavāṃstadā /
tathetyuktvopacakrāma so 'paśyadvipine striyaḥ // MatsP_27.3 //
krīḍantīnāṃ tu kanyānāṃ vane caitrarathopame /
vāyurbhūtaḥ sa vastrāṇi sarvāṇyeva vyamiśrayat // MatsP_27.4 //
tato jalāt samuttīrya tāḥ kanyāḥ sahitāstadā /
vastrāṇi jagṛhustāni yathāsaṃsthānyanekaśaḥ // MatsP_27.5 //
tatra vāso devayānyāḥ śarmiṣṭhā jagṛhe tadā /
vyatikramamajānantī duhitā vṛṣaparvaṇaḥ // MatsP_27.6 //
tatastayor mithastatra virodhaḥ samajāyata /
devayānyāśca rājendra śarmiṣṭhāyāśca tatkṛte // MatsP_27.7 //
*devayānyuvāca
kasmādgṛhṇāsi me vastraṃ śiṣyā bhūtvā mamāsuri /
samudācārahīnāyā na te śreyo bhaviṣyati // MatsP_27.8 //
*śarmiṣṭhovāca
āsīnaṃ ca śayānaṃ ca pitā te pitaraṃ mama /
stauti pṛcchati cābhīkṣṇaṃ nīcasthaḥ suvinītavat // MatsP_27.9 //
yācatastvaṃ ca duhitā stuvataḥ pratigṛhṇataḥ /
sutāhaṃ stūyamānasya dadato na tu gṛhṇataḥ // MatsP_27.10 //
anāyudhā sāyudhāyāḥ kiṃ tvaṃ kupyasi bhikṣuki /
lapsyase pratiyoddhāraṃ na ca tvāṃ gaṇayāmyaham // MatsP_27.11 //
*śaunaka uvāca
sā vismayaṃ devayānīṃ gatāṃ saktāṃ ca vāsasi /
śarmiṣṭhā prākṣipatkūpe tataḥ svapuramāviśat // MatsP_27.12 //
hateyamiti vijñāya śarmiṣṭhā pāpaniścayā /
anavekṣya yayau tasmāt krodhavegaparāyaṇā // MatsP_27.13 //
atha taṃ deśamabhyāgād yayātirnahuṣātmajaḥ /
śrāntayugyaḥ śrāntarūpo mṛgalipsuḥ pipāsitaḥ // MatsP_27.14 //
nāhuṣiḥ prekṣamāṇo hi sa nipāne gatodake /
dadarśa kanyāṃ tāṃ tatra dīptāmagniśikhām iva // MatsP_27.15 //
tāmapṛcchatsa dṛṣṭvaiva kanyāmamaravarṇinīm /
sāntvayitvā nṛpaśreṣṭhaḥ sāmnā paramavalgunā // MatsP_27.16 //
kā tvaṃ cārumukhī śyāmā sumṛṣṭamaṇikuṇḍalā /
dīrghaṃ dhyāyasi cātyarthaṃ kasmācchvasiṣi cāturā // MatsP_27.17 //
kathaṃ ca patitā hy asmin kūpe vīruttṛṇāvṛte /
duhitā caiva kasya tvaṃ vada sarvaṃ sumadhyame // MatsP_27.18 //
*devayānyuvāca
yo 'sau devairhatān daityān utthāpayati vidyayā /
tasya śukrasya kanyāhaṃ tvaṃ māṃ nūnaṃ na budhyase // MatsP_27.19 //
eṣa me dakṣiṇo rājan pāṇis tāmranakhāṅguliḥ /
samuddhara gṛhītvā māṃ kulīnastvaṃ hi me mataḥ // MatsP_27.20 //
jānāmi tvāṃ ca saṃśāntaṃ vīryavantaṃ yaśasvinam /
tasmānmāṃ patitāṃ kūpād asmād uddhartumarhasi // MatsP_27.21 //
*śaunaka uvāca
tāmatha brāhmaṇīṃ strīṃ ca vijñāya nahuṣātmajaḥ /
gṛhītvā dakṣiṇe pāṇāv ujjahāra tato 'vaṭāt // MatsP_27.22 //
uddhṛtya caināṃ tarasā tasmātkūpānnarādhipaḥ /
āmantrayitvā suśroṇīṃ yayātiḥ svapuraṃ yayau // MatsP_27.23 //
gate tu nāhuṣe tasmin devayānyapi ninditā /
uvāca śokasaṃtaptā ghūrṇikāmāgatāṃ punaḥ // MatsP_27.24 //
*devayānyuvāca
tvaritaṃ ghūrṇike gaccha sarvamācakṣva me pituḥ /
nedānīṃ tu pravekṣyāmi nagaraṃ vṛṣaparvaṇaḥ // MatsP_27.25 //
*śaunaka uvāca
sā tu vai tvaritaṃ gatvā ghūrṇikāsuramandiram /
dṛṣṭvā kāvyamuvācedaṃ kampamānā vicetanā // MatsP_27.26 //
ācakhyau ca mahābhāgā devayānī vane hatā /
śarmiṣṭhayā mahāprājña duhitrā vṛṣaparvaṇaḥ // MatsP_27.27 //
śrutvā duhitaraṃ kāvyas tadā śarmiṣṭhayā hatām /
tvarayā niryayau duḥkhān mārgamāṇaḥ sutāṃ vane // MatsP_27.28 //
dṛṣṭvā duhitaraṃ kāvyo devayānīṃ tapovane /
bāhubhyāṃ sampariṣvajya duḥkhito vākyamabravīt // MatsP_27.29 //
ātmadoṣair niyacchanti sarve duḥkhasukhe janāḥ /
manye duścaritaṃ te 'sti tasyeyaṃ niṣkṛtiḥ kṛtā // MatsP_27.30 //
*devayānyuvāca
niṣkṛtir vāstu vā māstu śṛṇuṣvāvahito mama /
śarmiṣṭhayā yaduktāsmi duhitrā vṛṣaparvaṇaḥ // MatsP_27.31 //
satyaṃ kilaitatsā prāha daityānāmasmi gāyanā /
evaṃ hi me kathayati śarmiṣṭhā vārṣaparvaṇī // MatsP_27.32 //
vacanaṃ tīkṣṇaparuṣaṃ krodharaktekṣaṇā bhṛśam /
stuvato duhitāsi tvaṃ yācataḥ pratigṛhṇataḥ // MatsP_27.33 //
sutāhaṃ stūyamānasya dadato 'pratigṛhṇataḥ /
iti māmāha śarmiṣṭhā duhitā vṛṣaparvaṇaḥ /
krodhasaṃraktanayanā darpapūrṇānanā tataḥ // MatsP_27.34 //
yadyahaṃ stuvatastāta duhitā pratigṛhṇataḥ /
prasādayiṣye śarmiṣṭhām ityuktā hi sakhī mayā // MatsP_27.35 //
*śukra uvāca
stuvato duhitā na tvaṃ bhadre na pratigṛhṇataḥ /
atastvaṃ stūyamānasya duhitā devayānyasi // MatsP_27.35 //
vṛṣaparvaiva tadveda śakro rājā ca nāhuṣaḥ /
acintyaṃ brahma nirdvaṃdvam aiśvaraṃ hi balaṃ mama // MatsP_27.37 //
Matsya-Purāṇa 28
*śukra uvāca
yaḥ pareṣāṃ naro nityam ativādāṃstitikṣati /
devayāni vijānīhi tena sarvamidaṃ jitam // MatsP_28.1 //
yaḥ samutpatitaṃ krodhaṃ nigṛhṇāti hayaṃ yathā /
sa yantetyucyate sadbhir na yo raśmiṣu lambate // MatsP_28.2 //
yaḥ samutpatitaṃ krodham akrodhane niyacchati /
devayāni vijānīhi tena sarvamidaṃ jitam // MatsP_28.3 //
yaḥ samutpatitaṃ kopaṃ kṣamayaiva nirasyati /
yathoragastvacaṃ jīrṇāṃ sa vai puruṣa ucyate // MatsP_28.4 //
yastu bhāvayate dharmaṃ yo 'timātraṃ titikṣati /
yaśca tapto na tapati bhṛśaṃ so 'rthasya bhājanam // MatsP_28.5 //
yo yajedaśvamedhena māsi māsi śataṃ samāḥ /
yastu kupyenna sarvasya tayorakrodhano varaḥ // MatsP_28.6 //
ye kumārāḥ kumāryaśca vairaṃ kuryuracetasaḥ /
naitatprājñastu kurvīta viduste na balābalam // MatsP_28.7 //
*devayānyuvāca
vedāhaṃ tāta bālāpi kāryāṇāṃ tu gatāgatam /
krodhe caivātivāde vā kāryasyāpi balābale // MatsP_28.8 //
śiṣyasyāśiṣyavṛttaṃ hi na kṣantavyaṃ bubhūṣuṇā /
asatsaṃkīrṇavṛtteṣu vāso mama na rocate // MatsP_28.9 //
puṃso ye nābhinandanti vṛttenābhijanena ca /
na teṣu nivasetprājñaḥ śreyorthī pāpabuddhiṣu // MatsP_28.10 //
ye nainamabhijānanti vṛttenābhijanena ca /
teṣu sādhuṣu vastavyaṃ sa vāsaḥ śreṣṭha ucyate // MatsP_28.11 //
tanme mathnāti hṛdayam agnikalpamivāraṇam /
vāgduruktaṃ mahāghoraṃ duhiturvṛṣaparvaṇaḥ // MatsP_28.12 //
na hy ato duṣkaraṃ manye tāta lokeṣvapi triṣu /
yaḥ sapatnaśriyaṃ dīptāṃ hīnaśrīḥ paryupāsate // MatsP_28.13 //
Matsya-Purāṇa 29
*śaunaka uvāca
tataḥ kāvyo bhṛguśreṣṭhaḥ samanyurupagamya ha /
vṛṣaparvāṇam āsīnam ityuvācāvicārayan // MatsP_29.1 //
nādharmaścarito rājan sadyaḥ phalati gaur iva /
śanairāvartyamānastu mūlānyapi nikṛntati // MatsP_29.2 //
yadi nātmani putreṣu na cetpaśyati naptṛṣu /
pāpamācaritaṃ karma trivargamativartate // MatsP_29.3 //
phalatyevaṃ dhruvaṃ pāpaṃ gurubhuktamivodare /
yadā ghātayase vipraṃ kacamāṅgirasaṃ tadā // MatsP_29.4 //
apāpaśīlaṃ dharmajñaṃ śuśrūṣuṃ madgṛhe ratam /
vadhādanarhatastasya vadhācca duhiturmama // MatsP_29.5 //
vṛṣaparvannibodha tvaṃ tyakṣyāmi tvāṃ sabāndhavam /
sthātuṃ tvadviṣaye rājan na śaknomi tvayā saha // MatsP_29.6 //
adyaivamabhijānāmi daityaṃ mithyāpralāpinam /
yatastvamātmanodīrṇāṃ duhitāṃ kimupekṣase // MatsP_29.7 //
*vṛṣaparvovāca
nāvadyaṃ na mṛṣāvādaṃ tvayi jānāmi bhārgava /
tvayi satyaṃ ca dharmaśca tatprasīdatu māṃ bhavān // MatsP_29.8 //
adyāsmānapahāya tvam ito yāsyasi bhārgava /
samudraṃ sampravekṣyāmi nānyadasti parāyaṇam // MatsP_29.9 //
*śukra uvāca
samudraṃ praviśadhvaṃ vo diśo vā vrajatāsurāḥ /
duhiturnāpriyaṃ soḍhuṃ śakto 'haṃ dayitā hi me // MatsP_29.10 //
prasādyatāṃ devayānī jīvitaṃ yatra me sthitam /
yogakṣemakaraste 'ham indrasyeva bṛhaspatiḥ // MatsP_29.11 //
*vṛṣaparvovāca
yatkiṃcid asurendrāṇāṃ vidyate vasu bhārgava /
bhuvi hastirathāśvaṃ vā tasya tvaṃ mama ceśvaraḥ // MatsP_29.12 //
*śukra uvāca
yatkiṃcid asti draviṇaṃ daityendrāṇāṃ mahāsura /
tasyeśvaro 'smi yadyetad devayānī prasādyatām // MatsP_29.13 //
*śaunaka uvāca
tatastu tvaritaḥ śukras tena rājñā samaṃ yayau /
uvāca caināṃ subhage pratipannaṃ vacastava // MatsP_29.14 //
*devayānyuvāca
yadi tvamīśvarastāta rājño vittasya bhārgava /
nābhijānāmi tatte 'haṃ rājā vadatu māṃ svayam // MatsP_29.15 //
*vṛṣaparvovāca
yaṃ kāmamabhijānāsi devayāni śucismite /
tatte 'haṃ sampradāsyāmi yadyapi syātsudurlabham // MatsP_29.16 //
*devayānyuvāca
dāsīṃ kanyāsahasreṇa śarmiṣṭhāmabhikāmaye /
anuyāsyati māṃ tatra yatra dāsyati me pitā // MatsP_29.17 //
*vṛṣaparvovāca
uttiṣṭha dhātri gaccha tvaṃ śarmiṣṭhāṃ śīghramānaya /
yaṃ ca kāmayate kāmaṃ devayānī karotu tam // MatsP_29.18 //
*śaunaka uvāca
tato dhātrī tatra gatvā śarmiṣṭhām idamabravīt /
uttiṣṭha bhadre śarmiṣṭhe jñātīnāṃ sukhamāvaha // MatsP_29.19 //
tyajati brāhmaṇaḥ śiṣyān devayānyā pracoditaḥ /
yaṃ sā kāmayate kāmaṃ sa kāryo 'tra tvayānaghe /
dāsītvam abhijātāsi devayānyāḥ suśobhane // MatsP_29.20 //
*śarmiṣṭhovāca
yaṃ ca kāmayate kāmaṃ karavāṇyahamadya tam /
mā gānmanyuvaśaṃ śukro devayānī ca matkṛte // MatsP_29.21 //
*śaunaka uvāca
tataḥ kanyāsahasreṇa vṛtā śibikayā tadā /
piturnideśāttvaritā niścakrāma purottamāt // MatsP_29.22 //
*śarmiṣṭhovāca
ahaṃ kanyāsahasreṇa dāśī te paricārikā /
dhruvaṃ tvāṃ tatra yāsyāmi yatra dāsyati te pitā // MatsP_29.23 //
*devayānyuvāca
stuvato duhitā cāhaṃ yācataḥ pratigṛhṇataḥ /
stūyamānasya duhitā kathaṃ dāsī bhaviṣyasi // MatsP_29.24 //
*śarmiṣṭhovāca
yena kenacidārtānāṃ jñātīnāṃ sukhamāvahet /
anuyāsyāmyahaṃ tatra yatra dāsyati te pitā // MatsP_29.25 //
*śaunaka uvāca
pratiśrute dāsabhāve duhitrā vṛṣaparvaṇaḥ /
devayānī nṛpaśreṣṭha pitaraṃ vākyamabravīt // MatsP_29.26 //
*devayānyuvāca
praviśāmi puraṃ tāta tuṣṭāsmi dvijasattama /
amoghaṃ tava vijñānam asti vidyābalaṃ ca te // MatsP_29.27 //
*śaunaka uvāca
evamukto dvijaśreṣṭho duhitrā sumahāyaśāḥ /
praviveśa puraṃ hṛṣṭaḥ pūjitaḥ sarvadānavaiḥ // MatsP_29.28 //
Matsya-Purāṇa 30
*śaunaka uvāca
atha dīrgheṇa kālena devayānī nṛpottama /
vanaṃ tadaiva niryātā krīḍārthaṃ varavarṇinī // MatsP_30.1 //
tena dāsīsahasreṇa sārdhaṃ śarmiṣṭhayā tadā /
tameva deśaṃ samprāptā yathākāmaṃ cacāra sā // MatsP_30.2 //
tābhiḥ sakhībhiḥ sahitā sarvābhirmuditā bhṛśam /
krīḍantyo 'bhiratāḥ sarvāḥ pibantyo madhu mādhavam // MatsP_30.3 //
khādantyo vividhānbhakṣyān phalāni vividhāni ca /
punaśca nāhuṣo rājā mṛgalipsuryadṛcchayā // MatsP_30.4 //
tameva deśaṃ samprāpto jalalipsuḥ pratarṣitaḥ /
dadarśa devayānīṃ ca śarmiṣṭhāṃ tāśca yoṣitaḥ // MatsP_30.5 //
pibantyo lalanāstāśca divyābharaṇabhūṣitāḥ /
upaviṣṭāṃ ca dadṛśe devayānīṃ śucismitām // MatsP_30.6 //
rūpeṇāpratimāṃ tāsāṃ strīṇāṃ madhye varāṅganām /
śarmiṣṭhayā sevyamānāṃ pādasaṃvāhanādibhiḥ // MatsP_30.7 //
*yayātiruvāca
dvābhyāṃ kanyāsahasrābhyāṃ dve kanye parivārite /
gotre ca nāmanī caiva dvayoḥ pṛcchāmyato hy aham // MatsP_30.8 //
*devayānyuvāca
ākhyāsyāmyaham ādatsva vacanaṃ me narādhipa /
śuko nāmāsuraguruḥ sutāṃ jānīhi tasya mām // MatsP_30.9 //
iyaṃ ca me sakhī dāsī yatrāhaṃ tatra gāminī /
duhitā dānavendrasya śarmiṣṭhā vṛṣaparvaṇaḥ // MatsP_30.10 //
*yayātiruvāca
kathaṃ tu te sakhī dāsī kanyeyaṃ varavarṇinī /
asurendrasutā subhūḥ paraṃ kautūhalaṃ hi me // MatsP_30.11 //
*devayānyuvāca
sarvameva naravyāghra vidhānamanuvartate /
vidhinā vihitaṃ jñātvā mā vicitraṃ manaḥ kṛthāḥ // MatsP_30.12 //
rājavadrūpaveṣau te brāhmīṃ vācaṃ bibharṣi ca /
kiṃnāmā tvaṃ kutaścāsi kasya putraśca śaṃsa me // MatsP_30.13 //
*yayātiruvāca
brahmacaryeṇa vedo me kṛtsnaḥ śrutipathaṃ gataḥ /
rājāhaṃ rājaputraśca yayātiriti viśrutaḥ // MatsP_30.14 //
*devayānyuvāca
kena cārthena nṛpate hy enaṃ deśaṃ samāgataḥ /
jighṛkṣurvāri yatkiṃcid athavā mṛgalipsayā // MatsP_30.15 //
*yayātiruvāca
mṛgalipsurahaṃ bhadre pānīyārtham ihāgataḥ /
bahudhāpyanuyukto 'smi tvam anujñātumarhasi // MatsP_30.16 //
*devayānyuvāca
dvābhyāṃ kanyāsahasrābhyāṃ dāsyā śarmiṣṭhayā saha /
tvadadhīnāsmi bhadraṃ te sakhe bhartā ca me bhava // MatsP_30.17 //
*yayātiruvāca
viddhyauśanasi bhadraṃ te na tvadarho 'smi bhāmini /
avivāhyāḥ sma rājāno devayāni pitustava // MatsP_30.18 //
*devayānyuvāca
saṃsṛṣṭaṃ brahmaṇā kṣatraṃ kṣatraṃ brahmaṇi saṃśritam /
ṛṣiśca ṛṣiputraśca nāhuṣādya bhajasva mām // MatsP_30.19 //
*yayātiruvāca
ekadehodbhavā varṇāś catvāro 'pi varānane /
pṛthagdharmāḥ pṛthakchaucās teṣāṃ vai brāhmaṇo varaḥ // MatsP_30.20 //
*devayānyuvāca
pāṇigraho nāhuṣāyaṃ na puṃbhiḥ sevitaḥ purā /
tvaṃ pāṇimagrahīdagre vṛṇomi tvāmahaṃ tataḥ // MatsP_30.21 //
kathaṃ tu me manasvinyāḥ pāṇimanyaḥ pumānspṛśet /
gṛhītamṛṣiputreṇa svayaṃ vāpyṛṣiṇā tvayā // MatsP_30.22 //
*yayātiruvāca
kruddhādāśīviṣāt sarpāj jvalanātsarvatomukhāt /
durādharṣataro vipraḥ puruṣeṇa vijānatā // MatsP_30.23 //
*devayānyuvāca
kathamāśīviṣāt sarpāj jvalanāt sarvatomukhāt /
durādharṣataro vipra ityāttha puruṣarṣabha // MatsP_30.24 //
*yayātiruvāca
daśedāśīviṣastvekaṃ śastreṇaikaśca vadhyate /
hanti vipraḥ sarāṣṭrāṇi purāṇyapi hi kopitaḥ // MatsP_30.25 //
durādharṣataro vipras tasmādbhīru mato mama /
ato 'dattāṃ ca pitrā tvāṃ bhadre na vivahāmyaham // MatsP_30.26 //
*devayānyuvāca
dattāṃ vahasva pitrā māṃ tvaṃ hi rājanvṛto mayā /
ayācato bhayaṃ nāsti dattāṃ ca pratigṛhṇataḥ // MatsP_30.27 //
*śaunaka uvāca
tvaritaṃ devayānyātha preṣitā piturātmanaḥ /
sarvaṃ nivedayāmāsa dhātrī tasmai yathātatham // MatsP_30.28 //
śrutvaiva ca sa rājānaṃ darśayāmāsa bhārgavaḥ /
dṛṣṭvaivam āgataṃ vipraṃ yayātiḥ pṛthivīpatiḥ // MatsP_30.29 //
vavande brāhmaṇaṃ kāvyaṃ prāñjaliḥ praṇataḥ sthitaḥ /
taṃ cāpyabhyavadatkāvyaḥ sāmnā paramavalgunā // MatsP_30.30 //
*devayānyuvāca
rājāyaṃ nāhuṣastāta durgame pāṇimagrahīt /
namaste dehi māmasmai loke nānyaṃ patiṃ vṛṇe // MatsP_30.31 //
*śukra uvāca
vṛto 'nayā patirvīra sutayā tvaṃ mameṣṭayā /
gṛhāṇemāṃ mayā dattāṃ mahiṣīṃ nahuṣātmaja // MatsP_30.32 //
*yayātiruvāca
adharmo māṃ spṛśedevaṃ pāpam asyāśca bhārgava /
varṇasaṃkarato brahmann iti tvāṃ pravṛṇomyaham // MatsP_30.33 //
*śukra uvāca
adharmāttvāṃ vimuñcāmi varaṃ varaya cepsitam /
asminvivāhe tvaṃ ślāghyo rahaḥ pāpaṃ nudāmi te // MatsP_30.34 //
vahasva bhāryāṃ dharmeṇa devayānīṃ śucismitām /
anayā saha samprītim atulāṃ samavāpnuhi // MatsP_30.35 //
iyaṃ cāpi kumārī te śarmiṣṭhā vārṣaparvaṇī /
saṃpūjyā satataṃ rājan na caināṃ śayane hvaya // MatsP_30.36 //
*śaunaka uvāca
evamukto yayātistu śukraṃ kṛtvā pradakṣiṇam /
jagāma svapuraṃ hṛṣṭaḥ so 'nujñāto mahātmanā // MatsP_30.37 //
Matsya-Purāṇa 31
*śaunaka uvāca
yayātiḥ svapuraṃ prāpya mahendrapurasaṃnibham /
praviśyāntaḥpuraṃ tatra devayānīṃ nyaveśayat // MatsP_31.1 //
devayānyāścānumate sutāṃ tāṃ vṛṣaparvaṇaḥ /
aśokavanikābhyāśe gṛhaṃ kṛtvā nyaveśayat // MatsP_31.2 //
vṛtāṃ dāsīsahasreṇa śarmiṣṭhām āsurāyaṇīm /
vāsobhirannapānaiśca saṃvibhajya susaṃvṛtām // MatsP_31.3 //
devayānyā tu sahitaḥ sa nṛpo nahuṣātmajaḥ /
vijahāra bahūnabdān devavanmudito bhṛśam // MatsP_31.4 //
ṛtukāle tu samprāpte devayānī varāṅganā /
lebhe garbhaṃ prathamataḥ kumāraśca vyajāyata // MatsP_31.5 //
gate varṣasahasre tu śarmiṣṭhā vārṣaparvaṇī /
dadarśa yauvanaṃ prāptā ṛtuṃ sā kamalekṣaṇā // MatsP_31.6 //
cintayāmāsa dharmajñā ṛtuprāptau ca bhāminī /
ṛtukālaśca samprāpto na kaścinme patirvṛtaḥ // MatsP_31.7 //
kiṃ prāptaṃ kiṃca kartavyaṃ kathaṃ kṛtvā sukhaṃ bhavet /
devayānī prasūtāsau vṛthāhaṃ prāptayauvanā // MatsP_31.8 //
yathā tayā vṛto bhartā tathaivāhaṃ vṛṇomi tam /
rājñā putraphalaṃ deyam iti me niścitā matiḥ /
apīdānīṃ sa dharmātmā raho me darśanaṃ vrajet // MatsP_31.9 //
*śaunaka uvāca
atha niṣkramya rājāsau tasminkāle yadṛcchayā /
aśokavanikābhyāśe śarmiṣṭhāṃ prāpya vismitaḥ // MatsP_31.10 //
tamekaṃ rahasi dṛṣṭvā śarmiṣṭhā cāruhāsinī /
pratyudgamyāñjaliṃ kṛtvā rājānaṃ vākyamabravīt // MatsP_31.11 //
*śarmiṣṭhovāca
somaścendraśca vāyuśca yamaśca varuṇaśca vā /
tava vā nāhuṣa gṛhe kaḥ striyaṃ draṣṭumarhati // MatsP_31.12 //
rūpābhijanaśīlairhi tvaṃ rājanvettha māṃ sadā /
sā tvāṃ yāce prasādyeha rantumehi narādhipa // MatsP_31.13 //
*yayātiruvāca
vedmi tvāṃ śīlasampannāṃ daityakanyāmaninditām /
rūpaṃ tu te na paśyāmi sūcyagramapi ninditam // MatsP_31.14 //
māmabravīttadā śukro devayānīṃ yadāvaham /
neyam āhvayitavyā te śayane vārṣaparvaṇī // MatsP_31.15 //
*śarmiṣṭhovāca
na narmayuktaṃ vacanaṃ hinasti na strīṣu rājan na vivāhakāle /
prāṇātyaye sarvadhanāpahāre pañcānṛtānyāhur apātakāni // MatsP_31.16 //
pṛṣṭāstu sākṣye pravadanti cānyathā bhavanti mithyāvacanā narendra te /
ekārthatāyāṃ tu samāhitāyāṃ mithyā vadantaṃ hy anṛtaṃ hinasti // MatsP_31.17 //
*yayātiruvāca
rājā pramāṇaṃ bhūtānāṃ sa vinaśyenmṛṣā vadan /
arthakṛcchramapi prāpya na mithyā kartumutsahe // MatsP_31.18 //
*śarmiṣṭhovāca
samāv etau matau rājan patiḥ sakhyāśca yaḥ patiḥ /
samaṃ vivāha ityāhuḥ sakhyā me 'si patiryataḥ // MatsP_31.19 //
*yayātiruvāca
dātavyaṃ yācamānasya hīti me vratamāhitam /
tvaṃ ca yācasi kāmaṃ māṃ brūhi kiṃ karavāṇi tat // MatsP_31.20 //
*śarmiṣṭhovāca
adharmāttrāhi māṃ rājan dharmaṃ ca pratipādaya /
tvatto 'patyavatī loke careyaṃ dharmamuttamam // MatsP_31.21 //
traya evādhanā rājan bhāryā dāsastathā sutaḥ /
yatte samadhigacchanti yasya te tasya taddhanam // MatsP_31.22 //
devayānyā bhujiṣyāsmi vaśyā ca tava bhārgavī /
sā cāhaṃ ca tvayā rājan bharaṇīyāṃ bhajasva mām // MatsP_31.23 //
*śaunaka uvāca
evamuktastayā rājā tathyam ityabhijajñivān /
pūjayāmāsa śarmiṣṭhāṃ dharmaṃ ca pratipādayan // MatsP_31.24 //
sa samāgamya śarmiṣṭhāṃ yathākāmamavāpya ca /
anyonyaṃ cābhisaṃpūjya jagmatustau yathāgatam // MatsP_31.25 //
tasminsamāgame subhrūḥ śarmiṣṭhā vārṣaparvaṇī /
lebhe garbhaṃ prathamatas tasmānnṛpatisattamāt // MatsP_31.26 //
prajajñe ca tataḥ kāle rājñī rājīvalocanā /
kumāraṃ devagarbhābham ādityasamatejasam // MatsP_31.27 //
Matsya-Purāṇa 32
*śaunaka uvāca
śrutvā kumāraṃ jātaṃ sā devayānī śucismitā /
cintayāviṣṭaduḥkhārtā śarmiṣṭhāṃ prati bhārata // MatsP_32.1 //
tato 'bhigamya śarmiṣṭhāṃ devayānyabravīdidam /
kimarthaṃ vṛjinaṃ subhrūḥ kṛtaṃ te kāmalubdhayā // MatsP_32.2 //
*śarmiṣṭhovāca
ṛṣir abhyāgataḥ kaścid dharmātmā vedapāragaḥ /
sa mayā tu varaḥ kāmaṃ yācito dharmasaṃhatam // MatsP_32.3 //
nāhamanyāyataḥ kāmam ācarāmi śucismite /
tasmād ṛṣer mamāpatyam iti satyaṃ bravīmi te // MatsP_32.4 //
*devayānyuvāca
padyetadevaṃ śarmiṣṭhe na manyurvidyate mama /
apatyaṃ yadi te labdhaṃ jyeṣṭhācchreṣṭhācca vai dvijāt // MatsP_32.5 //
śobhanaṃ bhīru satyaṃ cet kathaṃ sa jñāyate dvijaḥ /
gotranāmābhijanataḥ śrotumicchāmi taṃ dvijam // MatsP_32.6 //
*śarmiṣṭhovāca
ojasā tejasā caiva dīpyamānaṃ raviṃ yathā /
taṃ dṛṣṭvā mama saṃpraṣṭuṃ śaktir nāsīcchucismite // MatsP_32.7 //
*śaunaka uvāca
anyonyamevam uktvā ca samprahasya ca te mithaḥ /
jagāma bhārgavī veśma tathyamityabhijānatī // MatsP_32.8 //
yayātirdevayānyāṃ tu putrāv ajanayannṛpaḥ /
yaduṃ ca turvasuṃ caiva śakraviṣṇū ivāparau // MatsP_32.9 //
tasmādeva tu rājarṣeḥ śarmiṣṭhā vārṣaparvaṇī /
druhyaṃ cānuṃ ca pūruṃ ca trīnkumārānajījanat // MatsP_32.10 //
tataḥ kāle ca kasmiṃścid devayānī śucismitā /
yayātisahitā rājañ jagāma haritaṃ vanam // MatsP_32.11 //
dadarśa ca tadā tatra kumārāndevarūpiṇaḥ /
krīḍamānān tu visrabdhān vismitā cedamabravīt // MatsP_32.12 //
*devayānyuvāca
kasyaite dārakā rājan devaputropamāḥ śubhāḥ /
varcasā rūpataścaiva dṛśyante sadṛśāstava // MatsP_32.13 //
evaṃ pṛṣṭvā tu rājānaṃ kumārānparyapṛcchata /
kiṃ nāmadheyagotre vaḥ putrakā brāhmaṇaḥ pitā // MatsP_32.14 //
vibrūta me yathātathyaṃ śrotukāmāsmyato hy aham /
te 'darśayanpradeśinyā tameva nṛpasattamam // MatsP_32.15 //
śarmiṣṭhāṃ mātaraṃ caiva tasyā ūcuḥ kumārakāḥ /
*śaunaka uvāca
ityuktvā sahitāstena rājānam upacakramuḥ // MatsP_32.16 //
nābhyanandata tānrājā devayānyās tadāntike /
rudantaste 'tha śarmiṣṭhām abhyayur bālakāstadā // MatsP_32.17 //
dṛṣṭvā teṣāṃ tu bālānāṃ praṇayaṃ pārthivaṃ prati /
buddhvā ca tattvato devī śarmiṣṭhāmidamabravīt // MatsP_32.18 //
*devayānyuvāca
madadhīnā satī kasmād akārṣīrvipriyaṃ mama /
tamevāsuradharmaṃ tvam āsthitā na bibheṣi kim // MatsP_32.19 //
*śarmiṣṭhovāca
yaduktamṛṣirityeva tatsatyaṃ cāruhāsini /
nyāyato dharmataścaiva carantī na bibhemi te // MatsP_32.20 //
yadā tvayā vṛto rājā vṛta eva tadā mayā /
sakhībhartā hi dharmeṇa bhartā bhavati śobhane // MatsP_32.21 //
pūjyāsi mama mānyā ca śreṣṭhā jyeṣṭhā ca brāhmaṇī /
tvatto hi me pūjyataro rājarṣiḥ kiṃ na vetsi tat // MatsP_32.22 //
*śaunaka uvāca
śrutvā tasyāstato vākyaṃ devayānyabravīd idam /
rājannādyeha vatsyāmi vipriyaṃ me tvayā kṛtam // MatsP_32.23 //
sahasotpatitāṃ śyāmāṃ dṛṣṭvā tāṃ sāśrulocanām /
tūrṇaṃ sakāśaṃ kāvyasya prasthitāṃ vyathitastadā // MatsP_32.24 //
anuvavrāja saṃbhrāntaḥ pṛṣṭhataḥ sāntvayannṛpaḥ /
nyavartata na sā caiva krodhasaṃraktalocanā // MatsP_32.25 //
avibruvantī kiṃcicca rājānaṃ sāśrulocanā /
acirādeva samprāptā kāvyasyośanaso 'ntikam // MatsP_32.26 //
sā tu dṛṣṭvaiva pitaram abhivādyāgrataḥ sthitā /
anantaraṃ yayātistu pūjayāmāsa bhārgavam // MatsP_32.27 //
*devayānyuvāca
adharmeṇa jito dharmaḥ pravṛttamadharottaram /
śarmiṣṭhā yātivṛttāsti duhitā vṛṣaparvaṇaḥ // MatsP_32.28 //
trayo 'syāṃ janitāḥ putrā rājñānena yayātinā /
durbhagāyā mama dvau tu putrau tāta bravīmi te // MatsP_32.29 //
dharmajña iti vikhyāta eṣa rājā bhṛgūdvaha /
atikrāntaśca maryādāṃ kāvyaitatkathayāmi te // MatsP_32.30 //
*śukra uvāca
dharmajñastvaṃ mahārāja yo 'dharmam akṛthāḥ priyam /
tasmājjarā tvām acirād dharṣayiṣyati durjayā // MatsP_32.31 //
*yayātiruvāca
ṛtuṃ yo yācyamānāyā na dadāti pumānvṛtaḥ /
bhrūṇahetyucyate brahman sa ceha brahmavādibhiḥ // MatsP_32.32 //
ṛtukāmāṃ striyaṃ yastu gamyāṃ rahasi yācitaḥ /
nopaiti yo hi dharmeṇa brahmahetyucyate budhaiḥ // MatsP_32.33 //
ityetāni samīkṣyāhaṃ kāraṇāni bhṛgūdvaha /
adharmabhayasaṃvignaḥ śarmiṣṭhām upajagmivān // MatsP_32.34 //
*śukra uvāca
na tv ahaṃ pratyavekṣyaste madadhīno 'si pārthiva /
mithyācaraṇadharmeṣu cauryaṃ bhavati nāhuṣa // MatsP_32.35 //
*śaunaka uvāca
krodhenośanasā śapto yayātirnāhuṣastadā /
pūrvaṃ vayaḥ parityajya jarāṃ sadyo 'nvapadyata // MatsP_32.36 //
*yayātiruvāca
atṛpto yauvanasyāhaṃ devayānyāṃ bhṛgūdvaha /
prasādaṃ kuru me brahmañ jareyaṃ mā viśeta mām // MatsP_32.37 //
*śukra uvāca
nāhaṃ mṛṣā vadāmyetaj jarāṃ prāpto 'si bhūmipa /
jarāṃ tv etāṃ tvamanyasmin saṃkrāmaya yadīcchasi // MatsP_32.38 //
*yayātiruvāca
rājyabhāk sa bhavedbrahman puṇyabhākkīrtibhāktathā /
yo dadyānme vayaḥ putras tadbhavānanumanyatām // MatsP_32.39 //
*śukra uvāca
saṃkrāmayiṣyasi jarāṃ yatheṣṭaṃ nahuṣātmaja /
māmanudhyāya tattvena na ca pāpamavāpsyasi // MatsP_32.40 //
vayo dāsyati te putro yaḥ sa rājā bhaviṣyati /
āyuṣmānkīrtimāṃścaiva bahvapatyas tathaiva ca // MatsP_32.41 //
Matsya-Purāṇa 33
*śaunaka uvāca
jarāṃ prāpya yayātistu svapuraṃ prāpya caiva hi /
putraṃ jyeṣṭhaṃ variṣṭhaṃ ca yadumityabravīddvijaḥ // MatsP_33.1 //
*yayātiruvāca
jarā valī ca māṃ tāta palitāni ca paryaguḥ /
kāvyasyośanasaḥ śāpān na ca tṛpto 'smi yauvane // MatsP_33.2 //
tvaṃ yado pratipadyasva pāpmānaṃ jarayā saha /
yauvanena tvadīyena careyaṃ viṣayānaham // MatsP_33.3 //
pūrṇe varṣasahasre tu tvadīyaṃ yauvanaṃ tv aham /
dattvā sampratipatsyāmi pāpmānaṃ jarayā saha // MatsP_33.4 //
*yaduruvāca
sitaśmaśrudharo dīno jarasā śithilīkṛtaḥ /
valīsaṃtatagātraśca durdarśo durbalaḥ kṛśaḥ // MatsP_33.5 //
aśaktaḥ kāryakaraṇe paribhūtaḥ sa yauvane /
sahopajīvibhiścaiva tajjarāṃ nābhikāmaye // MatsP_33.6 //
santi te bahavaḥ putrā mattaḥ priyatarā nṛpa /
jarāṃ grahītuṃ dharmajña putramanyaṃ vṛṇīṣva vai // MatsP_33.7 //
*yayātiruvāca
yastvaṃ me hṛdayājjāto vayaḥ svaṃ na prayacchasi /
pāpānmātulasambandhād duṣprajā te bhaviṣyati // MatsP_33.8 //
turvaso pratipadyasva pāpmānaṃ jarayā saha /
yauvanena careyaṃ vai viṣayāṃstava putraka // MatsP_33.9 //
pūrṇe varṣasahasre nu punardāsyāmi yauvanam /
tathaiva pratipatsyāmi pāpmānaṃ jarayā saha // MatsP_33.10 //
*turvasuruvāca
na kāmaye jarāṃ tāta kāmabhogapraṇāśinīm /
balarūpāntakaraṇīṃ buddhimānavināśinīm // MatsP_33.11 //
*yayātiruvāca
yastvaṃ me hṛdayājjāto vayaḥ svaṃ na prayacchasi /
tasmātprajā samucchedaṃ turvaso tava yāsyati // MatsP_33.12 //
saṃkīrṇāścoradharmeṣu pratilomacareṣu ca /
piśitāśiṣu lokeṣu nūnaṃ rājā bhaviṣyasi // MatsP_33.13 //
gurudāraprasakteṣu tiryagyonirateṣu ca /
paśudharmiṣu mleccheṣu pāpeṣu prabhaviṣyasi // MatsP_33.14 //
*śaunaka uvāca
evaṃ sa turvasuṃ śaptvā yayātiḥ sutamātmanaḥ /
śarmiṣṭhāyāḥ sutaṃ jyeṣṭhaṃ druhyuṃ vacanamabravīt // MatsP_33.15 //
*yayātiruvāca
druhyo tvaṃ pratipadyasva varṇarūpavināśinīm /
jarāṃ varṣasahasraṃ me yauvanaṃ svaṃ prayacchatām // MatsP_33.16 //
pūrṇe varṣasahasre tu te pradāsyāmi yauvanam /
svaṃ cādāsyāmi bhūyo 'haṃ pāpmānaṃ jarayā saha // MatsP_33.17 //
*druhyuruvāca
na rājyaṃ na rathaṃ nāśvaṃ jīrṇo bhuṅkte na ca striyam /
na rāgaścāsya bhavati tajjarāṃ te na kāmaye // MatsP_33.18 //
*yayātiruvāca
yastvaṃ me hṛdayājjāto vayaḥ svaṃ na prayacchasi /
taddruhyo vai priyaḥ kāmo na te sampatsyate kvacit // MatsP_33.19 //
naur upaplavasaṃcāro yatra nityaṃ bhaviṣyati /
arājyabhojaśabdaṃ tvaṃ tatra prāpsyasi sānvayaḥ // MatsP_33.20 //
*yayātiruvāca
ano tvaṃ pratipadyasva pāpmānaṃ jarayā saha /
ekaṃ varṣasahasraṃ tu careyaṃ yauvanena te // MatsP_33.21 //
*anur uvāca
jīrṇaḥ śiśurivādatte kāle 'nnamaśuciryathā /
na juhoti ca kāle 'gniṃ tāṃ jarāṃ nābhikāmaye // MatsP_33.22 //
*yayātiruvāca
yastvaṃ me hṛdayājjāto vayaḥ svaṃ na prayacchasi /
jarādoṣastvayokto yas tasmāttvaṃ pratipadyase // MatsP_33.23 //
prajāśca yauvanaṃ prāptā vinaśyanti hy ano tava /
agnipraskandanagatas tvaṃ cāpyevaṃ bhaviṣyasi // MatsP_33.24 //
*yayātiruvāca
pūro tvaṃ pratipadyasva pāpmānaṃ jarayā saha /
tvaṃ me priyataraḥ putras tvaṃ varīyān bhaviṣyasi // MatsP_33.25 //
jarā valī ca māṃ tāta palitāni ca paryaguḥ /
kāvyasyośanasaḥ śāpān na ca tṛpto 'smi yauvane // MatsP_33.26 //
kiṃcitkālaṃ careyaṃ vai viṣayānvayasā tava /
pūrṇe varṣasahasre tu pratidāsyāmi yauvanam /
svaṃ caiva pratipatsye 'haṃ pāpmānaṃ jarayā saha // MatsP_33.27 //
*śaunaka uvāca
evamuktaḥ pratyuvāca pūruḥ pitaramañjasā /
yathāttha tvaṃ mahārāja tatkariṣyāmi te vacaḥ // MatsP_33.28 //
pratipatsyāmi te rājan pāpmānaṃ jarayā saha /
gṛhāṇa yauvanaṃ mattaś cara kāmān yathepsitān // MatsP_33.29 //
jarayāhaṃ praticchanno vayorūpadharastava /
yauvanaṃ bhavate dattvā cariṣyāmi yathecchayā // MatsP_33.30 //
*yayātiruvāca
pūro prīto 'smi te vatsa varaṃ cemaṃ dadāmi te /
sarvakāmasamṛddhārthā bhaviṣyati tava prajā // MatsP_33.31 //
Matsya-Purāṇa 34
*śaunaka uvāca
evamuktaḥ sa rājarṣiḥ kāvyaṃ smṛtvā mahāvratam /
saṃkrāmayāmāsa jarāṃ tadā putre mahātmani // MatsP_34.1 //
pauraveṇātha vayasā yayātirnahuṣātmajaḥ /
prītiyukto naraśreṣṭhaś cacāra viṣayānpriyān // MatsP_34.2 //
yathākāmaṃ yathotsāhaṃ yathākālaṃ yathāsukham /
dharmāviruddhānrājendro yathārhati sa eva hi // MatsP_34.3 //
devān atarpayad yajñaiḥ śrāddhairapi pitāmahān /
dīnānanugrahairiṣṭaiḥ kāmaiśca dvijasattamān // MatsP_34.4 //
atithīnannapānaiśca viśaśca pratipālanaiḥ /
ānṛśaṃsyena śūdrāṃśca dasyūnnigrahaṇena ca // MatsP_34.5 //
dharmeṇa ca prajāḥ sarvā yathāvad anurañjayan /
yayātiḥ pālayāmāsa sākṣādindra ivāparaḥ // MatsP_34.6 //
sa rājā siṃhavikrānto yuvā viṣayagocaraḥ /
avirodhena dharmasya cacāra sukhamuttamam // MatsP_34.7 //
sa samprāpya śubhānkāmāṃs tṛptaḥ khinnaśca pārthivaḥ /
kālaṃ varṣasahasrāntaṃ sasmāra manujādhipaḥ // MatsP_34.8 //
paricintya sa kālajñaḥ kalākāṣṭhāśca vīryavān /
pūrṇam matvā tataḥ kālaṃ pūruṃ putramuvāca ha // MatsP_34.9 //
na jātu kāmaḥ kāmānām upabhogena śāmyati /
haviṣā kṛṣṇavartmeva bhūya evābhivardhate // MatsP_34.10 //
yatpṛthivyāṃ vrīhiyavaṃ hiraṇyaṃ paśavaḥ striyaḥ /
nālamekasya tatsarvam iti matvā śamaṃ vrajet // MatsP_34.11 //
yathāsukhaṃ yathotsāhaṃ yathākāmamariṃdama /
sevitā viṣayāḥ putra yauvanena mayā tava // MatsP_34.12 //
pūro prīto 'smi bhadraṃ te gṛhāṇedaṃ svayauvanam /
rājyaṃ caiva gṛhāṇedaṃ tvaṃ hi me priyakṛtsutaḥ // MatsP_34.13 //
*śaunaka uvāca
pratipede jarāṃ rājā yayātirnāhuṣastadā /
yauvanaṃ pratipede sa pūruḥ svaṃ punarātmanaḥ // MatsP_34.14 //
abhiṣektukāmaṃ ca nṛpaṃ pūruṃ putraṃ kanīyasam /
brāhmaṇapramukhā varṇā idaṃ vacanamabruvan // MatsP_34.15 //
kathaṃ śukrasya dauhitraṃ devayānyāḥ sutaṃ prabho /
jyeṣṭhaṃ yadumatikramya rājyaṃ pūroḥ pradāsyasi // MatsP_34.16 //
jyeṣṭho yadustava sutas turvasustadanantaram /
śarmiṣṭhāyāḥ suto druhyus tathānuḥ pūrureva ca // MatsP_34.17 //
kathaṃ jyeṣṭhamatikramya kanīyān rājyamarhati /
etatsaṃbodhayāmastvāṃ svadharmamanupālaya // MatsP_34.18 //
*yayātiruvāca
brāhmaṇapramukhā varṇāḥ sarve śṛṇvantu me vacaḥ /
jyeṣṭhaṃ prati yato rājyaṃ na deyaṃ me kathaṃcana // MatsP_34.19 //
mama jyeṣṭhena yadunā niyogo nānupālitaḥ /
pratikūlaḥ pituryaśca na sa putraḥ satāṃ mataḥ // MatsP_34.20 //
mātāpitrorvacanakṛd dhitaḥ pathyaśca yaḥ sutaḥ /
sa putraḥ putravadyaśca vartate pitṛmātṛṣu // MatsP_34.21 //
yadunāhamavajñātas tathā turvasunāpi vā /
druhyuṇā cānunā caivam apyavajñā kṛtā bhṛśam // MatsP_34.22 //
pūruṇā me kṛtaṃ vākyaṃ mānitaṃ ca viśeṣataḥ /
kanīyānmama dāyādo jarā yena dhṛtā mama // MatsP_34.23 //
mama kāmaḥ sa ca kṛtaḥ pūruṇā putrarūpiṇā /
śukreṇa ca varo dattaḥ kāvyenośanasā svayam // MatsP_34.24 //
putro yastvānuvarteta sa rājā pṛthivīpatiḥ /
bhavantaḥ pratijānantu pūrū rājye 'bhiṣicyatām // MatsP_34.25 //
*prakṛtaya ūcuḥ
yaḥ putro guṇasampanno mātāpitrorhitaḥ sadā /
sarvaṃ so 'rhati kalyāṇaṃ kanīyānapi sa prabhuḥ // MatsP_34.26 //
arhaṃ pūroridaṃ rājyaṃ yaḥ priyaḥ priyakṛt tava /
varadānena śukrasya na śakyaṃ vaktumuttaram // MatsP_34.27 //
*śaunaka uvāca
paurajānapadais tuṣṭair ityukto nāhuṣastadā /
abhiṣicya tataḥ pūruṃ rājye svasutamātmajam // MatsP_34.28 //
dattvā ca pūrave rājyaṃ vanavāsāya dīkṣitaḥ /
purātsa niryayau rājā brāhmaṇaistāpasaiḥ saha // MatsP_34.29 //
yadostu yādavā jātās turvasoryavanāḥ sutāḥ /
druhyoścaiva sutā bhojā anostu mlecchajātayaḥ // MatsP_34.30 //
pūrostu pauravo vaṃśo yatra jāto 'si pārthiva /
idaṃ varṣasahasrāttu rājyaṃ kurukulāgatam // MatsP_34.31 //
Matsya-Purāṇa 35
*śaunaka uvāca
evaṃ sa nāhuṣo rājā yayātiḥ putramīpsitam /
rājye 'bhiṣicya mudito vānaprastho 'bhavanmuniḥ // MatsP_35.1 //
uṣitvā vanavāsaṃ sa brāhmaṇaiḥ saha saṃśritaḥ /
phalamūlāśano dānto yathā svargamito gataḥ // MatsP_35.2 //
sa gataḥ svargavāsaṃ tu nyavasanmuditaḥ sukhī /
kālasya nātimahataḥ punaḥ śakreṇa pātitaḥ // MatsP_35.3 //
vivaśaḥ pracyutaḥ svargād aprāpto medinītalam /
sthitaścāsīd antarikṣe sa tadeti śrutaṃ mayā // MatsP_35.4 //
tata eva punaścāpi gataḥ svargamiti śrutiḥ /
rājñā vasumatā sārdham aṣṭakena ca vīryavān /
pratardanena śibinā sametya kila saṃsadi // MatsP_35.5 //
*śatānīka uvāca
karmaṇā kena sa divaṃ punaḥ prāpto mahīpatiḥ /
kathamindreṇa bhagavan pātito medinītale // MatsP_35.6 //
sarvametad aśeṣeṇa śrotumicchāmi tattvataḥ /
kathyamānaṃ tvayā vipra devarṣigaṇasaṃnidhau // MatsP_35.7 //
devarājasamo hy āsīd yayātiḥ pṛthivīpatiḥ /
vardhanaḥ kuruvaṃśasya vibhāvasusamadyutiḥ // MatsP_35.8 //
tasya vistīrṇayaśasaḥ satyakīrter mahātmanaḥ /
śrotumicchāmi deveśa divi ceha ca sarvaśaḥ // MatsP_35.9 //
*śaunaka uvāca
hanta te kathayiṣyāmi yayāteruttamāṃ kathām /
divi ceha ca puṇyārthāṃ sarvapāpapraṇāśinīm // MatsP_35.10 //
yayātirnāhuṣo rājā pūruṃ putraṃ kanīyasam /
rājye 'bhiṣicya muditaḥ pravavrāja vanaṃ tadā // MatsP_35.11 //
anteṣu sa vinikṣipya putrān yadupurogamān /
phalamūlāśano rājā vane 'sau nyavasacciram // MatsP_35.12 //
sa jitātmā jitakrodhas tarpayan pitṛdevatāḥ /
agnīṃśca vidhivajjuhvan vānaprasthavidhānataḥ // MatsP_35.13 //
atithīn pūjayannityaṃ vanyena haviṣā vibhuḥ /
śiloñchavṛttimāsthāya śeṣānnakṛtabhojanaḥ // MatsP_35.14 //
pūrṇaṃ sahasraṃ varṣāṇām evaṃvṛttir abhūnnṛpaḥ /
ambubhakṣaḥ sa cābdāṃstrīn āsīn niyatavāṅmanāḥ // MatsP_35.15 //
tatastu vāyubhakṣo 'bhūt saṃvatsaramatandritaḥ /
pañcāgnimadhye ca tapas tepe saṃvatsaraṃ punaḥ // MatsP_35.16 //
ekapādasthitaścāsīt ṣaṇmāsān anilāśanaḥ /
puṇyakīrtistataḥ svargaṃ jagāmāvṛtya rodasī // MatsP_35.17 //
Matsya-Purāṇa 36
*śaunaka uvāca
svargatastu sa rājendro nyavasaddevasadmani /
pūjitastridaśaiḥ sādhyair marudbhirvasubhistathā // MatsP_36.1 //
devalokād brahmalokaṃ saṃcaranpuṇyakṛdvaśī /
avasatpṛthivīpālo dīrghakālamiti śrutiḥ // MatsP_36.2 //
sa kadācinnṛpaśreṣṭho yayātiḥ śakramāgataḥ /
kathānte tatra śakreṇa pṛṣṭaḥ sa pṛthivīpatiḥ // MatsP_36.3 //
*śakra uvāca
yadā sa pūrustava rūpeṇa rājañ jarāṃ gṛhītvā pracacāra loke /
tadā rājyaṃ sampradāyaiva tasmai tvayā kimuktaḥ kathayeha satyam // MatsP_36.4 //
*yayātiruvāca
prakṛtyanumate pūruṃ rājye kṛtvedamabruvam /
gaṅgāyamunayormadhye kṛtsno 'yaṃ viṣayastava /
madhye pṛthivyāstvaṃ rājā bhrātaro 'nte 'dhipāstava // MatsP_36.5 //
akrodhanaḥ krodhanebhyo viśiṣṭas tathā titikṣur atitikṣor viśiṣṭaḥ /
amānuṣebhyo mānuṣaśca pradhāno vidvāṃstathaivāviduṣaḥ pradhānaḥ // MatsP_36.6 //
ākruśyamāno nākrośen manyumeva titikṣati /
ākroṣṭāraṃ nirdahati sukṛtaṃ cāsya vindati // MatsP_36.7 //
nāruntudaḥ syānna nṛśaṃsavādī na hīnataḥ param abhyādadīta /
yayāsya vācā para udvijeta na tāṃ vadedruśatīṃ pāpalaulyām // MatsP_36.8 //
aruntudaṃ puruṣaṃ tīvravācaṃ vākkaṇṭakair vitudantaṃ manuṣyān /
vidyād alakṣmīkatamaṃ janānāṃ mukhe nibaddhaṃ nirṛtiṃ vahantam // MatsP_36.9 //
sadbhiḥ purastādabhipūjitaḥ syāt sadbhistathā pṛṣṭhato rakṣitaḥ syāt /
sadā satām ativādāṃstitikṣet satāṃ vṛttaṃ pālayansādhuvṛtaḥ // MatsP_36.10 //
vāksāyakā vadanānniṣpatanti yair āhataḥ śocati vā tryahāni /
parasya no marmasu te patanti tānpaṇḍito nāvasṛjetpareṣu // MatsP_36.11 //
nāstīdṛśaṃ saṃvananaṃ triṣu lokeṣu kiṃcana /
yathā maitrī ca lokeṣu dānaṃ ca madhurā ca vāk // MatsP_36.12 //
tasmātsāntvaṃ sadā vācyaṃ na vācyaṃ paruṣaṃ kvacit /
pūjyānsampūjayed dadyān nābhiśāpaṃ kadācana // MatsP_36.13 //
Matsya-Purāṇa 37 *
indra uvāca
sarvāṇi kāryāṇi samāpya rājan gṛhānparityajya vanaṃ gato 'si /
tattvāṃ pṛcchāmi nahuṣasya putra kenāpi tulyastapasā yayāte // MatsP_37.1 //
*yayātiruvāca
nāhaṃ devamanuṣyeṣu na gandharvamaharṣiṣu /
ātmanastapasā tulyaṃ kaṃcitpaśyāmi vāsava // MatsP_37.2 //
*indra uvāca
yadāvamaṃsthāḥ sadṛśaḥ śreyasaśca pāpīyasaś cāviditaprabhāvaḥ /
tasmāllokā hy antavantastaveme kṣīṇe puṇye patito 'syadya rājan // MatsP_37.3 //
*yayātiruvāca
surarṣigandharvanarāvamānāt kṣayaṃ gatā me yadi śakralokāḥ /
icchāmyahaṃ suralokādvihīnaḥ satāṃ madhye patituṃ devarāja // MatsP_37.4 //
*indra uvāca
satāṃ sakāśe patito 'si rājaṃś cyutaḥ pratiṣṭhāṃ yatra labdhāsi bhūyaḥ /
evaṃ viditvā tu punaryayāte na te 'vamānyāḥ sadṛśaḥ śreyase ca // MatsP_37.5 //
*śaunaka uvāca
tataḥ papātāmararājajuṣṭāt puṇyāllokātpatamānaṃ yayātim /
samprekṣya rājarṣivaro 'ṣṭakas tam uvāca saddharmavidhānagoptā // MatsP_37.6 //
*aṣṭaka uvāca
kastvaṃ yuvā vāsavatulyarūpaḥ svatejasā dīpyamāno yathāgniḥ /
patasyudīrṇāmbudharaprakāśaḥ khe khecarāṇāṃ pravaro yathārkaḥ // MatsP_37.7 //
dṛṣṭvā ca tvāṃ sūryapathātpatantaṃ vaiśvānarārkadyutimaprameyam /
kiṃnusvid etat patatīva sarve vitarkayantaḥ parimohitāḥ smaḥ // MatsP_37.8 //
dṛṣṭvā ca tvādhiṣṭhitaṃ devamārge śakrārkaviṣṇupratimaprabhāvam /
pratyudgatāstvāṃ vayamadya sarve tasmātpāte tava jijñāsamānāḥ // MatsP_37.9 //
na cāpi tvāṃ dhṛṣṇavaḥ praṣṭum agre na ca tvamasmānpṛcchasi ke vayaṃ sma /
tattvāṃ pṛcchāmi spṛhaṇīyarūpaṃ kasya tvaṃ vā kiṃnimittaṃ tvamāgāḥ // MatsP_37.10 //
bhayaṃ tu te vyetu viṣādamohau tyajāśu devendrasamānarūpa /
tvāṃ vartamānaṃ hi satāṃ sakāśe śakro na soḍhuṃ balahāpi śaktaḥ // MatsP_37.11 //
santaḥ pratiṣṭhā hi sukhacyutānāṃ satāṃ sadaivāmararājakalpa /
te saṃgatāḥ sthāvarajaṅgameśāḥ pratiṣṭhitastvaṃ sadṛśeṣu satsu // MatsP_37.12 //
prabhuragniḥ pratapane bhūmirāvapane prabhuḥ /
prabhuḥ sūryaḥ prakāśācca satāṃ cābhyāgataḥ prabhuḥ // MatsP_37.13 //
Matsya-Purāṇa 38
*yayātiruvāca
ahaṃ yayātirnahuṣasya putraḥ pūroḥ pitā sarvabhūtāvamānāt /
prabhraṃśito 'haṃ surasiddhalokāt paricyutaḥ prapatāmyalpapuṇyaḥ // MatsP_38.1 //
ahaṃ hi pūrvo vayasā bhavadbhayas tenābhivādaṃ bhavatāṃ na yuñje /
yo vidyayā tapasā janmanā vā vṛddhaḥ sa vai sambhavati dvijānām // MatsP_38.2 //
*aṣṭaka uvāca
avādīstvaṃ vayasāsmi pravṛddha iti vai rājann adhikaḥ kathaṃcit /
yo vai vidvāṃstapasā sampravṛddhaḥ sa eva pūjyo bhavati dvijānām // MatsP_38.3 //
*yayātiruvāca
pratikūlaṃ karmaṇāṃ pāpamāhus tadvartināṃ pravaṇaṃ pāpalokam /
santo 'sato nānvavartanta te vai yadātmanaiṣāṃ pratikūlavādī // MatsP_38.4 //
abhūddhanaṃ me vipulaṃ mahadvai viceṣṭamāno 'dhigantā tadasmi /
evaṃ pradhāryātmahite niviṣṭo yo vartate sa vijānāti dhīraḥ // MatsP_38.5 //
nānābhāvā bahavo jīvaloke daivādhīnā naṣṭaceṣṭādhikārāḥ /
tattatprāpya na vihanyeta dhīro diṣṭaṃ balīya iti matvātmabuddhyā // MatsP_38.6 //
sukhaṃ hi janturyadi vāpi duḥkhaṃ daivādhīnaṃ vindati nātmaśaktyā /
tasmāddiṣṭaṃ balavanmanyamāno na saṃjvarennāpi hṛṣyetkadācit // MatsP_38.7 //
duḥkhe na tapyeta sukhe na hṛṣyet samena varteta sadaiva dhīraḥ /
diṣṭaṃ balīya iti manyamāno na saṃjvarennāpi hṛṣyet kadācit // MatsP_38.8 //
bhaye na muhyāmyaṣṭakāhaṃ kadācit saṃtāpo me manaso nāsti kaścit /
dhātā yathā māṃ vidadhāti loke dhruvaṃ tathāhaṃ bhaviteti matvā // MatsP_38.9 //
saṃsvedajā hy aṇḍajā hy udbhidaśca sarīsṛpāḥ kṛmayo 'py apsu matsyāḥ /
tathāśmānastṛṇakāṣṭhaṃ ca sarvaṃ diṣṭakṣaye svāṃ prakṛtiṃ bhajante // MatsP_38.10 //
anityatāṃ sukhaduḥkhasya buddhvā kasmāt saṃtāpamaṣṭakāhaṃ bhajeyam /
kiṃ kuryāṃ vai kiṃca kṛtvā na tapye tasmātsaṃtāpaṃ varjayāmyapramattaḥ // MatsP_38.11 //
*śaunaka uvāca
evaṃ bruvāṇaṃ nṛpatiṃ yayātim athāṣṭakaḥ punarevānvapṛcchat /
mātāmahaṃ sarvaguṇopapannaṃ yatra sthitaṃ svargaloke yathāvat // MatsP_38.12 //
*aṣṭaka uvāca
ye ye lokāḥ pārthivendra pradhānās tvayā bhuktā yaṃ ca kāle yathā ca /
tanme rājanbrūhi sarvaṃ yathāvat kṣetrajñavadbhāṣase tvaṃ hi dharmam // MatsP_38.13 //
*yayātiruvāca
rājāhamāsaṃ tv iha sārvabhaumas tato lokānmahataś cājaryaṃ vai /
tatrāvasaṃ varṣasahasramātraṃ tato lokānparamānabhyupetaḥ // MatsP_38.14 //
tataḥ purīṃ puruhūtasya ramyāṃ sahasradvārāṃ śatayojanāntām /
adhyāvasaṃ varṣasahasramātraṃ tato lokānparamānabhyupetaḥ // MatsP_38.15 //
tato divyamajaraṃ prāpya lokaṃ prajāpater lokapaterdurāpam /
tatrāvasaṃ varṣasahasramātraṃ tato lokānparamānabhyupetaḥ // MatsP_38.16 //
devasya devasya niveśane ca vijitya lokānnyavasaṃ yatheṣṭam /
sampūjyamānastridaśaiḥ samastais tulyaprabhāvadyutirīśvarāṇām // MatsP_38.17 //
tathāvasaṃ nandane kāmarūpī saṃvatsarāṇāmayutaṃ śatānām /
sahāpsarobhirvicaranpuṇyagandhān paśyannagān puṣpitāṃścārurūpān // MatsP_38.18 //
tatra sthitaṃ māṃ devasukheṣu saktaṃ kāle 'tīte mahati tato 'timātram /
dūto devānāmabravīdugrarūpo dhvaṃsetyuccaistriḥ plutena svareṇa // MatsP_38.19 //
etāvanme viditaṃ rājasiṃha tato bhraṣṭo 'haṃ nandanātkṣīṇapuṇyaḥ /
vāco 'śrauṣaṃ cāntarikṣe surāṇām anukrośācchocatāṃ māṃ narendra // MatsP_38.20 //
akasmādvai kṣīṇapuṇyo yayātiḥ patatyasau puṇyakṛtpuṇyakīrtiḥ /
tānabruvaṃ patamānastadāhaṃ satāṃ madhye nipateyaṃ kathaṃ nu // MatsP_38.21 //
tairākhyātāṃ bhavatāṃ yajñabhūmiṃ samīkṣya caināmahamāgato 'smi /
havirgandhair darśitāṃ yajñabhūmiṃ dhūmāpāṅgaṃ parigṛhya pratītām // MatsP_38.22 //
Matsya-Purāṇa 39
*aṣṭaka uvāca
yadā vasannandane kāmarūpe saṃvatsarāṇāmayutaṃ śatānām /
kiṃkāraṇaṃ kārtayugapradhāna hitvā tadvai vasudhām anvapadyaḥ // MatsP_39.1 //
*yayātiruvāca
jñātiḥ suhṛtsvajano yo yatheha kṣīṇe vitte tyajyate mānavairhi /
tathā svarge kṣīṇapuṇyaṃ manuṣyaṃ tyajanti sadyaḥ khecarā devasaṃghāḥ // MatsP_39.2 //
*aṣṭaka uvāca
kathaṃ tasminkṣīṇapuṇyā bhavanti saṃmuhyate me 'tra mano 'timātram /
kiṃviśiṣṭāḥ kasya dhāmopayānti tadvai brūhi kṣetravittvaṃ mato me // MatsP_39.3 //
*yayātiruvāca
imaṃ bhaumaṃ narakaṃ te patanti lālapyamānā naradeva sarve /
te kaṅkagomāyupalāśanārthaṃ kṣitau vivṛddhiṃ bahudhā prayānti // MatsP_39.4 //
tasmādevaṃ varjanīyaṃ narendra duṣṭaṃ loke garhaṇīyaṃ ca karma /
ākhyātaṃ te pārthiva sarvametad bhūyaścedānīṃ vada kiṃ te vadāmi // MatsP_39.5 //
*aṣṭaka uvāca
yadā tu tāṃs te vitudante vayāṃsi tathā gṛdhrāḥ śitikaṇṭhāḥ pataṃgāḥ /
kathaṃ bhavanti kathamābhavanti tvatto bhaumaṃ narakamahaṃ śṛṇomi // MatsP_39.6 //
*yayātiruvāca
ūrdhvaṃ dehātkarmaṇo jṛmbhamāṇād vyaktaṃ pṛthivyām anusaṃcaranti /
imaṃ bhaumaṃ narakaṃ te patanti nāvekṣante varṣapūgānanekān // MatsP_39.7 //
ṣaṣṭiṃ sahasrāṇi patanti vyomni tathāśītiṃ caiva tu vatsarāṇām /
tānvai nudante prapatantaḥ prayātān bhīmā bhaumā rākṣasās tīkṣṇadaṃṣṭrāḥ // MatsP_39.8 //
*aṣṭaka uvāca
yadetāṃste saṃpatatastudanti bhīmā bhaumā rākṣasāstīkṣṇadaṃṣṭrāḥ /
kathaṃ bhavanti kathamābhavanti kathaṃbhūtā garbhabhūtā bhavanti // MatsP_39.9 //
*yayātiruvāca
asṛgretaḥ puṣparasānuyuktam anveti sadyaḥ puruṣeṇa sṛṣṭam /
tava tarayā raja āpadyate ca sa garbhabhūtaḥ samupaiti tatra // MatsP_39.10 //
vanaspatīn oṣadhīṃścāviśanti apo vāyuṃ pṛthivīṃ cāntarikṣam /
catuṣpadaṃ dvipadaṃ cāpi sarva evaṃbhūtā garbhabhūtā bhavanti // MatsP_39.11 //
*aṣṭaka uvāca
anyadvapurvidadhātīha garbha utāhosvitsvena kāmena yāti /
āpadyamāno narayonimetām ācakṣva me saṃśayātpṛcchatastvam // MatsP_39.12 //
śarīradehādisamucchrayaṃ ca cakṣuḥśrotre labhate kena saṃjñām /
etatsarvaṃ tāta ācakṣva pṛṣṭaḥ kṣetrajñaṃ tvāṃ manyamānā hi sarve // MatsP_39.13 //
*yayātiruvāca
vāyuḥ samutkarṣati garbhayonim ṛtau retaḥ puṣparasānuyuktam /
sa tatra tanmātrakṛtādhikāraḥ krameṇa saṃvardhayatīha garbham // MatsP_39.14 //
sa jāyamāno 'tha gṛhītamātraḥ saṃjñāmadhiṣṭhāya tato manuṣyaḥ /
sa śrotrābhyāṃ vedayatīha śabdaṃ sa vai rūpaṃ paśyati cakṣuṣā ca // MatsP_39.15 //
ghrāṇena gandhaṃ jihvayātho rasaṃ ca tvacā sparśaṃ manasā devabhāvam /
ityaṣṭakehopacitaṃ hi viddhi mahātmanaḥ prāṇabhṛtaḥ śarīre // MatsP_39.16 //
*aṣṭaka uvāca
yaḥ saṃsthitaḥ puruṣo dahyate vā nikhanyate vāpi nikṛṣyate vā /
abhāvabhūtaḥ sa vināśametya kenātmānaṃ cetayate purastāt // MatsP_39.17 //
*yayātiruvāca
hitvā so 'sūn suptavanniṣṭhitatvāt purodhāya sukṛtaṃ duṣkṛtaṃ ca /
anyāṃ yoniṃ puṇyapāpānusārāṃ hitvā dehaṃ bhajate rājasiṃha // MatsP_39.18 //
puṇyāṃ yoniṃ puṇyakṛto viśanti pāpāṃ yoniṃ pāpakṛto vrajanti /
kīṭāḥ pataṃgāśca bhavanti pāpān na me vivakṣāsti mahānubhāva // MatsP_39.19 //
catuṣpadā dvipadāḥ pakṣiṇaśca tathābhūtā garbhabhūtā bhavanti /
ākhyātametannikhilaṃ hi sarvaṃ bhūyastu kiṃ pṛcchasi rājasiṃha // MatsP_39.20 //
*aṣṭaka uvāca
kiṃ svitkṛtvā labhate tāta saṃjñāṃ martyaḥ śreṣṭhāṃ tapasā vidyayā vā /
tanme pṛṣṭaḥ śaṃsa sarvaṃ yathāvac chubhāṃllokān yena gacchetkrameṇa // MatsP_39.21 //
*yayātiruvāca
tapaśca dānaṃ ca śamo damaśca hrīr ārjavaṃ sarvabhūtānukampā /
svargasya lokasya vadanti santo dvārāṇi saptaiva mahānti puṃsām // MatsP_39.22 //
sarvāṇi caitāni yathoditāni tapaḥpradhānānyabhimarṣakeṇa /
naśyanti mānena tamo 'bhibhūtāḥ puṃsaḥ sadaiveti vadanti santaḥ // MatsP_39.23 //
adhīyānaḥ paṇḍitaṃ manyamāno yo vidyayā hanti yaśaḥ parasya /
tasyāntavantaḥ puruṣasya lokā na cāsya tadbrahmaphalaṃ dadāti // MatsP_39.24 //
catvāri karmāṇi bhayaṃkarāṇi bhayaṃ prayacchantyayathākṛtāni /
mānāgnihotramuta mānamaunaṃ mānenādhītamuta mānayajñaḥ // MatsP_39.25 //
na mānyamāno mudamādadīta na saṃtāpaṃ prāpnuyāccāvamānāt /
santaḥ sataḥ pūjayantīha loke nāsādhavaḥ sādhubuddhiṃ labhante // MatsP_39.26 //
iti dadyāditi yajed ityadhīyīta me śrutam /
ityetānyabhayānyāhus tāny avarjyāni nityaśaḥ // MatsP_39.27 //
yenāśrayaṃ vedayante purāṇaṃ manīṣiṇo mānase mānayuktam /
tanniḥśreyas tena saṃyogametya parāṃ śāntiṃ prāpnuyuḥ pretya ceha // MatsP_39.28 //
Matsya-Purāṇa 40
*aṣṭaka uvāca
carangṛhasthaḥ kathameti devān kathaṃ bhikṣuḥ katham ācāryakarmā /
vānaprasthaḥ satpathe saṃniviṣṭo bahūnyasmin samprati vedayanti // MatsP_40.1 //
*yayātiruvāca
āhūtādhyāyī gurukarmasu codyataḥ pūrvotthāyī caramaṃ copaśāyī /
mṛdurdānto dhṛtimānapramattaḥ svādhyāyaśīlaḥ sidhyati brahmacārī // MatsP_40.2 //
dharmāgataṃ prāpya dhanaṃ yajeta dadyātsadaivātithīnbhojayecca /
anādadānaśca parairadattaṃ saiṣā gṛhasthopaniṣatpurāṇī // MatsP_40.3 //
svavīryajīvī vṛjinānnivṛtto dātā parebhyo na paropatāpī /
tādṛṅmuniḥ siddhimupaiti mukhyāṃ vasann araṇye niyatāhāraceṣṭaḥ // MatsP_40.4 //
aśilpajīvī vigṛhaśca nityaṃ jitendriyaḥ sarvato vipramuktaḥ /
anokaśāyī laghu lipsamānaś caran deśānekacaraḥ sa bhikṣuḥ // MatsP_40.5 //
rātryā yayā cābhiratāśca lokā bhavanti kāmābhijitāḥ sukhena ca /
tāmeva rātriṃ prayateta vidvān araṇyasaṃstho bhavituṃ yatātmā // MatsP_40.6 //
daśaiva pūrvāndaśa cāparāṃstu jñātīṃstathātmānamathaikaviṃśam /
araṇyavāsī sukṛtaṃ dadhāti muktvā tv araṇye svaśarīradhātūn // MatsP_40.7 //
*aṣṭaka uvāca
katisvid devamunayo maunāni kati cāpyuta /
bhavantīti tadācakṣva śrotum icchāmahe vayam // MatsP_40.8 //
*yayātiruvāca
araṇye vasato yasya grāmo bhavati pṛṣṭhataḥ /
grāme vā vasato 'raṇyaṃ sa muniḥ syājjanādhipa // MatsP_40.9 //
*aṣṭaka uvāca
kathaṃsvidvasato 'raṇye grāmo bhavati pṛṣṭhataḥ /
grāme vā vasato 'raṇyaṃ kathaṃ bhavati pṛṣṭhataḥ // MatsP_40.10 //
*yayātiruvāca
na grāmyamupayuñjīta ya āraṇyo munirbhavet /
tathāsya vasato 'raṇye grāmo bhavati pṛṣṭhataḥ // MatsP_40.11 //
anagniraniketaś cāpy agotracaraṇo muniḥ /
kaupīnācchādanaṃ yāvat tāvadicchecca cīvaram // MatsP_40.12 //
yāvatprāṇābhisaṃdhānaṃ tāvadicchecca bhojanam /
tadāsya vasato grāme 'raṇyaṃ bhavati pṛṣṭhataḥ // MatsP_40.13 //
yastu kāmānparityajya tyaktakarmā jitendriyaḥ /
ātiṣṭheta munir maunaṃ sa loke siddhimāpnuyāt // MatsP_40.14 //
dhautadantaṃ kṛttanakhaṃ sadā snātamalaṃkṛtam /
asitaṃ sitakarmasthaṃ kastaṃ nārcitumarhati // MatsP_40.15 //
tapasā karśitaḥ kṣāmaḥ kṣīṇamāṃsāsthiśoṇitaḥ /
yadā bhavati nirdvaṃdvo munirmaunaṃ samāsthitaḥ // MatsP_40.16 //
atha lokamimaṃ jitvā lokaṃ cāpi jayetparam /
āsyena tu yadāhāraṃ govanmṛgayate muniḥ /
athāsya lokaiḥ sarvo yaḥ so 'mṛtatvāya kalpate // MatsP_40.17 //
Matsya-Purāṇa 41
*aṣṭaka uvāca
katarastvetayoḥ pūrvaṃ devānāmeti sātmyatām /
ubhayordhāvato rājan sūryacandramasoriva // MatsP_41.1 //
*yayātiruvāca
aniketagṛhastheṣu kāmavṛtteṣu saṃyataḥ /
grāma eva caranbhikṣus tayoḥ pūrvataraṃ gataḥ // MatsP_41.2 //
aprāpyaṃ dīrghamāyuśca yaḥ prāpto vikṛtiṃ caret /
tapyeta yadi tatkṛtvā caretsograṃ tapastataḥ // MatsP_41.3 //
yadvai nṛśaṃsaṃ tadapat hyamāhur yaḥ sevate dharmamanarthabuddhiḥ /
asāvanīśaḥ sa tathaiva rājaṃs tadārjavaṃ sa samādhistadāryam // MatsP_41.4 //
*aṣṭaka uvāca
kenādya tvaṃ tu prahito 'si rājan yuvā sragvī darśanīyaḥ suvarcāḥ /
kuta āgataḥ katamasyāṃ diśi tvamutāhosvitpārthivasthānam asti // MatsP_41.5 //
*yayātiruvāca
imaṃ bhaumaṃ narakaṃ kṣīṇapuṇyaḥ praveṣṭum ūrvīṃ gaganādviprakīrṇaḥ /
uktvāhaṃ vaḥ prapatiṣyāmy anantaraṃ tvarantvamī brahmaṇo lokapā ye // MatsP_41.6 //
satāṃ sakāśe tu vṛtaḥ prapātas te saṅgatā guṇavantastu sarve /
śakrācca labdho hi varo mayaiṣa patiṣyatā bhūmitalaṃ narendra // MatsP_41.7 //
*aṣṭaka uvāca
pṛcchāmi tvāṃ prapatantaṃ prapātaṃ yadi lokāḥ pārthiva santi me 'tra /
yadyantarikṣe yadi vā divi śritāḥ kṣetrajñaṃ tvāṃ tasya dharmasya manye // MatsP_41.8 //
*yayātiruvāca
yāvatpṛthivyāṃ vihitaṃ gavāśvaṃ sahāraṇyaiḥ paśubhiḥ pakṣibhiśca /
tāvallokā divi te saṃsthitā vai tathā vijānīhi narendrasiṃha // MatsP_41.9 //
*aṣṭaka uvāca
tāṃste dadāmi mā prapata prapātaṃ ye me lokā divi rājendra santi /
yadyantarikṣe yadi vā divi śritāstānākrama kṣipramamitrahā'thasi // MatsP_41.10 //
*yayātiruvāca
nāsmadvidho 'brāhmaṇo brahmavicca pratigrahe vartate rājamukhya /
yathā pradeyaṃ satataṃ dvijebhyas tadā dade pūrvam ahaṃ narendra // MatsP_41.11 //
nābrāhmaṇaḥ kṛpaṇo jātu jīved yadyapi syādbrāhmaṇī vīrapatnī /
so 'haṃ yadevākṛtapūrvaṃ careyaṃ vivitsamānaḥ kimu tatra sādhuḥ // MatsP_41.12 //
*pratardana uvāca
pṛcchāmi tvāṃ spṛhaṇīyarūpa pratardano 'haṃ yadi me santi lokāḥ /
yadyantarikṣe yadi vā divi śrutāḥ kṣetrajñaṃ tvāṃ tasya dharmasya manye // MatsP_41.13 //
*yayātiruvāca
santi lokā bahavaste narendra apyekaikaṃ sapta śatānyahāni /
madhucyuto ghṛtavanto viśokās tenāntavantaḥ pratipālayanti // MatsP_41.14 //
*pratardana uvāca
tāṃste dadāmi patamānasya rājan ye me lokāstava te vai bhavantu /
yadyantarikṣe yadi vā divi śritās tānākrama kṣipramapetamohaḥ // MatsP_41.15 //
*yayātiruvāca
nu tulyatejāḥ sukṛtaṃ hi kāmaye yogakṣemaṃ pārthivātpārthivaḥ san /
daivādeśādāpadaṃ prāpya vidvāṃś carennṛśaṃsaṃ hi na jātu rājā // MatsP_41.16 //
dharmyaṃ mārgaṃ cintayāno yaśasyaṃ kuryāttapo dharmamavekṣamāṇaḥ /
na madvidho dharmabuddhirhi rājā hy evaṃ kuryātkṛpaṇaṃ māṃ yathāttha // MatsP_41.17 //
kuryāmapūrvaṃ na kṛtaṃ yadanyair vivitsamānaḥ kim u tatra sādhuḥ /
bruvāṇamevaṃ nṛpatiṃ yayātiṃ nṛpottamo vasumānabravīt tam // MatsP_41.18 //
Matsya-Purāṇa 42
*vasumānuvāca
pṛcchāmyahaṃ vasumānauṣadaśvir yadyasti loko divi mahyaṃ narendra /
yadyantarikṣe prathito mahātman kṣetrajñaṃ tvāṃ tasya dharmasya manye // MatsP_42.1 //
*yayātiruvāca
yadantarikṣaṃ pṛthivī diśaśca yattejasā tapate bhānumāṃśca /
lokās tāvanto divi saṃsthitā vai te tvāṃ bhavantaṃ pratipālayanti // MatsP_42.2 //
*vasumānuvāca
tāṃs te dadāmi pata māṃ prapātaṃ ye me lokāstava te vai bhavantu /
krīṇīṣvaināṃs tṛṇakenāpi rājan pratigrahaste yadi samyakpraduṣṭaḥ // MatsP_42.3 //
*yayātiruvāca
na mithyāhaṃ vikrayaṃ vai smarāmi mayā kṛtaṃ śiśubhāve 'pi rājan /
kuryāṃ na caivākṛtapūrvamanyair vivitsamāno vasumanna sādhu // MatsP_42.4 //
*vasumānuvāca
tāṃs tvaṃ lokānpratipadyasva rājan mayā dattānyadi neṣṭaḥ krayaste /
nāhaṃ tānvai pratigantā narendra sarve lokāstāvakā vai bhavantu // MatsP_42.5 //
*śibiruvāca
pṛcchāmi tvāṃ śibirauśīnaro 'haṃ mamāpi lokā yadi santi tāta /
yadyantarikṣe yadi vā divi śritāḥ kṣetrajñaṃ tvāṃ tasya dharmasya manye // MatsP_42.6 //
*yayātiruvāca
na tvaṃ vācā hṛdayenāpi rājan parīpsamāno māvamaṃsthā narendra /
tenānantā divi lokāḥ sthitā vai vidyudrūpāḥ svanavanto mahāntaḥ // MatsP_42.7 //
*śibiruvāca
tāṃs tvaṃ lokānpratipadyasva rājan mayā dattānyadi neṣṭaḥ krayaste /
na cāhaṃ tānpratipadya dattvā yatra tvaṃ tāta gantāsi lokān // MatsP_42.8 //
*yayātiruvāca
yathā tvamindrapratimaprabhāvas tecāpyanantā naradeva lokāḥ /
tathādya loke na rame 'nyadatte tasmācchibe nābhinandāmi vācam // MatsP_42.9 //
*aṣṭaka uvāca
na cedekaikaśo rājaṃl lokānnaḥ pratinandasi /
sarve pradāya tāṃllokān gantāro narakaṃ vayam // MatsP_42.10 //
*yayātiruvāca
yadarhās tadvadadhvaṃ vaḥ santaḥ satyādidarśinaḥ /
ahaṃ tu nābhigṛhṇāmi yatkṛtaṃ na mayā purā // MatsP_42.11 //
alipsamānasya tu me yaduktaṃ na tattathāstīha narendrasiṃha /
asya pradānasya yadeva yuktaṃ tasyaiva cānantaphalaṃ bhaviṣyam // MatsP_42.12 //
*aṣṭaka uvāca
kasyaite pratidṛśyante rathāḥ pañca hiraṇmayāḥ /
uccaiḥ santaḥ prakāśante jvalanto 'gniśikhā iva // MatsP_42.13 //
*yayātiruvāca
bhavatāṃ mama caivaite rathā bhānti hiraṇmayāḥ /
āruhyaiteṣu gantavyaṃ bhavadbhiśca mayā saha // MatsP_42.14 //
*aṣṭaka uvāca
ātiṣṭhasva rathaṃ rājan vikramasva vihāyasā /
vayamapyanuyāsyāmo yadā kālo bhaviṣyati // MatsP_42.15 //
*yayātiruvāca
sarvairidānīṃ gantavyaṃ saha svargo jito yataḥ /
eṣa vo virajāḥ panthā dṛśyate devasadmagaḥ // MatsP_42.16 //
*śaunaka uvāca
te 'bhiruhya rathānsarve prayātā nṛpate nṛpāḥ /
ākrāmanto divaṃ bhānti dharmeṇāvṛtya rodasī // MatsP_42.17 //
*aṣṭaka uvāca
ahaṃ manye pūrvameko 'bhigantā sakhā cendraḥ sarvathā me mahātmā /
kasmādevaṃ śibirauśīnaro 'yam eko 'tyayāt sarvaṃ vegena vāhān // MatsP_42.18 //
*yayātiruvāca
adadāddevayānāya yāvadvittamaninditaḥ /
uśīnarasya putro 'yaṃ tasmācchreṣṭho hi vaḥ śibiḥ // MatsP_42.19 //
dānaṃ śaucaṃ satyamatho hy ahiṃsā hrīḥ śrīstitikṣā samatānṛśaṃsyam /
rājantyetānyatha sarvāṇi rājñi śibau sthitānyapratime subuddhyā /
evaṃ vṛttaṃ hrīniṣevī bibharti tasmācchibir abhigantā rathena // MatsP_42.20 //
*śaunaka uvāca
athāṣṭakaḥ punarevānvapṛcchan mātāmahaṃ kautukādindrakalpam /
pṛcchāmi tvāṃ nṛpate brūhi satyaṃ kutaśca kaścāsi kathaṃ tvamāgāḥ /
kṛtaṃ tvayā yaddhi na tasya kartā loke tvadanyo brāhmaṇaḥ kṣatriyo vā // MatsP_42.21 //
*yayātiruvāca
yayātirasmi nahuṣasya putraḥ pūroḥ pitā sārvabhaumastvihāsam /
guhyaṃ mantraṃ māmakebhyo bravīmi mātāmaho bhavatāṃ suprakāśaḥ // MatsP_42.22 //
sarvām imāṃ pṛthivīṃ nirjigāya ṛddhāṃ mahīmadadāṃ brāhmaṇebhyaḥ /
medhyānaśvānnaikaśas tānsurūpāṃs tadā devāḥ puṇyabhājo bhavanti // MatsP_42.23 //
adāmahaṃ pṛthivīṃ brāhmaṇebhyaḥ pūrṇāmimāmakhilānnaiḥ praśastām /
gobhiḥ suvarṇaiśca dhanaiśca mukhyair aśvāḥ sanāgāḥ śataśastvarbudāni // MatsP_42.24 //
satyena me dyauśca vasuṃdharā ca tathaivāgnirjvalate mānuṣeṣu /
na me vṛthā vyāhṛtameva vākyaṃ satyaṃ hi santaḥ pratipūjayanti // MatsP_42.25 //
sādhvaṣṭaka prabravīmīha satyaṃ pratardanaṃ vasumantaṃ śibiṃ ca /*
sarve devā munayaśca lokāḥ satyena pūjyā iti me manogatam // MatsP_42.26 //*
yo naḥ sarvajitaṃ sarvaṃ yathāvṛttaṃ nivedayet /
anasūyur dvijāgnyebhyaḥ sa bhajennaḥ salokatām // MatsP_42.27 //
*śaunaka uvāca
evaṃ rājansa mahātmā yayātiḥ svadauhitraistārito mitravaryaiḥ /
tyaktvā mahīṃ paramodārakarmā svargaṃ gataḥ karmabhirvyāpya pṛthvīm // MatsP_42.28 //
evaṃ sarvaṃ vistarato yathāvad ākhyātaṃ te caritaṃ nāhuṣasya /
vaṃśo yasya prathitaṃ pauraveyo yasmiñjātastvaṃ manujendrakalpaḥ // MatsP_42.29 //
Matsya-Purāṇa 43
*sūta uvāca
ityetacchaunakādrājā śatānīko niśamya tu /
vismitaḥ parayā prītyā pūrṇacandra ivābabhau // MatsP_43.1 //
pūjayāmāsa nṛpatir vidhivaccātha śaunakam /
ratnairgobhiḥ suvarṇaiśca vāsobhirvividhaistathā // MatsP_43.2 //
pratigṛhya tataḥ sarvaṃ yadrājñā prahitaṃ dhanam /
dattvā ca brāhmaṇebhyaśca śaunako 'ntaradhīyata // MatsP_43.3 //
*ṛṣaya ūcuḥ
yayātervaṃśamicchāmaḥ śrotuṃ vistarato vada /
yaduprabhṛtibhiḥ putrair yadā loke pratiṣṭhitam // MatsP_43.4 //
*sūta uvāca
yadorvaṃśaṃ pravakṣyāmi jyeṣṭhasyottamatejasaḥ /
vistareṇānupūrvyā ca gadato me nibodhata // MatsP_43.5 //
yadoḥ putrā babhūvurhi pañca devasutopamāḥ /
mahārathā maheṣvāsā nāmatastānnibodhata // MatsP_43.6 //
sahasrajir atho jyeṣṭhaḥ kroṣṭurnīlo 'ntiko laghuḥ /
sahasrajestu dāyādaḥ śatajirnāma pārthivaḥ // MatsP_43.7 //
śatajerapi dāyādās trayaḥ paramakīrtayaḥ /
haihayaśca hayaścaiva tathā veṇuhayaśca yaḥ // MatsP_43.8 //
haihayasya tu dāyādo dharmanetraḥ pratiśrutaḥ /
dharmanetrasya kuntistu saṃhatastasya cātmajaḥ // MatsP_43.9 //
saṃhatasya tu dāyādo mahiṣmānnāma pārthivaḥ /
āsīnmahiṣmataḥ putro rudraśreṇyaḥ pratāpavān // MatsP_43.10 //
vārāṇasyām abhūdrājā kathitaṃ pūrvameva tu /
rudraśreṇyasya putro 'bhūd durdamo nāma pārthivaḥ // MatsP_43.11 //
durdamasya suto dhīmān kanako nāma vīryavān /
kanakasya tu dāyādāś catvāro lokaviśrutāḥ // MatsP_43.12 //
kṛtavīryaḥ kṛtāgniśca kṛtavarmā tathaiva ca /
kṛtaujāśca caturtho 'bhūt kṛtavīryāttato 'rjunaḥ // MatsP_43.13 //
jātaḥ karasahasreṇa saptadvīpeśvaro nṛpaḥ /
varṣāyutaṃ tapastepe duścaraṃ pṛthivīpatiḥ // MatsP_43.14 //
dattamārādhayāmāsa kārtavīryo 'trisambhavam /
tasmai dattā varāstena catvāraḥ puruṣottama // MatsP_43.15 //
pūrvaṃ bāhusahasraṃ tu sa vavre rājasattamaḥ /
adharmaṃ caramāṇasya sadbhiścāpi nivāraṇam // MatsP_43.16 //
yuddhena pṛthivīṃ jitvā dharmeṇaivānupālanam /
saṃgrāme vartamānasya vadhaścaivādhikādbhavet // MatsP_43.17 //
teneyaṃ pṛthivī sarvā saptadvīpā saparvatā /
saptodadhiparikṣiptā kṣāttreṇa vidhinā jitā // MatsP_43.18 //
jajñe bāhusahasraṃ vai icchatastasya dhīmataḥ /
ratho dhvajaśca saṃjajña ityevamanuśuśruma // MatsP_43.19 //
daśa yajñasahasrāṇi rājñāṃ dvīpeṣu vai tadā /
nirargalāni vṛttāni śrūyante tasya dhīmataḥ // MatsP_43.20 //
sarve yajñā mahārājñas tasyāsan bhūridakṣiṇāḥ /
sarve kāñcanayūpāste sarvāḥ kāñcanavedikāḥ // MatsP_43.21 //
sarve devaiḥ samaṃ prāptair vimānasthairalaṃkṛtāḥ /
gandharvairapsarobhiśca nityamevopaśobhitāḥ // MatsP_43.22 //
tasya yajñe jagau gāthāṃ gandharvo nāradastathā /
kārtavīryasya rājarṣer mahimānaṃ nirīkṣya saḥ // MatsP_43.23 //
na nūnaṃ kārtavīryasya gatiṃ yāsyanti kṣatriyāḥ /
yajñairdānaistapobhiśca vikrameṇa śrutena ca // MatsP_43.24 //
sa hi saptasu dvīpeṣu khaḍgī cakrī śarāsanī /
rathī dvīpānyanucaran yogī paśyati taskarān // MatsP_43.25 //
pañcāśītisahasrāṇi varṣāṇāṃ sa narādhipaḥ /
sa sarvaratnasampūrṇaś cakravartī babhūva ha // MatsP_43.26 //
sa eva paśupālo 'bhūt kṣetrapālaḥ sa eva hi /
sa eva vṛṣṭyā parjanyo yogitvādarjuno 'bhavat // MatsP_43.27 //
yo 'sau bāhusahasreṇa jyāghātakaṭhinatvacā /
bhāti raśmisahasreṇa śāradeneva bhāskaraḥ // MatsP_43.28 //
eṣa nāgaṃ manuṣyeṣu māhiṣmatyāṃ mahādyutiḥ /
karkoṭakasutaṃ jitvā puryāṃ tatra nyaveśayat // MatsP_43.29 //
eṣa vegaṃ samudrasya prāvṛṭkāle bhajeta vai /
krīḍanneva sukhodbhinnaḥ pratisroto mahīpatiḥ // MatsP_43.30 //
lalatā krīḍatā tena pratisragdāmamālinī /
ūrmibhrukuṭisaṃtrāsāc cakitābhyeti narmadā // MatsP_43.31 //
eko bāhusahasreṇa vagāhe sa mahārṇavam /
karotyudvṛttavegāṃ tu narmadāṃ prāvṛḍuddhatām // MatsP_43.32 //
tasya bāhusahasreṇa kṣobhyamāṇe mahodadhau /
bhavantyatīva niśceṣṭāḥ pātālasthā mahāsurāḥ // MatsP_43.33 //
cūrṇīkṛtamahāvīci-līnamīnamahātimim /
mārutāviddhaphenaugham āvartākṣiptaduḥsaham // MatsP_43.34 //
karotyāloḍayanneva doḥsahasreṇa sāgaram /
mandarakṣobhacakitā hy amṛtotpādaśaṅkitāḥ // MatsP_43.35 //
tadā niścalamūrdhāno bhavanti ca mahoragāḥ /
sāyāhne kadalīkhaṇḍā nirvātastimitā iva // MatsP_43.36 //
evaṃ baddhvā dhanurjyāyām utsiktaṃ pañcabhiḥ śaraiḥ /
laṅkāyāṃ mohayitvā tu sabalaṃ rāvaṇaṃ balāt // MatsP_43.37 //
nirjitya baddhvā cānīya māhiṣmatyāṃ babandha ca /
tato gatvā pulastyastu hy arjunaṃ saṃprasādayan // MatsP_43.38 //
mumoca rakṣaḥ paulastyaṃ pulastyeneha sāntvitam /
tasya bāhusahasreṇa babhūva jyātalasvanaḥ // MatsP_43.39 //
yugāntābhrasahasrasya āsphoṭastvaśaneriva /
aho bata vidhervīryaṃ bhārgavo 'yaṃ yadāchinat // MatsP_43.40 //
tadvai sahasraṃ bāhūnāṃ hematālavanaṃ yathā /
yatrāpavastu saṃkruddho hy arjunaṃ śaptavānprabhuḥ // MatsP_43.41 //
yasmādvanaṃ pradagdhaṃ vai viśrutaṃ mama haihaya /
tasmātte duṣkaraṃ karma kṛtamanyo hariṣyati // MatsP_43.42 //
chittvā bāhusahasraṃ te prathamaṃ tarasā balī /
tapasvī brāhmaṇaśca tvāṃ sa vadhiṣyati bhārgava // MatsP_43.43 //
*sūta uvāca
tasya rāmastadā tv āsīn mṛtyuḥ śāpena dhīmataḥ /
varaścaiva tu rājarṣeḥ svayameva vṛtaḥ purā // MatsP_43.44 //
tasya putraśataṃ tv āsīt pañca tatra mahārathāḥ /
kṛtāstrā balinaḥ śūrā dharmātmāno mahābalāḥ // MatsP_43.45 //
śūrasenaśca śūraśca dhṛṣṭaḥ kroṣṭustathaiva ca /
jayadhvajaśca vaikartā avantiśca viśāṃpate // MatsP_43.46 //
jayadhvajasya putrastu tālajaṅgho mahābalaḥ /
tasya putraśatānyeva tālajaṅghā iti śrutāḥ // MatsP_43.47 //
teṣāṃ pañca kulāḥ khyātā haihayānāṃ mahātmanām /
vītihotrāśca śāryāto bhojāścāvantayastathā // MatsP_43.48 //
kuṇḍikerāśca vikrāntās tālajaṅghās tathaiva ca /
vītihotrasutaścāpi ānarto nāma vīryavān /
durjeyastasya putrastu babhūva mitrakarśanaḥ // MatsP_43.49 //
sadbhāvena mahārāja prajā dharmeṇa pālayan /
kārtavīryārjuno nāma rājā bāhusahasravān // MatsP_43.50 //
yena sāgaraparyantā dhanuṣā nirjitā mahī /
yastasya kīrtayennāma kalyamutthāya mānavaḥ // MatsP_43.51 //
na tasya vittanāśaḥ syān naṣṭaṃ ca labhate punaḥ /
kārtavīryasya yo janma kathayediha dhīmataḥ /
yathāvatsviṣṭapūtātmā svargaloke mahīyate // MatsP_43.52 //
Matsya-Purāṇa 44
*ṛṣaya ūcuḥ
kimarthaṃ tadvanaṃ dagdham āpavasya mahātmanaḥ /
kārtavīryeṇa vikramya sūta prabrūhi tattvataḥ // MatsP_44.1 //
rakṣitā sa tu rājarṣiḥ prajānāmiti naḥ śrutam /
sa kathaṃ rakṣitā bhūtvā adahattattapovanam // MatsP_44.2 //
*sūta uvāca
ādityo dvijarūpeṇa kārtavīryamupasthitaḥ /
tṛptimekāṃ prayacchasva ādityo 'haṃ nareśvara // MatsP_44.3 //
*rājovāca
bhagavankena tṛptiste bhavatyeva divākara /
kīdṛśaṃ bhojanaṃ dadmi hutvā tu vidadhāmyaham // MatsP_44.4 //
*āditya uvāca
sthāvaraṃ dehi me sarvam āhāraṃ dadatāṃ vara /
tena tṛpto bhaveyaṃ vai sā me tṛptirhi pārthiva // MatsP_44.5 //
*kārtavīrya uvāca
na śakyāḥ sthāvarāḥ sarve tejasā ca balena ca /
nirdagdhuṃ tapatāṃ śreṣṭha tena tvāṃ praṇamāmyaham // MatsP_44.6 //
*āditya uvāca
tuṣṭaste 'haṃ śarāndadmi akṣayānsarvatomukhān /
ye prakṣiptā jvaliṣyanti mama tejaḥsamanvitāḥ // MatsP_44.7 //
āviṣṭā mama tejobhiḥ śoṣayiṣyanti sthāvarān /
śuṣkān bhasmīkariṣyanti tena tṛptirnarādhipa // MatsP_44.8 //
*sūta uvāca
tataḥ śarāṃstadādityas tv arjunāya prayacchata /
tato dadāha samprāptān sthāvarān sarvameva ca // MatsP_44.9 //
grāmāṃstathāśramāṃścaiva ghoṣāṇi nagarāṇi ca /
tapovanāni ramyāṇi vanānyupavanāni ca // MatsP_44.10 //
evaṃ prācīmanvadahat tataḥ sarvāṃ sa dakṣiṇām /
nirvṛkṣā nistṛṇā bhūmir hatā ghoreṇa tejasā // MatsP_44.11 //
etasminneva kāle tu āpavo jalamāsthitaḥ /
daśa varṣasahasrāṇi tatrāste sa mahānṛṣiḥ // MatsP_44.12 //
pūrṇe vrate mahātejā udatiṣṭhaṃstapodhanaḥ /
so 'paśyadāśramaṃ dagdham arjunena mahāmuniḥ // MatsP_44.13 //
krodhācchaśāpa rājarṣiṃ kīrtitaṃ vo yathā mayā /
kroṣṭoḥ śṛṇuta rājarṣer vaṃśamuttamapauruṣam // MatsP_44.14 //
yasyānvavāye sambhūto viṣṇurvṛṣṇikulodvahaḥ /
kroṣṭorevābhavatputro vṛjinīvānmahārathaḥ // MatsP_44.15 //
vṛjinīvataśca putro 'bhūt svāho nāma mahābalaḥ /
svāhaputro 'bhavad rājan ruṣaṅgur vadatāṃ varaḥ // MatsP_44.16 //
sa tu prasūtimicchan vai ruṣaṅguḥ saumyamātmajam /
citraścitrarathaścāsya putraḥ karmabhiranvitaḥ // MatsP_44.17 //
atha caitrarathivīro jajñe vipuladakṣiṇaḥ /
śaśabinduriti khyātaś cakravartī babhūva ha // MatsP_44.18 //
atrānuvaṃśaśloko 'yaṃ gītas tasminpurābhavat /
śaśabindostu putrāṇāṃ śatānām abhavacchatam // MatsP_44.19 //
dhīmatāṃ cābhirūpāṇāṃ bhūridraviṇatejasām /
teṣāṃ śatapradhānānāṃ pṛthusāhvā mahābalāḥ // MatsP_44.20 //
pṛthuśravāḥ pṛthuyaśāḥ pṛthudharmā pṛthuṃjayaḥ /
pṛthukīrtiḥ pṛthumanā rājānaḥ śaśabindavaḥ // MatsP_44.21 //
śaṃsanti ca purāṇajñāḥ pṛthuśravasamuttamam /
antarasya suyajñasya suyajñastanayo 'bhavat // MatsP_44.22 //
uśanā tu suyajñasya yo rakṣanpṛthivīmimām /
ājahārāśvamedhānāṃ śatamuttamadhārmikaḥ // MatsP_44.23 //
titikṣurabhavatputra auśanaḥ śatrutāpanaḥ /
maruttastasya tanayo rājarṣīṇāmanuttamaḥ // MatsP_44.24 //
āsīnmaruttatanayau vīraḥ kambalabarhiṣaḥ /
putrastu rukmakavaco vidvānkambalabarhiṣaḥ // MatsP_44.25 //
nihatya rukmakavacaḥ parānkavacadhāriṇaḥ /
dhanvino vividhairbāṇair avāpya pṛthivīmimām // MatsP_44.26 //
aśvamedhe dadau rājā brāhmaṇebhyastu dakṣiṇām /
yajñe tu rukmakavacaḥ kadācitparavīrahā // MatsP_44.27 //
jajñire pañca putrāstu mahāvīryā dhanurbhṛtaḥ /
rukmeṣuḥ pṛthurukmaśca jyāmaghaḥ parigho hariḥ // MatsP_44.28 //
parighaṃ ca hariṃ caiva videhe 'sthāpayatpitā /
rukmeṣurabhavadrājā pṛthurukmastadāśrayaḥ // MatsP_44.29 //
tebhyaḥ pravrājito rājyāj jyāmaghastu tadāśrame /
praśāntaścāśramasthaśca brāhmaṇenāvabodhitaḥ // MatsP_44.30 //
jagāma dhanurādāya deśamanyaṃ dhvajī rathī /
narmadāṃ nṛpa ekākī kevalaṃ vṛttikāmataḥ // MatsP_44.31 //
ṛkṣavantaṃ giriṃ gatvā bhuktamanyairupāviśat /
jyāmaghasyābhavadbhāryā caitrā pariṇatā satī // MatsP_44.32 //
aputro nyavasadrājā bhāryāmanyāṃ na vindata /
tasyāsīdvijayo yuddhe tatra kanyāmavāpya saḥ // MatsP_44.33 //
bhāryāmuvāca saṃtrāsāt snuṣeyaṃ te śucismite /
evamuktābravīdenaṃ kasya ceyaṃ snuṣeti ca // MatsP_44.34 //
*rājovāca
yaste janiṣyate putras tasya bhāryā bhaviṣyati /
tasmātsā tapasogreṇa kanyāyāḥ samprasūyata // MatsP_44.35 //
putraṃ vidarbhaṃ subhagā caitrā pariṇatā satī /
rājaputryāṃ ca vidvānsa snuṣāyāṃ krathakaiśikau /
lomapādaṃ tṛtīyaṃ tu putraṃ paramadhārmikam // MatsP_44.36 //
tasyāṃ vidarbho 'janayac charānraṇaviśāradān /
lomapādānmanuḥ putrā jñātistasya tu cātmajaḥ // MatsP_44.37 //
kaiśikasya cidiḥ putras tasmāccaidyā nṛpāḥ smṛtāḥ /
kratho vidarbhaputrastu kuntis tasyātmajo 'bhavat // MatsP_44.38 //
kunterdhṛṣṭaḥ suto jajñe raṇadhṛṣṭaḥ pratāpavān /
dhṛṣṭasya putro dharmātmā nirvṛtiḥ paravīrahā // MatsP_44.39 //
tadeko nirvṛteḥ putro nāmnā sa tu vidūrathaḥ /
daśārhastasya vai putro vyomastasya ca vai smṛtaḥ /
dāśārhāccaiva vyomāttu putro jīmūta ucyate // MatsP_44.40 //
jīmūtaputro vimalas tasya bhīmarathaḥ sutaḥ /
suto bhīmarathasyāsīt smṛto navarathaḥ kila // MatsP_44.41 //
tasya cāsīd dṛḍharathaḥ śakunistasya cātmajaḥ /
tasmātkarambhaḥ kārambhir devarāto babhūva ha // MatsP_44.42 //
devakṣatro 'bhavadrājā daivarātirmahāyaśāḥ /
devagarbhasamo jajñe devanakṣatranandanaḥ // MatsP_44.43 //
madhurnāma mahātejā madhoḥ puravasas tathā /
āsīt puravasāt putraḥ purudvānpuruṣottamaḥ // MatsP_44.44 //
janturjajñe 'tha vaidarbhyāṃ bhadrasenyāṃ purudvataḥ /
aikṣvākī cābhavadbhāryā jantostasyāmajāyata // MatsP_44.45 //
sātvataḥ sattvasaṃyuktaḥ sātvatāṃ kīrtivardhanaḥ /
imāṃ visṛṣṭiṃ vijñāya jyāmaghasya mahātmanaḥ /
prajāvān eti sāyujyaṃ rājñaḥ somasya dhīmataḥ // MatsP_44.46 //
sātvatān sattvasampannān kauśalyā suṣuve sutān /
bhajinaṃ bhajamānaṃ tu divyaṃ devāvṛdhaṃ nṛpa // MatsP_44.47 //
andhakaṃ ca mahābhojaṃ vṛṣṇiṃ ca yadunandanam /
teṣāṃ tu sargāś catvāro vistareṇaiva tacchṛṇu // MatsP_44.48 //
bhajamānasya sṛñjayyāṃ bāhyakāyāṃ ca bāhyakāḥ /
sṛñjayasya sute dve tu bāhyakāstu tadābhavan // MatsP_44.49 //
tasya bhārye bhaginyau dve suṣuvāte bahūnsutān /
nimiṃ ca kṛmilaṃ caiva vṛṣṇiṃ parapuraṃjayam /
te bāhyakāyāṃ sṛñjayyāṃ bhajamānād vijajñire // MatsP_44.50 //
yajñe devāvṛdho rājā bandhūnāṃ mitravardhanaḥ /
aputrastvabhavadrājā cacāra paramaṃ tapaḥ /
putraḥ sarvaguṇopeto mama bhūyāditi spṛhan // MatsP_44.51 //
saṃyojya mantramevātha parṇāśājalamaspṛśat /
tadopasparśanāttasya cakāra priyamāpagā // MatsP_44.52 //
kalyāṇatvānnarapates tasmai sā nimnagottamā /
cintayātha parītātmā jagāmātha viniścayam // MatsP_44.53 //
nādhigacchāmyahaṃ nārīṃ yasyāmevaṃvidhaḥ sutaḥ /
jāyeta tasmādadyāhaṃ bhavāmyatha sahasraśaḥ // MatsP_44.54 //
atha bhūtvā kumārī sā bibhratī paramaṃ vapuḥ /
jñāpayāmāsa rājānaṃ tāmiyeṣa mahāvrataḥ // MatsP_44.55 //
atha sā navame māsi suṣuve saritāṃ varā /
putraṃ sarvaguṇopetaṃ babhruṃ devāvṛdhānnṛpāt // MatsP_44.56 //
anuvaṃśe purāṇajñā gāyantīti pariśrutam /
guṇāndevāvṛdhasyāpi kīrtayanto mahātmanaḥ // MatsP_44.57 //
yathaiva śṛṇumo dūrād apaśyāmas tathāntikāt /
babhruḥ śreṣṭho manuṣyāṇāṃ devairdevāvṛdhaḥ samaḥ // MatsP_44.58 //
ṣaṣṭiśca pūrvapuruṣāḥ sahasrāṇi ca saptatiḥ /
ete 'mṛtatvaṃ samprāptā babhror devāvṛdhānnṛpa // MatsP_44.59 //
yajvā dānapatir vīro brahmaṇyaśca dṛḍhavrataḥ /
rūpavānsumahātejāḥ śrutavīryadharastathā // MatsP_44.60 //
atha kaṅkasya duhitā suṣuve caturaḥ sutān /
kukuraṃ bhajamānaṃ ca śaśiṃ kambalabarhiṣam // MatsP_44.61 //
kukurasya suto vṛṣṇir vṛṣṇestu tanayo dhṛtiḥ /
kapotaromā tasyātha taittiristasya cātmajaḥ // MatsP_44.62 //
tasyāsīttanujaḥ sarpo vidvānputro nalaḥ kila /
khyāyate tasya nāmnā sa nandano daradundubhiḥ // MatsP_44.63 //
tasminpravitate yajñe abhijātaḥ punarvasuḥ /
aśvamedhaṃ ca putrārtham ājahāra narottamaḥ // MatsP_44.64 //
tasya madhye 'tirātrasya sabhāmadhyātsamutthitaḥ /
atastu vidvānkarmajño yajvā dātā punarvasuḥ // MatsP_44.65 //
tasyāsīt putramithunaṃ babhūvāvijitaṃ kila /
āhukaścāhukī caiva khyātaṃ mātematāṃ vara // MatsP_44.66 //
imāṃścodāharantyatra ślokānprati tamāhukam /
sopāsaṅgānukarṣāṇāṃ sadhvajānāṃ varūthinām // MatsP_44.67 //
rathānāṃ meghaghoṣāṇāṃ sahasrāṇi daśaiva tu /
nāsatyavādī nātejā nāyajvā nāsahasradaḥ // MatsP_44.68 //
nāśucirnāpyavidvān hi yo bhojeṣvabhyajāyata /
āhukasya bhṛtiṃ prāptā ityetadvai taducyate // MatsP_44.69 //
āhukaścāpyavantīṣu svasāraṃ cāhukīṃ dadau /
āhukātkāśyaduhitā dvau putrau samasūyata // MatsP_44.70 //
devakaścograsenaśca devagarbhasamāv ubhau /
devakasya sutā vīrā jajñire tridaśopamāḥ // MatsP_44.71 //
devavānupadevaśca sudevo devarakṣitaḥ /
teṣāṃ svasāraḥ saptāsan vasudevāya tā dadau // MatsP_44.72 //
devakī śrutadevī ca mitradevī yaśodharā /
śrīdevī satyadevī ca sutāpī ceti saptamī // MatsP_44.73 //
navograsenasya sutāḥ kaṃsasteṣāṃ tu pūrvajaḥ /
nyagrodhaśca sunāmā ca kaṅkaḥ śaṅkuśca bhūyasaḥ // MatsP_44.74 //
ajabhū rāṣṭrapālaśca yuddhamuṣṭiḥ sumuṣṭidaḥ /
teṣāṃ svasāraḥ pañcāsan kaṃsā kaṃsavatī tathā // MatsP_44.75 //
sutantū rāṣṭrapālī ca kaṅkā ceti varāṅganāḥ /
ugrasenaḥ sahāpatyo vyākhyātaḥ kukurodbhavaḥ // MatsP_44.76 //
bhajamānasya putro 'tha rathimukhyo vidūrathaḥ /
rājādhidevaḥ śūraśca vidūrathasuto 'bhavat // MatsP_44.77 //
rājādhidevasya sutau jajñāte devasaṃmitau /
niyamavratapradhānau śoṇāśvaḥ śvetavāhanaḥ // MatsP_44.78 //
śoṇāśvasya sutāḥ pañca śūrā raṇaviśāradāḥ /
śamī ca devaśarmā ca nikuntaḥ śakraśatrujit // MatsP_44.79 //
śamiputraḥ pratikṣatraḥ pratikṣatrasya cātmajaḥ /
pratikṣetraḥ suto bhojo hṛdīkastasya cātmajaḥ // MatsP_44.80 //
hṛdīkasyābhavanputrā daśa bhīmaparākramāḥ /
kṛtavarmāgrajas teṣāṃ śatadhanvā ca madhyamaḥ // MatsP_44.81 //
devārhaścaiva nābhaśca bhīṣaṇaśca mahābalaḥ /
ajāto vanajātaśca kanīyakakarambhakau // MatsP_44.82 //
devārhasya suto vidvāñ jajñe kambalabarhiṣaḥ /
asāmañjāḥ sutastasya tamojātasya cātmajaḥ // MatsP_44.83 //
ajātaputrā vikrāntās trayaḥ paramakīrtayaḥ /
sudaṃṣṭraśca sunābhaśca kṛṣṇa ityandhakā matāḥ // MatsP_44.84 //
andhakānāmimaṃ vaṃśaṃ yaḥ kīrtayati nityaśaḥ /
ātmano vipulaṃ vaṃśaṃ prajāvānāpnute naraḥ // MatsP_44.85 //
Matsya-Purāṇa 45
*sūta uvāca
gāndhārī caiva mādrī ca vṛṣṇibhārye babhūvatuḥ /
gāndhārī janayāmāsa sumitraṃ mitranandanam // MatsP_45.1 //
mādrī yudhājitaṃ putraṃ tato vai devamīḍhuṣam /
anamitraṃ śibiṃ caiva pañcamaṃ kṛtalakṣaṇam // MatsP_45.2 //
anamitrasuto nighno nighnasyāpi tu dvau sutau /
prasenaśca mahāvīryaḥ śaktisenaśca tāv ubhau // MatsP_45.3 //
syamantakaḥ prasenasya maṇiratnamanuttamam /
pṛthivyāṃ sarvaratnānāṃ rājā vai so 'bhavanmaṇiḥ // MatsP_45.4 //
hṛdi kṛtvā tu bahuśo maṇiṃ tamabhiyācitaḥ /
govindo 'pi na taṃ lebhe śakto 'pi na jahāra saḥ // MatsP_45.5 //
kadācinmṛgayāṃ yātaḥ prasenastena bhūṣitaḥ /
yathāśabdaṃ sa śuśrāva bile sattvena pūrite // MatsP_45.6 //
tataḥ praviśya sa bilaṃ praseno hy ṛkṣamaikṣata /
ṛkṣaḥ prasenaṃ ca tathā ṛkṣaṃ caiva prasenajit // MatsP_45.7 //
hatvā ṛkṣaḥ prasenaṃ tu tatastaṃ maṇimādadāt /
adṛṣṭastu hatastena antarbilagatastadā // MatsP_45.8 //
prasenaṃ tu hataṃ jñātvā govindaḥ pariśaṅkitaḥ /
govindena hato vyaktaṃ praseno maṇikāraṇāt // MatsP_45.9 //
prasenastu gato 'raṇyaṃ maṇiratnena bhūṣitaḥ /
taṃ dṛṣṭvā sa hatastena govindaḥ pratyuvāca ha /
hanmi cainaṃ durācāraṃ śatrubhūtaṃ hi vṛṣṇiṣu // MatsP_45.10 //
atha dīrgheṇa kālena mṛgayāṃ nirgataḥ punaḥ /
yadṛcchayā ca govindo bilasyābhyāśamāgamat // MatsP_45.11 //
taṃ dṛṣṭvā tu mahāśabdaṃ sa cakre ṛkṣarāḍbalī /
śabdaṃ śrutvā tu govindaḥ khaḍgapāṇiḥ praviśya saḥ /
apaśyajjāmbavantaṃ tam ṛkṣarājaṃ mahābalam // MatsP_45.12 //
tatastūrṇaṃ hṛṣīkeśas tamṛkṣapatimañjasā /
jāmbavantaṃ sa jagrāha krodhasaṃraktalocanaḥ // MatsP_45.13 //
tuṣṭāvainaṃ tadā ṛkṣaḥ karmabhirvaiṣṇavaiḥ prabhum /
tatastuṣṭastu bhagavān vareṇainamarocayat // MatsP_45.14 //
*jāmbavānuvāca
icche cakraprahāreṇa tvatto 'haṃ maraṇaṃ prabho /
kanyā ceyaṃ mama śubhā bhartāraṃ tvāmavāpnuyāt /
yo 'yaṃ maṇiḥ prasenaṃ tu hatvā prāpto mayā prabho // MatsP_45.15 //
tataḥ sa jāmbavantaṃ taṃ hatvā cakreṇa vai prabhuḥ /
kṛtakarmā mahābāhuḥ sakanyaṃ maṇimāharat // MatsP_45.16 //
dadau satrājitāyainaṃ sarvasātvatasaṃsadi /
tena mithyāpavādena saṃtapto 'yaṃ janārdanaḥ // MatsP_45.17 //
tataste yādavāḥ sarve vāsudevamathābruvan /
asmākaṃ tu matirhyāsīt prasenastu tvayā hataḥ // MatsP_45.18 //
kaikeyasya sutā bhāryā daśa satrājitaḥ śubhāḥ /
tāsūtpannāḥ sutāstasya śatamekaṃ tu viśrutāḥ /
khyātimanto mahāvīryā bhaṅgakārastu pūrvajaḥ // MatsP_45.19 //
atha vratavatī tasmād bhaṅgakārāttu pūrvajāt /
suṣuve sukumārīstu tisraḥ kamalalocanāḥ // MatsP_45.20 //
satyabhāmā varā strīṇāṃ vratinī ca dṛḍhavratā /
tathā padmāvatī caiva tāśca kṛṣṇāya so 'dadāt // MatsP_45.21 //
anamitrācchinirjajñe kaniṣṭhādvṛṣṇinandanāt /
satyakastasya putrastu sātyakistasya cātmajaḥ // MatsP_45.22 //
satyavānyuyudhānastu śinernaptā pratāpavān /
asaṅgo yuyudhānasya dyumnistasyātmajo 'bhavat // MatsP_45.23 //
dyumneryugaṃdharaḥ putra iti śainyāḥ prakīrtitāḥ /
anamitrānvayo hy eṣa vyākhyāto vṛṣṇivaṃśajaḥ // MatsP_45.24 //
anamitrasya saṃjajñe pṛthvyāṃ vīro yudhājitaḥ /
anyau tu tanayau vīrau vṛṣabhaḥ kṣatra eva ca // MatsP_45.25 //
vṛṣabhaḥ kāśirājasya sutāṃ bhāryāmavindata /
jayantastu jayantyāṃ tu putraḥ samabhavacchubhaḥ // MatsP_45.26 //
sadāyajño 'tivīraśca śrutavānatithipriyaḥ /
akrūraḥ suṣuve tasmāt sadāyajño 'tidakṣiṇaḥ // MatsP_45.27 //
ratnā kanyā ca śaibyasya akrūrastāmavāptavān /
putrānutpādayāmāsa ekādaśa mahābalān // MatsP_45.28 //
upalambhaḥ sadālambho vṛkalo vīrya eva ca /
savītaraḥ sadāpakṣaḥ śatrughno vārimejayaḥ // MatsP_45.29 //
dharmabhṛddharmavarmāṇau dhṛṣṭamānastathaiva ca /
sarve ca pratihotāro ratnāyāṃ jajñire ca te // MatsP_45.30 //
akrūrād ugrasenāyāṃ sutau dvau kulavardhanau /
devavānupadevaśca jajñāte devasaṃnibhau // MatsP_45.31 //
aśvinyāṃ ca tataḥ putrāḥ pṛthur vipṛthureva ca /
aśvatthāmā subāhuśca supārśvakagaveṣaṇau // MatsP_45.32 //
vṛṣṭinemiḥ sudharmā ca tathā śaryātireva ca /
abhūmir varjabhūmiśca śramiṣṭhaḥ śravaṇastathā // MatsP_45.33 //
imāṃ mithyābhiśastiṃ yo veda kṛṣṇādapohitām /
na sa mithyābhiśāpena abhiśāpyo 'tha kenacit // MatsP_45.34 //
Matsya-Purāṇa 46
*sūta uvāca
aikṣvākī suṣuve śūraṃ khyātamadbhutamīḍhuṣam /
pauruṣājjajñire śūrād bhojāyāṃ putrakā daśa // MatsP_46.1 //
vasudevo mahābāhuḥ pūrvamānakadundubhiḥ /
devamārgastato jajñe tato devaśravāḥ punaḥ // MatsP_46.2 //
anādhṛṣṭiḥ śiniścaiva nandaścaiva sasṛñjayaḥ /
śyāmaḥ śamīkaḥ saṃyūpaḥ pañca cāsya varāṅganāḥ // MatsP_46.3 //
śrutakīrtiḥ pṛthā caiva śrutādevī śrutaśravāḥ /
rājādhidevī ca tathā pañcaitā vīramātaraḥ // MatsP_46.4 //
kṛtasya tu śrutādevī sugrīvaṃ suṣuve sutam /
kaikeyyāṃ śrutakīrtyāṃ tu jajñe so 'nuvrato nṛpaḥ // MatsP_46.5 //
śrutaśravasi caidyasya sunīthaḥ samapadyata /
bahuśo dharmacārī sa saṃbabhūvārimardanaḥ // MatsP_46.6 //
atha sakhyena vṛddhe 'sau kuntibhoje sutāṃ dadau /
evaṃ kuntī samākhyātā vasudevasvasā pṛthā // MatsP_46.7 //
vasudevena sā dattā pāṇḍorbhāryā hy aninditā /
pāṇḍorarthena sā jajñe devaputrān mahārathān // MatsP_46.8 //
dharmādyudhiṣṭhiro jajñe vāyorjajñe vṛkāderaḥ /
indrāddhanaṃjayaś caiva śakratulyaparākramaḥ // MatsP_46.9 //
mādravatyāṃ tu janitāv aśvibhyābhiti śuśruma /
nakulaḥ sahadevaśca rūpaśīlaguṇānvitau // MatsP_46.10 //
rohiṇī pauravī nāma bhāryā hy ānakadundubheḥ /
lebhe jyeṣṭhaṃ sutaṃ rāmaṃ sāraṇaṃ ca sutaṃ priyam // MatsP_46.11 //
durdamaṃ damanaṃ subhruṃ piṇḍārakamahāhanū /
citrākṣyau dve kumāryau tu rohiṇyāṃ jajñire tadā // MatsP_46.12 //
devakyāṃ jajñire śaureḥ suṣeṇaḥ kīrtimānapi /
udāsī bhadrasenaśca ṛṣivāsastathaiva ca /
ṣaṣṭho bhadravidehaśca kaṃsaḥ sarvānaghātayat // MatsP_46.13 //
prathamā yā amāvāsyā vārṣikī tu bhaviṣyati /
tasyāṃ jajñe mahābāhuḥ pūrvaṃ kṛṣṇaḥ prajāpatiḥ // MatsP_46.14 //
anujā tv abhavatkṛṣṇā subhadrā bhadrabhāṣiṇī /
devakyāṃ tu mahātejā jajñe śūro mahāyaśāḥ // MatsP_46.15 //
sahadevastu tāmrāyāṃ jajñe śauriḥ kulodvahaḥ /
upāsaṅgadharaṃ lebhe tanayaṃ devarakṣitā /
ekāṃ kanyāṃ ca subhagāṃ kaṃsastām abhyaghātayat // MatsP_46.16 //
vijayaṃ rocamānaṃ ca vardhamānaṃ tu devalam /
ete sarve mahātmāno hy upadevyāṃ prajajñire // MatsP_46.17 //
avagāho mahātmā ca vṛkadevyāmajāyata /
vṛkadevyāṃ svayaṃ jajñe nandako nāma nāmataḥ // MatsP_46.18 //
saptamaṃ devakīputraṃ madanaṃ suṣuve nṛpa /
gaveṣaṇaṃ mahābhāgaṃ saṃgrāmeṣvaparājitam // MatsP_46.19 //
śraddhādevyā vihāre tu vane hi vicaranpurā /
vaiśyāyāmadadhācchauriḥ putraṃ kauśikamagrajam // MatsP_46.20 //
sutanū ratharājī ca śaurerāstāṃ parigrahau /
puṇḍraśca kapilaścaiva vasudevātmajau balau // MatsP_46.21 //
jarā nāma niṣādo 'bhūt prathamaḥ sa dhanurdharaḥ /
saubhadraśca bhavaścaiva mahāsattvau babhūvatuḥ // MatsP_46.22 //
devabhāgasutaścāpi nāmnāsāv uddhavaḥ smṛtaḥ /
paṇḍitaṃ prathamaṃ prāhur devaśravaḥsamudbhavam // MatsP_46.23 //
aikṣvākyalabhatāpatyam anādhṛṣṭeryaśasvinī /
nidhūtasattvaṃ śatrughnaṃ śrāddhastasmādajāyata // MatsP_46.24 //
karūṣāyānapatyāya kṛṣṇastuṣṭaḥ sutaṃ dadau /
sucandraṃ tu mahābhāgaṃ vīryavantaṃ mahābalam // MatsP_46.25 //
jāmbavatyāḥ sutāv etau dvau ca satkṛtalakṣaṇau /
cārudeṣṇaśca sāmbaśca vīryavantau mahābalau // MatsP_46.26 //
tantipālaśca tantiśca nandanasya sutāv ubhau /
śamīkaputrāś catvāro vikrāntāḥ sumahābalāḥ /
virājaśca dhanuścaiva śyāmaśca sṛñjayastathā // MatsP_46.27 //
anapatyo 'bhavacchyāmaḥ śamīkastu vanaṃ yayau /
jugupsamāno bhojatvaṃ rājarṣitvamavāptavān // MatsP_46.28 //
kṛṣṇasya janmābhyudayaṃ yaḥ kīrtayati nityaśaḥ /
śṛṇoti mānavo nityaṃ sarvapāpaiḥ pramucyate // MatsP_46.29 //
Matsya-Purāṇa 47
*sūta uvāca
atha devo mahādevaḥ pūrvaṃ kṛṣṇaḥ prajāpatiḥ /
vihārārthaṃ sa deveśo mānuṣeṣviha jayate // MatsP_47.1 //
devakyāṃ vasudevasya tapasā puṣkarekṣaṇaḥ /
caturbāhustadā jāto divyarūpo jvalañśriyā // MatsP_47.2 //
śrīvatsalakṣaṇaṃ devaṃ dṛṣṭvā divyaiśca lakṣaṇaiḥ /
uvāca vasudevastaṃ rūpaṃ saṃhara vai prabho // MatsP_47.3 //
bhīto 'haṃ deva kaṃsasya tatastvetadbravīmi te /
mama putrā hatāstena jyeṣṭhāste bhīmavikramāḥ // MatsP_47.4 //
vasudevavacaḥ śrutvā rūpaṃ saṃharate 'cyutaḥ /
anujñāpya tataḥ śauriṃ nandagopagṛhe 'nayat // MatsP_47.5 //
dattvainaṃ nandagopasya rakṣyatāmiti cābravīt /
atastu sarvakalyāṇaṃ yādavānāṃ bhaviṣyati /
ayaṃ tu garbho devakyāṃ jātaḥ kaṃsaṃ haniṣyati // MatsP_47.6 //
*ṛṣaya ūcuḥ
ka eṣa vasudevastu devakī ca yaśasvinī /
nandagopaśca kastveṣa yaśodā ca mahāvratā // MatsP_47.7 //
yo viṣṇuṃ janayāmāsa yaṃ ca tātetyabhāṣata /
yā garbhaṃ janayāmāsa yā cainaṃ tv abhyavardhayat // MatsP_47.8 //
*sūta uvāca
puruṣaḥ kaśyapastvāsīd aditistu priyā smṛtā /
brahmaṇaḥ kaśyapastvaṃśaḥ pṛthivyāstvaditistathā // MatsP_47.9 //
atha kāmānmahābāhur devakyāḥ samapūrayat /
ye tayā kāṅkṣitā nityam ajātasya mahātmanaḥ // MatsP_47.10 //
so 'vatīrṇo mahīṃ devaḥ praviṣṭo mānuṣīṃ tanum /
mohayansarvabhūtāni yogātmā yogamāyayā // MatsP_47.11 //
naṣṭe dharme tathā jajñe viṣṇurvṛṣṇikule prabhuḥ /
kartuṃ dharmasya saṃsthānam asurāṇāṃ praṇāśanam // MatsP_47.12 //
rukmiṇī satyabhāmā ca satyā nāgnajitī tathā /
subhāmā ca tathā śaibyā gāndhārī lakṣmaṇā tathā // MatsP_47.13 //
mitravindā ca kālindī devī jāmbavatī tathā /
suśīlā ca tathā mādrī kauśalyā vijayā tathā /
evamādīni devīnāṃ sahasrāṇi ca ṣoḍaśa // MatsP_47.14 //
rukmiṇī janayāmāsa putrānraṇaviśāradān /
cārudeṣṇaṃ raṇe śūraṃ pradyumnaṃ ca mahābalam // MatsP_47.15 //
sucāruṃ bhadracāruṃ ca sudeṣṇaṃ bhadrameva ca /
paraśuṃ cāruguptaṃ ca cārubhadraṃ sucārukam /
cāruhāsaṃ kaniṣṭhaṃ ca kanyāṃ cārumatīṃ tathā // MatsP_47.16 //
jajñire satyabhāmāyāṃ bhānurbhramaratekṣaṇaḥ /
rohito dīptimāṃścaiva tāmraś cakro jalaṃdhamaḥ // MatsP_47.17 //
catasro jajñire teṣāṃ svasārastu yavīyasīḥ /
jāmbavatyāḥ suto jajñe sāmbaḥ samitiśobhanaḥ // MatsP_47.18 //
mitravānmitravindaśca mitravindā varāṅganā /
mitrabāhuḥ sunīthaśca nāgnajityāḥ prajā hi sā // MatsP_47.19 //
evamādīni putrāṇāṃ sahasrāṇi nibodhata /
śataṃ śatasahasrāṇāṃ putrāṇāṃ tasya dhīmataḥ // MatsP_47.20 //
aśītiśca sahasrāṇi vāsudevasutāstathā /
lakṣamekaṃ tathā proktaṃ putrāṇāṃ ca dvijottamāḥ // MatsP_47.21 //
upasaṅgasya tu sutau vajraḥ saṃkṣipta eva ca /
bhūrīndraseno bhūriśca gaveṣaṇasutāv ubhau // MatsP_47.22 //
pradyumnasya tu dāyādo vaidarbhyāṃ buddhisattamaḥ /
aniruddho raṇe 'ruddho jajñe 'sya mṛgaketanaḥ // MatsP_47.23 //
kāśyā supārśvatanayā sāmbāllebhe tarasvinaḥ /
satyaprakṛtayo devāḥ pañca vīrāḥ prakīrtitāḥ // MatsP_47.24 //
tisraḥ koṭyaḥ pravīrāṇāṃ yādavānāṃ mahātmanām /
ṣaṣṭiḥ śatasahasrāṇi vīryavanto mahābalāḥ // MatsP_47.25 //
devāṃśāḥ sarva eveha hy utpannāste mahaujasaḥ /
devāsure hatā ye ca tv asurā ye mahābalāḥ // MatsP_47.26 //
ihotpannā manuṣyeṣu bādhante sarvamānavān /
teṣāmutsādanārthāya utpanno yādave kule // MatsP_47.27 //
kulānāṃ śatamekaṃ ca yādavānāṃ mahātmanām /
sarvametatkulaṃ yāvad vartate vaiṣṇave kule // MatsP_47.28 //
viṣṇusteṣāṃ praṇetā ca prabhutve ca vyavasthitaḥ /
nideśasthāyinastasya kathyante sarvayādavāḥ // MatsP_47.29 //
*ṛṣaya ūcuḥ
saptarṣayaḥ kuberaśca yakṣo māṇicarastathā /
śālakir nāradaścaiva siddho dhanvantaristathā // MatsP_47.30 //
ādidevastathā viṣṇur ebhistu saha daivataḥ /
kimarthaṃ saṃghaśo bhūtāḥ smṛtāḥ sambhūtayaḥ kati // MatsP_47.31 //
bhaviṣyāḥ kati caivānye prādurbhāvā mahātmanaḥ /
brahmakṣatreṣu śānteṣu kimarthamiha jāyate // MatsP_47.32 //
yadarthamiha sambhūto viṣṇurvṛṣṇyandhakottamaḥ /
punaḥ punarmanuṣyeṣu tannaḥ prabrūhi pṛcchatām // MatsP_47.33 //
*sūta uvāca
tyaktvā divyāṃ tanuṃ viṣṇur mānuṣeṣviha jāyate /
yuge tv atha parāvṛtte kāle praśithile prabhuḥ // MatsP_47.34 //
devāsuravimardeṣu jāyate harirīśvaraḥ /
hiraṇyakaśipau daitye trailokyaṃ prākpraśāsati // MatsP_47.35 //
balinādhiṣṭhite caiva purā lokatraye kramāt /
sakhyamāsītparamakaṃ devānāmasuraiḥ saha // MatsP_47.36 //
yugākhyāsurasampūrṇaṃ hy āsīd atyākulaṃ jagat /
nideśasthāyinaścāpi tayordevāsurāḥ samam // MatsP_47.37 //
mṛdho balivimardāya sampravṛddhaḥ sudāruṇaḥ /
devānāmasurāṇāṃ ca ghoraḥ kṣayakaro mahān // MatsP_47.38 //
kartuṃ dharmavyavasthānaṃ jāyate mānuṣeṣviha /
bhṛgoḥ śāpanimittaṃ tu devāsurakṛte tadā // MatsP_47.39 //
*munaya ūcuḥ
kathaṃ devāsurakṛte vyāpāraṃ prāptavānsvataḥ /
devāsuraṃ yathā vṛttaṃ tannaḥ prabrūhi pṛcchatām // MatsP_47.40 //
*sūta uvāca
teṣāṃ dāyanimittaṃ te saṃgrāmāstu sudāruṇāḥ /
varāhādyā daśa dvau ca śaṇḍāmarkāntare smṛtāḥ // MatsP_47.41 //
nāmatastu samāsena śṛṇutaiṣāṃ vivakṣataḥ /
prathamo nārasiṃhastu dvitīyaścāpi vāmanaḥ // MatsP_47.42 //
tṛtīyastu varāhaśca caturtho 'mṛtamanthanaḥ /
saṃgrāmaḥ pañcamaścaiva saṃjātastārakāmayaḥ // MatsP_47.43 //
ṣaṣṭho hy āḍībakākhyastu saptamastraipurastathā /
andhakākhyo 'ṣṭamasteṣāṃ navamo vṛtraghātakaḥ // MatsP_47.44 //
dhātraśca daśamaścaiva tato hālāhalaḥ smṛtaḥ /
prathito dvādaśasteṣāṃ ghoraḥ kolāhalastathā // MatsP_47.45 //
hiraṇyakaśipur daityo nārasiṃhena pātitaḥ /
vāmanena balir baddhas trailokyākramaṇe purā // MatsP_47.46 //
hiraṇyākṣo hato dvaṃdve pratighāte tu daivataiḥ /
daṃṣṭrayā tu varāheṇa samudrastu dvidhā kṛtaḥ // MatsP_47.47 //
prahlādo nirjito yuddhe indreṇāmṛtamanthane /
virocanastu prāhlādir nityam indravadhodyataḥ // MatsP_47.48 //
indreṇaiva tu vikramya nihatastārakāmaye /
aśaknuvansa devānāṃ sarvaṃ soḍhuṃ sadaivatam // MatsP_47.49 //
nihatā dānavāḥ sarve trailokye tryambakeṇa tu /
asurāśca piśācāśca dānavāścāndhakāhave // MatsP_47.50 //
hatā devamanuṣye sve pitṛbhiścaiva sarvaśaḥ /
saṃpṛkto dānavairvṛtro ghoro hālāhale hataḥ // MatsP_47.51 //
tadā viṣṇusahāyena mahendreṇa nivartitaḥ /
hato dhvaje mahendreṇa māyācchannastu yogavit /
dhvajalakṣaṇamāviśya vipracittiḥ sahānujaḥ // MatsP_47.52 //
daityāṃśca dānavāṃścaiva saṃyatānkila saṃyutān /
jayankolāhale sarvān devaiḥ parivṛto vṛṣā // MatsP_47.53 //
yajñasyāvabhṛthe dṛśyau śaṇḍāmarkau tu daivataiḥ /
ete devāsure vṛttāḥ saṃgrāmā dvādaśaiva tu // MatsP_47.54 //
devāsurakṣayakarāḥ prajānāṃ tu hitāya vai /
hiraṇyakaśipū rājā varṣāṇāmarbudaṃ babhau // MatsP_47.55 //
dvisaptati tathānyāni niyutānyadhikāni ca /
aśītiṃ ca sahasrāṇi trailokyaiśvaryatāṃ gataḥ // MatsP_47.56 //
paryāyeṇa nu rājābhūd balirvarṣāyutaṃ punaḥ /
ṣaṣṭivarṣasahasrāṇi niyutāni ca viṃśatiḥ // MatsP_47.57 //
bale rājyādhikārastu yāvatkālaṃ babhūva ha /
tāvatkālaṃ tu prahlādo nivṛtto hy asuraiḥ saha // MatsP_47.58 //
indrāstrayaste vijñeyā asurāṇāṃ mahaujasaḥ /
daityasaṃsthamidaṃ sarvam āsīddaśayugaṃ punaḥ // MatsP_47.59 //
trailokyamidamavyagraṃ mahendreṇānupālyate /
asapatnamidaṃ sarvam āsīddaśayugaṃ punaḥ // MatsP_47.60 //
prahlādasya hate tasmiṃs trailokye kālaparyayāt /
paryāyeṇa tu samprāpte trailokyaṃ pākaśāsane /
tato 'surānparityajya śukro devānagacchata // MatsP_47.61 //
yajñe devānatha gataṃ ditijāḥ kāvyamāhvayan /
kiṃ tvaṃ no miṣatāṃ rājyaṃ tyaktvā yajñaṃ punargataḥ // MatsP_47.62 //
sthātuṃ na śaknumo hy atra praviśāmo rasātalam /
evamukto 'bravīddaityān viṣaṇṇānsāntvayangirā // MatsP_47.63 //
mā bhaiṣṭa dhārayiṣyāmi tejasā svena vo 'surāḥ /
mantrāścauṣadhayaścaiva rasā vasu ca yatparam // MatsP_47.64 //
kṛtsnāni mayi tiṣṭhanti pādasteṣāṃ sureṣu vai /
tatsarvaṃ vaḥ pradāsyāmi yuṣmadarthe dhṛtā mayā // MatsP_47.65 //
tato devāstu tāndṛṣṭvā vṛtānkāvyena dhīmatā /
saṃmantrayanti devā vai saṃvijñāstu jighṛkṣayā // MatsP_47.66 //
kāvyo hy eṣa idaṃ sarvaṃ vyāvartayati no balāt /
sādhu gacchāmahe tūrṇaṃ yāvannādhyāpayiṣyati // MatsP_47.67 //
prasahya hatvā śiṣṭāṃstu pātālaṃ prāpayāmahe /
tato devāstu saṃrabdhā dānavān upasṛtya ha // MatsP_47.68 //
tataste vadhyamānāstu kāvyamevābhidudruvuḥ /
tataḥ kāvyastu tāndṛṣṭvā tūrṇaṃ devair abhidrutān // MatsP_47.69 //
rakṣāṃ kāvyena saṃhṛtya devāste 'pyasurārditāḥ /
kāvyaṃ dṛṣṭvā sthitaṃ devā niḥśaṅkamasurāñjahuḥ // MatsP_47.70 //
tataḥ kāvyo 'nucintyātha brāhmaṇo vacanaṃ hitam /
tānuvāca tataḥ kāvyaḥ pūrvaṃ vṛttamanusmaran // MatsP_47.71 //
trailokyaṃ vo hṛtaṃ sarvaṃ vāmanena tribhiḥ kramaiḥ /
balirbaddho hato jambho nihataśca virocanaḥ // MatsP_47.72 //
mahāsurā dvādaśasu saṃgrāmeṣu surair hatāḥ /
taistairupāyairbhūyiṣṭhaṃ nihatā vaḥ pradhānataḥ // MatsP_47.73 //
kiṃcicchīṣṭāstu yūyaṃ vai yuddhaṃ māstviti me matam /
nītiṃ yāṃ vo 'bhidhāsyāmi tiṣṭhadhvaṃ kālaparyayāt // MatsP_47.74 //
yāsyāmyahaṃ mahādevaṃ mantrārthaṃ vijayāvaham /
apratīpāṃstato mantrān devātprāpya maheśvarāt /
yudhyāmahe punardevāṃs tataḥ prāpsyatha vai jayam // MatsP_47.75 //
tataste kṛtasaṃvādā devān ūcustadāsurāḥ /
nyastaśastrā vayaṃ sarve niḥsaṃnāhā rathairvinā // MatsP_47.76 //
vayaṃ tapaścariṣyāmaḥ saṃvṛtā valkalairvane /
prahlādasya vacaḥ śrutvā satyābhivyāhṛtaṃ tu tat // MatsP_47.77 //
tato devā nyavartanta vijvarā muditāśca te /
nyastaśastreṣu daityeṣu vinivṛttāstadā surāḥ // MatsP_47.78 //
tatastānabravītkāvyaḥ kaṃcitkālamupāsyatha /
nirutsiktās tapoyuktāḥ kālaṃ kāryārthasādhakam // MatsP_47.79 //
piturmamāśramasthā vai māṃ pratīkṣata dānavāḥ /
tatsaṃdiśyāsurānkāvyo mahādevaṃ prapadyata // MatsP_47.80 //
*śukra uvāca
mantrānicchāmyahaṃ deva ye na santi bṛhaspatau /
parābhavāya devānām asurāṇāṃ jayāya ca // MatsP_47.81 //
evamukto 'bravīddevo vrataṃ tvaṃ cara bhārgava /
pūrṇaṃ varṣasahasraṃ tu kaṇadhūmamavākśirāḥ /
yadi pāsyasi bhadraṃ te tato mantrānavāpsyasi // MatsP_47.82 //
tatheti samanujñāpya śukrastu bhṛgunandanaḥ /
pādau saṃspṛśya devasya bāḍhamityabravīdvacaḥ /
vrataṃ carāmyahaṃ deva tvayādiṣṭo 'dya vai prabho // MatsP_47.83 //
tato 'nusṛṣṭo devena kuṇḍadhāro 'sya dhūmakṛt /
tadā tasmingate śukre hy asurāṇāṃ hitāya vai /
mantrārthaṃ tatra vasati brahmacaryaṃ maheśvare // MatsP_47.84 //
tadbuddhvā nītipūrvaṃ tu rājye nyaste tadāsuraiḥ /
asmiṃśchidre tadāmarṣād devāstānsamupādravan /
daṃśitāḥ sāyudhāḥ sarve bṛhaspatipuraḥsarāḥ // MatsP_47.85 //
dṛṣṭvāsuragaṇā devān pragṛhītāyudhānpunaḥ /
utpetuḥ sahasā te vai saṃtrastāstānvaco 'bruvan // MatsP_47.86 //
nyaste śastre 'bhaye datta ācārye vratamāsthite /
dattvā bhavanto hy abhayaṃ samprāptā no jighāṃsayā // MatsP_47.87 //
anācāryā vayaṃ devās tyaktaśastrāstvavasthitāḥ /
cīrakṛṣṇājinadharā niṣkriyā niṣparigrahāḥ // MatsP_47.88 //
raṇe vijetuṃ devāṃśca na śakṣyāmaḥ kathaṃcana /
ayuddhena prapatsyāmaḥ śaraṇaṃ kāvyamātaram // MatsP_47.89 //
yāpayāmaḥ kṛcchramidaṃ yāvadabhyeti no guruḥ /
nivṛtte ca tathā śukre yotsyāmo daṃśitāyudhāḥ // MatsP_47.90 //
evamuktvā tato 'nyonyaṃ śaraṇaṃ kāvyamātaram /
prāpadyanta tato bhītās tebhyo 'dādabhayaṃ tu sā // MatsP_47.91 //
na bhetavyaṃ na bhetavyaṃ bhayaṃ tyajata dānavāḥ /
matsaṃnidhau vartatāṃ vo na bhīr bhavitumarhati // MatsP_47.92 //
tayā cābhyupapannāṃstān dṛṣṭvā devāstato 'surān /
abhijagmuḥ prasahyaitān avicārya balābalam // MatsP_47.93 //
tatastānbādhyamānāṃstu devairdṛṣṭvāsurāṃstadā /
devī kruddhābravīddevān anindrānvaḥ karomyaham // MatsP_47.94 //
saṃbhṛtya sarvasambhārān indraṃ sābhyacarattadā /
tastambha devī balavad yogayuktā tapodhanā // MatsP_47.95 //
tatastaṃ stambhitaṃ dṛṣṭvā indraṃ devāśca mūkavat /
prādravanta tato bhītā indraṃ dṛṣṭvā vaśīkṛtam // MatsP_47.96 //
gateṣu surasaṃgheṣu śakraṃ viṣṇurabhāṣata /
māṃ tvaṃ praviśa bhadraṃ te nayiṣye tvāṃ surottama // MatsP_47.97 //
evamuktastato viṣṇuṃ praviveśa puraṃdaraḥ /
viṣṇunā rakṣitaṃ dṛṣṭvā devī kruddhā vaco 'bravīt // MatsP_47.98 //
eṣā tvāṃ viṣṇunā sārdhaṃ dahāmi maghavanbalāt /
miṣatāṃ sarvabhūtānāṃ dṛśyatāṃ me tapobalam // MatsP_47.99 //
tayā 'bhibhūtau tau devāv indrāviṣṇū babhūvatuḥ /
kathaṃ mucyeva sahitau viṣṇurindram abhāṣata // MatsP_47.100 //
indro 'bravījjahi hyenāṃ yāvannau na dahetprabho /
viśeṣaṇābhibhūto 'smi tvatto 'haṃ jahi mā ciram // MatsP_47.101 //
tataḥ samīkṣya viṣṇustāṃ strīvadhe kṛcchram āsthitaḥ /
abhidhyāya tataścakram āpaduddharaṇe tu tat // MatsP_47.102 //
tatastu tvarayā yuktaḥ śīghrakārī bhayānvitaḥ /
jñātvā viṣṇustatastasyā krūraṃ devyāścikīrṣitam /
kruddhaḥ svamastramādāya śiraściccheda vai bhiyā // MatsP_47.103 //
taṃ dṛṣṭvā strīvadhaṃ ghoraṃ cukrodha bhṛgurīśvaraḥ /
tato 'bhiśapto bhṛguṇā viṣṇur bhāryāvadhe tadā // MatsP_47.104 //
yasmātte jānato dharma-pravadhyā strī niṣūditā /
tasmāttvaṃ saptakṛtveha mānuṣeṣūpapatsjase // MatsP_47.105 //
tatastenābhiśāpena naṣṭe dharme punaḥpunaḥ /
lokasya ca hitārthāya jāyate mānuyeṣviha // MatsP_47.106 //
anuvyāhṛtya viṣṇuṃ sa tadādāya śirastvaran /
samānīya tataḥ kāyam asau gṛhyedamabravīt // MatsP_47.107 //
eṣā tvaṃ viṣpunā devi hatā saṃjīvayāmyaham /
tatastāṃ yojya śirasā abhijīveti so 'bravīt // MatsP_47.108 //
yadi kṛtsno mayā dharmo jñāyate carito 'pi vā /
tena satyena jīvasva yadi satyaṃ vadāmyaham // MatsP_47.109 //
tatastāṃ prokṣya śītābhir adbhir jīveti so 'bravīt /
tato 'bhivyāhṛte tasya devī saṃjīvitā tadā // MatsP_47.110 //
tatastāṃ sarvabhūtāni dṛṣṭvā suptotthitāmiva /
sādhu sādhviti cakruste vacasā sarvatodiśam // MatsP_47.111 //
evaṃ pratyāhṛtā tena devī sā bhṛguṇā tadā /
miṣatāṃ devatānāṃ hi tadadbhutam ivābhavad // MatsP_47.112 //
asaṃbhrāntena bhṛguṇā patnī saṃjīvitā punaḥ /
dṛṣṭvā cendro nālabhata śarma kāvyabhayātpunaḥ /
prajāgare tataścendro jayantīmidamabravīt // MatsP_47.113 //
saṃcintya matimān vākyaṃ svāṃ kanyāṃ pākaśāsanaḥ /
eṣa kāvyo hyamitrāya vrataṃ carati dāruṇam /
tenāhaṃ vyākulaḥ putri kṛto matimatā bhṛśam // MatsP_47.114 //
gaccha saṃsādhayasvainaṃ śramāpanayanaiḥ śubhaiḥ /
taistairmanonukūlaiśca hy upacārair atandritā // MatsP_47.115 //
kāvyamārādhayasvainaṃ yathā tuṣyeta sa dvijaḥ /
gaccha tvaṃ tasya dattā'si prayatnaṃ kuru matkṛte // MatsP_47.116 //
evamuktā jayantī sā vacaḥ saṃgṛhya vai pituḥ /
agacchadyatra ghoraṃ sa tapa ārabhya tiṣṭhati // MatsP_47.117 //
taṃ dṛṣṭvā tu pibantaṃ sā kaṇadhūmam avāṅmukham /
yakṣeṇa pātyamānaṃ ca kuṇḍadhāreṇa pātitam // MatsP_47.118 //
dṛṣṭvā ca taṃ pātyamānaṃ devī kāvyamavasthitam /
svarūpaṃ dhyānaśāmyantaṃ durbalaṃ bhūtimāsthitam /
pitrā yathoktaṃ vākyaṃ sā kāvye kṛtavatī tadā // MatsP_47.119 //
gīrbhiścaivānukūlābhiḥ stuvatī valgubhāṣiṇī /
gātrasaṃvāhanaiḥ kāle sevamānā tvacaḥ sukhaiḥ /
vratacaryānukūlābhir uvāsa bahulāḥ samāḥ // MatsP_47.120 //
pūrṇe dhūmavrate tasmin ghore varṣasahasrake /
vareṇa cchandayāmāsa kāvyaṃ prīto bhavastadā // MatsP_47.121 //
*mahādeva uvāca
etadvrataṃ tvayaikena cīrṇaṃ nānyena kenacit /
tasmādvai tapasā buddhyā śrutena ca balena ca // MatsP_47.122 //
tejasā ca surānsarvāṃs tvameko 'bhibhaviṣyasi /
yaccābhilaṣitaṃ brahman vidyate bhṛgunandana // MatsP_47.123 //
prapatsyase tu tatsarvaṃ nānuvācyaṃ tu kasyacit /
sarvābhibhāvī tena tvaṃ bhaviṣyasi dvijottama // MatsP_47.124 //
etāndattvā varāṃstasmai bhārgavāya bhavaḥ punaḥ /
prajeśatvaṃ dhaneśatvam avadhyatvaṃ ca vai dadau // MatsP_47.125 //
etāṃllabdhvā varānkāvyaḥ samprahṛṣṭatanūruhaḥ /
harṣātprādurbabhau tasya divyastotraṃ maheśvare /
tathā tiryaksthitaścaiva tuṣṭuve nīlalohitam // MatsP_47.126 //
*śukra uvāca
namo 'stu śitikaṇṭhāya kaniṣṭhāya suvarcase /
lelihānāya kāvyāya vatsarāyāndhasaḥ pate // MatsP_47.127 //
kapardine karālāya haryakṣṇe varadāya ca /
saṃstutāya sutīrthāya devadevāya raṃhase // MatsP_47.128 //
uṣṇīṣiṇe suvaktrāya bahurūpāya vedhase /
vasuretāya rudrāya tapase citravāsase // MatsP_47.129 //
hrasvāya muktakeśāya senānye rohitāya ca /
kavaye rājavṛkṣāya takṣakakrīḍanāya ca // MatsP_47.130 //
sahasraśirase caiva sahasrākṣāya mīdhuṣe /
varāya bhavyarūpāya śvetāya puruṣāya ca // MatsP_47.131 //
giriśāya namo 'rkāya baline ājyapāya ca /
sutṛptāya suvastrāya dhanvine bhārgavāya ca // MatsP_47.132 //
niṣaṅgiṇe ca tārāya svakṣāya kṣapaṇāya ca /
tāmrāya caiva bhīmāya ugrāya ca śivāya ca // MatsP_47.133 //
mahādevāya śarvāya viśvarūpaśivāya ca /
hiraṇyāya variṣṭhāya jyeṣṭhāya madhyamāya ca // MatsP_47.134 //
vāstoṣpate pinākāya muktaye kevalāya ca /
mṛgavyādhāya dakṣāya sthāṇave bhīṣaṇāya ca // MatsP_47.135 //
bahunetrāya dhuryāya trinetrāyeśvarāya ca /
kapāline ca vīrāya mṛtyave tryambakāya ca // MatsP_47.136 //
babhrave ca piśaṅgāya piṅgalāyāruṇāya ca /
pinākine ceṣumate citrāya rohitāya ca // MatsP_47.137 //
dundubhyāyaikapādāya ajāya buddhidāya ca /
āraṇyāya gṛhasthāya yataye brahmacāriṇe // MatsP_47.138 //
sāṃkhyāya caiva yogāya vyāpine dīkṣitāya ca /
anāhatāya śarvāya bhavyeśāya yamāya ca // MatsP_47.139 //
rodhase cekitānāya brahmiṣṭhāya maharṣaye /
catuṣpadāya medhyāya rakṣiṇe śīghragāya ca // MatsP_47.140 //
śikhaṇḍine karālāya daṃṣṭriṇe viśvavedhase /
bhāsvarāya pratītāya sudīptāya sumedhase // MatsP_47.141 //
krūrāyāvikṛtāyaiva bhīṣaṇāya śivāya ca /
saumyāya caiva mukhyāya dhārmikāya śubhāya ca // MatsP_47.142 //
avadhyāyāmṛtāyaiva nityāya śāśvatāya ca /
vyāpṛtāya viśiṣṭāya bharatāya ca sākṣiṇe // MatsP_47.143 //
kṣemāya sahamānāya satyāya cāmṛtāya ca /
kartre paraśave caiva śūline divyacakṣuṣe // MatsP_47.144 //
somapāyājyapāyaiva dhūmapāyoṣmapāya ca /
śucaye paridhānāya sadyojātāya mṛtyave // MatsP_47.145 //
piśitāśāya sarvāya meghāya vidyutāya ca /
vyāvṛttāya variṣṭhāya bharitāya tarakṣave // MatsP_47.146 //
tripuraghnāya tīrthāyā-vakrāya romaśāya ca /
tigmāyudhāya vyākhyāya susiddhāya pulastaye // MatsP_47.147 //
rocamānāya caṇḍāya sphītāya ṛṣabhāya ca /
vratine yuñjamānāya śucaye cordhvaretase // MatsP_47.148 //
asuraghnāya svāghnāya mṛtyughne yajñiyāya ca /
kṛśānave pracetāya vahnaye nirmalāya ca // MatsP_47.149 //
rakṣoghnāya paśughnāyā-vighnāya śvasitāya ca /
vibhrāntāya mahāntāya arṇave durgamāya ca // MatsP_47.150 //
kṛṣṇāya ca jayantāya lokānāmīśvarāya ca /
anāśritāya vedhyāya samatvādhiṣṭhitāya ca // MatsP_47.151 //
hiraṇyabāhave caiva vyāptāya ca mahāya ca /
sukarmaṇe prasahyāya ceśānāya sucakṣuṣe // MatsP_47.152 //
kṣipreṣave sadaśvāya śivāya mokṣadāya ca /
kapilāya piśaṅgāya mahādevāya dhīmate // MatsP_47.153 //
mahākāyāya dīptāya rodanāya sahāya ca /
dṛḍhadhanvine kavacine rathine ca varūthine // MatsP_47.154 //
bhṛgunāthāya śukrāya gahvareṣṭhāya vedhase /
amoghāya praśāntāya sumedhāya vṛṣāya ca // MatsP_47.155 //
namo 'stu tubhyaṃ bhagavan viśvāya kṛttivāsase /
paśūnāṃ pataye tubhyaṃ bhūtānāṃ pataye namaḥ // MatsP_47.156 //
praṇave ṛgyajuḥsāmne svāhāya ca svadhāya ca /
vaṣaṭkārātmane caiva tubhyaṃ mantrātmane namaḥ // MatsP_47.157 //
tvaṣṭre dhātre tathā kartre cakṣuḥśrotramayāya ca /
bhūtabhavyabhaveśāya tubhyaṃ karmātmane namaḥ // MatsP_47.158 //
vasave caiva sādhyāya rudrādityasurāya ca /
viṣāya mārutāyaiva tubhyaṃ devātmane namaḥ // MatsP_47.159 //
agnīṣomavidhijñāya paśumantrauṣadhāya ca /
svayambhuve hy ajāyaiva apūrvaprathamāya ca /
prajānāṃ pataye caiva tubhyaṃ brahmātmane namaḥ // MatsP_47.160 //
ātmeśāyātmavaśyāya sarveśātiśayāya ca /
sarvabhūtāṅgabhūtāya tubhyaṃ bhūtātmane namaḥ // MatsP_47.161 //
nirguṇāya guṇajñāya vyākṛtāyāmṛtāya ca /
nirupākhyāya mitrāya tubhyaṃ sāṃkhyātmane namaḥ // MatsP_47.162 //
pṛthivyai cāntarikṣāya divyāya ca mahāya ca /
janastapāya satyāya tubhyaṃ lokātmane namaḥ // MatsP_47.163 //
avyaktāya ca mahate bhūtāderindriyāya ca /
ātmajñāya viśeṣāya tubhyaṃ sarvātmane namaḥ // MatsP_47.164 //
nityāya cātmaliṅgāya sūkṣmāyaivetarāya ca /
buddhāya vibhave caiva tubhyaṃ mokṣātmane namaḥ // MatsP_47.165 //
namaste triṣu lokeṣu namaste paratas triṣu /
satyānteṣu mahādyeṣu caturṣu ca namo 'stu te // MatsP_47.166 //
namaḥ stotre mayā hy asmin yadi na vyāhṛtaṃ bhavet /
madbhakta iti brahmaṇya tatsarvaṃ kṣantumarhasi // MatsP_47.167 //
*sūta uvāca
evamābhāṣya deveśam īśvaraṃ nīlalohitam /
prahvo 'bhipraṇatastasmai prāñjalirvāgyato 'bhavat // MatsP_47.168 //
kāvyasya gātraṃ saṃspṛśya hastena prītimānbhavaḥ /
nikāmaṃ darśanaṃ dattvā tatraivāntaradhīyata // MatsP_47.169 //
tataḥ so 'ntarhite tasmin deveśe 'nucarīṃ tadā /
tiṣṭhantīṃ pārśvato dṛṣṭvā jayantīmidamabravīt // MatsP_47.170 //
kasya tvaṃ subhage kā vā duḥkhite mayi duḥkhitā /
mahatā tapasā yuktā kimarthaṃ māṃ niṣevase // MatsP_47.171 //
anayā saṃstuto bhaktyā praśrayeṇa damena ca /
snehena caiva suśroṇi prīto 'smi varavarṇini // MatsP_47.172 //
kimicchasi varārohe kaste kāmaḥ samṛdhyatām /
tatte sampādayāmyadya yadyapi syātsuduṣkaraḥ // MatsP_47.173 //
evamuktābravīdenaṃ tapasā jñātumarhasi /
cikīrṣitaṃ hi me brahmaṃs tvaṃ hi vettha yathātatham // MatsP_47.174 //
evamukto 'bravīdenāṃ dṛṣṭvā divyena cakṣuṣā /
mayā saha tvaṃ suśroṇi daśa varṣāṇi bhāmini // MatsP_47.175 //
sarvabhūtairadṛśyā ca saṃprayogamihecchasi /
devi cendīvaraśyāme varārhe vāmalocane /
evaṃ vṛṇoṣi kāmaṃ tvaṃ matto vai valgubhāṣiṇi // MatsP_47.176 //
evaṃ bhavatu gacchāmo gṛhānno mattakāśini /
tataḥ svagṛhamāgatya jayantyāḥ pāṇimudvahan // MatsP_47.177 //
tayā sahāvasaddevyā daśa varṣāṇi bhārgavaḥ /
adṛśyaḥ sarvabhūtānāṃ māyayā saṃvṛtaḥ prabhuḥ // MatsP_47.178 //
kṛtārthamāgataṃ dṛṣṭvā kāvyaṃ sarve diteḥ sutāḥ /
abhijagmurgṛhaṃ tasya muditāste didṛkṣavaḥ // MatsP_47.179 //
yadā gatā na paśyanti māyayā saṃvṛtaṃ gurum /
lakṣaṇaṃ tasya tadbuddhvā pratijagmuryathāgatam // MatsP_47.180 //
bṛhaspatistu saṃruddhaṃ kāvyaṃ jñātvā vareṇa tu /
tuṣṭyarthaṃ daśa varṣāṇi jayantyā hitakāmyayā // MatsP_47.181 //
buddhvā tadantaraṃ so 'pi daityānāmindranoditaḥ /
kāvyasya rūpamāsthāya asurān samupāhvayat // MatsP_47.182 //
tatastānāgatāndṛṣṭvā bṛhaspatiruvāca ha /
svāgataṃ mama yājyānāṃ prāpto 'haṃ vo hitāya ca // MatsP_47.183 //
ahaṃ vo 'dhyāpayiṣyāmi vidyāḥ prāptāstu yā mayā /
tataste hṛṣṭamanaso vidyārthamupapedire // MatsP_47.184 //
pūrṇe kāvyastadā tasmin samaye daśavārṣike /
samayānte devayānī tadotpannā iti śrutiḥ /
buddhiṃ cakre tataḥ so 'tha yājyānāṃ pratyavekṣaṇe // MatsP_47.185 //
devi gacchāmyahaṃ draṣṭuṃ mama yājyāñśucismite /
vibhrāntavīkṣite sādhvi trivarṇāyatalocane // MatsP_47.186 //
evamuktābravīd enaṃ bhaja bhaktānmahāvrata /
eṣa dharmaḥ satāṃ brahman na dharmaṃ lopayāmi te // MatsP_47.187 //
tato gatvāsurāndṛṣṭvā devācāryeṇa dhīmatā /
vañcitānkāvyarūpeṇa tataḥ kāvyo 'bravīttu tān // MatsP_47.188 //
kāvyaṃ māṃ vo vijānīdhvaṃ toṣito giriśo vibhuḥ /
vañcitā bata yūyaṃ vai sarve śṛṇuta dānavāḥ // MatsP_47.189 //
śrutvā tathā bruvāṇaṃ taṃ saṃbhrāntāste tadābhavan /
prekṣantas tāv ubhau tatra sthitāsīnau suvismitāḥ // MatsP_47.190 //
sampramūḍhās tataḥ sarve na prābudhyanta kiṃcana /
abravīt sampramūḍheṣu kāvyastānasurāṃstadā // MatsP_47.191 //
ācāryo vo hy ahaṃ kāvyo devācāryo 'yamaṅgirāḥ /
anugacchata māṃ daityās tyajatainaṃ bṛhaspatim // MatsP_47.192 //
ityuktā hy asurāstena tāv ubhau samavekṣya ca /
yadāsurā viśeṣaṃ tu na jānantyubhayostayoḥ // MatsP_47.193 //
bṛhaspatir uvācainān asambhrāntastapodhanaḥ /
kāvyo vo 'haṃ gururdaityā madrūpo 'yaṃ bṛhaspatiḥ // MatsP_47.194 //
saṃmohayati rūpeṇa māmakenaiṣa vo 'surāḥ /
śrutvā tasya tataste vai sametya tu tato 'bruvan // MatsP_47.195 //
ayaṃ no daśa varṣāṇi satataṃ śāsti vai prabhuḥ /
eṣa vai gururasmākam antarepsurayaṃ dvijaḥ // MatsP_47.196 //
tataste dānavāḥ sarve praṇipatyābhinandya ca /
vacanaṃ jagṛhustasya cirābhyāse na mohitāḥ // MatsP_47.197 //
ūcus tamasurāḥ sarve krodhasaṃraktalocanāḥ /
ayaṃ gurur hito 'smākaṃ gaccha tvaṃ nāsi no guruḥ // MatsP_47.198 //
bhārgavo vāṅgirā vāpi bhagavāneṣa no guruḥ /
sthitā vayaṃ nideśe 'sya sādhu tvaṃ gaccha māciram // MatsP_47.199 //
evamuktvāsurāḥ sarve prāpadyanta bṛhaspatim /
yadā na pratyapadyanta kāvyenoktaṃ mahaddhitam // MatsP_47.200 //
cukopa bhārgavasteṣām avalepena tena tu /
bodhitā hi mayā yasmān na māṃ bhajatha dānavāḥ // MatsP_47.201 //
tasmātpranaṣṭasaṃjñā vai parābhavamavāpsyatha /
iti vyāhṛtya tānkāvyo jagāmātha yathāgatam // MatsP_47.202 //
śaptāṃstānasurāñjñātvā kāvyena sa bṛhaspatiḥ /
kṛtārthaḥ sa tadā hṛṣṭaḥ svarūpaṃ pratyapadyata // MatsP_47.203 //
buddhyāsurān hatāñjñātvā kṛtārtho 'ntaradhīyata /
tataḥ pranaṣṭe tasmiṃstu vibhrāntā dānavābhavan // MatsP_47.204 //
aho vivañcitāḥ smeti parasparamathābruvan /
pṛṣṭhato 'bhimukhāścaiva tāḍitāṅgirasena tu // MatsP_47.205 //
vañcitāḥ sopadhānena sve sve vastuni māyayā /
tatastvaparituṣṭāste tameva tvaritā yayuḥ /
prahlādamagrataḥ kṛtvā kāvyasyānupadaṃ punaḥ // MatsP_47.206 //
tataḥ kāvyaṃ samāsādya upatasthuravāṅmukhāḥ /
samāgatānpunardṛṣṭvā kāvyo yājyānuvāca ha // MatsP_47.207 //
mayā saṃbodhitāḥ sarve yasmānmā nābhinandatha /
tatastenāvamānena gatā yūyaṃ parābhavam // MatsP_47.208 //
evaṃ bruvāṇaṃ śukraṃ tu bāṣpasaṃdigdhayā girā /
prahlādastaṃ tadovāca mā nastvaṃ tyaja bhārgava // MatsP_47.209 //
svāśrayān bhajamānāṃśca bhaktāṃstvaṃ bhaja bhārgava /
tvayyadṛṣṭe vayaṃ tena devācāryeṇa mohitāḥ /
bhaktānarhasi vai jñātuṃ tapodīrgheṇa cakṣuṣā // MatsP_47.210 //
yadi nastvaṃ na kuruṣe prasādaṃ bhṛgunandana /
apadhyātās tvayā hy adya praviśāmo rasātalam // MatsP_47.211 //
jñātvā kāvyo yathātattvaṃ kāruṇyādanukampayā /
evaṃ pratyanunīto vai tataḥ kopaṃ niyamya saḥ /
uvācaitānna bhetavyaṃ na gantavyaṃ rasātalam // MatsP_47.212 //
avaśyaṃ bhāvino hy arthāḥ prāptavyā mayi jāgrati /
na śakyamanyathā kartuṃ diṣṭaṃ hi balavattaram // MatsP_47.213 //
saṃjñā pranaṣṭā yā vo 'dya tāmetāṃ pratipatsyatha /
devāñjitvā sakṛccāpi pātālaṃ pratipatsyatha // MatsP_47.214 //
prāpte paryāyakāle ca hīti brahmābhyabhāṣata /
matprasādācca trailokyaṃ bhuktaṃ yuṣmābhirūrjitam // MatsP_47.215 //
yugākhyā daśa sampūrṇā devānākramya mūrdhani /
etāvantaṃ ca kālaṃ vai brahmā rājyamabhāṣata // MatsP_47.216 //
rājyaṃ sāvarṇike tubhyaṃ punaḥ kila bhaviṣyati /
lokānāmīśvaro bhāvyas tava pautraḥ punarbaliḥ // MatsP_47.217 //
evaṃ kila mithaḥ proktaḥ pautraste viṣṇunā svayam /
vācā hṛteṣu lokeṣu tāstāstasyābhavankila // MatsP_47.218 //
yasmātpravṛttayaścāsya saṃkāśād abhisaṃdhitāḥ /
tasmādvṛttena prītena tubhyaṃ dattaṃ svayambhuvā // MatsP_47.219 //
devarājye balirbhāvya iti māmīśvaro 'bravīt /
tasmādadṛśyo bhūtānāṃ kālāpekṣaḥ sa tiṣṭhati // MatsP_47.220 //
prītena cāparo datto varastubhyaṃ svayambhuvā /
tasmānnirutsukastvaṃ vai paryāyaṃ sahito 'suraiḥ // MatsP_47.221 //
na hi śakyaṃ mayā tubhyaṃ purastād viprabhāṣitum /
brahmaṇā pratiṣiddho 'haṃ bhaviṣyaṃ jānatā vibho // MatsP_47.222 //
imau ca śiṣyau dvau mahyaṃ samāv etau bṛhaspateḥ /
daivataiḥ saha saṃsṛṣṭān sarvānvo dhārayiṣyataḥ // MatsP_47.223 //
ityuktā hy asurāḥ sarve kāvyenākliṣṭakarmaṇā /
hṛṣṭāstena yayuḥ sārdhaṃ prahlādena mahātmanā // MatsP_47.224 //
avaśyaṃ bhāvyamarthaṃ tu śrutvā śukreṇa bhāṣitam /
sakṛdāśaṃsamānāstu jayaṃ śukreṇa bhāṣitam /
daṃśitāḥ sāyudhāḥ sarve tato devānsamāhvayan // MatsP_47.225 //
devāstadāsurāndṛṣṭvā saṃgrāme samupasthitān /
sarve saṃbhṛtasambhārā devāstān samayodhayan // MatsP_47.226 //
devāsure tadā tasmin vartamāne śataṃ samāḥ /
ajayannasurā devāṃs tato devā hy amantrayan // MatsP_47.227 //
yajñenopāhvayāmas tau tato jeṣyāmahe 'surān /
tadopāmantrayandevāḥ śaṇḍāmarkau tu tāv ubhau // MatsP_47.228 //
yajñe cāhūya tau proktau tyajetāmasurān dvijau /
vayaṃ yuvāṃ bhajiṣyāmaḥ saha jitvā tu dānavān // MatsP_47.229 //
evaṃ kṛtābhisaṃdhī tau śaṇḍāmarkau surāstathā /
tato devā jayaṃ prāpur dānavāśca parājitāḥ // MatsP_47.230 //
śaṇḍāmarkaparityaktā dānavā hy abalāstathā /
evaṃ daityāḥ purā kāvya-śāpenābhihatāstadā // MatsP_47.231 //
kāvyaśāpābhibhūtāste nirādhārāśca sarvaśaḥ /
nirasyamānā devaiśca viviśuste rasātalam // MatsP_47.232 //
evaṃ nirudyamā devaiḥ kṛtāḥ kṛcchreṇa dānavāḥ /
tataḥ prabhṛti śāpena bhṛgornaimittikena tu // MatsP_47.233 //
jajñe punaḥ punarviṣṇur dharme praśithile prabhuḥ /
kurvandharmavyavasthānam asurāṇāṃ praṇāśanam // MatsP_47.234 //
prahlādasya nideśe tu na sthāsyantyasurāśca ye /
manuṣyavadhyāste sarve brahmeti vyāharatprabhuḥ // MatsP_47.235 //
dharmānnārāyaṇasyāṃśaḥ sambhūtaś cākṣuṣe 'ntare /
yajñaṃ vai vartayāmāsur devā vaivasvate 'ntare // MatsP_47.236 //
prādurbhāve tatastasya brahmā hy āsītpurohitaḥ /
yugākhyāyāṃ caturthyāṃ tu āpanneṣu sureṣu vai // MatsP_47.237 //
sambhūtastu samudrānte hiraṇyakaśiporvadhe /
dvitīye narasiṃhākhye rudro hy āsītpurohitaḥ // MatsP_47.238 //
balisaṃstheṣu lokeṣu tretāyāṃ saptamaṃ prati /
tṛtīye vāmanasyārthe dharmeṇa tu purodhasā // MatsP_47.239 //
etās tisraḥ smṛtāstasya divyāḥ sambhūtayo dvijāḥ /
mānuṣāḥ sapta yānyāstu śāpajāstā nibodhata // MatsP_47.240 //
tretāyuge tu prathame dattātreyo babhūva ha /
naṣṭe dharme caturthāṃśe mārkaṇḍeyapuraḥsaraḥ // MatsP_47.241 //
pañcamaḥ pañcadaśyāṃ ca tretāyāṃ saṃbabhūva ha /
māndhātā cakravartī tu tadottaṅkapuraḥsare // MatsP_47.242 //
ekonaviṃśyāṃ tretāyāṃ sarvakṣatrāntakṛdvibhuḥ /
jāmadagnyastathā ṣaṣṭho viśvāmitrapuraḥsaraḥ // MatsP_47.243 //
caturviṃśe yuge rāmo vasiṣṭhena purodhasā /
saptamo rāvaṇasyārthe jajñe daśarathātmajaḥ // MatsP_47.244 //
aṣṭame dvāpare viṣṇur aṣṭāviṃśe parāśarāt /
vedavyāsastathā jajñe jātūkarṇyapuraḥsaraḥ // MatsP_47.245 //
kartuṃ dharmavyavasthānam asurāṇāṃ praṇāśanam /
buddho navamako jajñe tapasā puṣkarekṣaṇaḥ /
devasundararūpeṇa dvaipāyanapuraḥsaraḥ // MatsP_47.246 //
tasminneva yuge kṣīṇe saṃdhyāśiṣṭe bhaviṣyati /
kalkī tu viṣṇuyaśasaḥ pārāśaryapuraḥsaraḥ // MatsP_47.247 //
daśamo bhāvyasambhūto yājñavalkyapuraḥsaraḥ /
sarvāṃśca bhūtāṃs timitān pāṣaṇḍāṃścaiva sarvaśaḥ // MatsP_47.248 //
pragṛhītāyudhair viprair vṛtaḥ śatasahasraśaḥ // MatsP_47.249 //
niḥśeṣāñchūdrarājñastu tadā sa tu kariṣyati /
brahmadviṣaḥ sapatnāṃstu saṃhṛtyaiva ca tadvapuḥ // MatsP_47.250 //
pañcaviṃśe sthitaḥ kalkiś caritārthaḥ sasainikaḥ /
śūdrān saṃśodhayitvā tu samudrāntaṃ ca vai svayam // MatsP_47.251 //
pravṛttacakro balavān saṃhāraṃ tu kariṣyati /
utsādayitvā vṛṣalān prāyaśastānadhārmikān // MatsP_47.252 //
tatastadā sa vai kalkiś caritārthaḥ sasainikaḥ /
prajāstaṃ sādhayitvā tu samṛddhāstena vai svayam // MatsP_47.253 //
akasmātkopitānyonyaṃ bhaviṣyantīha mohitāḥ /
kṣapayitvā tu te 'nyonyaṃ bhāvinārthena coditāḥ // MatsP_47.254 //
tataḥ kāle vyatīte tu sa devo 'ntaradhīyata /
nṛpeṣvatha pranaṣṭeṣu prajānāṃ saṃgrahāttadā // MatsP_47.255 //
rakṣaṇe vinivṛtte tu hatvā cānyonyamāhave /
parasparaṃ ca hatvā tu nirākrandāḥ suduḥkhitāḥ // MatsP_47.256 //
purāṇi hitvā grāmāṃśca tulyatve niṣparigrahāḥ /
pranaṣṭāśramadharmāśca naṣṭavarṇāśramāstathā // MatsP_47.257 //
aṭṭaśūlā nānapadāḥ śivaśūlāścatuṣpathāḥ /
pramadāḥ keśaśūlāśca bhaviṣyanti yugakṣaye // MatsP_47.258 //
hrasvadehāyuṣaścaiva bhaviṣyanti vanaukasaḥ /
saritparvatavāsinyo mūlapattraphalāśanāḥ // MatsP_47.259 //
cīracarmājinadharāḥ saṃkaraṃ ghoramāśritāḥ /
utpātaduḥkhāḥ svalpārthā bahubādhāśca tāḥ prajāḥ // MatsP_47.260 //
evaṃ kaṣṭamanuprāptāḥ kāle saṃdhyaṃśake tadā /
tataḥ kṣayaṃ gamiṣyanti sārdhaṃ kaliyugena tu // MatsP_47.261 //
kṣīṇe kaliyuge tasmiṃs tataḥ kṛtamavartata /
ityetatkīrtitaṃ samyag devāsuraviceṣṭitam // MatsP_47.262 //
yaduvaṃśaprasaṅgena samāsādvaiṣṇavaṃ yaśaḥ /
turvasostu pravakṣyāmi pūror druhyostathā hy anoḥ // MatsP_47.263 //
Matsya-Purāṇa 48
*sūta uvāca
turvasostu suto garbho gobhānustasya cātmajaḥ /
gobhānostu suto vīras trisāriraparājitaḥ // MatsP_48.1 //
karaṃdhamastu traisārir bharatastasya cātmajaḥ /
duṣyantaḥ pauravasyāpi tasya putro hy akalmaṣaḥ // MatsP_48.2 //
evaṃ yayātiśāpena jarāsaṃkramaṇe purā /
turvasoḥ pauravaṃ vaṃśaṃ praviveśa purā kila // MatsP_48.3 //
duṣyantasya tu dāyādo varūtho nāma pārthivaḥ /
varūthāttu tathāṇḍīraḥ saṃdhānastasya cātmajaḥ // MatsP_48.4 //
pāṇḍyaśca keralaścaiva colaḥ karṇastathaiva ca /
teṣāṃ janapadāḥ sphītāḥ pāṇḍyāścolāḥ sakeralāḥ // MatsP_48.5 //
druhyostu tanayau śūrau setuḥ ketustathaiva ca /
setuputraḥ śaradvāṃstu gandhārastasya cātmajaḥ // MatsP_48.6 //
khyāyate yasya nāmnāsau gandhāraviṣayo mahān /
āraṭṭadeśajāstasya turagā vājināṃ varāḥ // MatsP_48.7 //
gandhāraputro dharmastu ghṛtastasyātmajo 'bhavat /
ghṛtācca viduṣo jajñe pracetāstasya cātmajaḥ // MatsP_48.8 //
pracetasaḥ putraśataṃ rājānaḥ sarva eva te /
mleccharāṣṭrādhipāḥ sarve udīcīṃ diśam āśritāḥ // MatsP_48.9 //
anoścaiva sutā vīrās trayaḥ paramadhārmikāḥ /
sabhānaraścākṣuṣaśca parameṣus tathaiva ca // MatsP_48.10 //
sabhānarasya putrastu vidvānkolāhalo nṛpaḥ /
kolāhalasya dharmātmā saṃjayo nāma viśrutaḥ // MatsP_48.11 //
saṃjayasyābhavatputro vīro nāma puraṃjayaḥ /
janamejayo mahārāja puraṃjayasuto 'bhavat // MatsP_48.12 //
janamejayasya rājarṣer mahāśālo 'bhavatsutaḥ /
āsīd indrasamo rājā pratiṣṭhitayaśābhavat // MatsP_48.13 //
mahāmanāḥ sutastasya mahāśālasya dhārmikaḥ /
saptadvīpeśvaro jajñe cakravartī mahāmanāḥ // MatsP_48.14 //
mahāmanāstu dvau putrau janayāmāsa viśrutau /
uśīnaraṃ ca dharmajñaṃ titikṣuṃ caiva tāv ubhau // MatsP_48.15 //
uśīnarasya patnyastu pañca rājarṣisambhavāḥ /
bhṛśā kṛśā navā darśā yā ca devī dṛṣadvatī // MatsP_48.16 //
uśīnarasya putrāstu tāsu jātāḥ kulodvahāḥ /
tapasā te tu mahatā jātā vṛddhasya dhārmikāḥ // MatsP_48.17 //
bhṛśāyāstu nṛgaḥ putro navāyā nava eva ca /
kṛśāyāstu kṛśo jajñe darśāyāḥ suvrato 'bhavat /
dṛṣadvatyāḥ sutaścāpi śibir auśīnaro nṛpaḥ // MatsP_48.18 //
śibestu śibayaḥ putrāś catvāro lokaviśrutāḥ /
pṛthudarbhaḥ suvīraśca kekayo bhadrakastathā // MatsP_48.19 //
teṣāṃ janapadāḥ sphītāḥ kekayā bhadrakāstathā /
sauvīrāścaiva paurāśca nṛgasya kekayāstathā // MatsP_48.20 //
suvratasya tathāmbaṣṭhā kṛśasya vṛṣalā purī /
navasya navarāṣṭraṃ tu titikṣostu prajāṃ śṛṇu // MatsP_48.21 //
titikṣurabhavadrājā pūrvasyāṃ diśi viśrutaḥ /
bṛhadrathaḥ sutastasya tasya seno 'bhavatsutaḥ // MatsP_48.22 //
senasya sutapā jajñe sutapastanayo baliḥ /
jāto mānuṣayonyāṃ tu kṣīṇe vaṃśe prajecchayā // MatsP_48.23 //
mahāyogī tu sa balir baddho bandhairmahātmanā /
putrānutpādayāmāsa kṣetrajānpañca pārthivān // MatsP_48.24 //
aṅgaṃ sa janayāmāsa vaṅgaṃ suhmaṃ tathaiva ca /
puṇḍraṃ kaliṅgaṃ ca tathā bāleyaṃ kṣetramucyate /
bāleyā brāhmaṇāścaiva tasya vaṃśakarāḥ prabho // MatsP_48.25 //
baleśca brahmaṇā datto varaḥ prītena dhīmataḥ /
mahāyogitvamāyuśca kalpasya parimāṇakam // MatsP_48.26 //
saṃgrāme cāpyajeyatvaṃ dharme caivottamā matiḥ /
traikālyadarśanaṃ caiva prādhānyaṃ prasave tathā // MatsP_48.27 //
jayaṃ cāpratimaṃ yuddhe dharme tattvārthadarśanam /
caturo niyatānvarṇān sa vai sthāpayitā prabhuḥ // MatsP_48.28 //
teṣāṃ ca pañca dāyādā vaṅgāṅgāḥ suhmakāstathā /
puṇḍrāḥ kaliṅgāśca tathā aṅgasya tu nibodhata // MatsP_48.29 //
*munaya ūcuḥ
kathaṃ baleḥ sutā jātāḥ pañca tasya mahātmanaḥ /
kiṃnāmnī mahiṣī tasya janitā katama ṛṣiḥ // MatsP_48.30 //
kathaṃ cotpāditāstena tannaḥ prabrūhi pṛcchatām /
māhātmyaṃ ca prabhāvaṃ ca nikhilena vadasva tat // MatsP_48.31 //
*sūta uvāca
athośija iti khyāta āsīdvidvānṛṣiḥ purā /
patnī vai mamatā nāma babhūvāsya mahātmanaḥ // MatsP_48.32 //
uśijasya yavīyānvai bhrātṛpatnīmakāmayat /
bṛhaspatirmahātejā mamatāmetya kāmataḥ // MatsP_48.33 //
uvāca mamatā taṃ tu devaraṃ varavarṇinī /
antarvatnyasmi te bhrātur jyeṣṭhasya tu viramyatām // MatsP_48.34 //
ayaṃ tu me mahābhāga garbhaḥ kupyedbṛhaspate /
auśijo bhrātṛjanyaste sopāṅgaṃ vedamudgiran // MatsP_48.35 //
amogharetāstvaṃ cāpi na māṃ bhajitumarhasi /
asminn evaṃ gate kāle yathā vā manyase prabho // MatsP_48.36 //
evamuktastathā samyag bṛhattejā bṛhaspatiḥ /
kāmātmā sa mahātmāpi na manaḥ so 'bhyavārayat // MatsP_48.37 //
saṃbabhūvaiva dharmātmā tayā sārdhamakāmayā /
utsṛjantaṃ tu tadreto-vācaṃ garbho 'bhyabhāṣata // MatsP_48.38 //
bho tāta vācāmadhipa dvayornāstīha saṃsthitiḥ /
amogharetāstvaṃ cāpi pūrvaṃ cāhamihāgataḥ // MatsP_48.39 //
so 'śapattaṃ tataḥ kruddha evamukto bṛhaspatiḥ /
putraṃ jyeṣṭhasya vai bhrātur garbhasthaṃ bhagavānṛṣiḥ // MatsP_48.40 //
yasmāttvamīdṛśe kāle garbhastho 'pi niṣedhasi /
māmevamuktavāṃstasmāt tamo dīrghaṃ pravekṣyasi // MatsP_48.41 //
tato dīrghatamā nāma śāpādṛṣirajāyata /
ato 'ṃśajo bṛhatkīrtir bṛhaspatirivaujasā // MatsP_48.42 //
ūrdhvaretāstato 'sau vai vasate bhrāturāśrame /
sa dharmānsaurabheyāṃstu vṛṣabhācchrutavāṃstataḥ // MatsP_48.43 //
tasya bhrātā pitṛvyo yaś cakāra bharaṇaṃ tadā /
tasminnivasatastasya yadṛcchātastu vai vṛṣaḥ // MatsP_48.44 //
yajñārthamāhṛtāndarbhāṃś cacāra surabhīsutaḥ /
jagrāha taṃ dīrghatamāḥ śṛṅgayostu catuṣpadam // MatsP_48.45 //
tenāsau nigṛhītaśca na cacāla padātpadam /
tato 'bravīdvṛṣastaṃ vai muñca māṃ balināṃ vara // MatsP_48.46 //
na mayāsāditastāta balavāṃstvatsamaḥ kvacit /
mama cānyaḥ samo vāpi na hi me balasaṃkhyayā /
muñca tāteti ca punaḥ prītaste 'haṃ varaṃ vṛṇu // MatsP_48.47 //
evamukto 'bravīdenaṃ jīvanme tvaṃ kva yāsyasi /
eṣa tvāṃ na vimokṣyāmi parasvādaṃ catuṣpadam // MatsP_48.48 //
*vṛṣabha uvāca
nāsmākaṃ vidyate tāta pātakaṃ steyameva ca /
bhakṣyābhakṣyaṃ tathā caiva peyāpeyaṃ tathaiva ca // MatsP_48.49 //
dvipadāṃ bahavo hy ete dharma eṣa gavāṃ smṛtaḥ /
kāryākārye na vāgamyā-gamanaṃ ca tathaiva ca // MatsP_48.50 //
*sūta uvāca
gavāṃ dharmaṃ tu vai śrutvā saṃbhrāntastu visṛjya tam /
śaktyānnapānadānāttu gopatiṃ saṃprasādayat // MatsP_48.51 //
prasādite gate tasmin godharmaṃ bhaktitastu saḥ /
manasaiva samādadhyau tanniṣṭhastatparo hi saḥ // MatsP_48.52 //
tato yavīyasaḥ patnīṃ gautamasyābhyapadyata /
kṛtāvalepāṃ tāṃ matvā so 'naḍvāniva na kṣamaḥ // MatsP_48.53 //
godharmaṃ tu paraṃ matvā snuṣāṃ tāmabhyapadyata /
nirbhartsya cainaṃ ruddhvā ca bāhubhyāṃ sampragṛhya ca // MatsP_48.54 //
bhāvyamarthaṃ tu taṃ jñātvā māhātmyāttamuvāca sā /
viparyayaṃ tu tvaṃ labdhvā anaḍvāniva vartase // MatsP_48.55 //
gamyāgamyaṃ na jānīṣe godharmātprārthayansutām /
durvṛttaṃ tvāṃ tyajāmyadya gaccha tvaṃ svena karmaṇā // MatsP_48.56 //
kāṣṭhe samudge prakṣipya gaṅgāmbhasi samutsṛjat /
yasmāttvamandho vṛddhaśca bhartavyo duradhiṣṭhitaḥ // MatsP_48.57 //
tamuhyamānaṃ vegena srotaso 'bhyāśamāgataḥ /
jagrāha taṃ sa dharmātmā balir vairocanistadā // MatsP_48.58 //
antaḥpure jugopainaṃ bhakṣyabhojyaiśca tarpayan /
prītaścaiva vareṇaiva cchandayāmāsa vai balim // MatsP_48.59 //
tasmācca sa varaṃ vavre putrārthe dānavarṣabhaḥ /
saṃtānārthaṃ mahābhāga-bhāryāyāṃ mama mānada /
putrāndharmārthatattvajñān utpādayitumarhasi // MatsP_48.60 //
evamukto 'tha devarṣis tathāstvityuktavān prabhuḥ /
sa tasya rājā svāṃ bhāryāṃ sudeṣṇāṃ nāma prāhiṇot /
andhaṃ vṛddhaṃ ca taṃ jñātvā na sā devī jagāma ha // MatsP_48.61 //
śūdrāṃ dhātreyikāṃ tasmāv andhāya prāhiṇottadā /
tasyāṃ kakṣīvadādīṃśca śūdrayonāv ṛṣir vaśī // MatsP_48.62 //
janayāmāsa dharmātmā śūdrān ityevamādikam /
uvāca taṃ balī rājā dṛṣṭvā kakṣīvadādikān // MatsP_48.63 //
*rājovāca
pravīṇān ṛṣidharmasya ceśvarān brahmavādinaḥ /
vidvān pratyakṣadharmāṇāṃ buddhimān vṛttimāñchucīn // MatsP_48.64 //
mamaiva ceti hovāca taṃ dīrghatamasaṃ baliḥ /
natyuvāca munistaṃ vai mamaivamiti cābravīt // MatsP_48.65 //
utpannāḥ śūdrayonā tu bhavacchande surottama /
andhaṃ vṛddhaṃ ca māṃ jñātvā sudeṣṇā mahiṣī tava /
prāhiṇod avamānānme śūdrāṃ dhātreyikāṃ nṛpa // MatsP_48.66 //
tataḥ prasādayāmāsa balis tamṛṣisattamam /
baliḥ sudeṣṇāṃ tāṃ bhāryāṃ bhartsayāmāsa dānavaḥ // MatsP_48.67 //
punaścainām alaṃkṛtya ṛṣaye pratyapādayat /
tāṃ sa dīrghatamā devīṃ tathā kṛtavatīṃ tadā // MatsP_48.68 //
dadhnā lavaṇamiśreṇa tv abhyaktaṃ madhukena tu /
liha mām ajugupsantī āpādatalamastakam /
tatastvaṃ prāpsyase devi putrānvai manasepsitān // MatsP_48.69 //
tasya sā tadvaco devī sarvaṃ kṛtavatī tadā /
tasya sāpānam āsādya devī pariharattadā // MatsP_48.70 //
tāmuvāca tataḥ so 'tha yatte parihṛtaṃ śubhe /
vināpānaṃ kumāraṃ tu janayiṣyasi pūrvajam // MatsP_48.71 //
*sudeṣṇovāca
nārhasi tvaṃ mahābhāga putraṃ me dātumīdṛśam /
toṣitaśca yathāśakti prasādaṃ kuru me prabho // MatsP_48.72 //
*dīrghatamā uvāca
tavāpacārāddevyeṣa nānyathā bhavitā śubhe /
naiva dāsyati putraste pautrau vai dāsyate phalam // MatsP_48.73 //
tasyāpānaṃ vinā caiva yogyabhāvo bhaviṣyati /
tasmād dīrghatamāṅgeṣu kukṣau spṛṣṭvedam abravīt // MatsP_48.74 //
prāśitaṃ yadyadaṅgeṣu na sopasthaṃ śucismite /
tena tiṣṭhanti te garbhe paurṇamāsyām ivoḍurāṭ // MatsP_48.75 //
bhaviṣyanti kumārāstu pañca devasutopamāḥ /
tejasvinaḥ suvṛttāśca yajvāno dhārmikāśca te // MatsP_48.76 //
*sūta uvāca
tadaṃśastu sudeṣṇāyā jyeṣṭhaḥ putro vyajāyata /
aṅgastathā kaliṅgaśca puṇḍraḥ suhmastathaiva ca // MatsP_48.77 //
vaṅgarājastu pañcaite baleḥ putrāśca kṣetrajāḥ /
ityete dīrghatamasā balerdattāḥ sutāstathā // MatsP_48.78 //
pratiṣṭhāmāgatānāṃ hi brāhmaṇyaṃ kārayaṃstataḥ /
tato mānuṣayonyāṃ sa janayāmāsa vai prajāḥ // MatsP_48.79 //
tatastaṃ dīrghatamasaṃ surabhirvākyamabravīt /
vicārya yasmādgodharmaṃ pramāṇaṃ te kṛtaṃ vibho // MatsP_48.80 //
śaktyā cānanyayāsmāsu tena prītāsmi te 'nagha /
tasmāttubhyaṃ tamo dīrgham āghrāyāpanudāmi vai // MatsP_48.81 //
bārhaspatyastathaivaiṣa pāpmā vai tiṣṭhati tvayi /
jarāṃ mṛtyuṃ tamaścaiva āghrāyāpanudāmi te // MatsP_48.82 //
sadyaḥ sa ghrātamātrastu asito munisattamaḥ /
āyuṣmāṃśca vapuṣmāṃśca cakṣuṣmāṃśca tato 'bhavat // MatsP_48.83 //
go 'bhyāhate tamasi vai gautamastu tato 'bhavat /
kākṣīvāṃstu tato gatvā saha pitrā girivrajam // MatsP_48.84 //
dṛṣṭvā spṛṣṭvā piturvai sa hy upaviṣṭaściraṃ tapaḥ /
tataḥ kālena mahatā tapasā bhāvitastu saḥ // MatsP_48.85 //
vidhūya mātṛjaṃ kāyaṃ brāhmaṇyaṃ prāptavānvibhuḥ /
tato 'bravītpitā taṃ vai putravānasmyahaṃ tvayā // MatsP_48.86 //
satputreṇa tu dharmajña kṛtārtho 'haṃ yaśasvinā /
muktvātmānaṃ tato 'sau vai prāptavānbrahmaṇaḥ kṣayam // MatsP_48.87 //
brāhmaṇyaṃ prāpya kākṣīvān sahasramasṛjatsutān /
kauṣmāṇḍā gautamāścaiva smṛtāḥ kākṣīvataḥ sutāḥ // MatsP_48.88 //
ityeṣa dīrghatamaso balervairocanasya ca /
samāgamo vaḥ kathitaḥ saṃtatiścobhayostathā // MatsP_48.89 //
balistānabhinandyāha pañca putrānakalmaṣān /
kṛtārthaḥ so 'pi dharmātmā yogamāyāvṛtaḥ svayam // MatsP_48.90 //
adṛśyaḥ sarvabhūtānāṃ kālāpekṣaḥ sa vai prabhuḥ /
tatrāṅgasya tu dāyādo rājāsīddadhivāhanaḥ // MatsP_48.91 //
dadhivāhanaputrastu rājā divirathaḥ smṛtaḥ /
āsīd divirathāpatyaṃ vidvāndharmaratho nṛpaḥ // MatsP_48.92 //
sa hi dharmarathaḥ śrīmāṃs tena viṣṇupade girau /
somaḥ śukreṇa vai rājñā saha pīto mahātmanā // MatsP_48.93 //
atha dharmarathasyābhūt putraścitrarathaḥ kila /
tasya satyarathaḥ putras tasmāddaśarathaḥ kila // MatsP_48.94 //
lomapāda iti khyātas tasya śāntā sutābhavat /
atha dāśarathir vīraś caturaṅgo mahāyaśāḥ // MatsP_48.95 //
ṛṣyaśṛṅgaprasādena jajñe svakulavardhanaḥ /
caturaṅgasya putrastu pṛthulākṣa iti smṛtaḥ // MatsP_48.96 //
pṛthulākṣasutaścāpi campanāmā babhūva ha /
campasya tu purī campā pūrvaṃ yā mālinī bhavat // MatsP_48.97 //
pūrṇabhadraprasādena haryaṅgo 'sya suto 'bhavat /
yajñe vibhāṇḍakāccāsya vāraṇaḥ śatruvāraṇaḥ // MatsP_48.98 //
avatārayāmāsa mahīṃ mantrairvāhanamuttamam /
haryaṅgasya tu dāyādo jāto bhadrarathaḥ kila // MatsP_48.99 //
atha bhadrarathasyāsīd bṛhatkarmā janeśvaraḥ /
bṛhadbhānuḥ sutastasya tasmājjajñe mahātmavān // MatsP_48.100 //
bṛhadbhānustu rājendro janayāmāsa vai sutam /
nāmnā jayadrathaṃ nāma tasmādbṛhadratho nṛpaḥ // MatsP_48.101 //
āsīdbṛhadrathāccaiva viśvajijjanamejayaḥ /
dāyādastasya cāṅgo vai tasmātkarṇo 'bhavannṛpaḥ // MatsP_48.102 //
karṇasya vṛṣasenastu pṛthusenastathātmajaḥ /
ete 'ṅgasyātmajāḥ sarve rājānaḥ kīrtitā mayā /
vistareṇānupūrvyācca pūrostu śṛṇuta dvijāḥ // MatsP_48.103 //
*ṛṣaya ūcuḥ
kathaṃ sūtātmajaḥ karṇaḥ kathamaṅgasya cātmajaḥ /
etad icchāmahe śrotum atyantakuśalo hy asi // MatsP_48.104 //
*sūta uvāca
bṛhadbhānusuto jajñe rājā nāmnā bṛhanmanāḥ /
tasya patnīdvayaṃ hy āsīc chaibyasya tanaye hy ubhe /
yaśodevī ca satyā ca tayorvaṃśaṃ ca me śṛṇu // MatsP_48.105 //
jayadrathaṃ tu rājānaṃ yaśodevī hy ajījanat /
sā bṛhanmanasaḥ satyā vijayaṃ nāma viśrutam // MatsP_48.106 //
vijayasya bṛhatputras tasya putro bṛhadrathaḥ /
bṛhadrathasya putrastu satyakarmā mahāmanāḥ // MatsP_48.107 //
satyakarmaṇo 'dhirathaḥ sūtaścādhirathaḥ smṛtaḥ /
yaḥ karṇaṃ pratijagrāha tena karṇastu sūtajaḥ /
taccedaṃ sarvamākhyātaṃ karṇaṃ prati yathoditam // MatsP_48.108 //
Matsya-Purāṇa 49
*sūta uvāca
pūroḥ putro mahātejā rājā sa janamejayaḥ /
prācītvataḥ sutastasya yaḥ prācīmakaroddiśam // MatsP_49.1 //
prācītvatasya tanayo manasyuśca tathābhavat /
rājā pītāyudho nāma manasyorabhavatsutaḥ // MatsP_49.2 //
dāyādastasya cāpyāsīd dhundhurnāma mahīpatiḥ /
dhundhorbahuvidhaḥ putraḥ sampātistasya cātmajaḥ // MatsP_49.3 //
sampātestu raṃhavarcā bhadrāśvastasya cātmajaḥ /
bhadrāśvasya dhṛtāyāṃ tu daśāpsarasi sūnavaḥ // MatsP_49.4 //
auceyuśca hṛṣeyuśca kakṣeyuśca saneyukaḥ /
dhṛteyuśca vineyuśca sthaleyuścaiva sattamaḥ // MatsP_49.5 //
dharmeyuḥ saṃnateyuśca puṇyeyuśceti te daśa /
auceyorjvalanā nāma bhāryā vai takṣakātmajā // MatsP_49.6 //
tasyāṃ sa janayāmāsa antināraṃ mahīpatim /
antināro manasvinyāṃ putrāñjajñe parāñchubhān // MatsP_49.7 //
amūrtarayasaṃ vīraṃ trivanaṃ caiva dhārmikam /
gaurī kanyā tṛtīyā ca māndhāturjananī śubhā // MatsP_49.8 //
ilinā tu yamasyāsīt kanyā yājanayatsutān /
brahmavādaparākrāntāñ chubhadā tv ilinā hy abhūt // MatsP_49.9 //
upadānavī sutāṃllebhe caturastvilinātmajāt /
ṛṣyantamatha duṣyantaṃ pravīram anadhaṃ tathā // MatsP_49.10 //
cakravartī tato yajñe duṣyantātsamitiṃjayaḥ /
śakuntalāyāṃ bharato yasya nāmnā ca bhāratāḥ // MatsP_49.11 //
dauṣyantīṃ prati rājānaṃ vāgūce cāśarīriṇī /
mātā bhastrā pituḥ putro yena jātaḥ sa eva saḥ // MatsP_49.12 //
bharasva putraṃ duṣyanta māvamaṃsthāḥ śakuntalām /
retodhāṃ nayate putraḥ paretaṃ yamasādanāt /
tvaṃ cāsya dhātā garbhasya satyamāha śakuntalā // MatsP_49.13 //
bharatasya vinaṣṭeṣu tanayeṣu purā kila /
putrāṇāṃ mātṛkāt kopāt sumahānsaṃkṣayaḥ kṛtaḥ // MatsP_49.14 //
tato marudbhirānīya putraḥ sa tu bṛhaspateḥ /
saṃkrāmito bharadvājo marudbhirbharatasya tu // MatsP_49.15 //
*ṛṣaya ūcuḥ
bharatasya bharadvājaḥ putrārthaṃ mārutaiḥ katham /
saṃkrāmito mahātejās tanno brūhi yathātatham // MatsP_49.16 //
*sūta uvāca
patnyāmāpannasattvāyām uśijaḥ sa sthito bhuvi /
bhrāturbhāryāṃ sa dṛṣṭvā tu bṛhaspatiruvāca ha // MatsP_49.17 //
upatiṣṭha svalaṃkṛtya maithunāya ca māṃ śubhe /
evamuktābravīdenaṃ svayameva bṛhaspatim // MatsP_49.18 //
garbhaḥ pariṇataścāyaṃ brahma vyāharate girā /
amogharetāstvaṃ cāpi dharmaṃ caivaṃ vigarhitam // MatsP_49.19 //
evamukto 'bravīdenāṃ svayameva bṛhaspatiḥ /
nopadeṣṭavyo vinayas tvayā me varavarṇini // MatsP_49.20 //
dharṣamāṇaḥ prasahyaināṃ maithunāyopacakrame /
tato bṛhaspatiṃ garbho dharṣamāṇamuvāca ha // MatsP_49.21 //
saṃniviṣṭo hy ahaṃ pūrvam iha nāma bṛhaspate /
amogharetāśca bhavān nāvakāśa iha dvayoḥ // MatsP_49.22 //
evamuktaḥ sa garbheṇa kupitaḥ pratyuvāca ha /
yasmāttvamīdṛśe kāle sarvabhūtepsite sati /
abhiṣedhasi tasmāttvaṃ tamo dīrghaṃ pravekṣyasi // MatsP_49.23 //
tataḥ kāmaṃ saṃnivartya tasyānandādbṛhaspateḥ /
tadretastvapatadbhūmau nivṛttaṃ śiśuko 'bhavat // MatsP_49.24 //
sadyojātaṃ kumāraṃ tu dṛṣṭvā taṃ mamatābravīt /
gamiṣyāmi gṛhaṃ svaṃ vai bharasvainaṃ bṛhaspate // MatsP_49.25 //
evamuktvā gatā sā tu gatāyāṃ so 'pi taṃ tyajat /
mātāpitṛbhyāṃ tyaktaṃ tu dṛṣṭvā taṃ marutaḥ śiśum /
jagṛhustaṃ bharadvājaṃ marutaḥ kṛpayā sthitāḥ // MatsP_49.26 //
tasminkāle tu bharato bahubhir ṛtubhirvibhuḥ /
putranaimittikairyajñair ayajatputralipsayā // MatsP_49.27 //
yadā sa yajamānastu putraṃ nāsādayatprabhuḥ /
tataḥ kratuṃ marutsomaṃ putrārthe samupāharat // MatsP_49.28 //
tena te marutastasya marutsomena tuṣṭuvuḥ /
upaninyurbharadvājaṃ putrārthaṃ bharatāya vai // MatsP_49.29 //
dāyādo 'ṅgirasaḥ sūnor aurasastu bṛhaspateḥ /
saṃkrāmito bharadvājo marudbhirbharataṃ prati // MatsP_49.30 //
bharatastu bharadvājaṃ putraṃ prāpya vibhur bravīt /
ādāv ātmahitāya tvaṃ kṛtārtho 'haṃ tvayā vibho // MatsP_49.31 //
pūrvaṃ tu vitathe tasmin kṛte vai putrajanmani /
tatastu vitatho nāma bharadvājo nṛpo 'bhavat // MatsP_49.32 //
tasmādapi bharadvājād brāhmaṇāḥ kṣatriyā bhuvi /
dvyāmuṣyāyaṇakaulīnāḥ smṛtāste dvividhena ca // MatsP_49.33 //
tato jāte hi vitathe bharataśca divaṃ yayau /
bharadvājo divaṃ yāto hy abhiṣicya sutamṛṣiḥ // MatsP_49.34 //
dāyādo vitathasyāsīd bhuvamanyur mahāyaśāḥ /
mahābhūtopamāḥ putrāś catvāro bhuvamanyavaḥ // MatsP_49.35 //
bṛhatkṣatro mahāvīryo naro gargaśca vīryavān /
narasya saṃkṛtiḥ putras tasya putro mahāyaśāḥ // MatsP_49.36 //
gurudhī rantidevaśca satkṛtyāṃ tāv ubhau smṛtau /
gargasya caiva dāyādaḥ śibirvidvānajāyata // MatsP_49.37 //
smṛtāḥ śaibyāstato gargāḥ kṣatropetā dvijātayaḥ /
āhāryatanayaścaiva dhīmānāsīd urukṣavaḥ // MatsP_49.38 //
tasya bhāryā viśālā tu suṣuve putrakatrayam /
tryuṣaṇaṃ puṣkariṃ caiva kaviṃ caiva mahāyaśāḥ // MatsP_49.39 //
urukṣavāḥ smṛtā hy ete sarve brāhmaṇatāṃ gatāḥ /
kāvyānāṃ tu varā hy ete trayaḥ proktā maharṣayaḥ // MatsP_49.40 //
gargāḥ saṃkṛtayaḥ kāvyāḥ kṣatropetā dvijātayaḥ /
saṃbhṛtāṅgiraso dakṣā bṛhatkṣatrasya ca kṣitiḥ // MatsP_49.41 //
bṛhatkṣatrasya dāyādo hastināmā babhūva ha /
tenedaṃ nirmitaṃ pūrvaṃ puraṃ tu gajasāhvayam // MatsP_49.42 //
hastinaścaiva dāyādās trayaḥ paramakīrtayaḥ /
ajamīḍho dvimīḍhaśca purumīḍhastathaiva ca // MatsP_49.43 //
ajamīḍhasya patnyastu tisraḥ kurukulodvahāḥ /
nīlinī dhūminī caiva keśinī caiva viśrutā // MatsP_49.44 //
sa tāsu janayāmāsa putrānvai devavarcasaḥ /
tapaso 'nte mahātejā jātā vṛddhasya dhārmikāḥ // MatsP_49.45 //
bhāradvājaprasādena vistaraṃ teṣu me śṛṇu /
ājamīḍhasya keśinyāṃ kaṇvaḥ samabhavatkila // MatsP_49.46 //
medhātithiḥ sutastasya tasmātkāṇvāyanā dvijāḥ /
ajamīḍhasya bhūminyāṃ jajñe bṛhadanur nṛpaḥ // MatsP_49.47 //
bṛhadanor bṛhanto 'tha bṛhantasya bṛhanmanāḥ /
bṛhanmanaḥsutaścāpi bṛhaddhanuriti śrutaḥ // MatsP_49.48 //
bṛhaddhanor bṛhadiṣuḥ putrastasya jayadrathaḥ /
aśvajittanayastasya senajit tasya cātmajaḥ // MatsP_49.49 //
atha senajitaḥ putrāś catvāro lokaviśrutāḥ /
rucirāśvaśca kāvyaśca rājā dṛḍharathastathā // MatsP_49.50 //
vatsaścāvartako rājā yasyaite parivatsakāḥ /
rucirāśvasya dāyādaḥ pṛthuseno mahāyaśāḥ // MatsP_49.51 //
pṛthusenasya paurastu paurānnīpo 'tha jajñivān /
nīpasyaikaśataṃ tv āsīt putrāṇām amitaujasām // MatsP_49.52 //
nīpā iti samākhyātā rājānaḥ sarva eva te /
teṣāṃ vaṃśakaraḥ śrīmān nīpānāṃ kīrtivardhanaḥ // MatsP_49.53 //
kāvyācca samaro nāma sadeṣṭasamaro 'bhavat /
samarasya pārasampārau sadaśva iti te trayaḥ // MatsP_49.54 //
putrāḥ sarvaguṇopetā jātā vai viśrutā bhuvi /
pāraputraḥ pṛthurjātaḥ pṛthostu sukṛto 'bhavat // MatsP_49.55 //
jajñe sarvaguṇopeto vibhrājastasya cātmajaḥ /
vibhrājasya tu dāyādas tv aṇuho nāma vīryavān // MatsP_49.56 //
babhūva śukajāmātā kṛtvībhartā mahāyaśāḥ /
aṇuhasya tu dāyādo brahmadatto mahīpatiḥ // MatsP_49.57 //
yugadattaḥ sutastasya viṣvakseno mahāyaśāḥ /
vibhrājaḥ punar ājātaḥ sukṛteneha karmaṇā // MatsP_49.58 //
viṣvaksenasya putrastu udakseno babhūva ha /
bhallāṭastasya putrastu tasyāsījjanamejayaḥ /
ugrāyudhena tasyārthe sarve nīpāḥ praṇāśitāḥ // MatsP_49.59 //
*ṛṣaya ūcuḥ
ugrāyudhaḥ kasya sutaḥ kasya vaṃśe sa kathyate /
kimarthaṃ tena te nīpāḥ sarve caiva praṇāśitāḥ // MatsP_49.60 //
*sūta uvāca
ugrāyudhaḥ sūryavaṃśyas tapastepe varāśrame /
sthāṇubhūto 'ṣṭasāhasraṃ taṃ bheje janamejayaḥ // MatsP_49.61 //
tasya rājyaṃ pratiśrutya nīpān ājaghnivān prabhuḥ /
uvāca sāntvaṃ vividhaṃ jaghnuste vai hy ubhāv api // MatsP_49.62 //
hanyamānāgatān ūce yasmāddhetorna me vacaḥ /
śaraṇāgatarakṣārthaṃ tasmādevaṃ śapāmi vaḥ // MatsP_49.63 //
yadi me 'sti tapastaptaṃ sarvānnayatu vo yamaḥ /
tatastān kṛpyamāṇāṃstu yamena purataḥ sa tu // MatsP_49.64 //
kṛpayā parayāviṣṭo janamejayam ūcivān /
gatānetānimānvīrāṃs tvaṃ me rakṣitumarhasi // MatsP_49.65 //
*janamejaya uvāca
are pāpā durācārā bhavitāro 'sya kiṃkarāḥ /
tathetyuktastato rājā yamena yuyudhe ciram // MatsP_49.66 //
vyādhibhirnārakairghorair yamena saha tānbalāt /
vijitya munaye prādāt tadadbhutamivābhavat // MatsP_49.67 //
yamastuṣṭastatastasmai muktijñānaṃ dadau param /
sarve yathocitaṃ kṛtvā jagmuste kṛṣṇamavyayam // MatsP_49.68 //
yeṣāṃ tu caritaṃ gṛhya hanyate nāpamṛtyubhiḥ /
iha loke pare caiva sukhamakṣayyamaśnute // MatsP_49.69 //
ajamīḍhasya dhūminyāṃ vidvāñjajñe yavīnaraḥ /
dhṛtimāṃstasya putrastu tasya satyadhṛtiḥ smṛtaḥ /
atha satyadhṛteḥ putro dṛḍhanemiḥ pratāpavān // MatsP_49.70 //
dṛḍhanemisutaścāpi sudharmā nāma pārthivaḥ /
āsītsudharmatanayaḥ sārvabhaumaḥ pratāpavān // MatsP_49.71 //
sārvabhaumeti vikhyātaḥ pṛthivyām ekarāḍ babhau /
tasyānvavāye mahati mahāpauravanandanaḥ // MatsP_49.72 //
mahāpauravaputrastu rājā rukmarathaḥ smṛtaḥ /
atha rukmarathasyāsīt supārśvo nāma pārthivaḥ // MatsP_49.73 //
supārśvatanayaścāpi sumatirnāma dhārmikaḥ /
sumaterapi dharmātmā rājā saṃnatimānapi // MatsP_49.74 //
tasyāsītsaṃnatimataḥ kṛto nāma suto mahān /
hiraṇyanābhinaḥ śiṣyaḥ kauśalyasya mahātmanaḥ // MatsP_49.75 //
caturviṃśatidhā yena proktā vai sāmasaṃhitāḥ /
smṛtāste prācyasāmānaḥ kārtā nāmeha sāmagāḥ // MatsP_49.76 //
kārtirugrāyudho 'sau vai mahāpauravavardhanaḥ /
babhūva yena vikramya pṛthukasya pitā hataḥ // MatsP_49.77 //
nīlo nāma mahārājaḥ pāñcālādhipatirvaśī /
ugrāyudhasya dāyādaḥ kṣemo nāma mahāyaśāḥ // MatsP_49.78 //
kṣemātsunīthaḥ saṃjajñe sunīthasya nṛpaṃjayaḥ /
nṛpaṃjayācca viratha ityete pauravāḥ stutāḥ // MatsP_49.79 //
Matsya-Purāṇa 50
*sūta uvāca
ajamīḍhasya nīlinyāṃ nīlaḥ samabhavannṛpaḥ /
nīlasya tapasogreṇa suśāntirudapadyata // MatsP_50.1 //
purujānuḥ suśāntestu pṛthustu purujānutaḥ /
bhadrāśvaḥ pṛthudāyādo bhadrāśvatanayāñchṛṇu // MatsP_50.2 //
mudgalaśca jayaścaiva rājā bṛhadiṣustathā /
javīnaraśca vikrāntaḥ kapilaścaiva pañcamaḥ // MatsP_50.3 //
pañcānāṃ caiva pañcālān etāñjanapadānviduḥ /
pañcālarakṣiṇo hy ete deśānāmiti naḥ śrutam // MatsP_50.4 //
mudgalasyāpi maudgalyāḥ kṣatropetā dvijātayaḥ /
ete hy aṅgirasaḥ pakṣaṃ saṃśritāḥ kāṇvamudgalāḥ // MatsP_50.5 //
mudgalasya suto jajñe brahmiṣṭhaḥ sumahāyaśāḥ /
indrasenaḥ sutastasya vindhyāśvastasya cātmajaḥ // MatsP_50.6 //
vindhyāśvānmithunaṃ jajñe menakāyāmiti śrutiḥ /
divodāsaśca rājarṣir ahalyā ca yaśasvinī // MatsP_50.7 //
śaradvatastu dāyādam ahalyā samprasūyata /
śatānandamṛṣiśreṣṭhaṃ tasyāpi sumahātapāḥ // MatsP_50.8 //
sutaḥ satyadhṛtirnāma dhanurvedasya pāragaḥ /
āsītsatyadhṛteḥ śukram amoghaṃ dhārmikasya tu // MatsP_50.9 //
skannaṃ retaḥ satyadhṛter dṛṣṭvā cāpsarasaṃ jale /
mithunaṃ tatra saṃbhṛtaṃ tasminsarasi saṃbhṛtam // MatsP_50.10 //
tataḥ sarasi tasmiṃstu kramamāṇaṃ mahīpatiḥ /
dṛṣṭvā jagrāha kṛpayā śaṃtanurmṛgayāṃ gataḥ // MatsP_50.11 //
ete śaradvataḥ putrā ākhyātā gautamā varāḥ /
ata ūrdhvaṃ pravakṣyāmi divodāsasya vai prajāḥ // MatsP_50.12 //
divodāsasya dāyādo dharmiṣṭho mitrayurnṛpaḥ /
maitrāyaṇāvaraḥ so 'tha maitreyastu tataḥ smṛtaḥ // MatsP_50.13 //
ete vaṃśyā yateḥ pakṣāḥ kṣatropetāstu bhārgavāḥ /
rājā caidyavaro nāma maitreyasya sutaḥ smṛtaḥ // MatsP_50.14 //
atha caidyavarādvidvān sudāsastasya cātmajaḥ /
ajamīḍhaḥ punarjātaḥ kṣīṇe vaṃśe tu somakaḥ // MatsP_50.15 //
somakasya suto jantur hate tasmiñchataṃ babhau /
putrāṇāmajamīḍhasya somakasya mahātmanaḥ // MatsP_50.16 //
mahiṣī tv ajamīḍhasya dhūminī putravardhinī /
putrābhāve tapastepe śataṃ varṣāṇi duścaram // MatsP_50.17 //
hutvāgniṃ vidhivatsamyak pavitrīkṛtabhojanā /
agnihotrakrameṇaiva sā suṣvāpa mahāvratā // MatsP_50.18 //
tasyāṃ vai dhūmavarṇāyām ajamīḍhaḥ samīyivān /
ṛkṣaṃ sā janayāmāsa dhūmavarṇaṃ śatāgrajam // MatsP_50.19 //
ṛkṣātsaṃvaraṇo jajñe kuruḥ saṃvaraṇāt tataḥ /
yaḥ prayāgamatikramya kurukṣetramakalpayat // MatsP_50.20 //
kṛṣyatastu mahārājo varṣāṇi subahūnyatha /
kṛṣyamāṇastataḥ śakro bhayāttasmai varaṃ dadau // MatsP_50.21 //
puṇyaṃ ca ramaṇīyaṃ ca kurukṣetraṃ tu tatsmṛtam /
tasyānvavāyaḥ sumahān yasya nāmnā tu kauravāḥ // MatsP_50.22 //
kurostu dayitāḥ putrāḥ sudhanvā jahnureva ca /
parīkṣicca mahātejāḥ prajanaścārimardanaḥ // MatsP_50.23 //
sudhanvanastu dāyādaḥ putro matimatāṃ varaḥ /
cyavanastasya putrastu rājā dharmārthatattvavit // MatsP_50.24 //
cyavanasya kṛmiḥ putra ṛkṣājjajñe mahātapāḥ /
kṛmeḥ putro mahāvīryaḥ khyātastvindrasamo vibhuḥ // MatsP_50.25 //
caidyoparicaro vīro vasurnāmāntarikṣagaḥ /
caidyoparicarājjajñe girikā sapta vai sutān // MatsP_50.26 //
mahāratho magadharāḍ viśruto yo bṛhadrathaḥ /
pratyaśravāḥ kuśaścaiva caturtho harivāhanaḥ // MatsP_50.27 //
pañcamaśca yajuścaiva matsyaḥ kālī ca saptamī /
bṛhadrathasya dāyādaḥ kuśāgro nāma viśrutaḥ // MatsP_50.28 //
kuśāgrasyātmajaścaiva vṛṣabho nāma vīryavān /
vṛṣabhasya tu dāyādaḥ puṇyavānnāma pārthivaḥ // MatsP_50.29 //
puṇyaḥ puṇyavataścaiva rājā satyadhṛtistataḥ /
dāyādastasya dhanuṣas tasmātsarvaśca jajñivān // MatsP_50.30 //
sarvasya sambhavaḥ putras tasmādrājā bṛhadrathaḥ /
dve tasya śakale jāte jarayā saṃdhitaś ca saḥ // MatsP_50.31 //
jarayā saṃdhito yasmāj jarāsaṃdhastataḥ smṛtaḥ /
jetā sarvasya kṣatrasya jarāsaṃdho mahābalaḥ // MatsP_50.32 //
jarāsaṃdhasya putrastu sahadevaḥ pratāpavān /
sahadevātmajaḥ śrīmān somavit sa mahātapāḥ // MatsP_50.33 //
śrutaśravāstu somāder māgadhāḥ parikīrtitāḥ /
jahnustvajanayatputraṃ surathaṃ nāma bhūmipam // MatsP_50.34 //
surathasya tu dāyādo vīro rājā vidūrathaḥ /
vidūrathasutaścāpi sārvabhauma iti smṛtaḥ // MatsP_50.35 //
sārvabhaumājjayatseno rucirastasya cātmajaḥ /
rucirāttu tato bhaumas tvaritāyustato 'bhavat // MatsP_50.36 //
akrodhanas tv āyusutas tasmāddevātithiḥ smṛtaḥ /
devātithestu dāyādo dakṣa eva babhūva ha // MatsP_50.37 //
bhīmasenastato dakṣād dilīpas tasya cātmajaḥ /
dilīpasya pratīpastu tasya putrās trayaḥ smṛtāḥ // MatsP_50.38 //
devāpiḥ śaṃtanuścaiva vāhlīkaścaiva te trayaḥ /
vāhlīkasya tu dāyādāḥ sapta vāhlīśvarā nṛpāḥ /
devāpistu hy apadhyātaḥ prajābhirabhavanmuniḥ // MatsP_50.39 //
*munaya ūcuḥ
prajābhistu kimarthaṃ vai hy apadhyāto janeśvaraḥ /
ko doṣo rājaputrasya prajābhiḥ samudāhṛtaḥ // MatsP_50.40 //
*sūta uvāca
kilāsīdrājaputrastu kuṣṭhī taṃ nābhyapūjayan /
kāryaṃ caiva tu devānāṃ kṣatraṃ prati dvijottamāḥ /
bhaviṣyaṃ kīrtayiṣyāmi śaṃtanostu nibodhata // MatsP_50.41 //
śaṃtanustvabhavadrājā vidvānsa vai mahābhiṣak /
idaṃ codāharantyatra ślokaṃ prati mahābhiṣak // MatsP_50.42 //
yaṃ yaṃ karābhyāṃ spṛśati jīrṇaṃ rogiṇameva ca /
punaryuvā ca bhavati tasmāttaṃ śaṃtanuṃ viduḥ // MatsP_50.43 //
tattasya śaṃtanutvaṃ hi prajābhiriha kīrtyate /
tato 'vṛṇuta bhāryārthaṃ śaṃtanurjāhnavīṃ nṛpa // MatsP_50.44 //
tasyāṃ devavrataṃ nāma kumāraṃ janayadvibhuḥ /
kālī vicitravīryaṃ tu dāśeyī janayatsutam // MatsP_50.45 //
śaṃtanordayitaṃ putraṃ śāntātmānamakalmaṣam /
kṛṣṇadvaipāyano nāma kṣetre vaicitraviryake // MatsP_50.46 //
dhṛtarāṣṭraṃ ca pāṇḍuṃ ca viduraṃ cāpyajījanat /
dhṛtarāṣṭrastu gāndhāryāṃ putrānajanayacchatam // MatsP_50.47 //
teṣāṃ duryodhanaḥ śreṣṭhaḥ sarvakṣatrasya vai prabhuḥ /
mādrī kuntī tathā caiva pāṇḍorbhārye babhūvatuḥ // MatsP_50.48 //
devadattāḥ sutāḥ pañca pāṇḍorarthe 'bhijajñire /
dharmādyudhiṣṭhiro jajñe mārutācca vṛkodaraḥ // MatsP_50.49 //
indrāddhanaṃjayaścaiva indratulyaparākramaḥ /
nakulaṃ sahadevaṃ ca mādryaśvibhyāmajījanat // MatsP_50.50 //
pañcaite pāṇḍavebhyastu draupadyāṃ jajñire sutāḥ /
draupadyajanayacchreṣṭhaṃ prativindhyaṃ yudhiṣṭhirāt // MatsP_50.51 //
śrutasenaṃ bhīmasenāc chrutakīrtiṃ dhanaṃjayāt /
caturthaṃ śrutakarmāṇaṃ sahadevād ajāyata // MatsP_50.52 //
nakulācca śatānīkaṃ draupadeyāḥ prakīrtitāḥ /
tebhyo 'pare pāṇḍaveyāḥ ṣaḍevānye mahārathāḥ // MatsP_50.53 //
haiḍambo bhīmasenāttu putro jajñe ghaṭotkacaḥ /
kāśī baladharādbhīmāj jajñe vai sarvagaṃ sutam // MatsP_50.54 //
suhotraṃ tanayaṃ mādrī sahadevādasūyata /
kareṇumatyāṃ caidyāyāṃ niramitrastu nākuliḥ // MatsP_50.55 //
subhadrāyāṃ rathī pārthād abhimanyurajāyata /
yaudheyaṃ devakī caiva putraṃ jajñe yudhiṣṭhirāt // MatsP_50.56 //
abhimanyoḥ parīkṣittu putraḥ parapurajayaḥ /
janamejayaḥ parīkṣitaḥ putraḥ paramadhārmikaḥ // MatsP_50.57 //
brahmāṇaṃ kalpayāmāsa sa vai vājasaneyakam /
sa vaiśampāyanenaiva śaptaḥ kila maharṣiṇā // MatsP_50.58 //
na sthāsyatīha durbuddhe tavaitadvacanaṃ bhuvi /
yāvatsthāsyasi tvaṃ loke tāvadeva prapatsyati // MatsP_50.59 //
kṣatrasya vijayaṃ jñātvā tataḥprabhṛti sarvaśaḥ /
abhigamya sthitāścaiva nṛpaṃ ca janamejayam // MatsP_50.60 //
tataḥprabhṛti śāpena kṣatriyasya tu yājinaḥ /
utsannā yājino yajñe tataḥprabhṛti sarvaśaḥ // MatsP_50.61 //
kṣatrasya yājinaḥ kecic chāpāttasya mahātmanaḥ /
paurṇamāsena haviṣā iṣṭvā tasminprajāpatim /
sa vaiśampāyanenaiva praviśanvāritastataḥ // MatsP_50.62 //
parīkṣitaḥ suto 'sau vai pauravo janamejayaḥ /
dvir aśvamedhamāhṛtya mahāvājasaneyakaḥ // MatsP_50.63 //
pravartayitvā taṃ sarvam ṛṣiṃ vājasaneyakam /
vivāde brāhmaṇaiḥ sārdham abhiśapto vanaṃ yayau // MatsP_50.64 //
janamejayācchatānīkas tasmājjajñe sa vīryavān /
janamejayaḥ śatānīkaṃ putraṃ rājye 'bhiṣiktavān // MatsP_50.65 //
athāśvamedhena tataḥ śatānīkasya vīryavān /
jajñe 'dhisomakṛṣṇākhyaḥ sāmprataṃ yo mahāyaśāḥ // MatsP_50.66 //
tasmiñchāsati rāṣṭraṃ tu yuṣmābhiridamāhṛtam /
durāpaṃ dīrghasattraṃ vai trīṇi varṣāṇi puṣkare /
varṣadvayaṃ kurukṣetre dṛṣadvatyāṃ dvijottamāḥ // MatsP_50.67 //
*munaya ūcuḥ
bhaviṣyaṃ śrotumicchāmaḥ prajānāṃ lomaharṣaṇe /
purā kila yadetadvai vyatītaṃ kīrtitaṃ tvayā // MatsP_50.68 //
yeṣu vai sthāsyate kṣatram utpatsyante nṛpāśca ye /
teṣām āyuṣpramāṇaṃ ca nāmataścaiva tānnṛpān // MatsP_50.69 //
kṛtayugapramāṇaṃ ca tretādvāparayostathā /
kaliyugapramāṇaṃ ca yugadoṣaṃ yugakṣayam // MatsP_50.70 //
sukhaduḥkhapramāṇaṃ ca prajādoṣaṃ yugasya tu /
etatsarvaṃ prasaṃkhyāya pṛcchatāṃ brūhi naḥ prabho // MatsP_50.71 //
*sūta uvāca
yathā me kīrtitaṃ pūrvaṃ vyāsenākliṣṭakarmaṇā /
bhāvyaṃ kaliyugaṃ caiva tathā manvantarāṇi ca // MatsP_50.72 //
anāgatāni sarvāṇi bruvato me nibodhata /
ata ūrdhvaṃ pravakṣyāmi bhaviṣyā ye nṛpāstathā // MatsP_50.73 //
aiḍekṣvākvanvaye caiva paurave cānvaye tathā /
yeṣu saṃsthāsyate tacca aiḍekṣvākukulaṃ śubham /
tānsarvānkīrtayiṣyāmi bhaviṣye kathitānnṛpān // MatsP_50.74 //
tebhyo 'pare 'pi ye tv anye hy utpatsyante nṛpāḥ punaḥ /
kṣatrāḥ pāraśavāḥ śūdrās tathānye ye bahiścarāḥ // MatsP_50.75 //
andhāḥ śakāḥ pulindāśca cūlikā yavanāstathā /
kaivartābhīraśabarā ye cānye mlecchasambhavāḥ /
paryāyataḥ pravakṣyāmi nāmataścaiva tānnṛpān // MatsP_50.76 //
adhisomakṛṣṇaś caiteṣāṃ prathamaṃ vartate nṛpaḥ /
tasyānvavāye vakṣyāmi bhaviṣye kathitānnṛpān // MatsP_50.77 //
adhisomakṛṣṇaputrastu vivakṣurbhavitā nṛpaḥ /
gaṅgayā tu hṛte tasmin nagare nāgasāhvaye // MatsP_50.78 //
tyaktvā vivakṣurnagaraṃ kauśāmbyāṃ tu nivatsyati /
bhaviṣyāṣṭau sutāstasya mahābalaparākramāḥ // MatsP_50.79 //
bhūrirjyeṣṭhaḥ sutastasya tasya citrarathaḥ smṛtaḥ /
śucidravaścitrarathād vṛṣṇimāṃśca śucidravāt // MatsP_50.80 //
vṛṣṇimataḥ suṣeṇaśca bhaviṣyati śucirnṛpaḥ /
tasmātsuṣeṇādbhavitā sunītho nāma pārthivaḥ // MatsP_50.81 //
nṛpātsunīthādbhavitā nṛcakṣuḥ sumahāyaśāḥ /
nṛcakṣuṣastu dāyādo bhavitā vai sukhīvalaḥ // MatsP_50.82 //
sukhīvalasutaścāpi bhāvī rājā pariṣṇavaḥ /
pariṣṇavasutaścāpi bhavitā sutapā nṛpaḥ // MatsP_50.83 //
medhāvī tasya dāyādo bhaviṣyati na saṃśayaḥ /
medhāvinaḥ sutaścāpi bhaviṣyati puraṃjayaḥ // MatsP_50.84 //
urvo bhāvyaḥ sutastasya tigmātmā tasya cātmajaḥ /
tigmādbṛhadratho bhāvyo vasudāmā bṛhadrathāt // MatsP_50.85 //
vasudāmnaḥ śatānīko bhaviṣyodayanastataḥ /
bhaviṣyate codayanād vīge rājā vahīnaraḥ // MatsP_50.86 //
vahīnarātmajaścaiva daṇḍapāṇirbhaviṣyati /
daṇḍapāṇerniramitro niramitrāttu kṣemakaḥ // MatsP_50.87 //
atrānuvaṃśaśloko 'yaṃ gīto vipraiḥ purātanaiḥ /
brahmakṣatrasya yo yonir vaṃśo devarṣisatkṛtaḥ /
kṣemakaṃ prāpya rājānaṃ saṃsthāsyati kalau yuge // MatsP_50.88 //
ityeṣa pauravo vaṃśo yathāvadiha kīrtitaḥ /
dhīmataḥ pāṇḍuputrasya cārjunasya mahātmanaḥ // MatsP_50.89 //
Matsya-Purāṇa 51
*ṛṣaya ūcuḥ
ye pūjyāḥ syur dvijātīnām agnayaḥ sūta sarvadā /
tānidānīṃ samācakṣva tadvaṃśaṃ cānupūrvaśaḥ // MatsP_51.1 //
*sūta uvāca
yo 'sāv agnirabhīmānī smṛtaḥ svāyambhuve 'ntare /
brahmaṇo mānasaḥ putras tasmātsvāhā vyajījanat // MatsP_51.2 //
pāvakaṃ pavamānaṃ ca śuciragniśca yaḥ smṛtaḥ /
nirmathyaḥ pavamāno 'gnir vaidyutaḥ pāvakātmajaḥ // MatsP_51.3 //
śuciragniḥ smṛtaḥ sauraḥ sthāvarāścaiva te smṛtāḥ /
pavamānātmajo hy agnir havyavāhaḥ sa ucyate // MatsP_51.4 //
pāvakaḥ saharakṣastu havyavāhamukhaḥ śuciḥ /
devānāṃ havyavāho 'gniḥ prathamo brahmaṇaḥ sutaḥ // MatsP_51.5 //
saharakṣaḥ surāṇāṃ tu trayāṇāṃ te trayo 'gnayaḥ /
eteṣāṃ putrapautrāśca catvāriṃśattathaiva ca // MatsP_51.6 //
pravakṣye nāmatastānvai pravibhāgena tānpṛthak /
pāvano laukiko hy agniḥ prathamo brahmaṇaśca yaḥ // MatsP_51.7 //
brahmaudanāgnis tatputro bharato nāma viśrutaḥ /
vaiśvānaro havyavāho vahanhavyaṃ mamāra saḥ // MatsP_51.8 //
sa mṛto 'tharvaṇaḥ putro mathitaḥ puṣkarodadhiḥ /
yo 'tharvā laukiko hy agnir dakṣiṇāgniḥ sa ucyate // MatsP_51.9 //
bhṛgoḥ prajāyatātharvā hy aṅgirātharvaṇaḥ smṛtaḥ /
tasya hy alaukiko hy agnir dakṣiṇāgniḥ sa vai smṛtaḥ // MatsP_51.10 //
atha yaḥ pavamānastu nirmathyo 'gniḥ sa ucyate /
sa ca vai gārhapatyo 'gniḥ prathamo brahmaṇaḥ smṛtaḥ // MatsP_51.11 //
tataḥ sabhyāvasathyau ca saṃśatyās tau sutāvubhau /
tataḥ ṣoḍaśa nadyastu cakame havyavāhanaḥ /
yaḥ khalvāhavanīyo 'gnir abhimānī dvijaiḥ smṛtaḥ // MatsP_51.12 //
kāverīṃ kṛṣṇaveṇīṃ ca narmadāṃ yamunāṃ tathā /
godāvarīṃ vitastāṃ ca candrabhāgāmirāvatīm // MatsP_51.13 //
vipāśāṃ kauśikīṃ caiva śatadruṃ sarayūṃ tathā /
sītāṃ manasvinīṃ caiva hrādinīṃ pāvanāṃ tathā // MatsP_51.14 //
tāsu ṣoḍaśadhātmānaṃ pravibhajya pṛthakpṛthak /
tadā tu viharaṃstāsu dhiṣṇyecchaḥ sa babhūva ha // MatsP_51.15 //
svābhidhānasthitā dhiṣṇyās tāsūtpannāśca dhiṣṇavaḥ /
dhiṣṇyeṣu jajñire yasmāt tataste dhiṣṇavaḥ smṛtāḥ // MatsP_51.16 //
ityete vai nadīputrā dhiṣṇyeṣu pratipedire /
teṣāṃ viharaṇīyā ye upastheyāśca tāñśṛṇu /
vibhuḥ pravāhaṇo 'gnīdhras tatrasthā dhiṣṇavo 'pare // MatsP_51.17 //
viharati yathāsthānaṃ puṇyāhe samupakrame /
anirdeśyānivāryāṇām agnīnāṃ śṛṇuta kramam // MatsP_51.18 //
vāsavo 'gniḥ kṛśānuryo dvitīyottaravedikaḥ /
samrāḍagnisuto hyaṣṭāv upatiṣṭhanti tāndvijāḥ // MatsP_51.19 //
parjanyaḥ pavamānastu dvitīyaḥ so 'nudṛśyate /
pāvakoṣṇaḥ samūhyastu vottare so 'gnirucyate // MatsP_51.20 //
havyasūdo hy asaṃmṛjyaḥ śāmitraḥ sa vibhāvyate /
śatadhāmā sudhājyotī raudraiśvaryaḥ sa ucyate // MatsP_51.21 //
brahmajyotir vasudhāmā brahmasthānīya ucyate /
ajaikapādupastheyaḥ sa vai śālāmukho yataḥ // MatsP_51.22 //
anirdeśyo hyahirbudhnyo bahirante tu dakṣiṇau /
putrā hyete tu sarvasya upastheyā dvijaiḥ smṛtāḥ // MatsP_51.23 //
tato viharaṇīyāṃstu vakṣyāmyaṣṭau tu tānsutān /
hautriyasya suto hyagnir barhiṣo havyavāhanaḥ // MatsP_51.24 //
praśaṃsyo 'gniḥ pracetāstu dvitīyaḥ saṃsahāyakaḥ /
suto hyagner viśvavedā brāhmaṇācchaṃsirucyate // MatsP_51.25 //
apāṃ yoniḥ smṛtaḥ svāmbhaḥ seturnāma vibhāvyate /
dhiṣṇya āharaṇā hyete somenejyanta vai dvijaiḥ // MatsP_51.26 //
tato yaḥ pāvako nāmnā yaḥ sadbhiryoga ucyate /
agniḥ so 'vabhṛtho jñeyo varuṇena sahejyate // MatsP_51.27 //
hṛdayasya suto hyagner jaṭhare 'sau nṛṇāṃ pacan /
manyumāñjaṭharaścāgnir viddhāgniḥ satataṃ smṛtaḥ // MatsP_51.28 //
parasparotthito hyagnir bhūtānīha vibhurdahan /
agnermanyumataḥ putro ghoraḥ saṃvartakaḥ smṛtaḥ // MatsP_51.29 //
pibannapaḥ sa vasati samudre vaḍavāmukhe /
samudravāsinaḥ putraḥ saharakṣo vibhāvyate // MatsP_51.30 //
saharakṣastu vai kāmān gṛhe sa vasate nṛṇām /
kravyādagniḥ sutastasya puruṣānyo 'tti vai mṛtān // MatsP_51.31 //
ityete pāvakasyāgner dvijaiḥ putrāḥ prakīrtitāḥ /
tataḥ sutāstu sauvīryād gandharvairasurair hṛtāḥ // MatsP_51.32 //
mathito yastvaraṇyāṃ tu so 'gnirāpa samindhanam /
āyur nāmnā tu bhagavān paśau yastu praṇīyate // MatsP_51.33 //
āyuṣo mahimānputro dahanastu tataḥ sutaḥ /
pākayajñeṣv abhīmānī hutaṃ havyaṃ bhunakti yaḥ // MatsP_51.34 //
sarvasmāddevalokācca havyaṃ kavyaṃ bhunakti yaḥ /
putro 'sya sahito hyagnir adbhutaḥ sa mahāyaśāḥ // MatsP_51.35 //
prāyaścitteṣvabhīmānī hṛtaṃ havyaṃ bhunakti yaḥ /
adbhutasya suto vīro devāṃśastu mahānsmṛtaḥ // MatsP_51.36 //
vividhāgnistatastasya tasya putro mahākaviḥ /
vividhāgnisutādarkād agnayo 'ṣṭau sutāḥ smṛtāḥ // MatsP_51.37 //
kāmyāsviṣṭiṣvabhīmānī rakṣohāyatikṛcca yaḥ /
surabhirvasumānnādo haryaśvaścaiva rukmavān // MatsP_51.38 //
pravargyaḥ kṣemavāṃścaiva ityaṣṭau ca prakīrtitāḥ /
śucyagnestu prajā hyeṣā agnayaśca caturdaśa // MatsP_51.39 //
ityete hyagnayaḥ proktāḥ praṇītā ye hi cādhvare /
samatīte tu sarge ye yāmaiḥ saha surottamaiḥ // MatsP_51.40 //
svāyambhuve 'ntare pūrvam agnayaste 'bhimāninaḥ /
ete viharaṇīyeṣu cetanācetaneṣviha // MatsP_51.41 //
sthānābhimānino 'gnīdhrāḥ prāgāsanhavyavāhanāḥ /
kāmyanaimittikādyāste ye te karmasvavasthitāḥ // MatsP_51.42 //
pūrve manvantare 'tīte śukrairyāmaiśca taiḥ saha /
ete devagaṇaiḥ sārdhaṃ prathamasyāntare manoḥ // MatsP_51.43 //
ityetā yonayo hyaktāḥ sthānākhyā jātavedasām /
svārociṣādiṣu jñeyāḥ savarṇānteṣu saptasu // MatsP_51.44 //
tairevaṃ tu prasaṃkhyātaṃ sāmpratānāgateṣviha /
manvantareṣu sarveṣu lakṣaṇaṃ jātavedasām // MatsP_51.45 //
manvantareṣu sarveṣu nānārūpaprayojanaiḥ /
vartante vartamānaiśca yāmairdevaiḥ sahāgnayaḥ // MatsP_51.46 //
anāgataiḥ suraiḥ sārdhaṃ vatsyanto 'nāgatāstvatha /
ityeṣa pracayo 'gnīnāṃ mayā prokto yathākramam /
vistareṇānupūrvyā ca kimanyacchrotumicchatha // MatsP_51.47 //
Matsya-Purāṇa 52
*ṛṣaya ūcuḥ
idānīṃ prāha yadviṣṇuḥ pṛṣṭaḥ paramamuttamam /
tadidānīṃ samācakṣva dharmādharmasya vistaram // MatsP_52.1 //
*sūta uvāca
evamekārṇave tasmin matsyarūpī janārdanaḥ /
vistāramādisargasya pratisargasya cākhilam // MatsP_52.2 //
kathayāmāsa viśvātmā manave sūryasūnave /
karmayogaṃ ca sāṃkhyaṃ ca yathāvadvistarānvitam // MatsP_52.3 //
*ṛṣaya ūcuḥ
śrotumicchāmahe sūta karmayogasya lakṣaṇam /
yasmādaviditaṃ loke na kiṃcittava suvrata // MatsP_52.4 //
*sūta uvāca
karmayogaṃ ca vakṣyāmi yathā viṣṇuvibhāṣitam /
jñānayogasahasrāddhi karmayogaḥ praśasyate // MatsP_52.5 //
karmayogodbhavaṃ jñānaṃ tasmāttatparamaṃ padam /
karmajñānodbhavaṃ brahma na ca jñānamakarmaṇaḥ // MatsP_52.6 //
tasmātkarmaṇi yuktātmā tattvamāpnoti śāśvatam /
vedo 'khilo dharmamūlam ācāraścaiva tadvidām // MatsP_52.7 //
aṣṭāvātmaguṇās tasmin pradhānatvena saṃsthitāḥ /
dayā sarveṣu bhūteṣu kṣāntī rakṣāturasya tu // MatsP_52.8 //
anasūyā tathā loke śaucamantarbahirdvijāḥ /
anāyāseṣu kāryeṣu māṅgalyācārasevanam // MatsP_52.9 //
na ca dravyeṣu kārpaṇyam ārteṣūpārjiteṣu ca /
tathāspṛhā paradravye parastrīṣu ca sarvadā // MatsP_52.10 //
aṣṭāvātmaguṇāḥ proktāḥ purāṇasya tu kovidaiḥ /
ayameva kriyāyogo jñānayogasya sādhakaḥ // MatsP_52.11 //
karmayogaṃ vinā jñānaṃ kasyacin neha dṛśyate /
śrutismṛtyuditaṃ dharmam upatiṣṭhetprayatnataḥ // MatsP_52.12 //
devatānāṃ pitṝṇāṃ ca manuṣyāṇāṃ ca sarvadā /
kuryādaharaharyajñair bhūtarṣigaṇatarpaṇam // MatsP_52.13 //
svādhyāyairarcayeccarṣīn homairvidvānyathāvidhi /
pitṝñchrāddhair annadānair bhūtāni balikarmabhiḥ // MatsP_52.14 //
pañcaite vihitā yajñāḥ pañcasūnāpanuttaye /
kaṇḍanī peṣaṇī cullī jalakumbhī pramārjanī // MatsP_52.15 //
pañca sūnā gṛhasthasya tena svargaṃ na gacchati /
tatpāpanāśanāyāmī pañca yajñāḥ prakīrtitāḥ // MatsP_52.16 //
dvāviṃśatistathāṣṭau ca ye saṃskārāḥ prakīrtitāḥ /
tadyukto 'pi na mokṣāya yastvātmaguṇavarjitaḥ // MatsP_52.17 //
tasmādātmaguṇopetaḥ śrutikarma samācaret /
gobrāhmaṇānāṃ vittena sarvadā bhadramācaret // MatsP_52.18 //
gobhūhiraṇyavāsobhir gandhamālyodakena ca /
pūjayedbrahmaviṣṇvarka-rudravasvātmakaṃ śivam // MatsP_52.19 //
vratopavāsair vidhivac-chraddhayā ca vimatsaraḥ /
yo 'sāv atīndriyaḥ śāntaḥ sūkṣmo 'vyaktaḥ sanātanaḥ /
vāsudevo jaganmūrtis tasya sambhūtayo hy amī // MatsP_52.20 //
brahmā viṣṇuśca bhagavān mārtaṇḍo vṛṣavāhanaḥ /
aṣṭau ca vasavastadvad ekādaśa gaṇādhipāḥ /
lokapālādhipāścaiva pitaro mātarastathā // MatsP_52.21 //
imā vibhūtayaḥ proktāś carācarasamanvitāḥ /
brahmādyāś caturo mūlam avyaktādhipatiḥ smṛtaḥ // MatsP_52.22 //
oṃ oṃ brahmaṇā cātha sūryeṇa viṣṇunātha śivena vā /
abhedātpūjitena syāt pūjitaṃ sacarācaram // MatsP_52.23 //
brahmādīnāṃ paraṃ dhāma trayāṇāmapi saṃsthitiḥ /
vedamūrtāv ataḥ pūṣā pūjanīyaḥ prayatnataḥ // MatsP_52.24 //
tasmādagnidvijamukhān kṛtvā sampūjayedimān /
dānairvratopavāsaiśca japahomādinā naraḥ // MatsP_52.25 //
iti kriyāyogaparāyaṇasya vedāntaśāstrasmṛtivatsalasya /
vikarmabhītasya sadā na kiṃcit prāptavyamastīha pare ca loke // MatsP_52.26 //
Matsya-Purāṇa 53
*munaya ūcuḥ
purāṇasaṃkhyāmācakṣva sūta vistaraśaḥ kramāt /
dānadharmamaśeṣaṃ tu yathāvadanupūrvaśaḥ // MatsP_53.1 //
*sūta uvāca
idameva purāṇeṣu purāṇapuruṣastadā /
yaduktavānsa viśvātmā manave tannibodhata // MatsP_53.2 //
*matsya uvāca
purāṇaṃ sarvaśāstrāṇāṃ prathamaṃ brahmaṇā smṛtam /
anantaraṃ ca vaktrebhyo vedāstasya vinirgatāḥ // MatsP_53.3 //
purāṇamekamevāsīt tadā kalpāntare 'nagha /
trivargasādhanaṃ puṇyaṃ śatakoṭipravistaram // MatsP_53.4 //
nirdagdheṣu ca lokeṣu vājirūpeṇa vai mayā /
aṅgāni caturo vedān purāṇaṃ nyāyavistaram // MatsP_53.5 //
mīmāṃsāṃ dharmaśāstraṃ ca parigṛhya mayā kṛtam /
matsyarūpeṇa ca punaḥ kalpādāvudakārṇave // MatsP_53.6 //
aśeṣam etatkathitam udakāntargatena ca /
śrutvā jagāda ca munīn prati devāṃścaturmukhaḥ // MatsP_53.7 //
pravṛttiḥ sarvaśāstrāṇāṃ purāṇasyābhavattataḥ /
kālenāgrahaṇaṃ dṛṣṭvā purāṇasya tato nṛpa // MatsP_53.8 //
vyāsarūpamahaṃ kṛtvā saṃharāmi yuge yuge /
caturlakṣapramāṇena dvāpare dvāpare sadā // MatsP_53.9 //
tathāṣṭādaśadhā kṛtvā bhūrloke 'sminprakāśyate /
adyāpi devaloke 'smiñ chatakoṭipravistaram // MatsP_53.10 //
tadartho 'tra caturlakṣaṃ saṃkṣepeṇa nivaśitaḥ /
purāṇāni daśāṣṭau ca sāmprataṃ tadihocyate // MatsP_53.11 //
nāmatastāni vakṣyāmi śṛṇudhvaṃ munisattamāḥ /
brahmaṇābhihitaṃ pūrvaṃ yāvanmātraṃ marīcaye // MatsP_53.12 //
brāhmaṃ tridaśasāhasraṃ purāṇaṃ parikīrtyate /
likhitvā tacca yo dadyāj jaladhenusamanvitam /
vaiśākhapūrṇimāyāṃ ca brahmaloke mahīyate // MatsP_53.13 //
etadeva yadā padmam abhūddhairaṇmayaṃ jagat /
tadvṛttāntāśrayaṃ tadvat pādmamityucyate budhaiḥ /
pādmaṃ tatpañcapañcāśat-sahasrāṇīha kathyate // MatsP_53.14 //
tatpurāṇaṃ ca yo dadyāt suvarṇakamalānvitam /
jyeṣṭhe māsi tilairyuktam aśvamedhaphalaṃ labhet // MatsP_53.15 //
vārāhakalpavṛttāntam adhikṛtya parāśaraḥ /
yatprāha dharmānakhilāṃs tadyuktaṃ vaiṣṇavaṃ viduḥ // MatsP_53.16 //
tadāṣāḍhe ca yo dadyād ghṛtadhenusamanvitam /
paurṇamāsyāṃ vipūtātmā sa padaṃ yāti vāruṇam /
trayoviṃśatisāhasraṃ tatpramāṇaṃ vidurbudhāḥ // MatsP_53.17 //
śvetakalpaprasaṅgena dharmānvāyurihābravīt /
yatra tadvāyavīyaṃ syād rudramāhātmyasaṃyutam /
caturviṃśasahasrāṇi purāṇaṃ tadihocyate // MatsP_53.18 //
śrāvaṇyāṃ śrāvaṇe māsi guḍadhenusamanvitam /
yo dadyādvṛṣasaṃyuktaṃ brāhmaṇāya kuṭumbine /
śivaloke sa pūtātmā kalpamekaṃ vasennaraḥ // MatsP_53.19 //
yatrādhikṛtya gāyatrīṃ varṇyate dharmavistaraḥ /
vṛtrāsuravadhopetaṃ tadbhāgavatamucyate // MatsP_53.20 //
sārasvatasya kalpasya madhye ye syurnarottamāḥ /
tadvṛttāntodbhavaṃ loke tadbhāgavatamucyate // MatsP_53.21 //
likhitvā tacca yo dadyād dhemasiṃhasamanvitam /
paurṇamāsyāṃ prauṣṭhapadyāṃ sa yāti paramāṃ gatim /
aṣṭādaśa sahasrāṇi purāṇaṃ tatpracakṣate // MatsP_53.22 //
yatrāha nārado dharmān bṛhatkalpāśrayāṇi ca /
pañcaviṃśatsahasrāṇi nāradīyaṃ taducyate // MatsP_53.23 //
āśvine pañcadaśyāṃ tu dadyāddhenusamanvitam /
paramāṃ siddhimāpnoti punarāvṛttidurlabhām // MatsP_53.24 //
yatrādhikṛtya śakunīn dharmādharmavicāraṇā /
vyākhyātā vai munipraśne munibhirdharmacāribhiḥ // MatsP_53.25 //
mārkaṇḍeyena kathitaṃ tatsarvaṃ vistareṇa tu /
purāṇaṃ navasāhasraṃ mārkaṇḍeyam ihocyate // MatsP_53.26 //
pratilikhya ca yo dadyāt sauvarṇakarisaṃyutam /
kārttikyāṃ puṇḍarīkasya yajñasya phalabhāgbhavet // MatsP_53.27 //
yat tad īśānakaṃ kalpaṃ vṛttāntamadhikṛtya ca /
vasiṣṭhāyāgninā proktam āgneyaṃ tatpracakṣate // MatsP_53.28 //
likhitvā tacca yo dadyād dhemapadmasamanvitam /
mārgaśīrṣyāṃ vidhānena tiladhenusamanvitam // MatsP_53.29 //
tacca ṣoḍaśasāhasraṃ sarvakratuphalapradam /
yaḥ pradadhannaraḥ so 'tha svargaloke mahīyate // MatsP_53.30 //
yatrādhikṛtya māhātmyam ādityasya caturmukhaḥ /
aghorakalpavṛttānta-prasaṅgena jagatsthitim /
manave kathayāmāsa bhūtagrāmasya lakṣaṇam // MatsP_53.31 //
caturdaśa sahasrāṇi tathā pañca śatāni ca /
bhaviṣyacaritaprāyaṃ bhaviṣyaṃ tadihocyate // MatsP_53.32 //
tatpauṣe māsi yo dadyāt paurṇamāsyāṃ vimatsaraḥ /
guḍakumbhasamāyuktam agniṣṭomaphalaṃ bhavet // MatsP_53.33 //
rathaṃtarasya kalpasya vṛttāntamadhikṛtya ca /
sāvarṇinā nāradāya kṛṣṇamāhātmyamuttamam // MatsP_53.34 //
yatra brahmavarāhasya codantaṃ varṇitaṃ muhuḥ /
tadaṣṭādaśasāhasraṃ brahmavaivartamucyate // MatsP_53.35 //
purāṇaṃ brahmavaivartaṃ yo dadyānmāghamāsi ca /
paurṇamāsyāṃ śubhadine brahmaloke mahīyate // MatsP_53.36 //
yatrāgniliṅgamadhyasthaḥ prāha devo maheśvaraḥ /
dharmārthakāmamokṣārtham āgneyamadhikṛtya ca // MatsP_53.37 //
kalpānte laiṅgamityuktaṃ purāṇaṃ brahmaṇā svayam /
tadekādaśasāhasraṃ phālgunyāṃ yaḥ prayacchati /
tiladhenusamāyuktaṃ sa yāti śivasāmyatām // MatsP_53.38 //
mahāvarāhasya punar māhātmyamadhikṛtya ca /
viṣṇunābhihitaṃ kṣoṇyai tadvārāham ihocyate // MatsP_53.39 //
mānavasya prasaṅgena kalpasya munisattamāḥ /
caturviṃśatsahasrāṇi tatpurāṇamihocyate // MatsP_53.40 //
kāñcanaṃ garuḍaṃ kṛtvā tiladhenusamanvitam /
paurṇamāsyāṃ madhau dadyād brāhmaṇāya kuṭumbine /
varāhasya prasādena padamāpnoti vaiṣṇavam // MatsP_53.41 //
yatra māheśvarāndharmān adhikṛtya ca ṣaṇmukhaḥ /
kalpe tatpuruṣaṃ vṛttaṃ caritairupabṛṃhitam // MatsP_53.42 //
skāndaṃ nāma purāṇaṃ ca hy ekāśītirnigadyate /
sahasrāṇi śataṃ caikam iti martyeṣu gadyate // MatsP_53.43 //
parilikhya ca yo dadyād dhemaśūlasamanvitam /
śaivaṃ padamavāpnoti mīne copāgate ravau // MatsP_53.44 //
trivikramasya māhātmyam adhikṛtya caturmukhaḥ /
trivargamabhyadhāttacca vāmanaṃ parikīrtitam // MatsP_53.45 //
purāṇaṃ daśasāhasraṃ kūrmakalpānugaṃ śivam /
yaḥ śaradviṣuve dadyād vaiṣṇavaṃ yātyasau padam // MatsP_53.46 //
yatra dharmārthakāmānāṃ mokṣasya ca rasātale /
māhātmyaṃ kathayāmāsa kūrmarūpī janārdanaḥ // MatsP_53.47 //
indradyumnaprasaṅgena ṛṣibhyaḥ śakrasaṃnidhau /
aṣṭādaśa sahasrāṇi lakṣmīkalpānuṣaṅgikam // MatsP_53.48 //
yo dadyādayane kūrmaṃ hemakūrmasamanvitam /
gosahasrapradānasya phalaṃ samprāpnuyānnaraḥ // MatsP_53.49 //
śrutīnāṃ yatra kalpādau pravṛttyarthaṃ janārdanaḥ /
matsyarūpeṇa manave narasiṃhopavarṇanam // MatsP_53.50 //
adhikṛtyābravītsapta-kalpavṛttaṃ munīśvarāḥ /
tanmātsyamiti jānīdhvaṃ sahasrāṇi caturdaśa // MatsP_53.51 //
viṣuve hemamatsyena dhenvā caiva samanvitam /
yo dadyātpṛthivī tena dattā bhavati cākhilā // MatsP_53.52 //
yadā ca gāruḍe kalpe viśvāṇḍādgaruḍodbhavam /
adhikṛtyābravītkṛṣṇo gāruḍaṃ tadihocyate // MatsP_53.53 //
tad aṣṭādaśakaṃ caikaṃ sahasrāṇīha paṭhyate /
sauvarṇahaṃsasaṃyuktaṃ yo dadāti pumāniha /
sa siddhiṃ labhate mukhyāṃ śivaloke ca saṃsthitim // MatsP_53.54 //
brahmā brahmāṇḍamāhātmyam adhikṛtyābravītpunaḥ /
tacca dvādaśasāhasraṃ brahmāṇḍaṃ dviśatādhikam // MatsP_53.55 //
bhaviṣyāṇāṃ ca kalpānāṃ śrūyate yatra vistaraḥ /
tadbrahmāṇḍapurāṇaṃ ca brahmaṇā samudāhṛtam // MatsP_53.56 //
yo dadyāttadvyatīpāte pītorṇāyugasaṃyutam /
rājasūyasahasrasya phalamāpnoti mānavaḥ /
hemadhenvā yutaṃ tacca brahmalokaphalapradam // MatsP_53.57 //
caturlakṣamidaṃ proktaṃ vyāsenādbhutakarmaṇā /
matpiturmama pitrā ca mayā tubhyaṃ niveditam // MatsP_53.58 //
iha lokahitārthāya saṃkṣiptaṃ paramarṣiṇā /
idamadyāpi deveṣu śatakoṭipravistaram // MatsP_53.59 //
upabhedānpravakṣyāmi loke ye sampratiṣṭhitāḥ /
pādme purāṇe yatroktaṃ narasiṃhopavarṇanam /
taccāṣṭādaśasāhasraṃ nārasiṃhamihocyate // MatsP_53.60 //
nandāyā yatra māhātmyaṃ kārttikeyena varṇyate /
nandīpurāṇaṃ tallokair ākhyātamiti kīrtyate // MatsP_53.61 //
yatra sāmbaṃ puraskṛtya bhaviṣyati kathānakam /
procyate tatpunarloke sāmbametanmunivratāḥ // MatsP_53.62 //
purātanasya kalpasya purāṇāni vidurbudhāḥ /
dhanyaṃ yaśasyamāyuṣyaṃ purāṇānāmanukramam /
evamādityasaṃjñā ca tatraiva parigadyate // MatsP_53.63 //
aṣṭādaśabhyastu pṛthak purāṇaṃ yatpradiśyate /
vijānīdhvaṃ dvijaśreṣṭhās tadetebhyo vinirgatam // MatsP_53.64 //
pañcāṅgāni purāṇeṣu ākhyānakamiti smṛtam /
sargaśca pratisargaśca vaṃśo manvantarāṇi ca /
vaṃśyānucaritaṃ caiva purāṇaṃ pañcalakṣaṇam // MatsP_53.65 //
brahmaviṣṇvarkarudrāṇāṃ māhātmyaṃ bhuvanasya ca /
sasaṃhārapradānāṃ ca purāṇe pañcavarṇake // MatsP_53.66 //
dharmaścārthaśca kāmaśca mokṣaścaivātra kīrtyate /
sarveṣvapi purāṇeṣu tadviruddhaṃ ca yatphalam // MatsP_53.67 //
sāttvikeṣu purāṇeṣu māhātmyamadhikaṃ hareḥ /
rājaseṣu ca māhātmyam adhikaṃ brahmaṇo viduḥ // MatsP_53.68 //
tadvadagneśca māhātmyaṃ tāmaseṣu śivasya ca /
saṃkīrṇeṣu sarasvatyāḥ pitṝṇāṃ ca nigadyate // MatsP_53.69 //
aṣṭādaśa purāṇāni kṛtvā satyavatīsutaḥ /
bhāratākhyānamakhilaṃ cakre tadupabṛṃhitam /
lakṣeṇaikena yatproktaṃ vedārthaparibṛṃhitam // MatsP_53.70 //
vālmīkinā tu yatproktaṃ rāmopākhyānamuttamam /
brahmaṇābhihitaṃ yacca śatakoṭipravistaram // MatsP_53.71 //
āhṛtya nāradāyaivaṃ tena vālmīkaye punaḥ /
vālmīkinā ca lokeṣu dharmakāmārthasādhanam /
evaṃ sapādāḥ pañcaite lakṣā martye prakīrtitāḥ // MatsP_53.72 //
purātanasya kalpasya purāṇāni vidurbudhāḥ /
dhanyaṃ yaśasyamāyuṣyaṃ purāṇānāmanukramam /
yaḥ paṭhecchṛṇuyādvāpi sa yāti paramāṃ gatim // MatsP_53.73 //
idaṃ pavitraṃ yaśaso nidhānam idaṃ pitṝṇāmativallabhaṃ ca /
idaṃ ca deveṣv amṛtāyitaṃ ca nityaṃ tvidaṃ pāpaharaṃ ca puṃsām // MatsP_53.74 //
Matsya-Purāṇa 54
*sūta uvāca
ataḥ paraṃ pravakṣyāmi dānadharmānaśeṣataḥ /
vratopavāsasaṃyuktān yathāmatsyoditāniha // MatsP_54.1 //
mahādevasya saṃvāde nāradasya ca dhīmataḥ /
yathāvṛttaṃ pravakṣyāmi dharmakāmārthasādhakam // MatsP_54.2 //
kailāsaśikharāsīnam apṛcchannāradaḥ purā /
vinayanamanaṅgārim anaṅgāṅgaharaṃ haram // MatsP_54.3 //
*nārada uvāca
bhagavandevadeveśa brahmaviṣṇvindranāyaka /
śrīmadārogyarūpāyur bhāgyasaubhāgyasampadā /
saṃyuktastava viṣṇorvā pumānbhaktaḥ kathaṃ bhavet // MatsP_54.4 //
nārī vā vidhavā sarva-guṇasaubhāgyasaṃyutā /
kramānmuktipradaṃ deva kiṃcidvratamihocyatām // MatsP_54.5 //
*īśvara uvāca
samyakpṛṣṭaṃ tvayā brahman sarvalokahitāvaham /
śrutamapyatra yacchāntyai tadvrataṃ śṛṇu nārada // MatsP_54.6 //
nakṣatrapuruṣaṃ nāma vrataṃ nārāyaṇātmakam /
pādādi kuryādvidhivad viṣṇunāmānukīrtanam // MatsP_54.7 //
pratimāṃ vāsudevasya mūlarkṣādiṣu cārcayet /
caitramāsaṃ samāsādya kṛtvā brāhmaṇavācanam // MatsP_54.8 //
mūle namo viśvadharāya pādau gulphāvanantāya ca rohiṇīṣu /
jaṅghe 'bhipūjye varadāya caiva dve jānunī vāśvikumāraṛkṣe // MatsP_54.9 //
pūrvottarāṣāḍhayuge tathorū namaḥ śivāyetyabhipūjanīyau /
pūrvottarāphalguniyugmake ca meḍhraṃ namaḥ pañcaśarāya pūjyam // MatsP_54.10 //
kaṭiṃ namaḥ śārṅgadharāya viṣṇoḥ sampūjayennārada kṛttikāsu /
tathārcayedbhādrapadādvaye ca pārśve namaḥ keśiniṣūdanāya // MatsP_54.11 //
kukṣidvayaṃ nārada revatīṣu dāmodarāyetyabhipūjanīyam /
ṛkṣe 'nurādhāsu ca mādhavāya namastathoraḥsthalameva pūjyam // MatsP_54.12 //
pṛṣṭhaṃ dhaniṣṭhāsu ca pūjanīyam aghaughavidhvaṃsakarāya tacca /
śrīśaṅkhacakrāsigadādharāya namo viśākhāsu bhujāśca pūjyāḥ // MatsP_54.13 //
haste tu hastā madhusūdanāya namo 'bhipūjyā iti kaiṭabhāreḥ /
punarvasāvaṅgulipūrvabhāgāḥ sāmnāmadhīśāya namo 'bhipūjyāḥ // MatsP_54.14 //
bhujaṃganakṣatradine nakhāni sampūjayenmatsyaśarīrabhājaḥ /
kūrmasya pādau śaraṇaṃ vrajāmi jyeṣṭhāsu kaṇṭhe harirarcanīyaḥ // MatsP_54.15 //
śrotre varāhāya namo 'bhipūjyā janārdanasya śravaṇena samyak /
puṣye mukhaṃ dānavasūdanāya namo nṛsiṃhāya ca pūjanīyam // MatsP_54.16 //
namo namaḥ kāraṇavāmanāya svātīṣu dantāgramathārcanīyam /
āsyaṃ harerbhārgavanandanāya saṃpūjanīyaṃ dvija vāruṇe tu // MatsP_54.17 //
namo 'stu rāmāya maghāsu nāsā saṃpūjanīyā raghunandanasya /
mṛgottamāṅge nayane 'bhipūjye namo 'stu te rāma vighūrṇitākṣa // MatsP_54.18 //
buddhāya śāntāya namo lalāṭaṃ citrāsu saṃpūjyatamaṃ murāreḥ /
śiro 'bhipūjyaṃ bharaṇīṣu viṣṇor namo 'stu viśveśvara kalkirūpiṇe // MatsP_54.19 //
ārdrāsu keśāḥ puruṣottamasya saṃpūjanīyā haraye namaste /
upoṣitenarkṣadineṣu bhaktyā saṃpūjanīyā dvijapuṃgavāḥ syuḥ // MatsP_54.20 //
pūrṇe vrate sarvaguṇānvitāya vāgrūpaśīlāya ca sāmagāya /
haimīṃ viśālāyatabāhudaṇḍāṃ muktāphalendūpalavajrayuktām // MatsP_54.21 //
jalasya pūrṇe kalaśe niviṣṭām arcāṃ harervastragavā sahaiva /
śayyāṃ tathopaskarabhājanādi-yuktāṃ pradadyāddvijapuṃgavāya // MatsP_54.22 //
yadyasti yatkiṃcidihāsti deyaṃ dadyāddvijāyātmahitāya sarvam /
manorathānnaḥ saphalīkuruṣva hiraṇyagarbhācyutarudrarūpin // MatsP_54.23 //
salakṣmīkaṃ sabhāryāya kāñcanaṃ puruṣottamam /
śayyāṃ ca dadyānmantreṇa granthibhedavivarjitām // MatsP_54.24 //
yathā na viṣṇubhaktānāṃ vṛjinaṃ jāyate kvacit /
tathā surūpatārogyaṃ keśave bhaktimuttamām // MatsP_54.25 //
yathā na lakṣmyā śayanaṃ tava śūnyaṃ janārdana /
śayyā mamāpyaśūnyāstu kṛṣṇa janmani janmani // MatsP_54.26 //
evaṃ nivedya tatsarvaṃ vastramālyānulepanam /
nakṣatrapuruṣajñāya viprāyātha visarjayet // MatsP_54.27 //
bhuñjītātailalavaṇaṃ sarvarkṣeṣvapyupoṣitaḥ /
bhojanaṃ ca yathāśakti vittaśāṭhyavivarjitaḥ // MatsP_54.28 //
iti nakṣatrapuruṣam upāsya vidhivatsvayam /
sarvānkāmānavāpnoti viṣṇuloke mahīyate // MatsP_54.29 //
brahmahatyādikaṃ kiṃcid iha vāmutra vā kṛtam /
ātmanā vātha pitṛbhis tatsarvaṃ kṣayamāpnuyāt // MatsP_54.30 //
iti paṭhati śṛṇoti vātibhaktyā puruṣavaro vratamaṅganātha kuryāt /
kalikaluṣavidāraṇaṃ murāreḥ sakalavibhūtiphalapradaṃ ca puṃsām // MatsP_54.31 //
Matsya-Purāṇa 55
*nārada uvāca
upavāseṣvaśaktasya tadeva phalamicchataḥ /
anabhyāsena rogādvā kimiṣṭaṃ vratamuttamam // MatsP_55.1 //
*īśvara uvāca
upavāse 'pyaśaktānāṃ naktaṃ bhojanamiṣyate /
yasminvrate tadapyatra śrūyatāmakṣayaṃ mahat // MatsP_55.2 //
ādityaśayanaṃ nāma yathāvacchaṃkarārcanam /
yeṣu nakṣatrayogeṣu purāṇajñāḥ pracakṣate // MatsP_55.3 //
yadā hastena saptamyām ādityasya dinaṃ bhavet /
sūryasya cātha saṃkrāntis tithiḥ sā sārvakāmikī // MatsP_55.4 //
umāmaheśvarasyārcām arcayetsūryanāmabhiḥ /
sūryārcāṃ śivaliṅge ca prakurvan pūjayedyataḥ // MatsP_55.5 //
umāpate ravervāpi na bhedo dṛśyate kvacit /
yasmāttasmānmuniśreṣṭha gṛhe śambhuṃ samarcayet // MatsP_55.6 //
haste ca sūryāya namo 'stu pādāv arkāya citrāsu ca gulphadeśam /
svātīṣu jaṅghe puruṣottamāya dhātre viśākhāsu ca jānudeśam // MatsP_55.7 //
tathānurādhāsu namo 'bhipūjyam ūrudvayaṃ caiva sahasrabhānoḥ /
jyeṣṭhāsvanaṅgāya namo 'stu guhyam indrāya somāya kaṭī ca mūle // MatsP_55.8 //
pūrvottarāṣāḍhayuge ca nābhiṃ tvaṣṭre namaḥ saptataraṃgamāya /
tīkṣṇāṃśave ca śravaṇe ca kukṣau pṛṣṭhaṃ dhaniṣṭhāsu vikartanāya // MatsP_55.9 //
cakṣuḥsthalaṃ dhvāntavināśanāya jalādhiparkṣe paripūjanīyam /
pūrvottarābhādrapadādvaye ca bāhū namaścaṇḍakarāya pūjyau // MatsP_55.10 //
sāmnāmadhīśāya karadvayaṃ ca saṃpūjanīyaṃ dvija revatīṣu /
nakhāni pūjyāni tathāśvinīṣu namo 'stu saptāśvadhuraṃdharāya // MatsP_55.11 //
kaṭhoradhāmne bharaṇīṣu kaṇṭhaṃ divākarāyetyabhipūjanīyā /
grīvāgniṛkṣe 'dharamambujeśe sampūjayennārada rohiṇīṣu // MatsP_55.12 //
mṛgottamāṅge daśanā murāreḥ saṃpūjanīyā haraye namaste /
namaḥ savitre rasanāṃ śaṃkare ca nāsābhipūjyā ca punarvasau ca // MatsP_55.13 //
lalāṭamambhoruhavallabhāya puṣye 'lakā vedaśarīradhāriṇe /
sārpe 'tha mauliṃ vibudhapriyāya maghāsu karṇāviti gogaṇeśe // MatsP_55.14 //
pūrvāsu gobrāhmaṇavandanāya netrāṇi saṃpūjyatamāni śambhoḥ /
athottarāphalgunibhe bhruvau ca viśveśvarāyeti ca pūjanīye // MatsP_55.15 //
namo 'stu pāśāṅkuśaśūlapadma-kapālasarpendudhanurdharāya /
gajāsurānaṅgapurāndhakādi-vināśamūlāya namaḥ śivāya // MatsP_55.16 //
ityādi cāstrāṇi ca pūjya nityaṃ viśveśvarāyeti śivo 'bhipūjyaḥ /
bhoktavyamatraivamatailaśākam amāṃsamakṣāramabhuktaśeṣam // MatsP_55.17 //
ityevaṃ dvija naktāni kṛtvā dadyāt punarvasau /
śāleyataṇḍulaprastham audumbaramaye ghṛtam // MatsP_55.18 //
saṃsthāpya pātre viprāya sahiraṇyaṃ nivedayet /
saptame vastrayugmaṃ ca pāraṇe tvadhikaṃ bhavet // MatsP_55.19 //
caturdaśe tu samprāpte pāraṇe nāradābdike /
brāhmaṇānbhojayedbhaktyā guḍakṣīraghṛtādibhiḥ // MatsP_55.20 //
kṛtvā tu kāñcanaṃ padmam aṣṭapattraṃ sakarṇikam /
śuddhamaṣṭāṅgulaṃ tacca padmarāgadalānvitam // MatsP_55.21 //
śayyāṃ vilakṣaṇāṃ kṛtvā viruddhagranthivarjitām /
sopadhānakaviśrāma-svāstaravyajanāni ca // MatsP_55.22 //
bhājanopānahachattra-cāmarāsanadarpaṇaiḥ /
bhūṣaṇairapi saṃyuktāṃ phalavastrānulepanaiḥ // MatsP_55.23 //
tasyāṃ vidhāya tatpadmam alaṃkṛtya guṇānvitam /
kapilāṃ vastrasaṃyuktāṃ suśīlāṃ ca payasvinīm // MatsP_55.24 //
raupyakhurīṃ hemaśṛṅgīṃ savatsāṃ kāṃsyadohanām /
dadyānmantreṇa pūrvāhṇe na caināmabhilaṅghayet // MatsP_55.25 //
yathaivādityaśayanam aśūnyaṃ tava sarvadā /
kāntyā dhṛtyā śriyā ratyā tathā me santu siddhayaḥ // MatsP_55.26 //
yathā na devāḥ śreyāṃsaṃ tvadanyamanaghaṃ viduḥ /
tathā mām uddharāśeṣa-duḥkhasaṃsārasāgarāt // MatsP_55.27 //
tataḥ pradakṣiṇīkṛtya praṇipatya visarjayet /
śayyāgavādi tatsarvaṃ dvijasya bhavanaṃ nayet // MatsP_55.28 //
naitadviśīlāya na dāmbhikāya kutarkaduṣṭāya vinindakāya /
prakāśanīyaṃ vratamindumauler yaścāpi nindāmadhikāṃ vidhatte // MatsP_55.29 //
bhaktāya dāntāya ca guhyametad ākhyeyam ānandakaraṃ śivasya /
idaṃ mahāpātakabhin narāṇām apyakṣaraṃ vedavido vadanti // MatsP_55.30 //
na bandhuputreṇa dhanairviyuktaḥ patnībhirānandakaraḥ surāṇām /
nābhyeti rogaṃ na ca śokaduḥkhaṃ yā vātha nārī kurute 'tibhaktyā // MatsP_55.31 //
idaṃ vasiṣṭhena purārjunena kṛtaṃ kubereṇa puraṃdareṇa /
yatkīrtanenāpyakhilāni nāśam āyānti pāpāni na saṃśayo 'sti // MatsP_55.32 //
iti paṭhati śṛṇoti vā ya itthaṃ raviśayanaṃ puruhūtavallabhaḥ syāt /*
api narakagatānpitṝn aśeṣān api divamānayatīha yaḥ karoti // MatsP_55.33 //*
Matsya-Purāṇa 56
*śrībhagavānuvāca
kṛṣṇāṣṭamīmatho vakṣye sarvapāpapraṇāśinīm /
śāntirmuktiśca bhavati jayaḥ puṃsāṃ viśeṣataḥ // MatsP_56.1 //
śaṃkaraṃ mārgaśirasi śambhuṃ pauṣe 'bhipūjayet /
māghe maheśvaraṃ devaṃ mahādevaṃ ca phālgune // MatsP_56.2 //
sthāṇuṃ caitre śivaṃ tadvad vaiśākhe tvarcayennaraḥ /
jyeṣṭhe paśupatiṃ cārced āṣāḍhe ugramarcayet // MatsP_56.3 //
pūjayecchrāvaṇe śarvaṃ nabhasye tryambakaṃ tathā /
haramāśvayuje māsi tatheśānaṃ ca kārttike // MatsP_56.4 //
kṛṣṇāṣṭamīṣu sarvāsu śaktaḥ sampūjayeddvijān /
gobhūhiraṇyavāsobhiḥ śivabhaktānupoṣitaḥ // MatsP_56.5 //
gomūtraghṛtagokṣīra-tilān yavakuśodakam /
gośṛṅgodaśirīṣārka-bilvapattradadhīni ca /
pañcagavyaṃ ca saṃprāśya śaṃkaraṃ pūjayenniśi // MatsP_56.6 //
aśvatthaṃ ca vaṭaṃ caivo-dumbaraṃ plakṣameva ca /
palāśaṃ jambuvṛkṣaṃ ca viduḥ ṣaṣṭhaṃ maharṣayaḥ // MatsP_56.7 //
mārgaśīrṣāṣāḍhamāsābhyāṃ dvābhyāṃ dvābhyāmitikramāt /
ekaikaṃ dantapavanaṃ vṛkṣeṣveteṣu bhakṣayet // MatsP_56.8 //
devāya dadyādarghyaṃ ca kṛṣṇāṃ gāṃ kṛṣṇavāsasam /
dadyātsamāpte dadhyannaṃ vitānadhvajacāmaram // MatsP_56.9 //
dvijānāmudakumbhāṃśca pañcaratnasamanvitān /
gāvaḥ kṛṣṇāḥ suvarṇaṃ ca vāsāṃsi vividhāni ca /
aśaktastu punardadyād gāmekāmapi śaktitaḥ // MatsP_56.10 //
na vittaśāṭhyaṃ kurvīta kurvandoṣamavāpnuyāt /
kṛṣṇāṣṭamīmupoṣyaiva saptakalpaśatatrayam /
pumānsampūjito devaiḥ śivaloke mahīyate // MatsP_56.11 //
Matsya-Purāṇa 57
*nārada uvāca
dīrghāyurārogyakulābhivṛddhi-yuktaḥ pumānbhūpakulāyutaḥ syāt /
muhurmuhurjanmani yena samyag vrataṃ samācakṣva tadindumaule // MatsP_57.1 //
*śrībhagavānuvāca
tvayā pṛṣṭamidaṃ samyag uktaṃ cākṣayyakārakam /
rahasyaṃ tava vakṣyāmi yatpurāṇavido viduḥ // MatsP_57.2 //
rohiṇīcandraśayanaṃ nāma vratamihottamam /
tasminnārāyaṇasyārcām arcayad indunāmabhiḥ // MatsP_57.3 //
yadā somadine śuklā bhavetpañcadaśī kvacit /
athavā brahmanakṣatraṃ paurṇamāsyāṃ prajāyate // MatsP_57.4 //
tadā snānaṃ naraḥ kuryāt pañcagavyena sarṣapaiḥ /
āpyāyasveti tu japed vidvānaṣṭaśataṃ punaḥ // MatsP_57.5 //
śūdro 'pi parayā bhaktyā pāṣaṇḍālāpavarjitaḥ /
somāya varadāyātha viṣṇave ca namo namaḥ // MatsP_57.6 //
kṛtajapyaḥ svabhavanam āgatya madhusūdanam /
pūjayetphalapuṣpaiśca somanāmāni kīrtayan // MatsP_57.7 //
somāya śāntāya namo 'stu pādāv anantadhāmneti ca jānujaṅghe /
ūrudvayaṃ cāpi jalodarāya sampūjayenmeḍhramanantabāhave // MatsP_57.8 //
namo namaḥ kāmasukhapradāya kaṭiḥ śaśāṅkasya sadārcanīyā /
tathodaraṃ cāpyamṛtodarāya nābhiḥ śaśāṅkāya namo 'bhipūjyā // MatsP_57.9 //
namo 'stu candrāya mukhaṃ ca pūjyaṃ dantā dvijānāmadhipāya pūjyāḥ /
hāsyaṃ namaścandramase 'bhipūjyam oṣṭhau kumudvantavanapriyāya // MatsP_57.10 //
nāsā ca nāthāya vanauṣadhīnām ānandabhūtāya punarbhruvau ca /
netradvayaṃ padmanibhaṃ tathendor indīvaraśyāmakarāya śaureḥ // MatsP_57.11 //
namaḥ samastādhvaravanditāya karṇadvayaṃ daityaniṣūdanāya /
lalāṭamindorudadhipriyāya keśāḥ suṣumnādhipateḥ prapūjyāḥ // MatsP_57.12 //
śiraḥ śaśāṅkāya namo murārer viśveśvarāyeti namaḥ kirīṭine /
padmapriye rohiṇi nāma lakṣmīḥ saubhāgyasaukhyāmṛtacārukāye // MatsP_57.13 //
devīṃ ca saṃpūjya sugandhapuṣpair naivedyadhūpādibhirindupatnīm /
suptvātha bhūmau punarutthitena snātvā ca viprāya haviṣyayuktaḥ // MatsP_57.14 //
deyaḥ prabhāte sahiraṇyavāri-kumbho namaḥ pāpavināśanāya /
saṃprāśya gomūtramamāṃsamannam akṣāramaṣṭāvatha viṃśatiṃ ca /
grāsānpayaḥsarpiryutānupoṣya bhuktvetihāsaṃ śṛṇuyānmuhūrtam // MatsP_57.15 //
kadambanīlotpalaketakāni jātī sarojaṃ śatapattrikā ca /
amlānakubjānyatha sinduvāraṃ puṣpaṃ punarnārada mallikāyāḥ /
śubhraṃ ca viṣṇoḥ karavīrapuṣpaṃ śrīcampakaṃ candramasaḥ pradeyam // MatsP_57.16 //
śrāvaṇādiṣu māseṣu kramādetāni sarvadā /
yasminmāse vratādiḥ syāt tatpuṣpairarcayeddharim // MatsP_57.17 //
evaṃ saṃvatsaraṃ yāvad upāsya vidhivannaraḥ /
vratānte śayanaṃ dadyād darpaṇopaskarānvitam // MatsP_57.18 //
rohiṇīcandramithunaṃ kārayitvātha kāñcanam /
candraḥ ṣaḍaṅgulaḥ kāryo rohiṇī caturaṅgulā // MatsP_57.19 //
muktāphalāṣṭakayutaṃ sitanetrapaṭāvṛtam /
kṣīrakumbhopari punaḥ kāṃsyapātrākṣatānvitam /
dadyānmantreṇa pūrvāhṇe śālīkṣuphalasaṃyutam // MatsP_57.20 //
śvetāmatha suvarṇāsyāṃ khurai raupyaiḥ samanvitām /
savastrabhājanāṃ dhenuṃ tathā śaṅkhaṃ ca śobhanam // MatsP_57.21 //
bhūṣaṇairdvijadāmpatyam alaṃkṛtya guṇānvitam /
candro 'yaṃ dvijarūpeṇa sabhārya iti kalpayet // MatsP_57.22 //
yathā na rohiṇī kṛṣṇa śayyāṃ saṃtyajya gacchati /
somarūpasya te tadvan mamābhedo 'stu bhūtibhiḥ // MatsP_57.23 //
yathā tvameva sarveṣāṃ paramānandamuktidaḥ /
bhuktirmuktistathā bhaktis tvayi candrāstu me sadā // MatsP_57.24 //
iti saṃsārabhītasya muktikāmasya cānagha /
rūpārogyāyuṣāmetad vidhāyakamanuttamam // MatsP_57.25 //
idameva pitṝṇāṃ ca sarvadā vallabhaṃ mune /
trailokyādhipatirbhūtvā saptakalpaśatatrayam /
candralokamavāpnoti vidyudbhūtvā tu mucyate // MatsP_57.26 //
nārī vā rohiṇī candra-śayanaṃ yā samācaret /
sāpi tatphalamāpnoti punarāvṛttidurlabham // MatsP_57.27 //
iti paṭhati śṛṇoti vā ya itthaṃ madhumathanārcanam indukīrtanena /
matimapi ca dadāti so 'pi śaurer bhavanagataḥ paripūjyate 'maraughaiḥ // MatsP_57.28 //
Matsya-Purāṇa 58
*sūta uvāca
jalāśayagataṃ viṣṇum uvāca ravinandanaḥ /
taḍāgārāmakūpānāṃ vāpīṣu nalinīṣu ca // MatsP_58.1 //
vidhiṃ pṛcchāmi deveśe devatāyataneṣu ca /
ke tatra cartvijo nātha vedī vā kīdṛśī bhavet // MatsP_58.2 //
dakṣiṇāvalayaḥ kālaḥ sthānamācārya eva ca /
dravyāṇi kāni śastāni sarvamācakṣva tattvataḥ // MatsP_58.3 //
*matsya uvāca
śṛṇu rājanmahābāho taḍāgādiṣu yo vidhiḥ /
purāṇeṣvitihāso 'yaṃ paṭhyate vedavādibhiḥ // MatsP_58.4 //
prāpya pakṣaṃ śubhaṃ śuklam atīte cottarāyaṇe /
puṇye 'hni viprakathite kṛtvā brāhmaṇavācanam // MatsP_58.5 //
prāgudakpravaṇe deśe taḍāgasya samīpataḥ /
caturhastāṃ śubhāṃ vedīṃ caturasrāṃ caturmukhām // MatsP_58.6 //
tathā ṣoḍaśahastaḥ syān maṇḍapaśca caturmukhaḥ /
vedyāśca parito gartā ratnimātrāstrimekhalāḥ // MatsP_58.7 //
nava saptātha vā pañca nātiriktā nṛpātmaja /
vitastimātrā yoniḥ syāt ṣaṭsaptāṅgulivistṛtā // MatsP_58.8 //
gartāśca tatra sapta syus triparvocchritamekhalāḥ /
sarvatastu savarṇāḥ syuḥ patākādhvajasaṃyutāḥ // MatsP_58.9 //
aśvatthodumbaraplakṣa-vaṭaśākhākṛtāni tu /
maṇḍapasya pratidiśaṃ dvārāṇyetāni kārayet // MatsP_58.10 //
śubhāstatrāṣṭa hotāro dvārapālāstathāṣṭa vai /
aṣṭau tu jāpakāḥ kāryā brāhmaṇā vedapāragāḥ // MatsP_58.11 //
sarvalakṣaṇasampūrṇo mantravidvijitendriyaḥ /
kulaśīlasamāyuktaḥ purodhāḥ syāddvijottamaḥ // MatsP_58.12 //
pratigarteṣu kalaśī yajñopakaraṇāni ca /
vyajanaṃ cāmare śubhre tāmrapātre suvistṛte // MatsP_58.13 //
tatastvanekavarṇāḥ syuś caravaḥ pratidaivatam /
ācāryaḥ prakṣipedbhūmāv anumantrya vicakṣaṇaḥ // MatsP_58.14 //
tryaratnimātro yūpaḥ syāt kṣāravṛkṣavinirmitaḥ /
yajamānapramāṇo vā saṃsthāpyo bhūtimicchatā // MatsP_58.15 //
hemālaṃkāriṇaḥ kāryāḥ pañcaviṃśatiṛtvijaḥ /
kuṇḍalāni ca haimāni keyūrakaṭakāni ca // MatsP_58.16 //
tathāṅgulyaḥ pavitrāṇi vāsāṃsi vividhāni ca /
pūjayettu samaṃ sarvān ācāryo dviguṇaṃ punaḥ /
dadyācchayanasaṃyuktam ātmanaścāpi yatpriyam // MatsP_58.17 //
sauvarṇakūrmamakarau rājatau matsyadundubhau /
tāmrau kulīramaṇḍūkāv āyasaḥ śiśumārakaḥ /
evamāsādya tatsarvam ādāveva viśāṃ pate // MatsP_58.18 //
śuklamālyāmbaradharaḥ śuklagandhānulepanaḥ /
sarvauṣadhyudakaistatra snāpito vedapāragaiḥ // MatsP_58.19 //
yajamānaḥ sapatnīkaḥ putrapautrasamanvitaḥ /
paścimaṃ dvāramāsādya praviśedyāgamaṇḍapam // MatsP_58.20 //
tato maṅgalaśabdena bherīṇāṃ niḥsvanena ca /
añjasā maṇḍalaṃ kuryāt pañcavarṇena tattvavit // MatsP_58.21 //
ṣoḍaśāraṃ tataścakraṃ padmagarbhaṃ caturmukham /
caturasraṃ ca parito vṛttaṃ madhye suśobhanam // MatsP_58.22 //
vedyāścopari tatkṛtvā grahāṃllokapatīṃstataḥ /
vinyasenmantrataḥ sarvān pratidikṣu vicakṣaṇaḥ // MatsP_58.23 //
kūrmādi sthāpayenmadhye vāruṇaṃ mantramāśritaḥ /
brahmāṇaṃ ca śivaṃ viṣṇuṃ tatraiva sthāpayedbudhaḥ // MatsP_58.24 //
vināyakaṃ ca vinyasya kamalāmambikāṃ tathā /
śāntyarthaṃ sarvalokānāṃ bhūtagrāmaṃ nyasettataḥ // MatsP_58.25 //
puṣpabhakṣyaphalairyuktam evaṃ kṛtvādhivāsanam /
kumbhān sajalagarbhāṃstān vāsobhiḥ pariveṣṭayet // MatsP_58.26 //
puṣpagandhairalaṃkṛtya dvārapālānsamantataḥ /
paṭhadhvamiti tānbrūyād ācāryastvabhipūjayet // MatsP_58.27 //
bahvṛcau pūrvataḥ sthāpyau dakṣiṇena yajurvidau /
sāmagau paścime tadvad uttareṇa tvatharvaṇau // MatsP_58.28 //
udaṅmukho dakṣiṇato yajamāna upāviśet /
yajadhvamiti tānbrūyād dhautrikānpunareva tu // MatsP_58.29 //
utkṛṣṭānmantrajāpena tiṣṭhadhvamiti jāpakān /
evamādiśya tānsarvān paryukṣyāgniṃ sa mantravit // MatsP_58.30 //
juhuyādvāruṇairmantrair ājyaṃ ca samidhastathā /
ṛtvigbhiścātha hotavyaṃ vāruṇaireva sarvataḥ // MatsP_58.31 //
grahebhyo vidhivaddhutvā tathendrāyeśvarāya ca /
marudbhyo lokapālebhyo vidhivadviśvakarmaṇe // MatsP_58.32 //
rātrisūktaṃ ca raudraṃ ca pāvamānaṃ sumaṅgalam /
japeyuḥ pauruṣaṃ sūktaṃ pūrvato bahvṛcaḥ pṛthak // MatsP_58.33 //
śākraṃ raudraṃ ca saumyaṃ ca kūṣmāṇḍaṃ jātavedasam /
saurasūktaṃ japenmantraṃ dakṣiṇena yajurvidaḥ // MatsP_58.34 //
vairājyaṃ pauruṣaṃ sūktaṃ sauvarṇaṃ rudrasaṃhitām /
śaiśavaṃ pañcanidhanaṃ gāyatraṃ jyeṣṭhasāma ca // MatsP_58.35 //
vāmadevyaṃ bṛhatsāma rauravaṃ sarathaṃtaram /
gavāṃ vrataṃ ca kāṇvaṃ ca rakṣoghnaṃ vayasastathā /
gāyeyuḥ sāmagā rājan paścimaṃ dvāramāśritāḥ // MatsP_58.36 //
atharvaṇaścottarataḥ śāntikaṃ pauṣṭikaṃ tathā /
japeyurmanasā devam āśritya varuṇaṃ prabhum // MatsP_58.37 //
pūrvedyuramito rātrāv evaṃ kṛtvādhivāsanam /
gajāśvarathyāvalmīkāt saṃgamāddhradagokulāt /
mṛdamādāya kumbheṣu prakṣipeccatvarāttathā // MatsP_58.38 //
rocanāṃ ca sasiddhārthāṃ gandhaṃ guggulameva ca /
snapanaṃ tasya kartavyaṃ pañcagavyasamanvitam // MatsP_58.39 //
pratyekaṃ tu mahāmantrair eva kṛtvā vidhānataḥ /
evaṃ kṣapātivāhyātha vidhiyuktena karmaṇā // MatsP_58.40 //
tataḥ prabhāte vimale saṃjāte 'tha śataṃ gavām /
brāhmaṇebhyaḥ pradātavyam aṣṭaṣaṣṭiśca vā punaḥ /
pañcāśadvātha ṣaṭtriṃśat pañcaviṃśatirapyatha // MatsP_58.41 //
tataḥ sāṃvatsaraprokte śubhe lagne suśobhane /
vedaśabdaiśca gāndharvair vādyaiśca vividhaiḥ punaḥ // MatsP_58.42 //
kanakālaṃkṛtāṃ kṛtvā jale gāmavatārayet /
sāmagāya ca sā deyā brāhmaṇāya viśāṃ pate // MatsP_58.43 //
pātrīmādāya sauvarṇīṃ pañcaratnasamanvitām /
tato nikṣipya makara-matsyādīṃścaiva sarvaśaḥ /
dhṛtāṃ caturvidhair viprair vedavedāṅgapāragaiḥ // MatsP_58.44 //
mahānadījalopetāṃ dadhyakṣatasamanvitām /
uttarābhimukhīṃ dhenuṃ jalamadhye tu kārayet // MatsP_58.45 //
atharvaṇena saṃsnātāṃ punarmāmetyatheti ca /
āpo hi ṣṭheti mantreṇa kṣiptvāgatya ca maṇḍapam // MatsP_58.46 //
pūjayitvā sarastatra baliṃ dadyātsamantataḥ /
punardināni hotavyaṃ catvāri munisattamāḥ // MatsP_58.47 //
caturthīkarma kartavyaṃ deyā tatrāpi śaktitaḥ /
dakṣiṇā rājaśārdūla varuṇakṣmāpaṇaṃ tataḥ // MatsP_58.48 //
kṛtvā tu yajñapātrāṇi yajñopakaraṇāni ca /
ṛtvigbhyastu samaṃ dattvā maṇḍapaṃ vibhajetpunaḥ /
hemapātrīṃ ca śayyāṃ ca sthāpakāya nivedayet // MatsP_58.49 //
tataḥ sahasraṃ viprāṇām athavāṣṭaśataṃ tathā /
bhojanīyaṃ yathāśakti pañcāśadvātha viṃśatiḥ /
evameṣa purāṇeṣu taḍāgavidhirucyate // MatsP_58.50 //
kūpavāpīṣu sarvāsu tathā puṣkariṇīṣu ca /
eṣa eva vidhirdṛṣṭaḥ pratiṣṭhāsu tathaiva ca // MatsP_58.51 //
mantratastu viśeṣaḥ syāt prāsādādyānabhūmiṣu /
ayaṃ tvaśaktāvardhena vidhirdṛṣṭaḥ svayambhuvā /
alpeṣvekāgnivatkṛtvā vittaśāṭhyādṛte nṛṇām // MatsP_58.52 //
prāvṛṭkāle sthite toye hy agniṣṭomaphalaṃ smṛtam /
śaratkāle sthitaṃ yatsyāt taduktaphaladāyakam /
vājapeyātirātrābhyāṃ hemante śiśire sthitam // MatsP_58.53 //
aśvamedhasamaṃ prāhur vasantasamaye sthitam /
grīṣme 'pi tatsthitaṃ toyaṃ rājasūyādviśiṣyate // MatsP_58.54 //
etānmahārāja viśeṣadharmān karoti yo 'pyāgamaśuddhabuddhiḥ /
sa yāti rudrālayamāśu pūtaḥ kalpānanekāndivi modate ca // MatsP_58.55 //
anekalokānsa mahattamādīn bhuktvā parārdhadvayamaṅganābhiḥ /
sahaiva viṣṇoḥ paramaṃ padaṃ yat prāpnoti tadyāgaphalena bhūyaḥ // MatsP_58.56 //
Matsya-Purāṇa 59
*ṛṣaya ūcuḥ
pādapānāṃ vidhiṃ sūta yathāvadvistarādvada /
vidhinā kena kartavyaṃ pādapodyāpanaṃ budhaiḥ // MatsP_59.1 //
ye ca lokāḥ smṛtāsteṣāṃ tānidānīṃ vadasva naḥ /
yatphalaṃ labhate pretya tatsarvaṃ vaktumarhasi // MatsP_59.2 //
*sūta uvāca
pādapānāṃ vidhiṃ vakṣye tathaivodyānabhūmiṣu /
taḍāgavidhivatsarvam āsādya jagadīśvara // MatsP_59.3 //
ṛtviṅmaṇḍapasambhāraś cācāryaścaiva tadvidhaḥ /
pūjayedbrāhmaṇāṃstadvad dhemavastrānulepanaiḥ // MatsP_59.4 //
sarvauṣadhyudakaiḥ siktān piṣṭātakavibhūṣitān /
vṛkṣānmālyairalaṃkṛtya vāsobhirabhiveṣṭayet // MatsP_59.5 //
sūcyā sauvarṇayā kāryaṃ sarveṣāṃ karṇavedhanam /
añjanaṃ cāpi dātavyaṃ tadvaddhemaśalākayā // MatsP_59.6 //
phalāni sapta cāṣṭau vā kāladhautāni kārayet /
pratyekaṃ sarvavṛkṣāṇāṃ vedyāṃ tānyadhivāsayet // MatsP_59.7 //
dhūpo 'tra guggulaḥ śreṣṭhas tāmrapātrairadhiṣṭhitān /
saptadhānyasthitānkṛtvā vastragandhānulepanaiḥ // MatsP_59.8 //
kumbhānsarveṣu vṛkṣeṣu sthāpayitvā nareśvara /
sahiraṇyānaśeṣāṃstān kṛtvā balinivedanam // MatsP_59.9 //
yathāsvaṃ lokapālānām indrādīnāṃ viśeṣataḥ /
vanaspateśca vidvadbhir homaḥ kāryo dvijātibhiḥ // MatsP_59.10 //
tataḥ śuklāmbaradharāṃ sauvarṇakṛtabhūṣaṇām /
sakāṃsyadohāṃ sauvarṇa-śṛṅgābhyām atiśālinīm /
payasvinīṃ vṛkṣamadhyād utsṛjedgāmudaṅmukhīm // MatsP_59.11 //
tato 'bhiṣekamantreṇa vādyamaṅgalagītakaiḥ /
ṛgyajuḥsāmamantraiśca vāruṇairabhitastathā /
taireva kumbhaiḥ snapanaṃ kuryādbrāhmaṇapuṃgavaḥ // MatsP_59.12 //
snātaḥ śuklāmbarastadvad yajamāno 'bhipūjayet /
gobhir vibhavataḥ sarvān ṛtvijastānsamāhitaḥ // MatsP_59.13 //
hemasūtraiḥ sakaṭakair aṅgulīyapavitrakaiḥ /
vāsobhiḥ śayanīyaiśca tathopaskarapādukaiḥ /
kṣīreṇa bhojanaṃ dadyād yāvaddinacatuṣṭayam // MatsP_59.14 //
homaśca sarṣapaiḥ kāryo yavaiḥ kṛṣṇatilaistathā /
palāśasamidhaḥ śastāś caturthe 'hni tathotsavaḥ /
dakṣiṇā ca punastadvad deyā tatrāpi śaktitaḥ // MatsP_59.15 //
yadyadiṣṭatamaṃ kiṃcit tattad dadyādamatsarī /
ācārye dviguṇaṃ dadyāt praṇipatya visarjayet // MatsP_59.16 //
anena vidhinā yastu kuryādvṛkṣotsavaṃ budhaḥ /
sarvānkāmānavāpnoti phalaṃ cānantyamaśnute // MatsP_59.17 //
yaścaikamapi rājendra vṛkṣaṃ saṃsthāpayennaraḥ /
so 'pi svarge vasedrājan yāvadindrāyutatrayam // MatsP_59.18 //
bhūtānbhavyāṃśca manujāṃs tārayeddrumasaṃmitān /
paramāṃ siddhimāpnoti punarāvṛttidurlabhām // MatsP_59.19 //
ya idaṃ śṛṇuyānnityaṃ śrāvayedvāpi mānavaḥ /
so 'pi sampūjito devair brahmaloke mahīyate // MatsP_59.20 //
Matsya-Purāṇa 60
*matsya uvāca
tathaivānyatpravakṣyāmi sarvakāmaphalapradam /
saubhāgyaśayanaṃ nāma yatpurāṇavido viduḥ // MatsP_60.1 //
purā dagdheṣu lokeṣu bhūrbhuvaḥsvarmahādiṣu /
saubhāgyaṃ sarvabhūtānām ekasthamabhavattadā /
vaikuṇṭhaṃ svargamāsādya viṣṇor vakṣaḥsthalasthitam // MatsP_60.2 //
tataḥ kālena mahatā punaḥ sargavidhau nṛpa /
ahaṃkārāvṛte loke pradhānapuruṣānvite // MatsP_60.3 //
spardhāyāṃ ca pravṛttāyāṃ kamalāsanakṛṣṇayoḥ /
liṅgākārā samudbhūtā vahnerjvālātibhīṣaṇā /
tayābhitaptasya harer vakṣasastadviniḥsṛtam // MatsP_60.4 //
vakṣaḥsthalaṃ samāśritya viṣṇoḥ saubhāgyamāsthitam /
rasarūpaṃ tato yāvat prāpnoti vasudhātalam // MatsP_60.5 //
utkṣiptamantarikṣe tad brahmaputreṇa dhīmatā /
dakṣeṇa pītamātraṃ tad rūpalāvaṇyakārakam // MatsP_60.6 //
balaṃ tejo mahajjātaṃ dakṣasya parameṣṭhinaḥ /
śeṣaṃ yadapatadbhūmāv aṣṭadhā samajāyata // MatsP_60.7 //
tato janānāṃ saṃjātāḥ sapta saubhāgyadāyikāḥ /
ikṣavo rasarājāśca niṣpāvājājidhānyakam // MatsP_60.8 //
vikāravacca gokṣīraṃ kusumbhaṃ kuṅkumaṃ tathā /
lavaṇaṃ cāṣṭamaṃ tadvat saubhāgyāṣṭakamucyate // MatsP_60.9 //
pītaṃ yadbrahmaputreṇa yogajñānavidā punaḥ /
duhitā sābhavattasya yā satītyabhidhīyate // MatsP_60.10 //
lokānatītya lālityāl lalitā tena cocyate /
trailokyasundarīm enām upayeme pinākadhṛk // MatsP_60.11 //
yā devī saubhāgyamayī bhuktimuktiphalapradā /
tāmārādhya pumānbhaktyā nārī vā kiṃ na vindati // MatsP_60.12 //
*manuruvāca
kathamārādhanaṃ tasyā jagaddhātryā janārdana /
tadvidhānaṃ jagannātha tatsarvaṃ ca vadasva me // MatsP_60.13 //
*matsya uvāca
vasantamāsamāsādya tṛtīyāyāṃ janapriya /
śuklapakṣasya pūrvāhṇe tilaiḥ snānaṃ samācaret // MatsP_60.14 //
tasminnahani sā devī kila viśvātmanā satī /
pāṇigrahaṇakair mantrair udūḍhā varavarṇinī // MatsP_60.15 //
tayā sahaiva deveśaṃ tṛtīyāyām athārcayet /
phalairnānāvidhairdhūpair dīpanaivedyasaṃyutaiḥ // MatsP_60.16 //
pratimāṃ pañcagavyena tathā gandhodakena tu /
snāpayitvārcayed gaurīm induśekharasaṃyutām // MatsP_60.17 //
namo 'stu pāṭalāyai tu pādau devyāḥ śivasya tu /
śivāyeti ca saṃkīrya jayāyai gulphayor dvayoḥ // MatsP_60.18 //
triguṇāyeti rudrāya bhavānyai jaṅghayoryugam /
śivāṃ rudreśvarāyai ca vijayāyeti jānunī /
saṃkīrtya harikeśāya tathorū varade namaḥ // MatsP_60.19 //
īśāyai ca kīṭaṃ devyāḥ śaṃkarāyeti śaṃkaram /
kukṣidvayaṃ ca koṭavyai śūline śūlapāṇaye // MatsP_60.20 //
maṅgalāyai namastubhyam udaraṃ cābhipūjayet /
sarvātmane namo rudram īśānyai ca kucadvayam // MatsP_60.21 //
śivaṃ vedātmane tadvad rudrāṇyai kaṇṭhamarcayet /
tripuraghnāya viśveśam anantāyai karadvayam // MatsP_60.22 //
trilocanāya ca haraṃ bāhū kālānalapriye /
saubhāgyabhavanāyeti bhūṣaṇāni sadārcayet /
svāhāsvadhāyai ca mukham īśvarāyeti śūlinam // MatsP_60.23 //
aśokamadhuvāsinyai pūjyāvoṣṭhau ca bhūtidau /
sthāṇave tu haraṃ tadvad dhāsyaṃ candramukhapriye // MatsP_60.24 //
namo 'rdhanārīśaharam asitāṅgīti nāsikām /
nama ugrāya lokeśaṃ laliteti punarbhruvau // MatsP_60.25 //
śarvāya purahantāraṃ vāsavyai tu tathālakān /
namaḥ śrīkaṇṭhanāthāyai śivakeśāṃstato 'rcayet /
bhīmograsamarūpiṇyai śiraḥ sarvātmane namaḥ // MatsP_60.26 //
śivamabhyarcya vidhivat saubhāgyāṣṭakamagrataḥ /
sthāpayeddhṛtaniṣpāva-kusumbhakṣīrajīrakam // MatsP_60.27 //
rasarājaṃ ca lavaṇaṃ kustumburu tathāṣṭakam /
dattaṃ saubhāgyamityasmāt saubhāgyāṣṭakamityataḥ // MatsP_60.28 //
evaṃ nivedya tatsarvam agrataḥ śivayoḥ punaḥ /
rātrau śṛṅgodakaṃ prāśya tadvadbhūmāvariṃdama // MatsP_60.29 //
punaḥ prabhāte tu tathā kṛtasnānajapaḥ śuciḥ /
saṃpūjya dvijadāmpatyaṃ vastramālyavibhūṣaṇaiḥ // MatsP_60.30 //
saubhāgyāṣṭakasaṃyuktaṃ suvarṇacaraṇadvayam /
prīyatāmatra lalitā brāhmaṇāya nivedayet // MatsP_60.31 //
evaṃ saṃvatsaraṃ yāvat tṛtīyāyāṃ sadā mano /
kartavyaṃ vidhivadbhaktyā sarvasaubhāgyamīpsubhiḥ // MatsP_60.32 //
prāśane dānamantre ca viśeṣo 'yaṃ nibodha me /
śṛṅgodakaṃ caitramāse vaiśākhe gomayaṃ punaḥ // MatsP_60.33 //
jyeṣṭhe mandārakusumaṃ bilvapattraṃ śucau smṛtam /
śrāvaṇe dadhi saṃprāśyaṃ nabhasye ca kuśodakam // MatsP_60.34 //
kṣīramāśvayuje māsi kārttike pṛṣadājyakam /
mārge māse tu gomūtraṃ pauṣe saṃprāśayedghṛtam // MatsP_60.35 //
māghe kṛṣṇatilāṃstadvat pañcagavyaṃ ca phālgune /
lalitā vijayā bhadrā bhavānī kumudā śivā // MatsP_60.36 //
vāsudevī tathā gaurī maṅgalā kamalā satī /
umā ca dānakāle tu prīyatāmiti kīrtayet // MatsP_60.37 //
mallikāśokakamalaṃ kadambotpalamālatīḥ /
kubjakaṃ karavīraṃ ca bāṇamamlānakuṅkumam // MatsP_60.38 //
sindhuvāraṃ ca sarveṣu māseṣu kramaśaḥ smṛtam /
japākusumbhakusumaṃ mālatī śatapattrikā // MatsP_60.39 //
yathālābhaṃ praśastāni karavīraṃ ca sarvadā /
evaṃ saṃvatsaraṃ yāvad upoṣya vidhivannaraḥ // MatsP_60.40 //
strī bhaktā vā kumārī vā śivamabhyarcya bhaktitaḥ /
vratānte śayanaṃ dadyāt sarvopaskarasaṃyutam // MatsP_60.41 //
umāmaheśvaraṃ haimaṃ vṛṣabhaṃ ca gavā saha /
sthāpayitvātha śayane brāhmaṇāya nivedayet // MatsP_60.42 //
anyānyapi yathāśakti mithunānyambarādibhiḥ /
dhānyālaṃkāragodānair abhyarceddhanasaṃcayaiḥ /
vittaśāṭhyena rahitaḥ pūjayedgatavismayaḥ // MatsP_60.43 //
evaṃ karoti yaḥ samyak saubhāgyaśayanavratam /
sarvānkāmānavāpnoti padamatyantamaśnute /
phalasyaikasya tyāgena vratametatsamācaret // MatsP_60.44 //
ya icchankīrtimāpnoti pratimāsaṃ narādhipa /
saubhāgyārogyarūpāyur vastrālaṃkārabhūṣaṇaiḥ /
na viyukto bhavedrājan navārbudaśatatrayam // MatsP_60.45 //
yastu dvādaśa varṣāṇi saubhāgyaśayanavratam /
karoti sapta cāṣṭau vā śrīkaṇṭhabhavane 'maraiḥ /
pūjyamāno vasetsamyag yāvatkalpāyutatrayam // MatsP_60.46 //
nārī vā kurute vāpi kumārī vā nareśvara /
sāpi tatphalamāpnoti devyanugrahalālitā // MatsP_60.47 //
śṛṇuyādapi yaścaiva pradadyādathavā matim /
so 'pi vidyādharo bhūtvā svargaloke ciraṃ vaset // MatsP_60.48 //
idamiha madanena pūrvamiṣṭaṃ śatadhanuṣā kṛtavīryasūnunā ca /
kṛtamatha varuṇena nandinā vā kim u jananātha tato yadudbhavaḥ syāt // MatsP_60.49 //
Matsya-Purāṇa 61
*nārada uvāca
bhūrloko 'tha bhuvarlokaḥ svarloko 'tha maharjanaḥ /
tapaḥ satyaṃ ca saptaite devalokāḥ prakīrtitāḥ // MatsP_61.1 //
paryāyeṇa tu sarveṣām ādhipatyaṃ kathaṃ bhavet /
iha loke śubhaṃ rūpam āyuḥ saubhāgyameva ca /
lakṣmīśca vipulā nātha kathaṃ syātpurasūdana // MatsP_61.2 //
*maheśvara uvāca
purā hutāśanaḥ sārdhaṃ mārutena mahītale /
ādiṣṭaḥ puruhūtena vināśāya suradviṣām // MatsP_61.3 //
nirdagdheṣu tatastena dānaveṣu sahasraśaḥ /
tārakaḥ kamalākṣaśca kāladaṃṣṭraḥ parāvasuḥ /
virocanaśca saṃgrāmād apalāyaṃstapodhana // MatsP_61.4 //
ambhaḥ sāmudramāviśya saṃniveśamakurvata /
aśakyā iti te 'pyagni-mārutābhyāmupekṣitāḥ // MatsP_61.5 //
tataḥ prabhṛti te devān manuṣyānsaha jaṅgamān /
saṃpīḍya ca munīnsarvān praviśanti punarjalam // MatsP_61.6 //
evaṃ varṣasahasrāṇi vīrāḥ pañca ca sapta ca /
jaladurgabalādbrahman pīḍayanti jagattrayam // MatsP_61.7 //
tataḥ paramatho vahni-mārutāvamarādhipaḥ /
ādideśa cirādambu-nidhireṣa viśoṣyatām // MatsP_61.8 //
yasmādasmaddviṣāmeṣa śaraṇaṃ varuṇālayaḥ /
tasmādbhavadbhyāmadyaiva kṣayameṣa praṇīyatām // MatsP_61.9 //
tāvūcatustataḥ śakram ubhau śambarasūdanam /
adharma eṣa devendra sāgarasya vināśanam // MatsP_61.10 //
yasmājjīvanikāyasya mahataḥ saṃkṣayo bhavet /
tasmānna pāpamadyāvāṃ karavāva puraṃdara // MatsP_61.11 //
asya yojanamātre 'pi jīvakoṭiśatāni ca /
nivasanti suraśreṣṭha sa kathaṃ nāśamarhati // MatsP_61.12 //
evamuktaḥ surendrastu kopāt saṃraktalocanaḥ /
uvācedaṃ vaco roṣān nirdahanniva pāvakam // MatsP_61.13 //
na dharmādharmasaṃyogaṃ prāpnuvantyamarāḥ kvacit /
bhavatostu viśeṣeṇa māhātmyaṃ cādhitiṣṭhatoḥ // MatsP_61.14 //
madājñālaṅghanaṃ yasmān mārutena samaṃ tvayā /
munivratamahiṃsādi parigṛhya tvayā kṛtam /
dharmārthaśāstrarahitaṃ śatruṃ prati vibhāvaso // MatsP_61.15 //
tasmādekena vapuṣā munirūpeṇa mānuṣe /
mārutena samaṃ loke tava janma bhaviṣyati // MatsP_61.16 //
yadā ca mānuṣatve 'pi tvayāgastyena śoṣitaḥ /
bhaviṣyatyudadhirvahne tadā devatvamāpsyasi // MatsP_61.17 //
itīndraśāpātpatitau tatkṣaṇāttau mahītale /
avāptāvekadehena kumbhājjanma tapodhana // MatsP_61.18 //
mitrāvaruṇayorvīryād vasiṣṭhasyānujo 'bhavat /
agastya ityugratapāḥ saṃbabhūva punarmuniḥ // MatsP_61.19 //
*nārada uvāca
sambhūtaḥ sa kathaṃ bhrātā vasiṣṭhasyābhavanmuniḥ /
kathaṃ ca mitrāvaruṇau pitarāvasya tau smṛtau /
janma kumbhādagastyasya kathaṃ syātpurasūdana // MatsP_61.20 //
*īśvara uvāca
purā purāṇapuruṣaḥ kadācidgandhamādane /
bhūtvā dharmasuto viṣṇuś cacāra vipulaṃ tapaḥ // MatsP_61.21 //
tapasā tasya bhītena vighnārthaṃ preṣitāvubhau /
śakreṇa mādhavānaṅgāv apsarogaṇasaṃyutau // MatsP_61.22 //
yadā na gītavādyena nāṅgarāgādinā hariḥ /
na kāmamādhavābhyāṃ ca viṣayānprati cukṣubhe // MatsP_61.23 //
tadā kāmamadhustrīṇāṃ viṣādam agamadgaṇaḥ /
saṃkṣobhāya tatasteṣāṃ svorudeśānnarāgrajaḥ /
nārīmutpādayāmāsa trailokyajanamohinīm // MatsP_61.24 //
saṃkṣubdhāstu tayā devās tau tu devavarāvubhau /
apsarobhiḥ samakṣaṃ hi devānāmabravīddhariḥ // MatsP_61.25 //
apsarā iti sāmānyā devānāmabravīddhariḥ /
urvaśīti ca nāmneyaṃ loke khyātiṃ gamiṣyati // MatsP_61.26 //
tataḥ kāmayamānena mitreṇāhūya sorvaśī /
uktā māṃ ramayasveti bāḍham ityabravīttu sā // MatsP_61.27 //
gacchantī cāmbaraṃ tadvat stokamindīvarekṣaṇā /
varuṇena dhṛtā paścād varuṇaṃ nābhyanandata // MatsP_61.28 //
mitreṇāhaṃ vṛtā pūrvam adya bhāryā na te vibho /
uvāca varuṇaścittaṃ mayi saṃnyasya gamyatām // MatsP_61.29 //
gatāyāṃ bāḍhamityuktvā mitraḥ śāpamadāttadā /
tasyai mānuṣaloke tvaṃ gaccha somasutātmajam // MatsP_61.30 //
bhajasveti yato veśyā dharma eṣa tvayā kṛtaḥ /
jalakumbhe tato vīryaṃ mitreṇa varuṇena ca /
prakṣiptamatha saṃjātau dvāveva munisattamau // MatsP_61.31 //
nimirnāma saha strībhiḥ purā dyūtamadīvyata /
tatrāntare 'bhyājagāma vasiṣṭho brahmasambhavaḥ // MatsP_61.32 //
tasya pūjāmakurvantaṃ śaśāpa sa munirnṛpam /
videhastvaṃ bhavasveti tatastenāpyasau muniḥ // MatsP_61.33 //
anyonyaśāpācca tayor vigate iva cetasī /
jagmatuḥ śāpanāśāya brahmāṇaṃ jagataḥ patim // MatsP_61.34 //
atha brahmaṇa ādeśāl locaneṣvavasannimiḥ /
nimeṣāḥ syuśca lokānāṃ tadviśrāmāya nārada // MatsP_61.35 //
vasiṣṭho 'pyabhavattasmiñ jalakumbhe ca pūrvavat /
tataḥ śvetaścaturbāhuḥ sākṣasūtrakamaṇḍaluḥ /
agastya iti śāntātmā babhūva ṛṣisattamaḥ // MatsP_61.36 //
malayasyaikadeśe tu vaikhānasavidhānataḥ /
sabhāryaḥ saṃvṛto viprais tapaścakre suduścaram // MatsP_61.37 //
tataḥ kālena mahatā tārakād atipīḍitam /
jagadvīkṣya sa kopena pītavānvaruṇālayam // MatsP_61.38 //
tato 'sya varadāḥ sarve babhūvuḥ śaṃkarādayaḥ /
brahmā viṣṇuśca bhagavān varadānāya jagmatuḥ /
varaṃ vṛṇīṣva bhadraṃ te yadabhīṣṭaṃ ca vai mune // MatsP_61.39 //
*agastya uvāca
yāvadbrahmasahasrāṇāṃ pañcaviṃśatikoṭayaḥ /
vaimāniko bhaviṣyāmi dakṣiṇācalavartmani // MatsP_61.40 //
madvimānodaye kuryād yaḥ kaścitpūjanaṃ mama /
sa saptalokādhipatiḥ paryāyeṇa bhaviṣyati // MatsP_61.41 //
*īśvara uvāca
evamastviti te 'pyuktvā jagmurdevā yathāgatam /
tasmādarghaḥ pradātavyo hy agastyasya sadā budhaiḥ // MatsP_61.42 //
*nārada uvāca
kathamarghapradānaṃ tu kartavyaṃ tasya vai vibho /
vidhānaṃ yadagastyasya pūjane tadvadasva me // MatsP_61.43 //
*īśvara uvāca
pratyūṣasamaye vidvān kuryādasyodaye niśi /
snānaṃ śuklatilaistadvac chuklamālyāmbaro gṛhī // MatsP_61.44 //
sthāpayedavraṇaṃ kumbhaṃ mālyavastravibhūṣitam /
pañcaratnasamāyuktaṃ ghṛtapātrasamanvitam /
nānābhakṣyaphalairyuktaṃ tāmrapātrasamanvitam // MatsP_61.45 //
aṅguṣṭhamātraṃ puruṣaṃ tathaiva sauvarṇam atyāyatabāhudaṇḍam /
caturmukhaṃ kumbhamukhe nidhāya dhānyāni saptāmbarasaṃyutāni // MatsP_61.46 //
sakāṃsyapātrākṣataśuktiyuktaṃ mantreṇa dadyāddvijapuṃgavāya /
utkṣipya lambodaradīrghabāhum ananyacetā yamadiṅmukhaḥ san // MatsP_61.47 //
śvetāṃ ca dadyādyadi śaktirasti raupyaiḥ khurair hemamukhīṃ savatsām /
dhenuṃ naraḥ kṣīravatīṃ praṇamya savatsaghaṇṭābharaṇāṃ dvijāya // MatsP_61.48 //
ā saptarātrodayam etadasya dātavyametatsakalaṃ nareṇa /
yāvatsamāḥ sapta daśāthavā syur athordhvamapyatra vadanti kecit // MatsP_61.49 //
kāśapuṣpapratīkāśa vahnimārutasambhava /
mitrāvaruṇayoḥ putra kumbhayone namo 'stu te // MatsP_61.50 //
vindhyavṛddhikṣayakara meghatoyaviṣāpaha /
ratnavallabha deveśa laṅkāvāsinnamo 'stu te // MatsP_61.51 //
vātāpī bhakṣito yena samudraḥ śoṣitaḥ purā /
lopāmudrāpatiḥ śrīmān yo 'sau tasmai namo namaḥ // MatsP_61.52 //
rājaputri mahābhāge ṛṣipatni varānane /
lopāmudre namastubhyam argho me pratigṛhyatām /
pratyabdaṃ tu phalatyāgam evaṃ kurvanna sīdati // MatsP_61.53 //
homaṃ kṛtvā tataḥ paścād varjayenmānavaḥ phalam /
anena vidhinā yastu pumānarghyaṃ nivedayet // MatsP_61.54 //
imaṃ lokaṃ sa cāpnoti rūpārogyasamanvitaḥ /
dvitīyena bhuvarlokaṃ svargalokaṃ tataḥ param // MatsP_61.55 //
saptaiva lokānāpnoti saptārghān yaḥ prayacchati /
yāvadāyuśca yaḥ kuryāt paraṃ brahmādhigacchati // MatsP_61.56 //
iha paṭhati śṛṇoti vā ya etad yugalamuniprabhavārghyasampradānam /
matimapi ca dadāti so 'pi viṣṇor bhavanagataḥ paripūjyate 'maraughaiḥ // MatsP_61.57 //
Matsya-Purāṇa 62
*manuruvāca
saubhāgyārogyaphaladam amutrākṣayyakārakam /
bhuktimuktipradaṃ deva tanme brūhi janārdana // MatsP_62.1 //
*matsya uvāca
yadumāyāḥ purā deva uvāca purasūdanaḥ /
kailāsaśikharāsīno devyā pṛṣṭastadā kila // MatsP_62.2 //
kathāsu sampravṛttāsu dharmyāsu lalitāsu ca /
tadidānīṃ pravakṣyāmi bhuktimuktiphalapradam // MatsP_62.3 //
*īśvara uvāca
śṛṇuṣvāvahitā devi tathaivānantapuṇyakṛt /
narāṇāmatha nārīṇām ārādhanamanuttamam // MatsP_62.4 //
nabhasye vātha vaiśākhe puṇyamārgaśirasya ca /
śuklapakṣe tṛtīyāyāṃ susnāto gaurasarṣapaiḥ // MatsP_62.5 //
gorocanaṃ sagomūtram uṣṇaṃ gośakṛtaṃ tathā /
dadhicandanasammiśraṃ lalāṭe tilakaṃ nyaset /
saubhāgyārogyadaṃ yasmāt sadā ca lalitāpriyam // MatsP_62.6 //
pratipakṣaṃ tṛtīyāsu pumānāpītavāsasī /
dhārayedatha raktāni nārī cedatha saṃyatā // MatsP_62.7 //
vidhavā dhāturaktāni kumārī śuklavāsasī /
devīṃ tu pañcagavyena tataḥ kṣīreṇa kevalam /
snāpayenmadhunā tadvat puṣpagandhodakena ca // MatsP_62.8 //
pūjayecchuklapuṣpaiśca phalairnānāvidhairapi /
dhānyakājājilavaṇair guḍakṣīraghṛtānvitaiḥ // MatsP_62.9 //
śuklākṣatatilairarcyāṃ tato devīṃ sadārcayet /
pādādyabhyarcanaṃ kuryāt pratipakṣaṃ varānane // MatsP_62.10 //
varadāyai namaḥ pādau tathā gulphau namaḥ śriyai /
aśokāyai namo jaṅghe pārvatyai jānunī tathā // MatsP_62.11 //
ūrū maṅgalakāriṇyai vāmadevyai tathā kaṭim /
padmodarāyai jaṭharam uraḥ kāmaśriyai namaḥ // MatsP_62.12 //
karau saubhāgyadāyinyai bāhū haramukhaśriyai /
mukhaṃ darpaṇavāsinyai smaradāyai smitaṃ namaḥ // MatsP_62.13 //
gauryai namastathā nāsām utpalāyai ca locane /
tuṣṭyai lalāṭamalakān kātyāyanyai śirastathā // MatsP_62.14 //
namo gauryai namo dhiṣṇyai namaḥ kāntyai namaḥ śriyai /
rambhāyai lalitāyai ca vāsudevyai namo namaḥ // MatsP_62.15 //
evaṃ sampūjya vidhivad agrataḥ padmamālikhet /
pattrairdvādaśabhiryuktaṃ kuṅkumena sakarṇikam // MatsP_62.16 //
pūrveṇa vinyasedgaurīm aparṇāṃ ca tataḥ param /
bhavānīṃ dakṣiṇe tadvad rudrāṇīṃ ca tataḥ param // MatsP_62.17 //
vinyasetpaścime saumyāṃ sadā madanavāsinīm /
vāyavye pāṭalāmugrām antareṇa tato 'pyumām // MatsP_62.18 //
madhye yathāsvaṃ māṃsāṅgāṃ maṅgalāṃ kumudāṃ satīm /
rudraṃ ca madhye saṃsthāpya lalitāṃ karṇikopari /
kusumairakṣatairvārbhir namaskāreṇa vinyaset // MatsP_62.19 //
gītamaṅgalanirghoṣān kārayitvā suvāsinīḥ /
pūjayedraktavāsobhī raktamālyānulepanaiḥ /
sindūraṃ snānacūrṇaṃ ca tāsāṃ śirasi pātayet // MatsP_62.20 //
sindūrakuṅkumasnānam atīveṣṭatamaṃ yataḥ /
tathopadeṣṭāramapi pūjayedyatnato gurum /
na pūjyate gururyatra sarvāstatrāphalāḥ kriyāḥ // MatsP_62.21 //
nabhasye pūjayedgaurīm utpalairasitaiḥ sadā /
bandhujīvairāśvayuje kārttike śatapattrakaiḥ // MatsP_62.22 //
jātīpuṣpairmārgaśīrṣe pauṣe pītaiḥ kuraṇṭakaiḥ /
kundakuṅkumapuṣpaistu devīṃ māghe tu pūjayet /
sinduvāreṇa jātyā vā phālgune 'pyarcayedumām // MatsP_62.23 //
caitre tu mallikāśokair vaiśākhe gandhapāṭalaiḥ /
jyeṣṭhe kamalamandārair āṣāḍhe ca navāmbujaiḥ /
kadambairatha mālatyā śrāvaṇe pūjayetsadā // MatsP_62.24 //
gomūtraṃ gomayaṃ kṣīraṃ dadhi sarpiḥ kuśodakam /
bilvapattrārkapuṣpaṃ ca yavāngośṛṅgavāri ca // MatsP_62.25 //
pañcagavyaṃ ca bilvaṃ ca prāśayetkramaśastadā /
etadbhādrapadādyaṃ tu prāśanaṃ samudāhṛtam // MatsP_62.26 //
pratipakṣaṃ ca mithunaṃ tṛtīyāyāṃ varānane /
pūjayitvārcayedbhaktyā vastramālyānulepanaiḥ // MatsP_62.27 //
puṃsaḥ pītāmbare dadyāt striyai kausumbhavāsasī /
niṣpāvājājilavaṇam ikṣudaṇḍaguḍānvitam /
tasyai dadyātphalaṃ puṣpaṃ suvarṇotpalasaṃyutam // MatsP_62.28 //
yathā na devi deveśas tvāṃ parityajya gacchati /
tathā mām uddharāśeṣa-duḥkhasaṃsārasāgarāt // MatsP_62.29 //
kumudā vimalānantā bhavānī ca sudhā śivā /
lalitā kamalā gaurī satī rambhātha pārvatī // MatsP_62.30 //
nabhasyādiṣu māseṣu prīyatāmityudīrayet /
vratānte śayanaṃ dadyāt suvarṇakamalānvitam // MatsP_62.31 //
mithunāni caturviṃśad daśa dvo ca samarcayet /
aṣṭau ṣaḍvāpyatha punaś cānumāsaṃ samarcayet // MatsP_62.32 //
pūrvaṃ dattvā tu gurave śeṣānapyarcayedbudhaḥ /
uktānantatṛtīyaiṣā sadānantaphalapradā // MatsP_62.33 //
sarvapāpaharāṃ devi saubhāgyārogyavardhinīm /
na caināṃ vittaśāṭhyena kadācidapi laṅghayet /
naro vā yadi vā nārī vittaśāṭhyāt patatyadhaḥ // MatsP_62.34 //
garbhiṇī sūtikā naktaṃ kumārī vātha rogiṇī /
yadyaśuddhā tadānyena vārayetprayatā svayam // MatsP_62.35 //
imāmanantaphaladāṃ yastṛtīyāṃ samācaret /
kalpakoṭiśataṃ sāgraṃ śivaloke mahīyate // MatsP_62.36 //
vittahīno 'pi kurute varṣatrayamupoṣaṇaiḥ /
puṣpamantravidhānena so 'pi tatphalamāpnuyāt // MatsP_62.37 //
nārī vā kurute yā tu kumārī vidhavāthavā /
sāpi tatphalamāpnoti gauryanugrahalālitā // MatsP_62.38 //
iti paṭhati śṛṇoti vā ya itthaṃ giritanayāvratam indravāsasaṃsthaḥ /
matimapi ca dadāti so 'pi devair amaravadhūjanakiṃnaraiśca pūjyaḥ // MatsP_62.39 //
Matsya-Purāṇa 63
*īśvara uvāca
athānyāmapi vakṣyāmi tṛtīyāṃ pāpanāśinīm /
rasakalyāṇinīmetāṃ purākalpavido viduḥ // MatsP_63.1 //
māghamāse tu samprāpte tṛtīyāṃ śuklapakṣataḥ /
prātargavyena payasā tilaiḥ snānaṃ samācaret // MatsP_63.2 //
snāpayenmadhunā devīṃ tathaivekṣurasena ca /
gandhodakena tu punar lepayetkuṅkumena tu /
dakṣiṇāṅgāni sampūjya tato vāmāni pūjayet // MatsP_63.3 //
lalitāyai namo devyāḥ pādau gulphau tato 'rcayet /
jaṅghāṃ jānuṃ tathā śāntyai tathaivoruṃ śriyai namaḥ // MatsP_63.4 //
madālasāyai tu kaṭim amalāyai tathodaram /
stanau madanavāsinyai kumudāyai ca kandarām // MatsP_63.5 //
bhujaṃ bhujāgraṃ mādhavyai kamalāyai mukhasmite /
bhūlalāṭaṃ ca rudrāṇyai śaṃkarāyai tathālakān // MatsP_63.6 //
mukuṭaṃ viśvavāsinyai śiraḥ kāntyai tathārcayet /
madanāyai lalāṭaṃ tu mohanāyai punarbhruvau // MatsP_63.7 //
netre candrārdhadhāriṇyai tuṣṭyai ca vadanaṃ punaḥ /
utkaṇṭhinyai namaḥ kaṇṭham amṛtāyai namaḥ stanau // MatsP_63.8 //
rambhāyai vāmakukṣiṃ ca viśokāyai namaḥ kaṭim /
hṛdayaṃ manmathādhiṣṇyai pāṭalāyai tathodaram // MatsP_63.9 //
kaṭiṃ suratavāsinyai tathoruṃ campakapriye /
jānujaṅghe namo gauryai gāyatryai ghuṭike namaḥ // MatsP_63.10 //
dharādharāyai pādau tu viśvakāyai namaḥ śiraḥ /
namo bhavānyai kāminyai kāmadevyai jagatpriye // MatsP_63.11 //
ānandāyai sunandāyai subhadrāyai namo namaḥ /
evaṃ sampūjya vidhivad dvijadāmpatyam arcayet /
bhojayitvānnapānena madhureṇa vimatsaraḥ // MatsP_63.12 //
jalapūritaṃ tathā kumbhaṃ śuklāmbarayugadvayam /
dattvā suvarṇakamalaṃ gandhamālyaiḥ samarcayet // MatsP_63.13 //
prīyatāmatra kumudā gṛhṇīyāllavaṇavratam /
anena vidhinā devī māsi māsi sadārcayet // MatsP_63.14 //
lavaṇaṃ varjayenmāghe phālgune ca guḍaṃ punaḥ /
tailaṃ rājiṃ tathā caitre varjyaṃ ca madhu mādhave // MatsP_63.15 //
pānakaṃ jyeṣṭhamāse tu āṣāḍhe cātha jīrakam /
śrāvaṇe varjayetkṣīraṃ dadhi bhādrapade tathā // MatsP_63.16 //
ghṛtamāśvayuje tadvad ūrje varjyaṃ ca mākṣikam /
dhānyakaṃ mārgaśīrṣe tu pauṣe varjyā ca śarkarā // MatsP_63.17 //
vratānte karakaṃ pūrṇam eteṣāṃ māsi māsi ca /
dadyāddvikālavelāyāṃ pūrṇapātreṇa saṃyutam // MatsP_63.18 //
laḍḍukāñchvetavarṇāṃśca saṃyāvamatha pūrikāḥ /
ghārikān apyapūpāṃśca piṣṭāpūpāṃśca maṇḍakān // MatsP_63.19 //
kṣīraṃ śākaṃ ca dadhyannam iṇḍaryo 'śokavartikāḥ /
māghādikramaśo dadyād etāni karakopari // MatsP_63.20 //
kumudā mādhavī gaurī rambhā bhadrā jayā śivā /
umā ratiḥ satī tadvan maṅgalā ratilālasā // MatsP_63.21 //
kramānmāghādi sarvatra prīyatāmiti kīrtayet /
sarvatra pañcagavyena prāśanaṃ samudāhṛtam /
upavāsī bhavennityam aśakte naktamiṣyate // MatsP_63.22 //
punarmāghe tu samprāpte śarkarāṃ karakopari /
kṛtvā tu kāñcanīṃ gaurīṃ pañcaratnasamanvitām // MatsP_63.23 //
haimīmaṅguṣṭhamātrāṃ ca sākṣasūtrakamaṇḍalum /
caturbhujāminduyutāṃ sitanetrapaṭāvṛtām // MatsP_63.24 //
tadvadgomithunaṃ śuklaṃ suvarṇāsyaṃ sitāmbaram /
savastrabhājanaṃ dadyād bhavānī prīyatāmiti // MatsP_63.25 //
anena vidhinā yastu rasakalyāṇinīvratam /
kuryātsa sarvapāpebhyas tatkṣaṇādeva mucyate // MatsP_63.26 //
navārbudasahasraṃ tu na duḥkhī jāyate naraḥ /
suvarṇakamalaṃ gauri māsi māsi dadannaraḥ /
agniṣṭomasahasrasya yatphalaṃ tadavāpnuyāt // MatsP_63.27 //
nārī vā kurute yā tu kumārī vā varānane /
vidhavā yā tathā nārī sāpi tatphalamāpnuyāt /
saubhāgyārogyasampannā gaurīloke mahīyate // MatsP_63.28 //
iti paṭhati śṛṇoti śrāvayedyaḥ prasaṅgāt kalikaluṣavimuktaḥ pārvatīlokameti /
matimapi ca narāṇāṃ yo dadāti priyārthaṃ vibudhapativimāne nāyakaḥ syādamoghaḥ // MatsP_63.29 //
Matsya-Purāṇa 64
*īśvara uvāca
tathaivānyāṃ pravakṣyāmi tṛtīyāṃ pāpanāśinīm /
nāmnā ca loke vikhyātām ārdrānandakarīmimām // MatsP_64.1 //
yadā śuklatṛtīyāyām āṣāḍharkṣaṃ bhavetkvacit /
brahmarkṣaṃ vā mṛgarkṣaṃ vā hasto mūlamathāpi vā /
darbhagandhodakaiḥ snānaṃ tadā samyaksamācaret // MatsP_64.2 //
śuklamālyāmbaradharaḥ śuklagandhānulepanaḥ /
bhavānīmarcayedbhaktyā śuklapuṣpaiḥ sugandhibhiḥ /
mahādevena sahitām upaviṣṭāṃ mahāsane // MatsP_64.3 //
vāsudevyai namaḥ pādau śaṃkarāya namo haram /
jaṅghe śokavināśinyai ānandāya namaḥ prabho // MatsP_64.4 //
rambhāyai pūjayedūrū śivāya ca pinākinaḥ /
adityai ca kaṭiṃ devyāḥ śūlinaḥ śūlapāṇaye // MatsP_64.5 //
mādhavyai ca tathā nābhim atha śambhorbhavāya ca /
stanāvānandakāriṇyai śaṃkarasyendudhāriṇe // MatsP_64.6 //
utkaṇṭhinyai namaḥ kaṇṭhaṃ nīlakaṇṭhāya vai haram /
karāvutpaladhāriṇyai rudrāya ca jagatpate /
bāhū ca parirambhiṇyai triśūlāya harasya ca // MatsP_64.7 //
devyā mukhaṃ vilāsinyai vṛṣeśāya punarvibhoḥ /
smitaṃ sasmeralīlāyai viśvavaktrāya vai vibho // MatsP_64.8 //
netre madanavāsinyai viśvadhāmne triśūlinaḥ /
bhruvau nṛtyapriyāyai tu tāṇḍaveśāya śūlinaḥ // MatsP_64.9 //
devyā lalāṭamindrāṇyai havyavāhāya vai vibhoḥ /
svāhāyai mukuṭaṃ devyā vibhorgaṅgādharāya vai // MatsP_64.10 //
viśvakāyau viśvamukhau viśvapādakarau śivau /
prasannavadanau vande pārvatīparameśvarau // MatsP_64.11 //
evaṃ sampūjya vidhivad agrataḥ śivayoḥ punaḥ /
padmotpalāni rajasā nānāvarṇena kārayet // MatsP_64.12 //
śaṅkhacakre sakaṭake svastikāṅkuśacāmarān /
yāvantaḥ pāṃsavastatra rajasaḥ patitā bhuvi /
tāvadvarṣasahasrāṇi śivaloke mahīyate // MatsP_64.13 //
catvāri ghṛtapātrāṇi sahiraṇyāni śaktitaḥ /
dattvā dvijāya karakam udakānnasamanvitam /
pratipakṣaṃ caturmāsaṃ yāvadetannivedayet // MatsP_64.14 //
tatastu caturo māsān pūrvavatkarakopari /
catvāri saktupātrāṇi tilapātrāṇyataḥ param // MatsP_64.15 //
gandhodakaṃ puṣpavāri candanaṃ kuṅkumodakam /
apakvaṃ dadhi dugdhaṃ ca gośṛṅgodakameva ca // MatsP_64.16 //
piṣṭodakaṃ tathā vāri kuṣṭhacūrṇānvitaṃ punaḥ /
uśīrasalilaṃ tadvad yavacūrṇodakaṃ punaḥ // MatsP_64.17 //
tilodakaṃ ca saṃprāśya svapenmārgaśirādiṣu /
māseṣu pakṣadvitayaṃ prāśanaṃ samudāhṛtam // MatsP_64.18 //
sarvatra śuklapuṣpāṇi praśastāni sadārcane /
dānakāle ca sarvatra mantrametamudīrayet // MatsP_64.19 //
gaurī me prīyatāṃ nityam aghanāśāya maṅgalā /
saubhāgyāyāstu lalitā bhavānī sarvasiddhaye // MatsP_64.20 //
saṃvatsarānte lavaṇaṃ guḍakumbhaṃ ca sarjikām /
candanaṃ netrapaṭṭaṃ ca sahiraṇyāmbujena tu // MatsP_64.21 //
umāmaheśvaraṃ haimaṃ tadvadikṣuphalairyutam /
satūlāvaraṇāṃ śayyāṃ saviśrāmāṃ nivedayet /
sapatnīkāya viprāya gaurī me prīyatāmiti // MatsP_64.22 //
ārdrānandakarī nāmnā tṛtīyaiṣā sanātanī /
yāmupoṣya naro yāti śambhoryatparamaṃ padam // MatsP_64.23 //
iha loke sadānandam āpnoti dhanasampadaḥ /
āyurārogyasampattyā na kaścicchokamāpnuyāt // MatsP_64.24 //
nārī vā kurute yā tu kumārī vidhavā ca yā /
sāpi tatphalamāpnoti devyanugrahalālitā // MatsP_64.25 //
pratipakṣamupoṣyaivaṃ mantrārcanavidhānavit /
rudrāṇīlokamabhyeti punarāvṛttidurlabham // MatsP_64.26 //
ya idaṃ śṛṇuyānnityaṃ śrāvayedvāpi mānavaḥ /
śakraloke sa gandharvaiḥ pūjyate 'pi yugatrayam // MatsP_64.27 //
ānandadāṃ sakaladuḥkhaharāṃ tṛtīyāṃ yā strī karotyavidhavā vidhavātha vāpi /
sā sve gṛhe sukhaśatānyanubhūya bhūyo gaurīpadaṃ sadayitā dayitā prayāti // MatsP_64.28 //
Matsya-Purāṇa 65
*īśvara uvāca
athānyāmapi vakṣyāmi tṛtīyāṃ sarvakāmadām /
yasyāṃ dattaṃ hutaṃ japtaṃ sarvaṃ bhavati cākṣayam // MatsP_65.1 //
vaiśākhaśuklapakṣe tu tṛtīyā yairupoṣitā /
akṣayaṃ phalamāpnoti sarvasya sukṛtasya ca // MatsP_65.2 //
sā tathā kṛttikopetā viśeṣeṇa supūjitā /
tatra dattaṃ hutaṃ japtaṃ sarvamakṣayamucyate // MatsP_65.3 //
akṣayā saṃtatistasyās tasyāṃ sukṛtamakṣayam /
akṣataiḥ pūjyate viṣṇus tena sāpyakṣayā smṛtā /
akṣataistu narāḥ snātā viṣṇordattvā tathākṣatān // MatsP_65.4 //
vipreṣu dattvā tāneva tathā saktūn susaṃkṛtān /
yathānnabhuṅmahābhāgaḥ phalamakṣayyamaśnute // MatsP_65.5 //
ekāmapyuktavatkṛtvā tṛtīyāṃ vidhivannaraḥ /
etāsāmapi sarvāsāṃ tṛtīyānāṃ phalaṃ bhavet // MatsP_65.6 //
tṛtīyāyāṃ samabhyarcya sopavāso janārdanam /
rājasūyaphalaṃ prāpya gatimagryāṃ ca vindati // MatsP_65.7 //
Matsya-Purāṇa 66
*manuruvāca
madhurā bhāratī kena vratena madhusūdana /
tathaiva janasaubhāgyam atividyāsu kauśalam // MatsP_66.1 //
abhedaścāpi dampatyos tathā bandhujanena ca /
āyuśca vipulaṃ puṃsāṃ tanme kathaya mādhava // MatsP_66.2 //
*matsya uvāca
samyakpṛṣṭaṃ tvayā rājañ chṛṇu sārasvataṃ vratam /
yasya saṃkīrtanādeva tuṣyatīha sarasvatī // MatsP_66.3 //
yo yadbhaktaḥ pumānkuryād etadvratamanuttamam /
tadvāsarādau sampūjya viprānetānsamācaret // MatsP_66.4 //
athavādityavāreṇa grahatārābalena ca /
pāyasaṃ bhojayedviprān kṛtvā brāhmaṇavācanam // MatsP_66.5 //
śuklavastrāṇi dattvā ca sahiraṇyāni śaktitaḥ /
gāyatrīṃ pūjayedbhaktyā śuklamālyānulepanaiḥ // MatsP_66.6 //
yathā na devi bhagavān brahmaloke pitāmahaḥ /
tvāṃ parityajya saṃtiṣṭhet tathā bhava varapradā // MatsP_66.7 //
vedāḥ śāstrāṇi sarvāṇi gītanṛtyādikaṃ ca yat /
na vihīnaṃ tvayā devi tathā me santu siddhayaḥ // MatsP_66.8 //
lakṣmīrmedhā dharā puṣṭir gaurī tuṣṭiḥ prabhā matiḥ /
etābhiḥ pāhi cāṣṭābhis tanubhirmāṃ sarasvati // MatsP_66.9 //
evaṃ sampūjya gāyatrīṃ vīṇākṣamaṇidhāriṇīm /
śuklapuṣpākṣatair bhaktyā sakamaṇḍalupustakām /
maunavratena bhuñjīta sāyaṃ prātastu dharmavit // MatsP_66.10 //
pañcamyāṃ pratipakṣaṃ ca pūjayedbrahmavāsinīm /
tathaiva taṇḍulaprasthaṃ ghṛtapātreṇa saṃyutam /
kṣīraṃ dadyāddhiraṇyaṃ ca gāyatrī prīyatāmiti // MatsP_66.11 //
saṃdhyāyāṃ ca tathā maunam etatkurvansamācaret /
nāntarā bhojanaṃ kuryād yāvanmāsāstrayodaśa // MatsP_66.12 //
samāpte tu vrate kuryād bhojanaṃ śuklataṇḍulaiḥ /
pūrvaṃ savastrayugmaṃ ca dadyādviprāya bhojanam // MatsP_66.13 //
devyā vitānaṃ ghaṇṭāṃ ca sitanetre payasvinīm /
candanaṃ vastrayugmaṃ ca dadyācca śikharaṃ punaḥ // MatsP_66.14 //
tathopadeṣṭāramapi bhaktyā sampūjayedgurum /
vittaśāṭhyena rahito vastramālyānulepanaiḥ // MatsP_66.15 //
anena vidhinā yastu kuryātsārasvataṃ vratam /
vidyāvānarthasaṃyukto raktakaṇṭhaśca jāyate // MatsP_66.16 //
sarasvatyāḥ prasādena brahmaloke mahīyate /
nārī vā kurute yā tu sāpi tatphalagāminī // MatsP_66.17 //
brahmaloke vased rājan yāvat kalpāyutatrayam // MatsP_66.18 //
sārasvataṃ vrataṃ yastu śṛṇuyādapi yaḥ paṭhet /
vidyādharapure so 'pi vasetkalpāyutatrayam // MatsP_66.19 //
Matsya-Purāṇa 67
candrādityoparāge tu yatsnānamabhidhīyate /
tadahaṃ śrotumicchāmi dravyamantravidhānavit // MatsP_67.1 //
*matsya uvāca
yasya rāśiṃ samāsādya bhavedgrahaṇasamplavaḥ /
tasya snānaṃ pravakṣyāmi mantrauṣadhavidhānataḥ // MatsP_67.2 //
candroparāgaṃ samprāpya kṛtvā brāhmaṇavācanam /
sampūjya caturo viprāñ śuklamālyānulepanaiḥ // MatsP_67.3 //
pūrvamevoparāgasya samāsādyauṣadhādikam /
sthāpayec caturaḥ kumbhān avraṇānsāgarāniti // MatsP_67.4 //
gajāśvarathyāvalmīka-saṃgamāddhradagokulāt /
rājadvārapradeśācca mṛdamānīya cākṣipet // MatsP_67.5 //
pañcagavyaṃ ca kumbheṣu śuddhamuktāphalāni ca /
rocanāṃ padmaśaṅkhau ca pañcaratnasamanvitam // MatsP_67.6 //
sphaṭikaṃ candanaṃ śvetaṃ tīrthavāri sasarṣapam /
rājadantaṃ sakumudaṃ tathaivośīraguggulam /
etatsarvaṃ vinikṣipya kumbheṣvāvāhayetsurān // MatsP_67.7 //
sarve samudrāḥ saritas tīrthāni jaladā nadāḥ /
āyāntu yajamānasya duritakṣayakārakāḥ // MatsP_67.8 //
yo 'sau vajradharo deva ādityānāṃ prabhurmataḥ /
sahasranayanaścendro grahapīḍāṃ vyapohatu // MatsP_67.9 //
mukhaṃ yaḥ sarvadevānāṃ saptārciramitadyutiḥ /
candroparāgasambhūtām agniḥ pīḍāṃ vyapohatu // MatsP_67.10 //
yaḥ karmasākṣī bhūtānāṃ dharmo mahiṣavāhanaḥ /
yamaścandroparāgotthāṃ mama pīḍāṃ vyapohatu // MatsP_67.11 //
rakṣogaṇādhipaḥ sākṣāt pralayānalasaṃnibhaḥ /
khaḍgavyagro 'tibhīmaśca rakṣaḥpīḍāṃ vyapohatu // MatsP_67.12 //
nāgapāśadharo devaḥ sākṣānmakaravāhanaḥ /
sa jalādhipatiś candra-grahapīḍāṃ vyapohatu // MatsP_67.13 //
prāṇarūpeṇa yo lokān pāti kṛṣṇamṛgapriyaḥ /
vāyuścandroparāgotthāṃ pīḍāmatra vyapohatu // MatsP_67.14 //
yo 'sau nidhipatirdevaḥ khaḍgaśūlagadādharaḥ /
candroparāgakaluṣaṃ dhanado me vyapohatu // MatsP_67.15 //
yo 'sāvindudharo devaḥ pinākī vṛṣavāhanaḥ /
candroparāgajāṃ pīḍāṃ vināśayatu śaṃkaraḥ // MatsP_67.16 //
trailokye yāni bhūtāni sthāvarāṇi carāṇi ca /
brahmaviṣṇvarkayuktāni tāni pāpaṃ dahantu vai // MatsP_67.17 //
evamāmantrya taiḥ kumbhair abhiṣikto guṇānvitaiḥ /
ṛgyajuḥsāmamantraiśca śuklamālyānulepanaiḥ /
pūjayedvastragodānair brāhmaṇāniṣṭadevatāḥ // MatsP_67.18 //
etāneva tato mantrān vilikhet karakānvitān /
vastrapaṭṭe 'thavā padme pañcaratnasamanvitān // MatsP_67.19 //
yajamānasya śirasi nidadhyuste dvijottamāḥ /
tato 'tivāhayedvelām uparāgānugāminīm // MatsP_67.20 //
prāṅmukhaḥ pūjayitvā tu namasyanniṣṭadevatām /
candragrahe vinirvṛtte kṛtagodānamaṅgalaḥ /
kṛtasnānāya taṃ paṭṭaṃ brāhmaṇāya nivedayet // MatsP_67.21 //
anena vidhinā yastu grahasnānaṃ samācaret /
na tasya grahapīḍā syān na ca bandhujanakṣayaḥ // MatsP_67.22 //
paramāṃ siddhimāpnoti punarāvṛttidurlabhām /
sūryagrahe sūryanāma sadā mantreṣu kīrtayet // MatsP_67.23 //
adhikāḥ padmarāgāḥ syuḥ kapilāṃ ca suśobhanām /
prayacchecca niśāṃ patye candrasūryoparāgayoḥ // MatsP_67.24 //
ya idaṃ śṛṇuyānnityaṃ śrāvayedvāpi mānavaḥ /
sarvapāpavinirmuktaḥ śakraloke mahīyate // MatsP_67.25 //
Matsya-Purāṇa 68
*nārada uvāca
kimudvegādbhute kṛtyam alakṣmīḥ kena hanyate /
mṛtavatsābhiṣekādi-kāryeṣu ca kimiṣyate // MatsP_68.1 //
*śrībhagavānuvāca
purā kṛtāni pāpāni phalantyasmiṃstapodhana /
rogadaurgatyarūpeṇa tathaiveṣṭavadhena ca // MatsP_68.2 //
tadvighātāya vakṣyāmi sadā kalpāṇakārakam /
saptamīsnapanaṃ nāma janapīḍāvināśanam // MatsP_68.3 //
bālānāṃ maraṇaṃ yatra kṣīrapāṇāṃ pradṛśyate /
tadvadvṛddhāturāṇāṃ ca yauvane cāpi vartatām // MatsP_68.4 //
śāntaye tatra vakṣyāmi mṛtavatsābhiṣecanam /
etad evādbhutodvega-cittabhramavināśanam // MatsP_68.5 //
bhaviṣyati ca vārāho yatra kalpastapodhana /
vaivasvataśca tatrāpi yadā tu manuruttamaḥ // MatsP_68.6 //
bhaviṣyati ca tatraiva pañcaviṃśatimaṃ yadā /
kṛtaṃ nāma yugaṃ tatra haihayānvayavardhanaḥ /
bhavitā nṛpatirvīraḥ kṛtavīryaḥ pratāpavān // MatsP_68.7 //
sa saptadvīpamakhilaṃ pālayiṣyati bhūtalam /
yāvadvarṣasahasrāṇi saptasaptati nārada // MatsP_68.8 //
jātamātraṃ ca tasyāpi yāvatputraśataṃ tathā /
cyavanasya tu śāpena vināśamapayāsyati // MatsP_68.9 //
sahasrabāhuśca yadā bhavitā tasya vai sutaḥ /
kuraṅganayanaḥ śrīmān sambhūto nṛpalakṣaṇaiḥ // MatsP_68.10 //
kṛtavīryastadārādhya sahasrāṃśuṃ divākaram /
upavāsairvratairdivyair vedasūktaiśca nārada /
putrasya jīvanāyālam etatsnānamavāpsyati // MatsP_68.11 //
kṛtavīryeṇa vai pṛṣṭa idaṃ vakṣyati bhāskaraḥ /
aśeṣaduṣṭaśamanaṃ sadā kalmaṣanāśanam // MatsP_68.12 //
*sūrya uvāca
alaṃ kleśena mahatā putrastava narādhipa /
bhaviṣyati ciraṃjīvī kiṃtu kalmaṣanāśanam // MatsP_68.13 //
saptamīsnapanaṃ vakṣye sarvalokahitāya vai /
jātasya mṛtavatsāyāḥ saptame māsi nārada /
athavā śuklasaptamyām etatsarvaṃ praśasyate // MatsP_68.14 //
grahatārābalaṃ labdhvā kṛtvā brāhmaṇavācanam /
bālasya janmanakṣatraṃ varjayettāṃ tithiṃ budhaḥ /
tadvadvṛddhāturāṇāṃ ca kṛtyaṃ syāditareṣu ca // MatsP_68.15 //
gomayenānuliptāyāṃ bhūmāvekāgnivattadā /
taṇḍulai raktaśālīyaiś caruṃ gokṣīrasaṃyutam /
nirvapetsūryarudrābhyāṃ tanmantrābhyāṃ vidhānataḥ // MatsP_68.16 //
kīrtayetsūryadevatyaṃ saptarcaṃ ca ghṛtāhutīḥ /
juhuyādrudrasūktena tadvadrudrāya nārada // MatsP_68.17 //
hotavyāḥ samidhaścātra tathaivārkapalāśayoḥ /
yavakṛṣṇatilairhomaḥ kartavyo 'ṣṭaśataṃ punaḥ // MatsP_68.18 //
vyāhṛtībhistathājyena tathaivāṣṭaśataṃ punaḥ /
hutvā snānaṃ ca kartavyaṃ maṅgalaṃ yena dhīmatā // MatsP_68.19 //
vipreṇa vedaviduṣā vidhivaddarbhapāṇinā /
sthāpayitvā tu caturaḥ kumbhānkoṇeṣu śobhanān // MatsP_68.20 //
pañcamaṃ ca punarmadhye dadhyakṣatavibhūṣitam /
sthāpayedavraṇaṃ kumbhaṃ saptarcenābhimantritam // MatsP_68.21 //
saureṇa tīrthatoyena pūrṇaṃ ratnasamanvitam /
sarvānsarvauṣadhairyuktān pañcagavyasamanvitān /
pañcaratnaphalaiḥ puṣpair vāsobhiḥ pariveṣṭayet // MatsP_68.22 //
gajāśvarathyāvalmīkāt saṃgamāddhradagokulāt /
saṃśuddhāṃ mṛdamānīya sarveṣveva vinikṣipet // MatsP_68.23 //
caturṣvapi ca kumbheṣu ratnagarbheṣu madhyamam /
gṛhītvā brāhmaṇastatra saurānmantrānudīrayet // MatsP_68.24 //
nārībhiḥ saptasaṃkhyābhir avyaṅgāṅgībhiratra ca /
pūjitābhiryathāśaktyā mālyavastravibhūṣaṇaiḥ /
saviprābhiśca kartavyaṃ mṛtavatsābhiṣecanam // MatsP_68.25 //
ete 'bhiṣekamantrāḥ
dīrghāyurastu bālo 'yaṃ jīvatputrā ca bhāminī /
ādityaścandramāḥ sārdhaṃ grahanakṣatramaṇḍalaiḥ // MatsP_68.26 //
saśakrā lokapālā vai brahmaviṣṇumaheśvarāḥ /
te te cānye ca devaughāḥ sadā pāntu kumārakam // MatsP_68.27 //
mitraḥ śanirvā hutabhug ye ca bālagrahāḥ kvacit /
pīḍāṃ kurvantu bālasya mā māturjanakasya vai // MatsP_68.28 //
tataḥ śuklāmbaradharā kumārapatisaṃyutā /
saptakaṃ pūjayedbhaktyā strīṇāmatha guruṃ punaḥ // MatsP_68.29 //
kāñcanīṃ ca tataḥ kuryāt tāmrapātroparisthitām /
pratimāṃ dharmarājasya gurave vinivedayet // MatsP_68.30 //
vastrakāñcanaratnaughair bhakṣyaiḥ saghṛtapāyasaiḥ /
pūjayedbrāhmaṇāṃstadvad vittaśāṭhyavivarjitaḥ // MatsP_68.31 //
bhuktvā ca guruṇā ceyam uccāryā mantrasaṃtatiḥ /
dīrghāyurastu bālo 'yaṃ yāvadvarṣaśataṃ sukhī // MatsP_68.32 //
yatkiṃcidasya duritaṃ tatkṣiptaṃ vaḍavānale /
brahmā rudro vasuḥ skando viṣṇuḥ śakro hutāśanaḥ // MatsP_68.33 //
rakṣantu sarve duṣṭebhyo varadāḥ santu sarvadā /
evamādīni vākyāni vadantaṃ pūjayedgurum // MatsP_68.34 //
śaktitaḥ kapilāṃ dadyāt praṇamya ca visarjayet /
caruṃ ca putrasahitā praṇamya raviśaṃkarau // MatsP_68.35 //
hutaśeṣaṃ tadāśnīyād ādityāya namo 'stviti /
idamevādbhutodvega-duḥsvapneṣu praśasyate // MatsP_68.36 //
karturjanmadinarkṣaṃ ca tyaktvā sampūjayetsadā /
śāntyarthaṃ śuklasaptamyām etatkurvanna sīdati // MatsP_68.37 //
sadānena vidhānena dīrghāyurabhavannaraḥ /
saṃvatsarāṇāmayutaṃ śaśāsa pṛthivīmimām // MatsP_68.38 //
puṇyaṃ pavitramāyuṣyaṃ saptamīsnapanaṃ raviḥ /
kathayitvā dvijaśreṣṭha tatraivāntaradhīyata // MatsP_68.39 //
etatsarvaṃ samākhyātaṃ saptamīsnānamuttamam /
sarvaduṣṭopaśamanaṃ bālānāṃ paramaṃ hitam // MatsP_68.40 //
ārogyaṃ bhāskarādicched dhanamiccheddhutāśanāt /
īśvarājjñānam anvicchen mokṣam icchejjanārdanāt // MatsP_68.41 //
etanmahāpātakanāśanaṃ syāt paraṃ hitaṃ bālavivardhanaṃ ca /
śṛṇoti yaścainamananyacetās tasyāpi siddhiṃ munayo vadanti // MatsP_68.42 //
Matsya-Purāṇa 69
*matsya uvāca
purā rathaṃtare kalpe paripṛṣṭo mahātmanā /
mandarastho mahādevaḥ pinākī brahmaṇā svayam // MatsP_69.1 //
*brahmovāca
kathamārogyamaiśvaryam anantamamareśvara /
svalpena tapasā deva bhavenmokṣo 'thavā nṛṇām // MatsP_69.2 //
kimajñātaṃ mahādeva tvatprasādādadhokṣaja /
svalpakenātha tapasā mahatphalamihocyatām // MatsP_69.3 //
*matsya uvāca
evaṃ pṛṣṭaḥ sa viśvātmā brahmaṇā lokabhāvanaḥ /
umāpatiruvācedaṃ manasaḥ prītikārakam // MatsP_69.4 //
*īśvara uvāca
asmādrathaṃtarātkalpāt trayoviṃśāt punaryadā /
vārāho bhavitā kalpas tasya manvantare śubhe // MatsP_69.5 //
vaivasvatākhye saṃjāte saptame saptalokakṛt /
dvāparākhyaṃ yugaṃ tadvad aṣṭāviṃśatimaṃ jaguḥ // MatsP_69.6 //
tasyānte sa mahādevo vāsudevo janārdanaḥ /
bhārāvataraṇārthāya tridhā viṣṇurbhaviṣyati // MatsP_69.7 //
dvaipāyana ṛṣistadvad rauhiṇeyo 'tha keśavaḥ /
kaṃsādidarpamathanaḥ keśavaḥ kleśanāśanaḥ // MatsP_69.8 //
purīṃ dvāravatīṃ nāma sāmprataṃ yā kuśasthalī /
divyānubhāvasaṃyuktām adhivāsāya śārṅgiṇaḥ /
tvaṣṭā mamājñayā tadvat kariṣyati jagatpateḥ // MatsP_69.9 //
tasyāṃ kadācidāsīnaḥ sabhāyāmamitadyutiḥ /
bhāryābhirvṛṣṇibhiścaiva bhūbhṛdbhir bhūridakṣiṇaiḥ // MatsP_69.10 //
kurubhirdevagandharvair abhitaḥ kaiṭabhārdanaḥ /
pravṛttāsu purāṇīṣu dharmasambandhinīṣu ca // MatsP_69.11 //
kathānte bhīmasenena paripṛṣṭaḥ pratāpavān /
tvayā pṛṣṭasya dharmasya rahasyasyāsya bhedakṛt // MatsP_69.12 //
bhavitā sa tadā brahman kartā caiva vṛkodaraḥ /
pravartako 'sya dharmasya pāṇḍuputro mahābalaḥ // MatsP_69.13 //
yasya tīkṣṇo vṛko nāma jaṭhare havyavāhanaḥ /
mayā dattaḥ sa dharmātmā tena cāsau vṛkodaraḥ // MatsP_69.14 //
matimānmānaśīlaśca nāgāyutabalo mahān /
bhaviṣyatyajaraḥ śrīmān kandarpa iva rūpavān // MatsP_69.15 //
dhārmikasyāpyaśaktasya tīvrāgnitvādupoṣaṇe /
idaṃ vratamaśeṣāṇāṃ vratānāmadhikaṃ yataḥ // MatsP_69.16 //
kathayiṣyati viśvātmā vāsudevo jagadguruḥ /
aśeṣayajñaphaladam aśeṣāghavināśanam // MatsP_69.17 //
aśeṣaduṣṭaśamanam aśeṣasurapūjitam /
pavitrāṇāṃ pavitraṃ ca maṅgalānāṃ ca maṅgalam /
bhaviṣyaṃ ca bhaviṣyāṇāṃ purāṇānāṃ purātanam // MatsP_69.18 //
*vāsudeva uvāca
yadyaṣṭamīcaturdaśyor dvādaśīṣvatha bhārata /
anyeṣvapi dinarkṣeṣu na śaktastvam upoṣitum // MatsP_69.19 //
tataḥ puṇyāṃ tithimimāṃ sarvapāpapraṇāśinīm /
upoṣya vidhinānena gaccha viṣṇoḥ paraṃ padam // MatsP_69.20 //
māghamāsasya daśamī yadā śuklā bhavettadā /
ghṛtenābhyañjanaṃ kṛtvā tilaiḥ snānaṃ samācaret // MatsP_69.21 //
tathaiva viṣṇumabhyarcya nabho nārāyaṇeti ca /
kṛṣṇāya pādau sampūjya śiraḥ sarvātmane namaḥ // MatsP_69.22 //
vaikuṇṭhāyeti vaikuṇṭham uraḥ śrīvatsadhāriṇe /
śaṅkhine cakriṇe tadvad gadine varadāya vai /
sarve nārāyaṇasyaivaṃ saṃpūjyā bāhavaḥ kramāt // MatsP_69.23 //
dāmodarāyetyudaraṃ meḍhraṃ pañcaśarāya vai /
ūrū saubhāgyanāthāya jānunī bhūtadhāriṇe // MatsP_69.24 //
namo nīlāya vai jaṅghe pādau viśvasṛje namaḥ /
namo devyai namaḥ śāntyai namo lakṣmyai namaḥ śriyai // MatsP_69.25 //
namaḥ puṣṭyai namastuṣṭyai dhṛṣṭyai hṛṣṭyai namo namaḥ /
namo vihaṃganāthāya vāyuvegāya pakṣiṇe /
viṣapramāthine nityaṃ garuḍaṃ cābhipūjayet // MatsP_69.26 //
evaṃ sampūjya govindam umāpativināyakau /
gandhairmālyaistathā dhūpair bhakṣyairnānāvidhairapi // MatsP_69.27 //
gavyena payasā siddhāṃ kṛsarāmatha vāgyataḥ /
sarpiṣā saha bhuktvā ca gatvā śatapadaṃ budhaḥ // MatsP_69.28 //
naiyagrodhaṃ dantakāṣṭham athavā khādiraṃ budhaḥ /
gṛhītvā dhāvayeddantān ācāntaḥ prāgudaṅmukhaḥ // MatsP_69.29 //
brūyāt sāyantanīṃ kṛtvā saṃdhyāmastamite ravau /
namo nārāyaṇāyeti tvāmahaṃ śaraṇaṃ gataḥ // MatsP_69.30 //
ekādaśyāṃ nirāhāraḥ samabhyarcya ca keśavam /
rātriṃ ca sakalāṃ sthitvā snānaṃ ca payasā tathā // MatsP_69.31 //
sarpiṣā cāpi dahanaṃ hutvā brāhmaṇapuṃgavaiḥ /
sahaiva puṇḍarīkākṣa dvādaśyāṃ kṣīrabhojanam // MatsP_69.32 //
kariṣyāmi yatātmāhaṃ nirvighnenāstu tacca me /
evamuktvā svapedbhūmāv itihāsakathāṃ punaḥ // MatsP_69.33 //
śrutvā prabhāte saṃjāte nadīṃ gatvā viśāṃ pate /
snānaṃ kṛtvā mṛdā tadvat pāṣaṇḍān abhivarjayet // MatsP_69.34 //
upāsya saṃdhyāṃ vidhivat kṛtvā ca pitṛtarpaṇam /
praṇamya ca hṛṣīkeśaṃ saptalokaikamīśvaram // MatsP_69.35 //
gṛhasya purato bhaktyā maṇḍapaṃ kārayedbudhaḥ /
daśahastamathāṣṭau vā karānkuryādviśāṃ pate // MatsP_69.36 //
caturhastāṃ śubhāṃ kuryād vedīmariniṣūdana /
caturhastapramāṇaṃ ca vinyasettatra toraṇam // MatsP_69.37 //
āropya kalaśaṃ tatra dikpālānpūjayettataḥ /
chidreṇa jalasampūrṇam atha kṛṣṇājinasthitaḥ /
tasya dhārāṃ ca śirasā dhārayetsakalāṃ niśām // MatsP_69.38 //
tathaiva viṣṇoḥ śirasi kṣīradhārāṃ prapātayet /
aratnimātraṃ kuṇḍaṃ ca kuryāttatra trimekhalam // MatsP_69.39 //
yonivaktraṃ ca tatkṛtvā brāhmaṇaiḥ yavasarpiṣī /
tilāṃśca viṣṇudevatyair mantrairekāgnivattadā // MatsP_69.40 //
hutvā ca vaiṣṇavaṃ samyak caruṃ gokṣīrasaṃyutam /
niṣpāvārdhapramāṇāṃ vai dhārāmājyasya pātayet // MatsP_69.41 //
jalakumbhānmahāvīrya sthāpayitvā trayodaśa /
bhakṣyairnānāvidhairyuktān sitavastrairalaṃkṛtān // MatsP_69.42 //
yuktānaudumbaraiḥ pātraiḥ pañcaratnasamanvitān /
caturbhirbahvṛcairhomas tatra kārya udaṅmukhaiḥ // MatsP_69.43 //
rudrajāpaścaturbhiśca yajurvedaparāyaṇaiḥ /
vaiṣṇavāni tu sāmāni caturaḥ sāmavedinaḥ /
ariṣṭavargasahitāny abhitaḥ paripāṭhayet // MatsP_69.44 //
evaṃ dvādaśa tānviprān vastramālyānulepanaiḥ /
pūjayedaṅgulīyaiśca kaṭakairhemasūtrakaiḥ // MatsP_69.45 //
vāsobhiḥ śayanīyaiśca vittaśāṭhyavivarjitaḥ /
evaṃ kṣapātivāhyā ca gītamaṅgalaniḥsvanaiḥ // MatsP_69.46 //
upādhyāyasya ca punar dviguṇaṃ sarvameva tu /
tataḥ prabhāte vimale samutthāya trayodaśa // MatsP_69.47 //
gā vai dadyātkuruśreṣṭha sauvarṇamukhasaṃyutāḥ /
payasvinīḥ śīlavatīḥ kāṃsyadohasamanvitāḥ // MatsP_69.48 //
raupyakhurāḥ savastrāśca candanenābhiṣecitāḥ /
tāstu teṣāṃ tato bhaktyā bhakṣyabhojyānnatarpitān // MatsP_69.49 //
kṛtvā vai brāhmaṇān sarvān annairnānāvidhaistathā /
bhuktvā cākṣāralavaṇam ātmanā ca visarjayet // MatsP_69.50 //
anugamya padānyaṣṭau putrabhāryāsamanvitaḥ /
prīyatāmatra deveśaḥ keśavaḥ kleśanāśanaḥ // MatsP_69.51 //
śivasya hṛdaye viṣṇur viṣṇośca hṛdaye śivaḥ /
yathāntaraṃ na paśyāmi tathā me svasti cāyuṣaḥ // MatsP_69.52 //
evamuccārya tānkumbhān gāścaiva śayanāni ca /
vāsāṃsi caiva sarveṣāṃ gṛhāṇi prāpayedbudhaḥ // MatsP_69.53 //
abhāve bahuśayyānām ekāmapi susaṃskṛtām /
śayyāṃ dadyāddvijāteśca sarvopaskarasaṃyutām // MatsP_69.54 //
itihāsapurāṇāni vācayitvātivāhayet /
taddinaṃ naraśārdūla ya icchedvipulāṃ śriyam // MatsP_69.55 //
tasmāttvaṃ sattvamālambya bhīmasena vimatsaraḥ /
kuru vratamidaṃ samyak snehāttava mayeritam // MatsP_69.56 //
tvayā kṛtamidaṃ vīra tvannāmākhyaṃ bhaviṣyati /
sā bhīmadvādaśī hyeṣā sarvapāpaharā śubhā /
yā tu kalyāṇinī nāma purā kalpeṣu paṭhyate // MatsP_69.57 //
tvamādikartā bhava saukare 'smin kalpe mahāvīravarapradhāna /
yasyāḥ smarankīrtanamapyaśeṣaṃ vinaṣṭapāpastridaśādhipaḥ syāt // MatsP_69.58 //
kṛtvā ca yāmapsarasām adhīśā veśyā kṛtā hyanyabhavāntareṣu /
ābhīrakanyātikutūhalena saivorvaśī samprati nākapṛṣṭhe // MatsP_69.59 //
jātāthavā vaiśyakulodbhavāpi pulomakanyā puruhūtapatnī /
tatrāpi tasyāḥ paricārikeyaṃ mama priyā samprati satyabhāmā // MatsP_69.60 //
snātaḥ purā maṇḍalameṣa tadvat tejomayaṃ vedaśarīramāpa /
asyāṃ ca kalyāṇatithau vivasvān sahasradhāreṇa sahasraraśmiḥ // MatsP_69.61 //
idameva kṛtaṃ mahendramukhyair vasubhirdevasurāribhistathā tu /
phalamasya na śakyate 'bhivaktuṃ yadi jihvāyutakoṭayo mukhe syuḥ // MatsP_69.62 //
kalikaluṣavidāriṇīmanantām iti kathayiṣyati yādavendrasūnuḥ /
api narakagatānpitṝn aśeṣān alamuddhartumihaiva yaḥ karoti // MatsP_69.63 //
ya idamaghavidāraṇaṃ śṛṇoti bhaktyā paripaṭhatīha paropakārahetoḥ /
tithimiha sakalārthabhāṅnarendras tava caturānana sāmyatāmupaiti // MatsP_69.64 //
kalyāṇinī nāma purā babhūva yā dvādaśī māghadineṣu pūjyā /
sā pāṇḍuputreṇa kṛtā bhaviṣyaty anantapuṇyānagha bhīmapūrvā // MatsP_69.65 //
Matsya-Purāṇa 70
*brahmovāca
varṇāśramāṇāṃ prabhavaḥ purāṇeṣu mayā śrutaḥ /
sadācārasya bhagavan dharmaśāstraviniścayaḥ /
paṇyastrīṇāṃ sadācāraṃ śrotumicchāmi tattvataḥ // MatsP_70.1 //
*īśvara uvāca
tasminneva yuge brahman sahasrāṇi tu ṣoḍaśa /
vāsudevasya nārīṇāṃ bhaviṣyantyambujodbhava // MatsP_70.2 //
tābhirvasantasamaye kokilālikulākule /
puṣpite pavanotphulla-kahlārasarasastaṭe // MatsP_70.3 //
nirbharāpānagoṣṭhīṣu prasaktābhiralaṃkṛtaḥ /
kuraṅganayanaḥ śrīmān mālatīkṛtaśekharaḥ // MatsP_70.4 //
gacchansamīpamārgeṇa sāmbaḥ parapuraṃjayaḥ /
sākṣātkandarpo rūpeṇa sarvābharaṇabhūṣitaḥ // MatsP_70.5 //
anaṅgaśarataptābhiḥ sābhilāṣamavekṣitaḥ /
pravṛddho manmathastāsāṃ bhaviṣyati yadātmani // MatsP_70.6 //
tadāvekṣya jagannāthaḥ sarvato jñānacakṣuṣā /
śāpaṃ vakṣyati tāḥ sarvā vo hariṣyanti dasyavaḥ /
matparokṣaṃ yataḥ kāma-laulyādīdṛgvidhaṃ kṛtam // MatsP_70.7 //
tataḥ prasādito deva idaṃ vakṣyati śārṅgabhṛt /
tābhiḥ śāpābhitaptābhir bhagavān bhūtabhāvanaḥ // MatsP_70.8 //
uttārabhūtaṃ dāsatvaṃ samudrādbrāhmaṇapriyaḥ /
upadekṣyatyanantātmā bhāvikalyāṇakārakam // MatsP_70.9 //
bhavatīnām ṛṣirdālbhyo yadvrataṃ kathayiṣyati /
tadaivottāraṇāyālaṃ dāsatve 'pi bhaviṣyati /
ityuktvā tāḥ pariṣvajya gato dvāravatīśvaraḥ // MatsP_70.10 //
tataḥ kālena mahatā bhārāvataraṇe kṛte /
nivṛtte mausale tadvat keśave divamāgate // MatsP_70.11 //
śūnye yadukule sarvaiś caurairapi jite 'rjune /
hṛtāsu kṛṣṇapatnīṣu dāsabhogyāsu cāmbudhau // MatsP_70.12 //
tiṣṭhantīṣu ca daurgatya-saṃtaptāsu caturmukha /
āgamiṣyati yogātmā dālbhyo nāma mahātapāḥ // MatsP_70.13 //
tāstamarghyeṇa sampūjya praṇipatya punaḥ punaḥ /
lālapyamānā bahuśo bāṣpaparyākulekṣaṇāḥ // MatsP_70.14 //
smarantyo vipulānbhogān divyamālyānulepanān /
bhartāraṃ jagatāmīśam anantamaparājitam // MatsP_70.15 //
divyabhāvāṃ tāṃ ca purīṃ nānāratnagṛhāṇi ca /
dvārakāvāsinaḥ sarvān devarūpānkumārakān /
praśnamevaṃ kariṣyanti munerabhimukhaṃ sthitāḥ // MatsP_70.16 //
*striya ūcuḥ
dasyubhirbhagavānsarvāḥ paribhuktā vayaṃ balāt /
svadharmāccyavane 'smākam asminnaḥ śaraṇaṃ bhava // MatsP_70.17 //
ādiṣṭo 'si purā brahman keśavena ca dhīmatā /
kasmādīśena saṃyogaṃ prāpya veśyātvamāgatāḥ // MatsP_70.18 //
veśyānāmapi yo dharmas taṃ no brūhi tapodhana /
kathayiṣyatyatastāsāṃ sa dālbhyaścaikitāyanaḥ // MatsP_70.19 //
*dālbhya uvāca
jalakrīḍāvihāreṣu purā sarasi mānase /
bhavatīnāṃ ca sarvāsāṃ nārado 'bhyāśamāgataḥ // MatsP_70.20 //
hutāśanasutāḥ sarvā bhavantyo 'psarasaḥ purā /
apraṇamyāvalepena paripṛṣṭaḥ sa yogavit /
kathaṃ nārāyaṇo 'smākaṃ bhartā syād ityupādiśa // MatsP_70.21 //
tasmādvarapradānaṃ vaḥ śāpaścāyamabhūtpurā /
śayyādvayapradānena madhumādhavamāsayoḥ // MatsP_70.22 //
suvarṇopaskarotsargād dvādaśyāṃ śuklapakṣataḥ /
bhartā nārāyaṇo nūnaṃ bhaviṣyatyanyajanmani // MatsP_70.23 //
yadakṛtvā praṇāmaṃ me rūpasaubhāgyamatsarāt /
paripṛṣṭo 'smi tenāśu viyogo vo bhaviṣyati /
caurairapahṛtāḥ sarvā veśyātvaṃ samavāpsyatha // MatsP_70.24 //
evaṃ nāradaśāpena keśavasya ca dhīmataḥ /
veśyātvamāgatāḥ sarvā bhavantyaḥ kāmamohitāḥ /
idānīmapi yadvakṣye tacchṛṇudhvaṃ varāṅganāḥ // MatsP_70.25 //
*dālbhya uvāca
purā devāsure yuddhe hateṣu śataśaḥ suraiḥ /
dānavāsuradaityeṣu rākṣaseṣu tatastataḥ // MatsP_70.26 //
teṣāṃ vrātasahasrāṇi śatānyapi ca yoṣitām /
pariṇītāni yāni syur balādbhuktāni yāni vai /
tāni sarvāṇi deveśaḥ provāca vadatāṃ varaḥ // MatsP_70.27 //
*indra uvāca
veśyādharmeṇa vartadhvam adhunā nṛpamandire /
bhaktimatyo varārohās tathā devakuleṣu ca // MatsP_70.28 //
rājānaḥ svāminastulyāḥ sutā vāpi ca tatsamāḥ /
bhaviṣyati ca saubhāgyaṃ sarvāsāmapi śaktitaḥ // MatsP_70.29 //
yaḥ kaścicchulkamādāya gṛhameṣyati vaḥ sadā /
nidhanenopacāryo vaḥ sa tadānyatra dāmbhikāt // MatsP_70.30 //
devatānāṃ pitṝṇāṃ ca puṇyāhe samupasthite /
gobhūhiraṇyadhānyāni pradeyāni svaśaktitaḥ /
brāhmaṇānāṃ varārohāḥ kāryāṇi vacanāni ca // MatsP_70.31 //
yaccāpyanyadvrataṃ samyag upadekṣyāmyahaṃ tataḥ /
avicāreṇa sarvābhir anuṣṭheyaṃ ca tatpunaḥ // MatsP_70.32 //
saṃsārottāraṇāyālam etadvedavido viduḥ /
yadā sūryadine hastaḥ puṣyo yātha punarvasuḥ // MatsP_70.33 //
bhavetsarvauṣadhīsnānaṃ samyaṅnārī samācaret /
tadā pañcaśarasyāpi saṃnidhātṛtvameṣyati /
arcayetpuṇḍarīkākṣam anaṅgasyānukīrtanaiḥ // MatsP_70.34 //
kāmāya pādau sampūjya jaṅghe vai mohakāriṇe /
meḍhraṃ kandarpanidhaye kīṭaṃ prītimate namaḥ // MatsP_70.35 //
nābhiṃ saukhyasamudrāya vāmāya ca tathodaram /
hṛdayaṃ hṛdayeśāya stanāvāhlādakāriṇe // MatsP_70.36 //
utkaṇṭhāyeti vaikuṇṭham āsyamānandakāriṇe /
vāmāṅgaṃ puṣpacāpāya puṣpabāṇāya dakṣiṇam // MatsP_70.37 //
mānasāyeti vai mauliṃ vilolāyeti mūrdhajam /
sarvātmane ca sarvāṅgaṃ devadevasya pūjayet // MatsP_70.38 //
namaḥ śivāya śāntāya pāśāṅkuśadharāya ca /
gadine pītavastrāya śaṅkhacakradharāya ca // MatsP_70.39 //
namo nārāyaṇāyeti kāmadevātmane namaḥ /
sarvaśāntyai namaḥ prītyai namo ratyai nama śriyai // MatsP_70.40 //
namaḥ puṣṭyai namastuṣṭyai namaḥ sarvārthasampade /
evaṃ sampūjya deveśam anaṅgātmakamīśvaram /
gandhairmaulyaistathā dhūpair naivedyena ca kāminī // MatsP_70.41 //
tata āhūya dharmajñaṃ brahmāṇaṃ vedapāragam /
avyaṅgāvayavaṃ pūjya gandhapuṣpārcanādibhiḥ // MatsP_70.42 //
śāleyataṇḍulaprasthaṃ ghṛtapātreṇa saṃyutam /
tasmai viprāya sā dadyān mādhavaḥ prīyatāmiti // MatsP_70.43 //
yatheṣṭāhārayuktaṃ vai tameva dvijasattamam /
ratyarthaṃ kāmadevo 'yam iti citte 'vadhārya tam // MatsP_70.44 //
yadyadicchati viprendras tattatkuryādvilāsinī /
sarvabhāvena cātmānam arpayetsmitabhāṣiṇī // MatsP_70.45 //
evamādityavāreṇa sarvametatsamācaret /
taṇḍulaprasthadānaṃ ca yāvanmāsāstrayodaśa // MatsP_70.46 //
tatastrayodaśe māsi samprāpte tasya bhāminī /
viprasyopaskarairyuktāṃ śayyāṃ dadyādvilakṣaṇām // MatsP_70.47 //
sopadhānakaviśrāmāṃ sāstarāvaraṇāṃ śubhām /
pradīpopānahacchattra-pādukāsanasaṃyutām // MatsP_70.48 //
sapatnīkamalaṃkṛtya hemasūtrāṅgulīyakaiḥ /
sūkṣmavastraiḥ sakaṭakair dhūpamālyānulepanaiḥ // MatsP_70.49 //
kāmadevaṃ sapatnīkaṃ guḍakumbhopari sthitam /
tāmrapātrāsanagataṃ haimanetrapaṭāvṛtam // MatsP_70.50 //
sakāṃsyabhājanopetam ikṣudaṇḍasamanvitam /
dadyādetena mantreṇa tathaikāṃ gāṃ payasvinīm // MatsP_70.51 //
yathāntaraṃ na paśyāmi kāmakeśavayoḥ sadā /
tathaiva sarvakāmāptir astu viṣṇo sadā mama // MatsP_70.52 //
yathā na kamalā dehāt prayāti tava keśava /
tathā mamāpi deveśa śarīre sve kuru prabho // MatsP_70.53 //
tathā ca kāñcanaṃ devaṃ pratigṛhṇandvijottamaḥ /
ka idaṃ kasmā adāditi vaidikaṃ mantramīrayet // MatsP_70.54 //
tataḥ pradakṣiṇīkṛtya visarjya dvijapuṃgavam /
śayyāsanādikaṃ sarvaṃ brāhmaṇasya gṛhaṃ nayet // MatsP_70.55 //
tataḥ prabhṛti yo vipro ratyarthaṃ gṛhamāgataḥ /
sa mānyaḥ sūryavāre ca sa mantavyo bhavettadā // MatsP_70.56 //
evaṃ trayodaśaṃ yāvan māsamevaṃ dvijottamān /
tarpayeta yathākāmaṃ proṣite 'nyaṃ samācaret // MatsP_70.57 //
tadanujñayā rūpavānyo yāvadabhyāgato bhavet /
ātmano 'pi yathāvighnaṃ garbhabhūtikaraṃ priyam // MatsP_70.58 //
daivaṃ vā mānuṣaṃ vā syād anurāgeṇa vā tataḥ /
sācārānaṣṭapañcāśad yathāśaktyā samācaret // MatsP_70.59 //
etaddhi kathitaṃ samyag bhavatīnāṃ viśeṣataḥ /
adharmo 'yaṃ tato na syād veśyānāmiha sarvadā // MatsP_70.60 //
puruhūtena yatproktaṃ dānavīṣu purā mayā /
tadidaṃ sāmprataṃ sarvaṃ bhavatīṣvapi yujyate // MatsP_70.61 //
sarvapāpapraśamanam anantaphaladāyakam /
kalyāṇīnāṃ ca kathitaṃ tatkurudhvaṃ varānanāḥ // MatsP_70.62 //
karoti yāśeṣamakhaṇḍametat kalyāṇinī mādhavalokasaṃsthā /
sā pūjitā devagaṇair aśeṣair ānandakṛtsthānam upaiti viṣṇoḥ // MatsP_70.63 //
*śrībhagavānuvāca
tapodhanaḥ so 'pyabhidhāya caivaṃ tadā ca tāsāṃ vratamaṅganānām /
svasthānameṣyatyanu tāḥ samastaṃ vrataṃ kariṣyanti ca devayānaiḥ // MatsP_70.64 //
Matsya-Purāṇa 71
*brahmovāca
mohādvāpi madādvāpi yaḥ parastrīṃ samāśrayet /
tasyāpi niṣkṛtiṃ deva vada sarvakṛpākara // MatsP_71.1 //
bhagavanpuruṣasyeha striyāśca virahādikam /
śokavyādhibhayaṃ duḥkhaṃ na bhavedyena tadvada // MatsP_71.2 //
*śrībhagavānuvāca
śrāvaṇasya dvitīyāyāṃ kṛṣṇāyāṃ madhusūdanaḥ /
kṣīrārṇave sapatnīkaḥ sadā vasati keśavaḥ // MatsP_71.3 //
tasyāṃ sampūjya govindaṃ sarvānkāmānsamaśnute /
gobhūhiraṇyadānādi saptakalpaśatānugam // MatsP_71.4 //
aśūnyaśayanaṃ nāma dvitīyā saṃprakīrtitā /
tasyāṃ sampūjayedviṣṇum ebhirmantrairvidhānataḥ // MatsP_71.5 //
śrīvatsadhāriñchrīkānta śrīdhāmañchrīpate 'vyaya /
gārhasthyaṃ mā praṇāśaṃ me yātu dharmārthakāmadam // MatsP_71.6 //
agnayo mā praṇaśyantu devatāḥ puruṣottama /
pitaro mā praṇaśyantu māstu dāmpatyabhedanam // MatsP_71.7 //
lakṣmyā viyujyate deva na kadācidyathā bhavān /
tathā kalatrasambandho deva mā me viyujyatām // MatsP_71.8 //
lakṣmyā na śūnyo varada śayyāṃ tvaṃ śayanaṃ gataḥ /
śayyā mamāpyaśūnyāstu tathaiva madhusūdana // MatsP_71.9 //
gītavāditranirghoṣaṃ devadevasya kīrtayet /
ghaṇṭā bhavedaśaktasya sarvavādyamayī yataḥ // MatsP_71.10 //
evaṃ sampūjya govindam aśnīyāttailavarjitam /
naktamakṣāralavaṇaṃ yāvattatsyāccatuṣṭayam // MatsP_71.11 //
tataḥ prabhāte saṃjāte lakṣmīpatisamanvitām /
dīpānnabhājanairyuktāṃ śayyāṃ dadyādvilakṣaṇām // MatsP_71.12 //
pādukopānahacchattra-cāmarāsanasaṃyutām /
abhīṣṭopaskarairyuktāṃ śuklapuṣpāmbarāvṛtām // MatsP_71.13 //
sopadhānakaviśrāmāṃ phalairnānāvidhairyutām /
tathābharaṇadhānyaiśca yathāśaktyā samanvitām // MatsP_71.14 //
avyaṅgāṅgāya viprāya vaiṣṇavāya kuṭumbine /
dātavyā vedaviduṣe bhāvenāpatitāya ca // MatsP_71.15 //
tatropaviśya dāmpatyam alaṃkṛtya vidhānataḥ /
patnyāstu bhājanaṃ dadyād bhakṣyabhojyasamanvitam // MatsP_71.16 //
brāhmaṇasyāpi sauvarṇīm upaskarasamanvitām /
pratimāṃ devadevasya sodakumbhāṃ nivedayet // MatsP_71.17 //
evaṃ yastu pumānkuryād aśūnyaśayanaṃ hareḥ /
vittaśāṭhyena rahito nārāyaṇaparāyaṇaḥ // MatsP_71.18 //
na tasya patnyā virahaḥ kadācidapi jāyate /
nārī vā vidhavā brahman yāvaccandrārkatārakam /
na virūpau na śokārtau dampatī bhavataḥ kvacit // MatsP_71.19 //
na putrapaśuratnāni kṣayaṃ yānti pitāmaha /
sapta kalpasahasrāṇi sapta kalpaśatāni ca /
kurvannaśūnyaśayanaṃ viṣṇuloke mahīyate // MatsP_71.20 //
Matsya-Purāṇa 72
*īśvara uvāca
śṛṇu cānyadbhaviṣyaṃ yad rūpasampadvidhāyakam /
bhaviṣyati yuge tasmin dvāparānte pitāmaha /
pippalādasya saṃvādo yudhiṣṭhirapuraḥsaraiḥ // MatsP_72.1 //
vasantaṃ naimiṣāraṇye pippalādaṃ mahāmunim /
abhigamya tadā cainaṃ praśnamekaṃ kariṣyati /
yudhiṣṭhiro dharmaputro dharmayuktastapodhanam // MatsP_72.2 //
*yudhiṣṭhira uvāca
kathamārogyamaiśvaryaṃ matirdharme gatistathā /
avyaṅgatā śive bhaktir vaiṣṇavo vā bhavetkatham // MatsP_72.3 //
*īśvara uvāca
tasyottaramidaṃ brahman pippalādasya dhīmataḥ /
śṛṇuṣva yadvakṣyati vai dharmaputrāya dhārmikaḥ // MatsP_72.4 //
*pippalāda uvāca
sādhu pṛṣṭaṃ tvayā bhadra idānīṃ kathayāmi te /
aṅgāravratam ityetat sa vakṣyati mahīpateḥ // MatsP_72.5 //
atrāpyudāharantīmam itihāsaṃ purātanam /
virocanasya saṃvādaṃ bhārgavasya ca dhīmataḥ // MatsP_72.6 //
prahlādasya sutaṃ dṛṣṭvā dviraṣṭaparivatsaram /
rūpeṇāpratimaṃ kāntyā so 'hasadbhṛgunandanaḥ // MatsP_72.7 //
sādhu sādhu mahābāho virocana śivaṃ tava /
tattathā hasitaṃ tasya papraccha surasūdanaḥ // MatsP_72.8 //
brahmankimarthametatte hāsyamākasmikaṃ kṛtam /
sādhusādhviti māmevam uktavāṃstvaṃ vadasva me // MatsP_72.9 //
tamevaṃvādinaṃ śukra uvāca vadatāṃ varaḥ /
vismayādvratamāhātmyād dhāsyametatkṛtaṃ mayā // MatsP_72.10 //
purā dakṣavināśāya kupitasya tu śūlinaḥ /
atha tadbhīmavaktrasya svedabindurlalāṭajaḥ // MatsP_72.11 //
bhittvā sa sapta pātālān adahatsapta sāgarān /
anekavaktranayano jvalajjvalanabhīṣaṇaḥ // MatsP_72.12 //
vīrabhadra iti khyātaḥ karapādāyutairyutaḥ /
kṛtvāsau yajñamathanaṃ punarbhūtalasambhavaḥ /
trijagannirdahanbhūyaḥ śivena vinivāritaḥ // MatsP_72.13 //
kṛtaṃ tvayā vīrabhadra dakṣayajñavināśanam /
idānīmalametena lokadāhena karmaṇā // MatsP_72.14 //
śāntipradātā sarveṣāṃ grahāṇāṃ prathamo bhava /
prekṣiṣyante janāḥ pūjāṃ kariṣyanti varānmama // MatsP_72.15 //
aṅgāraka iti khyātiṃ gamiṣyasi dharātmaja /
devaloke 'dvitīyaṃ ca tava rūpaṃ bhaviṣyati // MatsP_72.16 //
ye ca tvāṃ pūjayiṣyanti caturthyāṃ tvaddine narāḥ /
rūpamārogyamaiśvaryaṃ teṣvanantaṃ bhaviṣyati // MatsP_72.17 //
evamuktastadā śāntim agamat kāmarūpadhṛk /
saṃjātastatkṣaṇādrājan grahatvam agamatpunaḥ // MatsP_72.18 //
sa kadācidbhavāṃstasya pūjārghyādikamuttamam /
dṛṣṭavānkriyamāṇaṃ ca śūdreṇa ca vyavasthitaḥ // MatsP_72.19 //
tena tvaṃ rūpavāñjātaḥ suraśatrukulodvaha /
vividhā ca rucirjātā yasmāttava vidūragā // MatsP_72.20 //
virocana iti prāhus tasmāttvāṃ devadānavāḥ /
śūdreṇa kriyamāṇasya vratasya tava darśanāt /
īdṛśīṃ rūpasampattiṃ dṛṣṭvā vismitavānaham // MatsP_72.21 //
sādhu sādhviti tenoktam aho māhātmyamuttamam /
paśyato 'pi bhavedrūpam aiśvaryaṃ kimu kurvataḥ // MatsP_72.22 //
yasmācca bhaktyā dharaṇīsutasya vinindyamānena gavādidānam /
ālokitaṃ tena surārigarbhe sambhūtireṣā tava daitya jātā // MatsP_72.23 //
*īśvara uvāca
atha tadvacanaṃ śrutvā bhārgavasya mahātmanaḥ /
prahrādanandano vīraḥ punaḥ papraccha vismitaḥ // MatsP_72.24 //
*virocana uvāca
bhagavaṃstadvrataṃ samyak śrotumicchāmi tattvataḥ /
dīyamānaṃ tu yaddānaṃ mayā dṛṣṭaṃ bhavāntare // MatsP_72.25 //
māhātmyaṃ ca vidhiṃ tasya yathāvadvaktumarhasi /
iti tadvacanaṃ śrutvā punaḥ provāca vistarāt // MatsP_72.26 //
*śukra uvāca
caturthyaṅgārakadine yadā bhavati dānava /
mṛdā snānaṃ tadā kuryāt padmarāgavibhūṣitaḥ // MatsP_72.27 //
agnirmūrdhā divo mantraṃ japannāste udaṅmukhaḥ /
śūdrastūṣṇīṃ smaranbhaumam āste bhogavivarjitaḥ // MatsP_72.28 //
tathāstamita āditye gomayenānulepayet /
prāṅgaṇaṃ puṣpamālābhir akṣatābhiḥ samantataḥ // MatsP_72.29 //
abhyarcyābhilikhetpadmaṃ kuṅkumenāṣṭapattrakam /
kuṅkumasyāpyabhāve tu raktacandanamiṣyate // MatsP_72.30 //
catvāraḥ karakāḥ kāryā bhakṣyabhojyasamanvitāḥ /
taṇḍulai raktaśālīyaiḥ padmarāgaiśca saṃyutāḥ // MatsP_72.31 //
catuṣkoṇeṣu tānkṛtvā phalāni vividhāni ca /
gandhamālyādikaṃ sarvaṃ tathaiva vinivedayet // MatsP_72.32 //
suvarṇaśṛṅgīṃ kapilām athārcya raupyaiḥ suraiḥ kāṃsyadohāṃ savatsām /
dhuraṃdharaṃ raktamatīva saumyaṃ dhānyāni saptāmbarasaṃyutāni // MatsP_72.33 //
aṅguṣṭhamātraṃ puruṣaṃ tathaiva sauvarṇamatyāyatabāhudaṇḍam /
caturbhujaṃ hemamaye niviṣṭaṃ pātre guḍasyopari sarpiyukte // MatsP_72.34 //
samastayajñāya jitendriyāya pātrāya śīlānvayasaṃyutāya /
dātavyametatsakalaṃ dvijāya kuṭumbine naiva tu dāmbhikāya /
samarpayedvipravarāya bhaktyā kṛtāñjaliḥ pūrvamudīrya mantram // MatsP_72.35 //
bhūmiputra mahābhāga svedodbhava pinākinaḥ /
rūpārthī tvāṃ prapanno 'haṃ gṛhāṇārghyaṃ namo 'stu te // MatsP_72.36 //
mantreṇānena dattvārghyaṃ raktacandanavāriṇā /
tato 'rcayedvipravaraṃ raktamālyāmbarādibhiḥ // MatsP_72.37 //
dadyāttenaiva mantreṇa bhaumaṃ gomithunānvitam /
śayyāṃ ca śaktito dadyāt sarvopaskarasaṃyutām // MatsP_72.38 //
yadyadiṣṭatamaṃ loke yaccāsya dayitaṃ gṛhe /
tattadguṇavate deyaṃ tadevākṣayyamicchatā // MatsP_72.39 //
pradakṣiṇaṃ tataḥ kṛtvā visarjya dvijapuṃgavam /
naktamakṣāralavaṇam aśnīyādghṛtasaṃyutam // MatsP_72.40 //
bhaktyā yastu punaḥ kuryād evamaṅgārakāṣṭakam /
caturo vātha vā tasya yatpuṇyaṃ tadvadāmi te // MatsP_72.41 //
rūpasaubhāgyasampannaḥ punarjanmani janmani /
viṣṇau vātha śive bhaktaḥ saptadvīpādhipo bhavet // MatsP_72.42 //
sapta kalpasahasrāṇi rudraloke mahīyate /
tasmāttvamapi daityendra vratametatsamācara // MatsP_72.43 //
*pippalāda uvāca
ityevamuktvā bhṛgunandano 'pi jagāma daityaśca cakāra sarvam /
tvaṃ cāpi rājankuru sarvametad yato 'kṣayaṃ vedavido vadanti // MatsP_72.44 //
*īśvara uvāca
tatheti sampūjya sa pippalādaṃ vākyaṃ cakārādbhutavīryakarmā /
śṛṇoti yaścainamananyacetās tasyāpi siddhiṃ bhagavānvidhatte // MatsP_72.45 //
Matsya-Purāṇa 73
*pippalāda uvāca
athātaḥ śṛṇu bhūpāla pratiśukraṃ praśāntaye /
yātrārambhe 'vasāne ca tathā śukrodaye tviha // MatsP_73.1 //
rājate vātha sauvarṇe kāṃsyapātre 'thavā punaḥ /
śuklapuṣpāmbarayute sitataṇḍulapūrite // MatsP_73.2 //
vidhāya rājataṃ śukraṃ śucimuktāphalānvitam /
mantreṇānena tatsarvaṃ sāmagāya nivedayet // MatsP_73.3 //
namaste sarvalokeśa namaste bhṛgunandana /
kave sarvārthasiddhyarthaṃ gṛhāṇārghyaṃ namo 'stu te // MatsP_73.4 //
evamasyodaye kurvan yātrādiṣu ca bhārata /
sarvānkāmānavāpnoti viṣṇuloke mahīyate // MatsP_73.5 //
yāvacchukrasya na hṛtā pūjā sā mālyakaiḥ śubhaiḥ /
vaṭakaiḥ pūrikābhiśca godhūmaiścaṇakairapi /
tāvadannaṃ na cāśnīyāt tribhiḥ kāmārthasiddhaye // MatsP_73.6 //
tadvadvācaspateḥ pūjāṃ pravakṣyāmi yudhiṣṭhira /
suvarṇapātre sauvarṇam amareśapurohitam // MatsP_73.7 //
pītapuṣpāmbarayutaṃ kṛtvā snātvātha sarṣapaiḥ /
palāśāśvatthayogena pañcagavyajalena ca // MatsP_73.8 //
pītāṅgarāgavasano ghṛtahomaṃ tu kārayet /
praṇamya ca gavā sārdhaṃ brāhmaṇāya nivedayet // MatsP_73.9 //
namaste 'ṅgirasāṃ nātha vākpate ca bṛhaspate /
krūragrahaiḥ pīḍitānām amṛtāya namo namaḥ // MatsP_73.10 //
saṃkrāntāvasya kaunteya yātrāsvabhyudayeṣu ca /
kurvanbṛhaspateḥ pūjāṃ sarvānkāmānsamaśnute // MatsP_73.11 //
Matsya-Purāṇa 74
*brahmovāca
bhagavan bhavasaṃsāra-sāgarottārakāraka /
kiṃcidvrataṃ samācakṣva svargārogyasukhapradam // MatsP_74.1 //
*īśvara uvāca
sauraṃ dharmaṃ pravakṣyāmi nāmnā kalyāṇasaptamīm /
viśokasaptamīṃ tadvat phalāḍhyāṃ pāpanāśinīm // MatsP_74.2 //
śarkarāsaptamīṃ puṇyāṃ tathā kamalasaptamīm /
mandārasaptamīṃ tadvac chubhadāṃ śubhasaptamīm // MatsP_74.3 //
sarvānantaphalāḥ proktāḥ sarvā devarṣipūjitāḥ /
vidhānamāsāṃ vakṣyāmi yathāvadanupūrvaśaḥ // MatsP_74.4 //
yadā tu śuklasaptamyām ādityasya dinaṃ bhavet /
sā tu kalyāṇinī nāma vijayā ca nigadyate // MatsP_74.5 //
prātargavyena payasā snānamasyāṃ samācaret /
tataḥ śuklāmbaraḥ padmam akṣatābhiḥ prakalpayet // MatsP_74.6 //
prāṅmukho 'ṣṭadalaṃ madhye tadvadvṛttāṃ ca karṇikām /
puṣpākṣatābhirdeveśaṃ vinyasetsarvataḥ kramāt // MatsP_74.7 //
pūrveṇa tapanāyeti mārtaṇḍāyeti cānale /
yāmye divākarāyeti vidhātra iti nairṛte // MatsP_74.8 //
paścime varuṇāyeti bhāskarāyeti cānile /
saumye vikartanāyeti ravaye cāṣṭame dale // MatsP_74.9 //
ādāvante ca madhye ca namo 'stu paramātmane /
mantrairebhiḥ samabhyarcya namaskārāntadīpitaiḥ // MatsP_74.10 //
śuklavastraiḥ phalairbhakṣyair dhūpamālyānulepanaiḥ /
sthaṇḍile pūjayedbhaktyā guḍena lavaṇena ca // MatsP_74.11 //
tato vyāhṛtimantreṇa visṛjeddvijapuṃgavān /
śaktitaḥ pūjayedbhaktyā guḍakṣīraghṛtādibhiḥ /
tilapātraṃ hiraṇyaṃ ca brāhmaṇāya nivedayet // MatsP_74.12 //
evaṃ niyamakṛtsuptvā prātarutthāya mānavaḥ /
kṛtasnānajapo vipraiḥ sahaiva ghṛtapāyasam // MatsP_74.13 //
bhuktvā ca vedaviduṣe biḍālavratavarjite /
ghṛtapātraṃ sakanakaṃ sodakumbhaṃ nivedayet // MatsP_74.14 //
prīyatāmatra bhagavān paramātmā divākaraḥ /
anena vidhinā sarvaṃ māsi māsi vrataṃ caret // MatsP_74.15 //
tatastrayodaśe māsi gā vai dadyāttrayodaśa /
vastrālaṃkārasaṃyuktāḥ suvarṇāsyāḥ payasvinīḥ // MatsP_74.16 //
ekāmapi pradadyādvā vittahīno vimatsaraḥ /
na vittaśāṭhyaṃ kurvīta yato mohātpatatyadhaḥ // MatsP_74.17 //
anena vidhinā yastu kuryātkalyāṇasaptamīm /
sarvapāpavinirmuktaḥ sūryaloke mahīyate /
āyurārogyamaiśvaryam anantamiha jāyate // MatsP_74.18 //
sarvapāpaharā nityaṃ sarvadaivatapūjitā /
sarvaduṣṭopaśamanī sadā kalyāṇasaptamī // MatsP_74.19 //
imāmanantaphaladāṃ yastu kalyāṇasaptamīm /
śṛṇoti paṭhate ceha sarvapāpaiḥ pramucyate // MatsP_74.20 //
Matsya-Purāṇa 75
*īśvara uvāca
viśokasaptamīṃ tadvad vakṣyāmi munipuṃgava /
yāmupoṣya naraḥ śokaṃ na kadācidihāśnute // MatsP_75.1 //
māghe kṛṣṇatilaiḥ snātvā ṣaṣṭhyāṃ vai śuklapakṣataḥ /
kṛtāhāraḥ kṛsarayā dantadhāvanapūrvakam /
upavāsavrataṃ kṛtvā brahmacārī bhavenniśi // MatsP_75.2 //
tataḥ prabhāta utthāya kṛtasnānajapaḥ śuciḥ /
kṛtvā tu kāñcanaṃ padmam arkāyeti ca pūjayet /
karavīreṇa raktena raktavastrayugena ca // MatsP_75.3 //
yathā viśokaṃ bhuvanaṃ tvayaivāditya sarvadā /
tathā viśokatā me 'stu tvadbhaktiḥ pratijanma ca // MatsP_75.4 //
evaṃ sampūjya ṣaṣṭhyāṃ tu bhaktyā sampūjayeddvijān /
suptvā saṃprāśya gomūtram utthāya kṛtanaityakaḥ // MatsP_75.5 //
sampūjya viprānannena guḍapātrasamanvitam /
tadvastrayugmaṃ padmaṃ ca brāhmaṇāya nivedayet // MatsP_75.6 //
atailalavaṇaṃ bhuktvā saptamyāṃ maunasaṃyutaḥ /
tataḥ purāṇaśravaṇaṃ kartavyaṃ bhūtimicchatā // MatsP_75.7 //
anena vidhinā sarvam ubhayorapi pakṣayoḥ /
kṛtvā yāvatpunarmāgha-śuklapakṣasya saptamī // MatsP_75.8 //
vratānte kalaśaṃ dadyāt suvarṇakamalānvitam /
śayyāṃ sopaskarāṃ dadyāt kapilāṃ ca payasvinīm // MatsP_75.9 //
anena vidhinā yastu vittaśāṭhyavivarjitaḥ /
viśokasaptamīṃ kuryāt sa yāti paramāṃ gatim // MatsP_75.10 //
yāvajjanmasahasrāṇāṃ sāgraṃ koṭiśataṃ bhavet /
tāvanna śokamabhyeti rogadaurgatyavarjitaḥ // MatsP_75.11 //
yaṃ yaṃ prārthayate kāmaṃ taṃ tamāpnoti puṣkalam /
niṣkāmaḥ kurute yastu sa paraṃ brahma gacchati // MatsP_75.12 //
yaḥ paṭhecchṛṇuyādvāpi viśokākhyāṃ ca saptamīm /
so 'pīndralokamāpnoti na duḥkhī jāyate kvacit // MatsP_75.13 //
Matsya-Purāṇa 76
*īśvara uvāca
anyāmapi pravakṣyāmi nāmnā tu phalasaptamīm /
yāmupoṣya naraḥ pāpād vimuktaḥ svargabhāgbhavet // MatsP_76.1 //
mārgaśīrṣe śubhe māsi saptamyāṃ niyatavrataḥ /
tāmupoṣyātha kamalaṃ kārayitvā tu kāñcanam // MatsP_76.2 //
śarkarāsaṃyutaṃ dadyād brāhmaṇāya kuṭumbine /
raviṃ kāñcanakaṃ kṛtvā palasyaikasya dharmavit /
dadyāddvikālavelāyāṃ bhānurme prīyatāmiti // MatsP_76.3 //
bhaktyā tu viprānsampūjya cāṣṭamyāṃ kṣīrabhojanam /
dattvā kuryātphalayutaṃ yāvatsyātkṛṣṇesaptamī // MatsP_76.4 //
tāmapyupoṣya vidhivad anenaiva krameṇa tu /
tadvaddhaimaphalaṃ dattvā suvarṇakamalānvitam // MatsP_76.5 //
śarkarāpātrasaṃyuktaṃ vastramālyasamanvitam /
saṃvatsaraṃ ca tenaiva vidhinobhayasaptamīm // MatsP_76.6 //
upoṣya dattvā kramaśaḥ sūryamantramudīrayet /
bhānurarko ravirbrahmā sūryaḥ śakro hariḥ śivaḥ /
śrīmānvibhāvasustvaṣṭā varuṇaḥ prīyatāmiti // MatsP_76.7 //
pratimāsaṃ ca saptamyām ekaikaṃ nāma kīrtayet /
pratipakṣaṃ phalatyāgam etatkurvansamācaret // MatsP_76.8 //
vratānte vipramithunaṃ pūjayedvastrabhūṣaṇaiḥ /
śarkarākalaśaṃ dadyād dhemapadmadalānvitam // MatsP_76.9 //
yathā na viphalāḥ kāmās tvadbhaktānāṃ sadā rave /
tathānantaphalāvāptir astu me saptajanmasu // MatsP_76.10 //
imāmanantaphaladāṃ yaḥ kuryātphalasaptamīm /
sarvapāpaviśuddhātmā sūryaloke mahīyate // MatsP_76.11 //
surāpānādikaṃ kiṃcid yadatrāmutra vā kṛtam /
tatsarvaṃ nāśamāyāti yaḥ kuryātphalasaptamīm // MatsP_76.12 //
kurvāṇaḥ saptamīṃ cemāṃ satataṃ rogavarjitaḥ /
bhūtānbhavyāṃśca puruṣāṃs tārayedekaviṃśatim /
yaḥ śṛṇoti paṭhedvāpi so 'pi kalyāṇabhāgbhavet // MatsP_76.13 //
Matsya-Purāṇa 77
*īśvara uvāca
śarkarāsaptamīṃ vakṣye tadvatkalmaṣanāśinīm /
āyurārogyamaiśvaryaṃ yayānantaṃ prajāyate // MatsP_77.1 //
mādhavasya site pakṣe saptamyāṃ niyatavrataḥ /
prātaḥ snātvā tilaiḥ śuklaiḥ śuklamālyānulepanaḥ // MatsP_77.2 //
sthaṇḍile padmamālikhya kuṅkumena sakarṇikam /
tasminnamaḥ savitre tu gandhadhūpau nivedayet // MatsP_77.3 //
sthāpayedudakumbhaṃ ca śarkarāpātrasaṃyutam /
śuklavastrairalaṃkṛtya śuklamālyānulepanaiḥ /
suvarṇena samāyuktaṃ mantreṇānena pūjayet // MatsP_77.4 //
viśvavedamayo yasmād vedavādīti paṭhyase /
sarvasyāmṛtameva tvam ataḥ śāntiṃ prayaccha me // MatsP_77.5 //
pañcagavyaṃ tataḥ pītvā svapettatpārśvataḥ kṣitau /
saurasūktaṃ smarannāste purāṇaśravaṇena ca // MatsP_77.6 //
ahorātre gate paścād aṣṭamyāṃ kṛtanaityakaḥ /
tatsarvaṃ viduṣe tadvad brāhmaṇāya nivedayet // MatsP_77.7 //
bhojayecchaktito viprāñ charkarāghṛtapāyasaiḥ /
bhuñjītātailalavaṇaṃ svayamapyatha vāgyataḥ // MatsP_77.8 //
anena vidhinā sarvaṃ māsi māsi samācaret /
saṃvatsarānte śayanaṃ śarkarākalaśānvitam // MatsP_77.9 //
sarvopaskarasaṃyuktaṃ tathaikāṃ gāṃ payasvinīm /
gṛhaṃ ca śaktimāndadyāt samastopaskarānvitam // MatsP_77.10 //
sahasreṇātha niṣkāṇāṃ kṛtvā dadyācchatena vā /
daśabhirvātha niṣkeṇa tadardhenāpi śaktitaḥ // MatsP_77.11 //
suvarṇāśvaḥ pradātavyaḥ pūrvavanmantravādanam /
na vittaśāṭhyaṃ kurvīta kurvandoṣaṃ samaśnute // MatsP_77.12 //
amṛtaṃ pibato vaktrāt sūryasyāmṛtabindavaḥ /
nipeturye dharaṇyāṃ tu śālimudgekṣavaḥ smṛtāḥ // MatsP_77.13 //
śarkarā tu parā tasmād ikṣusāro 'mṛtātmavān /
iṣṭā raverataḥ puṇyā śarkarā havyakavyayoḥ // MatsP_77.14 //
śarkarāsaptamī ceyaṃ vājimedhaphalapradā /
sarvaduṣṭapraśamanī putrapautrapravardhinī // MatsP_77.15 //
yaḥ kuryātparayā bhaktyā sa vai sadgatimāpnuyāt /
kalpamekaṃ vasetsvarge tato yāti paraṃ padam // MatsP_77.16 //
idamanaghaṃ śṛṇoti yaḥ smaredvā paripaṭhatīha divākarasya loke /
matimapi ca dadāti so 'pi devair amaravadhūjanamālayābhipūjyaḥ // MatsP_77.17 //
Matsya-Purāṇa 78
*īśvara uvāca
ataḥ paraṃ pravakṣyāmi tadvatkamalasaptamīm /
yasyāḥ saṃkīrtanādeva tuṣyatīha divākaraḥ // MatsP_78.1 //
vasantāmalasaptamyāṃ snātaḥ sangaurasarṣapaiḥ /
tilapātre ca sauvarṇe vidhāya kamalaṃ śubham // MatsP_78.2 //
vastrayugmāvṛtaṃ kṛtvā gandhapuṣpaiḥ samarcayet /
namaḥ kamalahastāya namaste viśvadhāriṇe // MatsP_78.3 //
divākara namastubhyaṃ prabhākara namo 'stu te /
tato dvikālavelāyām udakumbhasamanvitām // MatsP_78.4 //
viprāya dadyātsampūjya vastramālyavibhūṣaṇaiḥ /
śaktyā ca kapilāṃ dadyād alaṃkṛtya vidhānataḥ // MatsP_78.5 //
ahorātre gate paścād aṣṭamyāṃ bhojayeddvijān /
yathāśaktyatha bhuñjīta māṃsatailavivarjitam // MatsP_78.6 //
anena vidhinā śukla-saptamyāṃ māsi māsi ca /
sarvaṃ samācaredbhaktyā vittaśāṭhyavivarjitaḥ // MatsP_78.7 //
vratānte śayanaṃ dadyāt suvarṇakamalānvitam /
gāṃ ca dadyātsvaśaktyā tu suvarṇāḍhyāṃ payasvinīm // MatsP_78.8 //
bhājanāsanadīpādīn dadyād iṣṭānupaskarān /
anena vidhinā yastu kuryātkamalasaptamīm /
lakṣmīmanantāmabhyeti sūryaloke mahīyate // MatsP_78.9 //
kalpe kalpe tato lokān saptagatvā pṛthakpṛthak /
apsarobhiḥ parivṛtas tato yāti parāṃ gatim // MatsP_78.10 //
yaḥ paśyatīdaṃ śṛṇuyācca martyaḥ paṭhecca bhaktyātha matiṃ dadāti /
so 'pyatra lakṣmīmacalāmavāpya gandharvavidyādharalokabhāksyāt // MatsP_78.11 //
Matsya-Purāṇa 79
*īśvara uvāca
athātaḥ sampravakṣyāmi sarvapāpapraṇāśinīm /
sarvakāmapradāṃ ramyāṃ nāmnā mandārasaptamīm // MatsP_79.1 //
māghasyāmalapakṣe tu pañcamyāṃ laghubhuṅnaraḥ /
dantakāṣṭhaṃ tataḥ kṛtvā ṣaṣṭhīmupavasedbudhaḥ // MatsP_79.2 //
viprān sampūjayitvā tu mandāraṃ prāśayenniśi /
tataḥ prabhāta utthāya kṛtvā snānaṃ punardvijān // MatsP_79.3 //
bhojayecchaktitaḥ kṛtvā mandārakusumāṣṭakam /
sauvarṇaṃ puruṣaṃ tadvat padmahastaṃ suśobhanam // MatsP_79.4 //
padmaṃ kṛṣṇatilaiḥ kṛtvā tāmrapātre 'ṣṭapattrakam /
haimamandārakusumair bhāskarāyeti pūrvataḥ // MatsP_79.5 //
namaskāreṇa tadvacca sūryāyetyānale dale /
dakṣiṇe tadvadarkāya tathāryamṇe ca nairṛte // MatsP_79.6 //
paścime vedadhāmne ca vāyavye caṇḍabhānave /
pūṣṇetyuttarataḥ pūjyam ānandāyetyataḥ param // MatsP_79.7 //
karṇikāyāṃ ca puruṣaṃ sarvātmana iti nyaset /
śuklavastraiḥ samāveṣṭya bhakṣyairmālyaphalādibhiḥ // MatsP_79.8 //
evamabhyarcya tatsarvaṃ dadyādvedavide punaḥ /
bhuñjītātailalavaṇaṃ vāgyataḥ prāṅmukho gṛhī // MatsP_79.9 //
anena vidhinā sarvaṃ saptamyāṃ māsi māsi ca /
kuryātsaṃvatsaraṃ yāvad vittaśāṭhyavivarjitaḥ // MatsP_79.10 //
etadeva vratānte tu nidhāya kalaśopari /
gobhirvibhavataḥ sārdhaṃ dātavyaṃ bhūtimicchatā // MatsP_79.11 //
namo mandāranāthāya mandārabhavanāya ca /
tvaṃ rave tārayasvāsmān saṃsārabhayasāgarāt // MatsP_79.12 //
anena vidhinā yastu kuryānmandārasaptamīm /
vipāpmā sa sukhī martyaḥ kalpaṃ ca divi modate // MatsP_79.13 //
imāmaghaughapaṭala-bhīṣaṇadhvāntadīpikām /
gacchanpragṛhya saṃsāre sarvārthāṃśca labhennaraḥ // MatsP_79.14 //
mandārasaptamīm etām īpsitārthaphalapradām /
yaḥ paṭhecchṛṇuyādvāpi sarvapāpaiḥ pramucyate // MatsP_79.15 //
Matsya-Purāṇa 80
*śrībhagavānuvāca
athānyāmapi vakṣyāmi śobhanāṃ śubhasaptamīm /
yāmupoṣya naro roga-śokaduḥkhaiḥ pramucyate // MatsP_80.1 //
puṇyena cāśvayuje māsi kṛtasnānajapaḥ śuciḥ /
vācayitvā tato viprān ārabhecchubhasaptamīm // MatsP_80.2 //
kapilāṃ pūjayedbhaktyā gandhamālyānulepanaiḥ /
namāmi sūryasambhūtām aśeṣabhuvanālayām /
tvāmahaṃ śubhakalyāṇa-śarīrāṃ sarvasiddhaye // MatsP_80.3 //
atha kṛtvā tilaprasthaṃ tāmrapātreṇa saṃyutam /
kāñcanaṃ vṛṣabhaṃ tadvad gandhamālyaguḍānvitaiḥ // MatsP_80.4 //
phalair nānāvidhair bhakṣyair ghṛtapāyasasaṃyutaiḥ /
dadyāddvikālavelāyām aryamā prīyatāmiti // MatsP_80.5 //
pañcagavyaṃ ca saṃprāśya svapedbhūmau vimatsaraḥ /
tataḥ prabhāte saṃjāte bhaktyā sampūjayeddvijān // MatsP_80.6 //
anena vidhinā dadyān māsi māsi sadā naraḥ /
vāsasā vṛṣabhaṃ haimaṃ tadvadgāṃ kāñcanodbhavām // MatsP_80.7 //
saṃvatsarānte śayanam ikṣudaṇḍaguḍānvitam /
sopadhānakaviśrāmaṃ bhājanāsanasaṃyutam // MatsP_80.8 //
tāmrapātre tilaprasthaṃ sauvarṇaṃ vṛṣabhaṃ tathā /
dadyādvedavide sarvaṃ viśvātmā prīyatāmiti // MatsP_80.9 //
anena vidhinā vidvān kuryādyaḥ śubhasaptamīm /
tasya śrīrvipulā kīrtir bhavejjanmani janmani // MatsP_80.10 //
apsarogaṇagandharvaiḥ pūjyamānaḥ surālaye /
vasedgaṇādhipo bhūtvā yāvadābhūtasaṃplavam /
kalpādāvavatīrṇastu saptadvīpādhipo bhavet // MatsP_80.11 //
brahmahatyāsahasrasya bhrūṇahatyāśatasya ca /
nāśāyālamiyaṃ puṇyā paṭhyate śubhasaptamī // MatsP_80.12 //
imāṃ paṭhedyaḥ śṛṇuyānmuhūrtaṃ paśyetprasaṅgādapi dīyamānam /
so 'pyatra sarvāghavimuktadehaḥ prāpnoti vidyādharanāyakatvam // MatsP_80.13 //
yāvatsamāḥ sapta naraḥ karoti yaḥ saptamīṃ saptavidhānayuktām /
sa saptalokādhipatiḥ krameṇa bhūtvā padaṃ yāti paraṃ murāreḥ // MatsP_80.14 //
Matsya-Purāṇa 81
*manuruvāca
kim abhīṣṭaviyogaśokasaṃghādalam uddhartumupoṣaṇaṃ vrataṃ vā /
vibhavodbhavakāri bhūtale 'smin bhavabhīterapi sūdanaṃ ca puṃsaḥ // MatsP_81.1 //
*matsya uvāca
paripṛṣṭamidaṃ jagatpriyaṃ te vibudhānāmapi durlabhaṃ mahattvāt /
tava bhaktimatastathāpi vakṣye vratamindrāsuramānaveṣu guhyam // MatsP_81.2 //
puṇyamāśvayuje māsi viśokadvādaśīvratam /
daśamyāṃ laghubhugvidvān ārabhenniyamena tu // MatsP_81.3 //
udaṅmukhaḥ prāṅmukho vā dantadhāvanapūrvakam /
ekādaśyāṃ nirāhāraḥ samabhyarcya tu keśavam /
śriyaṃ vābhyarcya vidhivad bhokṣyāmi tvapare 'hani // MatsP_81.4 //
evaṃ niyamakṛtsuptvā prātarutthāya mānavaḥ /
snānaṃ sarvauṣadhaiḥ kuryāt pañcagavyajalena tu /
śuklamālyāmbaradharaḥ pūjayecchrīśamutpalaiḥ // MatsP_81.5 //
viśokāya namaḥ pādau jaṅghe ca varadāya vai /
śrīśāya jānunī tadvad ūrū ca jalaśāyine // MatsP_81.6 //
kandarpāya namo guhyaṃ mādhavāya namaḥ kaṭim /
dāmodarāyetyudaraṃ pārśve ca vipulāya vai // MatsP_81.7 //
nābhiṃ ca padmanābhāya hṛdayaṃ manmathāya vai /
śrīdharāya vibhorvakṣaḥ karau madhujite namaḥ // MatsP_81.8 //
cakriṇe vāmabāhuṃ ca dakṣiṇaṃ gadine namaḥ /
vaikuṇṭhāya namaḥ kaṇṭham āsyaṃ yajñamukhāya vai // MatsP_81.9 //
nāsāmaśokanidhaye vāsudevāya cākṣiṇī /
lalāṭaṃ vāmanāyeti haraye ca punarbhruvau // MatsP_81.10 //
alakānmādhavāyeti kirīṭaṃ viśvarūpiṇe /
namaḥ sarvātmane tadvac chira ityabhipūjayet // MatsP_81.11 //
evaṃ sampūjya govindaṃ phalamālyānulepanaiḥ /
tatastu maṇḍalaṃ kṛtvā sthaṇḍilaṃ kārayenmudā // MatsP_81.12 //
caturasraṃ samantācca ratnimātramudakplavam /
ślakṣṇaṃ hṛdyaṃ ca parito vapratrayasamāvṛtam // MatsP_81.13 //
aṅgulenocchritā vaprās tadvistārastu dvyaṅgulaḥ /
sthaṇḍilasyopariṣṭācca bhittiraṣṭāṅgulā bhavet // MatsP_81.14 //
nadīvālukayā śūrpe lakṣmyāḥ pratikṛtiṃ nyaset /
sthaṇḍile śūrpamāropya lakṣmīmityarcayedbudhaḥ // MatsP_81.15 //
namo devyai namaḥ śāntyai namo lakṣmyai namaḥ śriyai /
namaḥ puṣṭyai namastuṣṭyai vṛṣṭyai hṛṣṭyai namo namaḥ // MatsP_81.16 //
viśokā duḥkhanāśāya viśokā varadāstu me /
viśokā cāstu sampattyai viśokā sarvasiddhaye // MatsP_81.17 //
tataḥ śuklāmbaraiḥ śūrpaṃ veṣṭya sampūjayetphalaiḥ /
vastrairnānāvidhaistadvat suvarṇakamalena ca // MatsP_81.18 //
rajanīṣu ca sarvāsu pibeddarbhodakaṃ budhaḥ /
tatastu gītanṛtyādi kārayetsakalāṃ niśām // MatsP_81.19 //
yāmatraye vyatīte tu suptvāpyutthāya mānavaḥ /
abhigamya ca viprāṇāṃ mithunāni tadārcayet // MatsP_81.20 //
śaktitas trīṇi caikaṃ vā vastramālyānulepanaiḥ /
śayanasthāni pūjyāni namo 'stu jalaśāyine // MatsP_81.21 //
tatastu gītavādyena rātrau jāgaraṇe kṛte /
prabhāte ca tataḥ snānaṃ kṛtvā dāmpatyamarcayet // MatsP_81.22 //
bhojanaṃ ca yathāśaktyā vittaśāṭhyavivarjitaḥ /
bhuktvā śrutvā purāṇāni taddinaṃ cātivāhayet // MatsP_81.23 //
anena vidhinā sarvaṃ māsi māsi samācaret /
vratānte śayanaṃ dadyād guḍadhenusamanvitam /
sopadhānakaviśrāmaṃ sāstarāvaraṇaṃ śubham // MatsP_81.24 //
yathā na lakṣmīrdeveśa tvāṃ parityajya gacchati /
tathā surūpatārogyam aśokaścāstu me sadā // MatsP_81.25 //
yathā devena rahitā na lakṣmīrjāyate kvacit /
tathā viśokatā me 'stu bhaktiragryā ca keśave // MatsP_81.26 //
mantreṇānena śayanaṃ guḍadhenusamanvitam /
śūrpaṃ ca lakṣmyā sahitaṃ dātavyaṃ bhūtimicchatā // MatsP_81.27 //
utpalaṃ karavīraṃ ca bāṇamamlānakuṅkumam /
ketakī sinduvāraṃ ca mallikā gandhapāṭalā /
kadambaṃ kubjakaṃ jātiḥ śastānyetāni sarvadā // MatsP_81.28 //
Matsya-Purāṇa 82
*manuruvāca
guḍadhenuvidhānaṃ me samācakṣva jagatpate /
kiṃrūpaṃ kena mantreṇa dātavyaṃ tadihocyatām // MatsP_82.1 //
*matsya uvāca
guḍadhenuvidhānasya yadrūpamiha yatphalam /
tadidānīṃ pravakṣyāmi sarvapāpavināśanam // MatsP_82.2 //
kṛṣṇājinaṃ caturhastaṃ prāggrīvaṃ vinyasedbhuvi /
gomayenānuliptāyāṃ darbhānāstīrya sarvataḥ // MatsP_82.3 //
laghveṇakājinaṃ tadvad vatsaṃ ca parikalpayet /
prāṅmukhīṃ kalpayeddhenum udakpādāṃ savatsakām // MatsP_82.4 //
uttamā guḍadhenuḥ syāt sadā bhāracatuṣṭayam /
vatsaṃ bhāreṇa kurvīta dvābhyāṃ vai madhyamā smṛtā // MatsP_82.5 //
ardhabhāreṇa vatsaḥ syāt kaniṣṭhā bhārakeṇa tu /
caturthāṃśena vatsaḥ syād gṛhavittānusārataḥ // MatsP_82.6 //
dhenuvatsau ghṛtāsyau ca sitasūkṣmāmbarāvṛtau /
śuktikarṇāvikṣupādau śucimuktāphalekṣaṇau // MatsP_82.7 //
sitasūtraśirālau tau sitakambalakambalau /
tāmragaṇḍakapṛṣṭhau tau sitacāmararomakau // MatsP_82.8 //
vidrumabhrūyugopetau navanītastanāvubhau /
kṣaumapucchau kāṃsyadohāv indranīlakatārakau // MatsP_82.9 //
suvarṇaśṛṅgābharaṇau rājataiḥ khurasaṃyutau /
nānāphalasamāyuktau ghrāṇagandhakaraṇḍakau /
ityevaṃ racayitvā tau dhūpadīpairathārcayet // MatsP_82.10 //
yā lakṣmīḥ sarvabhūtānāṃ yā ca deveṣvavasthitā /
dhenurūpeṇa sā devī mama śāntiṃ prayacchatu // MatsP_82.11 //
dehasthā yā ca rudrāṇī śaṃkarasya sadā priyā /
dhenurūpeṇa sā devī mama pāpaṃ vyapohatu // MatsP_82.12 //
viṣṇorvakṣasi yā lakṣmīḥ svāhā yā ca vibhāvasoḥ /
candrārkaśakraśaktiryā dhenurūpāstu sā śriye // MatsP_82.13 //
caturmukhasya yā lakṣmīr yā lakṣmīrdhanadasya ca /
lakṣmīryā lokapālānāṃ sā dhenurvaradāstu me // MatsP_82.14 //
svadhā yā pitṛmukhyāṇāṃ svāhā yajñabhujāṃ ca yā /
sarvapāpaharā dhenus tasmācchāntiṃ prayaccha me // MatsP_82.15 //
evamāmantrya tāṃ dhenuṃ brāhmaṇāya nivedayet /
vidhānametaddhenūnāṃ sarvāsām abhipaṭhyate // MatsP_82.16 //
yāstāḥ pāpavināśinyaḥ paṭhyante daśa dhenavaḥ /
tāsāṃ svarūpaṃ vakṣyāmi nāmāni ca narādhipa // MatsP_82.17 //
prathamā guḍadhenuḥ syād ghṛtadhenus tathāparā /
tiladhenustṛtīyā tu caturthī jalasaṃjñitā // MatsP_82.18 //
kṣīradhenuśca vikhyātā madhudhenustathā parā /
saptamī śarkarādhenur dadhidhenustathāṣṭamī /
rasadhenuśca navamī daśamī syāt svarūpataḥ // MatsP_82.19 //
kumbhāḥ syurdravadhenūnām itarāsāṃ tu rāśayaḥ /
suvarṇadhenumapyatra kecidicchanti bhānavaḥ // MatsP_82.20 //
navanītena ratnaiśca tathānye tu maharṣayaḥ /
etadevaṃvidhānaṃ syāt ta evopaskarāḥ smṛtāḥ // MatsP_82.21 //
mantrāvāhanasaṃyuktāḥ sadā parvaṇi parvaṇi /
yathāśraddhaṃ pradātavyā bhuktimuktiphalapradāḥ // MatsP_82.22 //
guḍadhenuprasaṅgena sarvāstāvanmayoditāḥ /
aśeṣayajñaphaladāḥ sarvāḥ pāpaharāḥ śubhāḥ // MatsP_82.23 //
vratānāmuttamaṃ yasmād viśokadvādaśīvratam /
tadaṅgatvena caivātra guḍadhenuḥ praśasyate // MatsP_82.24 //
ayane viṣuve puṇye vyatīpāte 'thavā punaḥ /
guḍadhenvādayo deyās tūparāgādiparvasu // MatsP_82.25 //
viśokadvādaśī caiṣā puṇyā pāpaharā śubhā /
yāmupoṣya naro yāti tadviṣṇoḥ paramaṃ padam // MatsP_82.26 //
iha loke ca saubhāgyam āyurārogyameva ca /
vaiṣṇavaṃ puramāpnoti maraṇe ca smaranharim // MatsP_82.27 //
navārbudasahasrāṇi daśa cāṣṭau ca dharmavit /
na śokaduḥkhadaurgatyaṃ tasya saṃjāyate nṛpa // MatsP_82.28 //
nārī vā kurute yā tu viśokadvādaśīvratam /
nṛtyagītaparā nityaṃ sāpi tatphalamāpnuyāt // MatsP_82.29 //
tasmādagre harernityam anantaṃ gītavādanam /
kartavyaṃ bhūtikāmena bhaktyā tu parayā nṛpa // MatsP_82.30 //
iti paṭhati ya itthaṃ yaḥ śṛṇotīha samyaṅ madhumuranarakārer arcanaṃ yaśca paśyet /
matimāpa ca janānāṃ yo dadātīndraloke vasati sa vibudhaughaiḥ pūjyate kalpamekam // MatsP_82.31 //
Matsya-Purāṇa 83
*nārada uvāca
bhagavañchrotumicchāmi dānamāhātmyamuttamam /
yadakṣayaṃ pare loke devarṣigaṇapūjitam // MatsP_83.1 //
*umāpatiruvāca
meroḥ pradānaṃ vakṣyāmi daśadhā munipuṃgava /
yatpradānānnaro lokān āpnoti surapūjitān // MatsP_83.2 //
purāṇeṣu ca vedeṣu yajñeṣvāyataneṣu ca /
na tatphalamadhīteṣu kṛteṣviha yadaśnute // MatsP_83.3 //
tasmādvidhānaṃ vakṣyāmi parvatānāmanukramāt /
prathamo dhānyaśailaḥ syād dvitīyo lavaṇācalaḥ // MatsP_83.4 //
guḍācalastṛtīyastu caturtho hemaparvataḥ /
pañcamastilaśailaḥ syāt ṣaṣṭhaḥ kārpāsaparvataḥ // MatsP_83.5 //
saptamo ghṛtaśailaśca ratnaśailastathāṣṭamaḥ /
rājato navamastadvad daśamaḥ śarkarācalaḥ // MatsP_83.6 //
vakṣye vidhānameteṣāṃ yathāvadanupūrvaśaḥ /
ayane viṣuve puṇye vyatīpāte dinakṣaye // MatsP_83.7 //
śuklapakṣe tṛtīyāyām uparāge śaśikṣaye /
vivāhotsavayajñeṣu dvādaśyāmatha vā punaḥ // MatsP_83.8 //
śuklāyāṃ pañcadaśyāṃ vā puṇyarkṣe vā vidhānataḥ /
dhānyaśailādayo deyā yathāśāstraṃ vijānatā // MatsP_83.9 //
tīrtheṣvāyatane vāpi goṣṭhe vā bhavanāṅgaṇe /
maṇḍapaṃ kārayedbhaktyā caturasramudaṅmukham /
prāgudakpravaṇaṃ tadvat prāṅmukhaṃ ca vidhānataḥ // MatsP_83.10 //
gomayenānuliptāyāṃ bhūmāvāstīrya vai kuśān /
tanmadhye parvataṃ kuryād viṣkambhaparvatānvitam // MatsP_83.11 //
dhānyadroṇasahasreṇa bhavedgiririhottamaḥ /
madhyamaḥ pañcaśatikaḥ kaniṣṭhaḥ syāt tribhiḥ śataiḥ // MatsP_83.12 //
merurmahāvrīhimayastu madhye suvarṇavṛkṣatrayasaṃyutaḥ syāt /
pūrveṇa muktāphalavajrayukto yāgyena gomedakapuṣparāgaiḥ // MatsP_83.13 //
paścācca gārutmatanīlaratnaiḥ saumyena vaidūryasarojarāgaiḥ /
śrīkhaṇḍakhaṇḍairabhitaḥ pravālair latānvitaḥ śuktiśilātalaḥ syāt // MatsP_83.14 //
brahmātha viṣṇurbhagavānpurārir divākaro 'pyatra hiraṇmayaḥ syāt /
mūrdhanyavasthānamamatsareṇa kāryaṃ tvanekaiśca punardvijaughaiḥ // MatsP_83.15 //
catvāri śṛṅgāṇi ca rājatāni nitambabhāgeṣvapi rājataḥ syāt /
tathekṣuvaṃśāvṛtakandarastu ghṛtodakaprasravaṇaiśca dikṣu // MatsP_83.16 //
śuklāmbarāṇyambudharāvalī syāt pūrveṇa pītāni ca dakṣiṇena /
vāsāṃsi paścādatha karburāṇi raktāni caivottarato ghanālī // MatsP_83.17 //
raupyānmahendrapramukhāṃs tathāṣṭau saṃsthāpya lokādhipatīnkrameṇa /
nānāphalālī ca samantataḥ syān manoramaṃ mālyavilepanaṃ ca // MatsP_83.18 //
vitānakaṃ copari pañcavarṇam amlānapuṣpābharaṇaṃ sitaṃ ca /
itthaṃ niveśyāmaraśailamagryaṃ merostu viṣkambhagirīn krameṇa // MatsP_83.19 //
turīyabhāgeṇa caturdiśaṃ ca saṃsthāpayetpuṣpavilepanāḍhyān /
pūrveṇa mandaramanekaphalāvalībhir yuktaṃ yavaiḥ kanakabhadrakadambacihnaiḥ // MatsP_83.20 //
kāmena kāñcanamayena virājamānam ākārayetkusumavastravilepanāḍhyam /
kṣīrāruṇodasarasātha vanena caivaṃ raupyeṇa śaktighaṭitena virājamānam // MatsP_83.21 //
yāmyena gandhamadanaśca niveśanīyo godhūmasaṃcayamayaḥ kaladhautayuktaḥ /
haimena yajñapatinā ghṛtamānasena vastraiśca rājatavanena ca saṃyutaḥ syāt // MatsP_83.22 //
paścāt tilācalam anekasugandhipuṣpa-sauvarṇapippalahiraṇmayahaṃsayuktam /
ākārayedrajatapuṣpavanena tadvad vastrānvitaṃ dadhisitodasaras tathāgre // MatsP_83.23 //
saṃsthāpya taṃ vipulaśailamathottareṇa śailaṃ supārśvamapi māṣamayaṃ suvastram /
puṣpaiśca hemavaṭapādapaśekharaṃ tam ākārayet kanakadhenuvirājamānam // MatsP_83.24 //
mākṣīkabhadrasarasātha vanena tadvad raupyeṇa bhāsvaravatā ca yutaṃ vidhāya /
homaścaturbhiratha vedapurāṇavidbhir dāntair anindyacaritākṛtibhirdvijendraiḥ // MatsP_83.25 //
pūrveṇa hastamitamatra vidhāya kuṇḍaṃ kāryastilairyavaghṛtena samitkuśaiśca /
rātrau ca jāgaramanuddhatagītatūryair āvāhanaṃ ca kathayāmi śiloccayānām // MatsP_83.26 //
tvaṃ sarvadevagaṇadhāmanidhe viruddham asmadgṛheṣvamaraparvata nāśayāśu /
kṣemaṃ vidhatsva kuru śāntimanuttamāṃ naḥ sampūjitaḥ paramabhaktimatā mayā hi // MatsP_83.27 //
tvameva bhagavānīśo brahmā viṣṇurdivākaraḥ /
mūrtāmūrtātparaṃ bījam ataḥ pāhi sanātana // MatsP_83.28 //
yasmāttvaṃ lokapālānāṃ viśvamūrteśca mandiram /
rudrādityavasūnāṃ ca tasmācchāntiṃ prayaccha me // MatsP_83.29 //
yasmādaśūnyamamarair nārībhiśca śivena ca /
tasmānmām uddharāśeṣa-duḥkhasaṃsārasāgarāt // MatsP_83.30 //
evamabhyarcya taṃ meruṃ mandaraṃ cābhipūjayet /
yasmāccaitrarathena tvaṃ bhadrāśvena ca varṣataḥ // MatsP_83.31 //
śobhase mandara kṣipram atastuṣṭikaro bhava /
yasmāccūḍāmaṇirjambū-dvīpe tvaṃ gandhamādana // MatsP_83.32 //
gandharvavanaśobhāvān ataḥ kīrtirdṛḍhāstu me /
yasmāttvaṃ ketumālena vaibhrājena vanena ca // MatsP_83.33 //
hiraṇmayāśvatthaśirās tasmātpuṣṭirdhruvāstu me /
uttaraiḥ kurubhiryasmāt sāvitreṇa vanena ca // MatsP_83.34 //
supārśva rājase nityam ataḥ śrīrakṣayāstu me /
evamāmantrya tānsarvān prabhāte vimale punaḥ // MatsP_83.35 //
snātvātha gurave dadyān madhyamaṃ parvatottamam /
viṣkambhaparvatāndadyād ṛtvigbhyaḥ kramaśo mune // MatsP_83.36 //
gāśca dadyāccaturviṃśat yathavā daśa nārada /
nava sapta tathāṣṭau vā pañca dadyād aśaktimān // MatsP_83.37 //
ekāpi gurave deyā kapilā ca payasvinī /
parvatānāmaśeṣāṇām eṣa eva vidhiḥ smṛtaḥ // MatsP_83.38 //
ta eva pūjane mantrās ta evopaskarā matāḥ /
grahāṇāṃ lokapālānāṃ brahmādīnāṃ ca sarvadā // MatsP_83.39 //
svamantreṇaiva sarveṣu homaḥ śaileṣu paṭhyate /
upavāsī bhavennityam aśakte naktamiṣyate // MatsP_83.40 //
vidhānaṃ sarvaśailānāṃ kramaśaḥ śṛṇu nārada /
dānakāle ca ye mantrāḥ parvateṣu ca yatphalam // MatsP_83.41 //
annaṃ brahma yataḥ proktam anne prāṇāḥ pratiṣṭhitāḥ /
annādbhavanti bhūtāni jagadannena vartate // MatsP_83.42 //
annameva tato lakṣmīr annameva janārdanaḥ /
dhānyaparvatarūpeṇa pāhi tasmānnagottama // MatsP_83.43 //
anena vidhinā yastu dadyāddhānyamayaṃ girim /
manvantaraśataṃ sāgraṃ devaloke mahīyate // MatsP_83.44 //
apsarogaṇagandharvair ākīrṇena virājatā /
vimānena divaḥ pṛṣṭham āyāti sma niṣevita /
dharmakṣaye rājarājyam āpnotīha na saṃśayaḥ // MatsP_83.45 //
Matsya-Purāṇa 84
*īśvara uvāca
athātaḥ sampravakṣyāmi lavaṇācalamuttamam /
yatpradānānnaro lokān āpnoti śivasaṃyutān // MatsP_84.1 //
uttamaḥ ṣoḍaśadroṇaiḥ kartavyo lavaṇācalaḥ /
madhyamaḥ syāttadardhena caturbhiradhamaḥ smṛtaḥ // MatsP_84.2 //
vittahīno yathāśaktyā droṇādūrdhvaṃ tu kārayet /
caturthāṃśena viṣkambha-parvatānkārayetpṛthak // MatsP_84.3 //
vidhānaṃ pūrvavatkuryād brahmādīnāṃ ca sarvadā /
tadvaddhemamayānsarvāṃl lokapālānniveśayet // MatsP_84.4 //
sarāṃsi kāmadevādīṃs tadvadatrāpi kārayet /
kuryājjāgaraṇaṃ cāpi dānamantrānnibodhata // MatsP_84.5 //
saubhāgyasaraḥ sambhūto yato 'yaṃ lavaṇo rasaḥ /
taddānakartṛkatvena tvaṃ māṃ pāhi nagottama // MatsP_84.6 //
yasmādannarasāḥ sarve notkaṭā lavaṇaṃ vinā /
priyaṃ ca śivayornityaṃ tasmācchāntiṃ prayaccha me // MatsP_84.7 //
viṣṇudehasamudbhūtaṃ yasmādārogyavardhanam /
tasmātparvatarūpeṇa pāhi saṃsārasāgarāt // MatsP_84.8 //
anena vidhinā yastu dadyāllavaṇaparvatam /
umāloke vasetkalpaṃ tato yāti parāṃ gatim // MatsP_84.9 //
Matsya-Purāṇa 85
*īśvara uvāca
ataḥ paraṃ pravakṣyāmi guḍaparvatamuttamam /
yatpradānānnaraḥ svargam āpnoti surapūjitam // MatsP_85.1 //
uttamo daśabhirbhārair madhyamaḥ pañcabhirmataḥ /
tribhirbhāraiḥ kaniṣṭhaḥ syāt tadardhenālpavittavān // MatsP_85.2 //
tadvadāmantraṇaṃ pūjāṃ hemavṛkṣasurārcanam /
viṣkambhaparvatāṃstadvat sarāṃsi vanadevatāḥ // MatsP_85.3 //
homajāgaraṇaṃ tadval lokapālādhivāsanam /
dhānyaparvatavat kuryād imaṃ mantramudīrayet // MatsP_85.4 //
yathā deveṣu viśvātmā pravaro 'yaṃ janārdanaḥ /
sāmavedastu vedānāṃ mahādevastu yoginām // MatsP_85.5 //
praṇavaḥ sarvamantrāṇāṃ nārīṇāṃ pārvatī yathā /
tathā rasānāṃ pravaraḥ sadaivekṣuraso mataḥ // MatsP_85.6 //
mama tasmātparāṃ lakṣmīṃ guḍaparvata dehi vai /
yasmātsaubhāgyadāyinyā bhrātā tvaṃ guḍaparvata /
nivāsaścāpi pārvatyās tasmācchāntiṃ prayaccha me // MatsP_85.7 //
anena vidhinā yastu dadyādguḍamayaṃ girim /
pūjyamānaḥ sa gandharvair gaurīloke mahīyate // MatsP_85.8 //
tataḥ kalpaśatānte tu saptadvīpādhipo bhavet /
āyurārogyasampannaḥ śatrubhiścāparājitaḥ // MatsP_85.9 //
Matsya-Purāṇa 86
*īśvara uvāca
atha pāpaharaṃ vakṣye suvarṇācalamuttamam /
yasya pradānādbhavanaṃ vairiñcaṃ yāti mānavaḥ // MatsP_86.1 //
uttamaḥ palasāhasro madhyamaḥ pañcabhiḥ śataiḥ /
tadardhenādhamastadvad alpavitto 'pi śaktitaḥ /
dadyādekapalādūrdhvaṃ yathāśaktyā vimatsaraḥ // MatsP_86.2 //
dhānyaparvatavatsarvaṃ vidadhyānmunipuṃgava /
viṣkambhaśailāstadvacca ṛtvigbhyaḥ pratipādayet // MatsP_86.3 //
namaste brahmabījāya brahmagarbhāya te namaḥ /
yasmādanantaphaladas tasmātpāhi śiloccaya // MatsP_86.4 //
yasmādagnerapatyaṃ tvaṃ yasmātpuṇyaṃ jagatpate /
hemaparvatarūpeṇa tasmātpāhi nagottama // MatsP_86.5 //
anena vidhinā yastu dadyātkanakaparvatam /
sa yāti paramaṃ brahma-lokamānandakārakam /
tatra kalpaśataṃ tiṣṭhet tato yāti parāṃ gatim // MatsP_86.6 //
Matsya-Purāṇa 87
*īśvara uvāca
ataḥ paraṃ pravakṣyāmi tilaśailaṃ vidhānataḥ /
yatpradānānnaro yāti viṣṇulokaṃ sanātanam // MatsP_87.1 //
uttamo daśabhir droṇair madhyamaḥ pañcabhiḥ smṛtaḥ /
tribhiḥ kaniṣṭho viprendra tilaśailaḥ prakīrtitaḥ // MatsP_87.2 //
pūrvavaccāparānsarvān viṣkambhānabhito girīn /
dānamantrān pravakṣyāmi yathāvanmunipuṃgava // MatsP_87.3 //
yasmānmadhuvadhe viṣṇor dehasvedasamudbhavāḥ /
tilāḥ kuśāśca māṣāśca tasmācchāntyai bhavatviha // MatsP_87.4 //
havye kavye ca yasmācca tilā evābhirakṣaṇam /
bhavāduddhara śailendra tilācala namo 'stu te // MatsP_87.5 //
ityāmantrya ca yo dadyāt tilācalamanuttamam /
sa vaiṣṇavaṃ padaṃ yāti punarāvṛttidurlabham // MatsP_87.6 //
dīrghāyuṣyaṃ samāpnoti putrapautraiśca modate /
pitṛbhirdevagandharvaiḥ pūjyamāno divaṃ vrajet // MatsP_87.7 //
Matsya-Purāṇa 88
*īśvara uvāca
athātaḥ sampravakṣyāmi kārpāsācalamuttamam /
yatpradānānnaro nityam āpnoti paramaṃ padam // MatsP_88.1 //
kārpāsaparvatas tadvad viṃśadbhārair ihottamaḥ /
daśabhirmadhyamaḥ proktaḥ pañcabhistvadhamaḥ smṛtaḥ /
bhāreṇālpadhano dadyād vittaśāṭhyavivarjitaḥ // MatsP_88.2 //
dhānyaparvatavatsarvam āsādya munipuṃgava /
prabhātāyāṃ tu śarvaryāṃ dadyādidamudīrayet // MatsP_88.3 //
tvamevāvaraṇaṃ yasmāl lokānāmiha sarvadā /
kārpāsādre namastubhyam aghaughadhvaṃsano bhava // MatsP_88.4 //
iti kārpāsaśailendraṃ yo dadyāccharvasaṃnidhau /
rudraloke vasetkalpaṃ tato rājā bhavediha // MatsP_88.5 //
Matsya-Purāṇa 89
*īśvara uvāca
ataḥ paraṃ pravakṣyāmi ghṛtācalamanuttamam /
tejo 'mṛtamayaṃ divyaṃ mahāpātakanāśanam // MatsP_89.1 //
viṃśatyā ghṛtakumbhānām uttamaḥ syādghṛtācalaḥ /
daśabhirmadhyamaḥ proktaḥ pañcabhistvadhamaḥ smṛtaḥ // MatsP_89.2 //
alpavitto 'pi yaḥ kuryād dvābhyāmiha vidhānataḥ /
viṣkambhaparvatāṃstadvac caturbhāgeṇa kalpayet // MatsP_89.3 //
śālitaṇḍulapātrāṇi kumbhopari niveśayet /
kārayetsaṃhatānuccān yathāśobhaṃ vidhānataḥ // MatsP_89.4 //
veṣṭayecchuklavāsobhir ikṣudaṇḍaphalādikaiḥ /
dhānyaparvatavaccheṣaṃ vidhānamiha paṭhyate // MatsP_89.5 //
adhivāsanapūrvaṃ ca tadvaddhomasurārcanam /
prabhātāyāṃ tu śarvaryāṃ gurave taṃ nivedayet /
viṣkambhaparvatāṃstadvad ṛtvigbhyaḥ śāntamānasaḥ // MatsP_89.6 //
saṃyogādghṛtamutpannaṃ yasmādamṛtatejasoḥ /
tasmāddhṛtārcirviśvātmā prīyatāmatra śaṃkaraḥ // MatsP_89.7 //
yasmāttejomayaṃ brahma ghṛte tadviddhyavasthitam /
ghṛtaparvatarūpeṇa tasmāttvaṃ pāhi no 'niśam // MatsP_89.8 //
anena vidhinā dadyād ghṛtācalamanuttamam /
mahāpātakayukto 'pi lokamāpnoti śāṃkaram // MatsP_89.9 //
haṃsasārasayuktena kiṅkiṇījālamālinā /
vimānenāpsarobhiśca siddhavidyādharair vṛtaḥ /
viharetpitṛbhiḥ sārdhaṃ yāvadābhūtasaṃplavam // MatsP_89.10 //
Matsya-Purāṇa 90
*īśvara uvāca
ataḥ paraṃ pravakṣyāmi ratnācalamanuttamam /
muktāphalasahasreṇa parvataḥ syādanuttamaḥ // MatsP_90.1 //
madhyamaḥ pañcaśatikas triśatenādhamaḥ smṛtaḥ /
caturthāṃśena viṣkambha-parvatāḥ syuḥ samantataḥ // MatsP_90.2 //
pūrveṇa vajragomedair dakṣiṇenendranīlakaiḥ /
padmarāgayutaḥ kāryo vidvadbhirgandhamādanaḥ // MatsP_90.3 //
vaidūryavidrumaiḥ paścāt sammiśro vimalācalaḥ /
padmarāgaiḥ sasauvarṇair uttareṇa ca vinyaset // MatsP_90.4 //
dhānyaparvatavatsarvam atrāpi parikalpayet /
tadvadāvāhanaṃ kuryād vṛkṣāndevāṃśca kāñcanān // MatsP_90.5 //
pūjayetpuṣpagandhādyaiḥ prabhāte ca vimatsaraḥ /
pūrvavadguruṛtvigbhya imānmantrānudīrayet // MatsP_90.6 //
yadā devagaṇāḥ sarve sarvaratneṣvavasthitāḥ /
tvaṃ ca ratnamayo nityaṃ namaste 'stu sadācala // MatsP_90.7 //
yasmādratnapradānena tuṣṭiṃ prakurute hariḥ /
sadā ratnapradānena tasmānnaḥ pāhi parvata // MatsP_90.8 //
anena vidhinā yastu dadyādratnamayaṃ girim /
sa yāti viṣṇusālokyam amareśvarapūjitaḥ // MatsP_90.9 //
yāvatkalpaśataṃ sāgraṃ vasecceha narādhipa /
rūpārogyaguṇopetaḥ saptadvīpādhipo bhavet // MatsP_90.10 //
brahmahatyādikaṃ kiṃcid yadatrāmutra vā kṛtam /
tatsarvaṃ nāśamāyāti girirvajrahato yathā // MatsP_90.11 //
Matsya-Purāṇa 91
*īśvara uvāca
ataḥ paraṃ pravakṣyāmi raupyācalamanuttamam /
yatpradānānnaro yāti somalokamanuttamam // MatsP_91.1 //
daśabhiḥ palasāhasrair uttamo rajatācalaḥ /
pañcabhirmadhyamaḥ proktas tadardhenādhamaḥ smṛtaḥ // MatsP_91.2 //
aśakto viṃśaterūrdhvaṃ kārayecchaktitastadā /
viṣkambhaparvatāṃstadvat turīyāṃśena kalpayet // MatsP_91.3 //
pūrvavadrājatānkurvan mandarādīnvidhānataḥ /
kaladhautamayāṃstadval lokeśānarcayedbudhaḥ // MatsP_91.4 //
brahmaviṣṇvarkavānkāryo nitambo 'tra hiraṇmayaḥ /
rājataṃ syādyadanyeṣāṃ sarvaṃ tadiha kāñcanam // MatsP_91.5 //
śeṣaṃ tu pūrvavatkuryād dhomajāgaraṇādikam /
dadyāttataḥ prabhāte tu gurave raupyaparvatam // MatsP_91.6 //
viṣkambhaśailānṛtvigbhyaḥ pūjyavastravibhūṣaṇaiḥ /
imaṃ mantraṃ paṭhandadyād darbhapāṇirvimatsaraḥ // MatsP_91.7 //
pitṝṇāṃ vallabho yasmād dharīndrāṇāṃ śivasya ca /
pāhi rājata tasmāttvaṃ śokasaṃsārasāgarāt // MatsP_91.8 //
itthaṃ nivedya yo dadyād rajatācalamuttamam /
gavāmayutadānasya phalaṃ prāpnoti mānavaḥ // MatsP_91.9 //
somaloke sa gandharvaiḥ kiṃnarāpsarasāṃ gaṇaiḥ /
pūjyamāno vasedvidvān yāvadābhūtasaṃplavam // MatsP_91.10 //
Matsya-Purāṇa 92
*īśvara uvāca
athātaḥ sampravakṣyāmi śarkarāśailamuttamam /
yasya pradānādviṣṇvarka-rudrāstuṣyanti sarvadā // MatsP_92.1 //
aṣṭābhiḥ śarkarābhārair uttamaḥ syānmahācalaḥ /
caturbhirmadhyamaḥ prokto bhārābhyāmadhamaḥ smṛtaḥ // MatsP_92.2 //
bhāreṇa vārdhabhāreṇa kuryādyaḥ svalpavittavān /
viṣkambhaparvatānkuryāt turīyāṃśena mānavaḥ // MatsP_92.3 //
dhānyaparvatavatsarvam āsādyāmarasaṃyutam /
merorupari tadvacca sthāpyaṃ hematarutrayam // MatsP_92.4 //
mandāraḥ pārijātaśca tṛtīyaḥ kalpapādapaḥ /
etadvṛkṣatrayaṃ mūrdhni sarveṣvapi niyojayet // MatsP_92.5 //
haricandanasaṃtānau pūrvapaścimabhāgayoḥ /
niveśyau sarvaśaileṣu viśeṣāccharkarācale // MatsP_92.6 //
mandare kāmadevastu pratyagvaktraḥ sadā bhavet /
gandhamādanaśṛṅge tu dhanadaḥ syādudaṅmukhaḥ // MatsP_92.7 //
prāṅmukho vedamūrtistu haṃsaḥ syādvipulācale /
haimī supārśve surabhir dakṣiṇābhimukhī bhavet // MatsP_92.8 //
dhānyaparvatavatsarvam āvāhanavidhānakam /
kṛtvā tu gurave dadyān madhyamaṃ parvatottamam /
ṛtvigbhyaś caturaḥ śailān imānmantrānudīrayan // MatsP_92.9 //
saubhāgyāmṛtasāro 'yaṃ parvataḥ śarkarāyutaḥ /
tasmādānandakārī tvaṃ bhava śailendra sarvadā // MatsP_92.10 //
amṛtaṃ pibatāṃ ye tu nipeturbhuvi śīkarāḥ /
devānāṃ tatsamutthastvaṃ pāhi naḥ śarkarācala // MatsP_92.11 //
manobhavadhanurmadhyād udbhūtā śarkarā yataḥ /
tanmayo 'si mahāśaila pāhi saṃsārasāgarāt // MatsP_92.12 //
yo dadyāccharkarāśailam anena vidhinā naraḥ /
sarvapāpair vinirmuktaḥ sa yāti paramaṃ padam // MatsP_92.13 //
candratārārkasaṃkāśam adhiruhyānujīvibhiḥ /
sahaiva yānamātiṣṭhet tatra viṣṇupracoditaḥ // MatsP_92.14 //
tataḥ kalpaśatānte tu saptadvīpādhipo bhavet /
āyurārogyasampanno yāvajjanmārbudatrayam // MatsP_92.15 //
bhojanaṃ śaktitaḥ kuryāt sarvaśaileṣvamatsaraḥ /
sarvatrākṣāralavaṇam aśnīyāttadanujñayā /
parvatopaskarānsarvān prāpayedbrāhmaṇālayam // MatsP_92.16 //
*īśvara uvāca
āsītpurā bṛhatkalpe dharmamūrtirjanādhipaḥ /
suhṛcchakrasya nihatā yena daityāḥ sahasraśaḥ // MatsP_92.17 //
somasūryādayo yasya tejasā vigataprabhāḥ /
bhavanti śataśo yena śatravaścāparājitāḥ /
yathecchārūpadhārī ca manuṣyo 'pyaparājitaḥ // MatsP_92.18 //
tasya bhānumatī nāma bhāryā trailokyasundarī /
lakṣmīvad divyarūpeṇa nirjitāmarasundarī // MatsP_92.19 //
rājñastasyāgryamahiṣī prāṇebhyo 'pi garīyasī /
daśanārīsahasrāṇāṃ madhye śrīriva rājate // MatsP_92.20 //
nṛpakoṭisahasreṇa na kadācitsa mucyate /
kadācidāsthānagataḥ papraccha sa purodhasam /
vismayenāvṛto rājā vasiṣṭhamṛṣisattamam // MatsP_92.21 //
*rājovāca
bhagavankena dharmeṇa mama lakṣmīranuttamā /
kasmācca vipulaṃ tejo maccharīre sadottamam // MatsP_92.22 //
*vasiṣṭha uvāca
purā līlāvatī nāma veśyā śivaparāyaṇā /
tayā dattaścaturdaśyāṃ gurave lavaṇācalaḥ /
hemavṛkṣādibhiḥ sārdhaṃ yathāvadvidhipūrvakam // MatsP_92.23 //
śūdraḥ suvarṇakāraśca nāmnā śauṇḍo 'bhavattadā /
bhṛtyo līlāvatīgehe tena hemnā vinirmitāḥ // MatsP_92.24 //
taravaḥ suramukhyāśca śraddhāyuktena pārthiva /
atirūpeṇa sampannā ghaṭayitvā vinā bhṛtim /
dharmakāryamiti jñātvā na gṛhṇāti kathaṃcana // MatsP_92.25 //
ujjvālitāśca tatpatnyā sauvarṇāmarapādapāḥ /
līlāvatī gireḥ pārśve paricaryāṃ ca pārthiva // MatsP_92.26 //
kṛtvā tābhyām aśāṭhyena guruśuśrūṣaṇādikam /
sā ca līlāvatī veśyā-kālena mahatāpi ca // MatsP_92.27 //
kāladharmamanuprāptā karmayogeṇa nārada /
sarvapāpavinirmuktā jagāma śivamandiram // MatsP_92.28 //
yo 'sau suvarṇakārastu daridro 'pyatisattvavān /
na maulyamādādveśyātaḥ sa bhavāniha sāmpratam // MatsP_92.29 //
saptadvīpapatirjātaḥ sūryāyutasamaprabhaḥ /
yayā suvarṇakārasya taravo hemanirmitāḥ /
samyagujjvālitāḥ patnyā seyaṃ bhānumatī tava // MatsP_92.30 //
ujjvālanādujjvalarupamasyāḥ saṃjātamasminbhuvanādhipatyam /
yasmātkṛtaṃ tatparikarma rātrāv anuddhatābhyāṃ lavaṇācalasya // MatsP_92.31 //
tasmācca lokeṣvaparājitatvam ārogyasaubhāgyayutā ca lakṣmīḥ /
tasmāttvamapyatra vidhānapūrvaṃ dhānyācalādīndaśadhā kuruṣva // MatsP_92.32 //
tatheti satkṛtya sa dharmamūrtir vaco vasiṣṭhasya dadau ca sarvān /
dhānyācaladīñchataśo murārer lokaṃ jagāmāmarapūjyamānaḥ // MatsP_92.33 //
paśyedapīmānadhano 'tibhaktyā spṛśenmanuṣyairapi dīyamānān /
śṛṇoti bhaktyātha matiṃ dadāti vikalmaṣaḥ so 'pi divaṃ prayāti // MatsP_92.34 //
duḥsvapnaṃ praśamamupaiti paṭhyamānaiḥ śailendrairbhavabhayabhedanairmanuṣyaiḥ /
yaḥ kuryātkimu munipuṃgaveha samyak śāntātmā sakalagirīndrasampradānam // MatsP_92.35 //
Matsya-Purāṇa 93
*sūta uvāca
vaiśampāyanam āsīnam apṛcchacchaunakaḥ purā /
sarvakāmāptaye nityaṃ kathaṃ śāntikapauṣṭikam // MatsP_93.1 //
*vaiśampāyana uvāca
śrīkāmaḥ śāntikāmo vā grahayajñaṃ samārabhet /
vṛddhyāyuḥ puṣṭikāmo vā tathaivābhicaranpunaḥ /
yena brahmanvidhānena tanme nigadataḥ śṛṇu // MatsP_93.2 //
sarvaśāstrāṇyanukramya saṃkṣipya granthavistaram /
grahaśāntiṃ pravakṣyāmi purāṇaśruticoditām // MatsP_93.3 //
puṇye 'hni viprakathite kṛtvā brāhmaṇavācanam /
grahāngrahādhidevāṃśca sthāpya homaṃ samārabhet // MatsP_93.4 //
grahayajñastridhā proktaḥ purāṇaśrutikovidaiḥ /
prathamo 'yutahomaḥ syāl lakṣahomastataḥ param // MatsP_93.5 //
tṛtīyaḥ koṭihomastu sarvakāmaphalapradaḥ /
ayutenāhutīnāṃ ca navagrahamakhaḥ smṛtaḥ // MatsP_93.6 //
tasya tāvadvidhiṃ vakṣye purāṇaśrutibhāṣitam /
gartasyottarapūrveṇa vitastidvayavistṛtām // MatsP_93.7 //
vapradvayāvṛtāṃ vediṃ vitastyucchrāyasaṃmitām /
saṃsthāpanāya devānāṃ caturasrāmudaṅmukhām // MatsP_93.8 //
agnipraṇayanaṃ kṛtvā tasyāmāvāhayetsurān /
devatānāṃ tataḥ sthāpyā viṃśatirdvādaśādhikā // MatsP_93.9 //
sūryaḥ somastathā bhaumo budhajīvasitārkajāḥ /
rāhuḥ keturiti proktā grahā lokahitāvahāḥ // MatsP_93.10 //
madhye tu bhāskaraṃ vidyāl lohitaṃ dakṣiṇena tu /
uttareṇa guruṃ vidyād budhaṃ pūrvottareṇa tu // MatsP_93.11 //
pūrveṇa bhārgavaṃ vidyāt somaṃ dakṣiṇapūrvake /
paścimena śaniṃ vidyād rāhuṃ paścimadakṣiṇe /
paścimottarataḥ ketuṃ sthāpayecchuklataṇḍulaiḥ // MatsP_93.12 //
bhāskarasyeśvaraṃ vidyād umāṃ ca śaśinastathā /
skandamaṅgārakasyāpi budhasya ca tathā harim // MatsP_93.13 //
brahmāṇaṃ ca gurorvidyāc chukrasyāpi śacīpatim /
śanaiścarasya tu yamaṃ rāhoḥ kālaṃ tathaiva ca // MatsP_93.14 //
ketorvai citraguptaṃ ca sarveṣāmadhidevatāḥ /
agnirāpaḥ kṣitirviṣṇur indra aindrī ca devatāḥ // MatsP_93.15 //
prajāpatiśca sarpāśca brahmā pratyadhidevatāḥ /
vināyakaṃ tathā durgāṃ vāyurākāśameva ca /
āvāhayedvyāhṛtibhis tathaivāśvikumārakau // MatsP_93.16 //
saṃsmaredraktamādityam aṅgārakasamanvitam /
somaśukrau tathā śveto budhajīvau ca piṅgalau /
mandarāhū tathā kṛṣṇau dhūmraṃ ketugaṇaṃ viduḥ // MatsP_93.17 //
grahavarṇāni deyāni vāsāṃsi kusumāni ca /
dhūpāmodo 'tra surabhir upariṣṭād vitānikam /
śobhanaṃ sthāpayetprājñaḥ phalapuṣpasamanvitam // MatsP_93.18 //
guḍaudanaṃ raverdadyāt somāya ghṛtapāyasam /
aṅgārakāya saṃyāvaṃ budhāya kṣīraṣaṣṭike // MatsP_93.19 //
dadhyodanaṃ ca jīvāya śakrāya ca ghṛtaudanam /
śanaiścarāya kṛsarām ajāmāṃsaṃ ca rāhave /
citraudanaṃ ca ketubhyaḥ sarvabhakṣyairathārcayet // MatsP_93.20 //
prāguttareṇa tasmācca dadhyakṣatavibhūṣitam /
cūtapallavasaṃchannaṃ phalavastrayugānvitam // MatsP_93.21 //
pañcaratnasamāyuktaṃ pañcabhaṅgasamanvitam /
sthāpayedavraṇaṃ kumbhaṃ varuṇaṃ tatra vinyaset // MatsP_93.22 //
gaṅgādyāḥ saritaḥ sarvāḥ samudrāṃśca sarāṃsi ca /
gajāśvarathyāvalmīka-saṃgamāddhradagokulāt // MatsP_93.23 //
mṛdamānīya viprendra sarvauṣadhijalānvitām /
snānārthaṃ vinyasettatra yajamānasya dharmavit // MatsP_93.24 //
sarve samudrāḥ saritaḥ sarāṃsi ca nadāstathā /
āyāntu yajamānasya duritakṣayakārakāḥ // MatsP_93.25 //
evamāvāhayedetān amarānmunisattama /
homaṃ samārabhetsarpir yavavrīhitilādinā // MatsP_93.26 //
arkaḥ palāśakhadirāv apāmārgo 'tha pippalaḥ /
audumbaraḥ śamī dūrvā kuśāśca samidhaḥ kramāt // MatsP_93.27 //
ekaikasyāṣṭakaśatam aṣṭaviṃśatireva vā /
hotavyā madhusarpirbhyāṃ dadhnā caiva samanvitāḥ // MatsP_93.28 //
prādeśamātrā aśiphā aśākhā apalāśinīḥ /
samidhaḥ kalpayetprājñaḥ sarvakarmasu sarvadā // MatsP_93.29 //
devānāmapi sarveṣām upāṃśu paramārthavit /
svena svenaiva mantreṇa hotavyāḥ samidhaḥ pṛthak // MatsP_93.30 //
hotavyaṃ ca ghṛtābhyaktaṃ carubhakṣādikaṃ punaḥ /
mantrairdaśāhutīrhutvā homaṃ vyāhṛtibhistataḥ // MatsP_93.31 //
udaṅmukhāḥ prāṅmukhā vā kuryurbrāhmaṇapuṃgavāḥ /
mantravantaśca kartavyāś caravaḥ pratidaivatam // MatsP_93.32 //
hutvā ca tāṃścarūnsamyak tato homaṃ samācaret /
ākṛṣṇeti ca sūryāya homaḥ kāryo dvijanmanā // MatsP_93.33 //
āpyāyasveti somāya mantreṇa juhuyātpunaḥ /
agnirmūrdhā divo mantra iti bhaumāya kīrtayet // MatsP_93.34 //
agne vivasvaduṣasa iti somasutāya vai /
bṛhaspate paridīyā ratheneti gurormataḥ // MatsP_93.35 //
śukraṃ te anyaditi ca śukrasyāpi nigadyate /
śanaiścarāyeti punaḥ śaṃ no devīti homayet // MatsP_93.36 //
kayā naścitra ābhuvad iti rāhorudāhṛtaḥ /
ketuṃ kṛṇvann api brūyāt ketūnāmapi śāntaye // MatsP_93.37 //
ā vo rājeti rudrasya balihomaṃ samācaret /
āpo hi ṣṭhetyumāyāstu syoneti svāminastathā // MatsP_93.38 //
viṣṇoridaṃ viṣṇuriti tamīśeti svayambhuvaḥ /
indram iddevatāteti indrāya juhuyāttataḥ // MatsP_93.39 //
tathā yamasya cāyaṃ gaur iti homaḥ prakīrtitaḥ /
kālasya brahma jajñānam iti mantraḥ praśasyate // MatsP_93.40 //
citraguptasya cājñātam iti mantravido viduḥ /
agniṃ dūtaṃ vṛṇīmaha iti vahnerudāhṛtaḥ // MatsP_93.41 //
ud uttamaṃ varuṇamity apāṃ mantraḥ prakīrtitaḥ /
bhūmeḥ pṛthivyantarikṣam iti vedeṣu paṭhyate // MatsP_93.42 //
sahasraśīrṣā puruṣa iti viṣṇorudāhṛtaḥ /
indrāyendo marutvata iti śakrasya śasyate // MatsP_93.43 //
uttānaparṇe subhage iti devyāḥ samācaret /
prajāpateḥ punarhomaḥ prajāpatiriti smṛtaḥ // MatsP_93.44 //
namo 'stu sarpebhya iti sarpāṇāṃ mantra ucyate /
eṣa brahmā ya ṛtvigbhya iti brahmaṇyudāhṛtaḥ // MatsP_93.45 //
vināyakasya cānūnam iti mantro budhaiḥ smṛtaḥ /
jātavedase sunavāma durgāmantro 'yamucyate // MatsP_93.46 //
āditpratnasya retasa ākāśasya udāhṛtaḥ /
krāṇā śiśurmahīnāṃ ca vāyormantraḥ prakīrtitaḥ // MatsP_93.47 //
eṣo uṣā apūrvyā ity aśvinormantra ucyate /
pūrṇāhutistu mūrdhānaṃ diva ityabhipātayet // MatsP_93.48 //
athābhiṣekamantreṇa vādyamaṅgalagītakaiḥ /
pūrṇakumbhena tenaiva homānte prāgudaṅmukham // MatsP_93.49 //
avyaṅgāvayavairbrahman hemasragdāmabhūṣitaiḥ /
yajamānasya kartavyaṃ caturbhiḥ snapanaṃ dvijaiḥ // MatsP_93.50 //
surāstvāmabhiṣiñcantu brahmaviṣṇumaheśvarāḥ /
vāsudevo jagannāthas tathā saṃkarṣaṇo vibhuḥ /
pradyumnaścāniruddhaśca bhavantu vijayāya te // MatsP_93.51 //
ākhaṇḍalo 'gnirbhagavān yamo vai nirṛtistathā /
varuṇaḥ pavanaścaiva dhanādhyakṣastathā śivaḥ /
brahmaṇā sahitaḥ śeṣo dikpālāstvāmavantu te // MatsP_93.52 //
kīrtirlakṣmīrdhṛtirmedhā puṣṭiḥ śraddhā kriyā matiḥ /
buddhirlajjā vapuḥ śāntis tuṣṭiḥ krāntiśca mātaraḥ /
etāstvāmabhiṣiñcantu dharmapatnyaḥ samāgatāḥ // MatsP_93.53 //
ādityaścandramā bhaumo budho jīvaḥ sito 'rkajaḥ /
grahāstvāmabhiṣiñcantu rāhuḥ ketuśca tarpitāḥ // MatsP_93.54 //
devadānavagandharvā yakṣarākṣasapannagāḥ /
ṛṣayo munayo gāvo devamātara eva ca // MatsP_93.55 //
devapatnyo drumā nāgā daityāścāpsarasāṃ gaṇāḥ /
astrāṇi sarvaśastrāṇi rājāno vāhanāni ca // MatsP_93.56 //
auṣadhāni ca ratnāni kālasyāvayavāśca ye /
saritaḥ sāgarāḥ śailās tīrthāni jaladā nadāḥ /
ete tvāmabhiṣiñcantu sarvakāmārthasiddhaye // MatsP_93.57 //
tataḥ śuklāmbaradharaḥ śuklagandhānulepanaḥ /
sarvauṣadhaiḥ sarvagandhaiḥ snāpito dvijapuṃgavaiḥ // MatsP_93.58 //
yajamānaḥ sapatnīka ṛtvijaḥ susamāhitān /
dakṣiṇābhiḥ prayatnena pūjayedgatavismayaḥ // MatsP_93.59 //
sūryāya kapilāṃ dhenuṃ śaṅkhaṃ dadyāttathendave /
raktaṃ dhuraṃdharaṃ dadyād bhaumāya ca kakudminam // MatsP_93.60 //
budhāya jātarūpaṃ tu gurave pītavāsasī /
śvetāśvaṃ daityagurave kṛṣṇāṃ gāmarkasūnave // MatsP_93.61 //
āyasaṃ rāhave dadyāt ketubhyaśchāgamuttamam /
suvarṇena samā kāryā yajamānena dakṣiṇā // MatsP_93.62 //
sarveṣāmathavā gāvo dātavyā hemabhūṣitāḥ /
suvarṇamathavā dadyād gururvā yena tuṣyati /
samantreṇaiva dātavyāḥ sarvāḥ sarvatra dakṣiṇāḥ // MatsP_93.63 //
kapile sarvadevānāṃ pūjanīyāsi rohiṇī /
tīrthadevamayī yasmād ataḥ śāntiṃ prayaccha me // MatsP_93.64 //
puṇyastvaṃ śaṅkha puṇyānāṃ maṅgalānāṃ ca maṅgalam /
viṣṇunā vidhṛtaścāsi tataḥ śāntiṃ prayaccha me // MatsP_93.65 //
dharmastvaṃ vṛṣarūpeṇa jagadānandakāraka /
aṣṭamūrteradhiṣṭhānam ataḥ śāntiṃ prayaccha me // MatsP_93.66 //
hiraṇyagarbhagarbhastvaṃ hemabījaṃ vibhāvasoḥ /
anantapuṇyaphaladam ataḥ śāntiṃ prayaccha me // MatsP_93.67 //
pītavastrayugaṃ yasmād vāsudevasya vallabham /
pradānāttasya me viṣṇo hy ataḥ śāntiṃ prayaccha me // MatsP_93.68 //
viṣṇustvamaśvarūpeṇa yasmādamṛtasambhavaḥ /
candrārkavāhano nityam ataḥ śāntiṃ prayaccha me // MatsP_93.69 //
yasmāttvaṃ pṛthivī sarvā dhenuḥ keśavasaṃnibhā /
sarvapāpaharā nityam ataḥ śāntiṃ prayaccha me // MatsP_93.70 //
yasmādāyāsakarmāṇi tavādhīnāni sarvadā /
lāṅgalādyāyudhādīni tasmācchāntiṃ prayaccha me // MatsP_93.71 //
yasmāttvaṃ sarvayajñānām aṅgatvena vyavasthitaḥ /
yānaṃ vibhāvasornityam ataḥ śāntiṃ prayaccha me // MatsP_93.72 //
gavāmaṅgeṣu tiṣṭhanti bhuvanāni caturdaśa /
yasmāttasmācchriye me syād iha loke paratra ca // MatsP_93.73 //
yasmādaśūnyaṃ śayanaṃ keśavasya ca sarvadā /
śayyā mamāpyaśūnyāstu dattā janmani janmani // MatsP_93.74 //
yathā ratneṣu sarveṣu sarve devāḥ pratiṣṭhitāḥ /
tathā ratnāni yacchantu ratnadānena me surāḥ // MatsP_93.75 //
yathā bhūmipradānasya kalāṃ nārhanti ṣoḍaśīm /
dānānyanyāni me śāntir bhūmidānādbhavatviha // MatsP_93.76 //
evaṃ sampūjayedbhaktyā vittaśāṭhyena varjitaḥ /
ratnakāñcanavastraughair dhūpamālyānulepanaiḥ // MatsP_93.77 //
anena vidhinā yastu grahapūjāṃ samācaret /
sarvānkāmānavāpnoti pretya svarge mahīyate // MatsP_93.78 //
yastu pīḍākaro nityam alpavittasya vā grahaḥ /
taṃ ca yatnena sampūjya śeṣānapyarcayedbudhaḥ // MatsP_93.79 //
grahā gāvo narendrāśca brāhmaṇāśca viśeṣataḥ /
pūjitāḥ pūjayantyete nirdahantyavamānitāḥ // MatsP_93.80 //
yathā bāṇaprahārāṇāṃ kavacaṃ bhavati vāraṇam /
tadvaddaivopaghātānāṃ śāntirbhavati vāraṇam // MatsP_93.81 //
tasmānna dakṣiṇāhīnaṃ kartavyaṃ bhūtimicchatā /
sampūrṇayā dakṣiṇayā yasmādeko 'pi tuṣyati // MatsP_93.82 //
sadaivāyutahomo 'yaṃ navagrahamakhe sthitaḥ /
vivāhotsavayajñeṣu pratiṣṭhādiṣu karmasu // MatsP_93.83 //
nirvighnārthaṃ muniśreṣṭha tathodvegādbhuteṣu ca /
kathito 'yutahomo 'yaṃ lakṣahomamataḥ śṛṇu // MatsP_93.84 //
sarvakāmāptaye yasmāl lakṣahomaṃ vidurbudhāḥ /
pitṝṇāṃ vallabhaṃ sākṣād bhuktimuktiphalapradam // MatsP_93.85 //
grahatārābalaṃ labdhvā kṛtvā brāhmaṇavācanam /
gṛhasyottarapūrveṇa maṇḍapaṃ kārayedbudhaḥ // MatsP_93.86 //
rudrāyatanabhūmau vā caturasramudaṅmukham /
daśahastamathāṣṭau vā hastānkuryādvidhānataḥ // MatsP_93.87 //
prāgudakplavanāṃ bhūmiṃ kārayedyatnato budhaḥ /
prāguttaraṃ samāsādya pradeśaṃ maṇḍapasya tu // MatsP_93.88 //
śobhanaṃ kārayetkuṇḍaṃ yathāvallakṣaṇānvitam /
caturasraṃ samantāttu yonivaktraṃ samekhalam // MatsP_93.89 //
caturaṅgulavistārā mekhalā tadvaducchritā /
prāgudakplavanā kāryā sarvataḥ samavasthitā // MatsP_93.90 //
śāntyarthaṃ sarvalokānāṃ navagrahamakhaḥ smṛtaḥ /
mānahīnādhikaṃ kuṇḍam anekabhayadaṃ bhavet /
yasmāttasmāt susampūrṇaṃ śāntikuṇḍaṃ vidhīyate // MatsP_93.91 //
asmāddaśaguṇaḥ prokto lakṣahomaḥ svayambhuvā /
āhutībhiḥ prayatnena dakṣiṇābhistathaiva ca // MatsP_93.92 //
dvihastavistṛtaṃ tadvac caturhastāyataṃ punaḥ /
lakṣahome bhavetkuṇḍaṃ yonivaktraṃ trimekhalam // MatsP_93.93 //
tasya cottarapūrveṇa vitastitrayasaṃsthitam /
prāgudakplavanaṃ tacca caturasraṃ samantataḥ // MatsP_93.94 //
viṣkambhārdhocchritaṃ proktaṃ sthaṇḍilaṃ viśvakarmaṇā /
saṃsthāpanāya devānāṃ vapratrayasamāvṛtam // MatsP_93.95 //
dvyaṅgulo hyucchrito vapraḥ prathamaḥ sa udāhṛtaḥ /
aṅgulocchrayasaṃyuktaṃ vapradvayamathopari // MatsP_93.96 //
tryaṅgulasya ca vistāraḥ sarveṣāṃ kathyate budhaiḥ /
daśāṅgulocchritā bhittiḥ sthaṇḍile syāttathopari /
tasminnāvāhayeddevān pūrvavatpuṣpataṇḍulaiḥ // MatsP_93.97 //
ādityābhimukhāḥ sarvāḥ sādhipratyadhidevatāḥ /
sthāpanīyā muniśreṣṭha nottareṇa parāṅmukhāḥ // MatsP_93.98 //
garutmānadhikastatra saṃpūjyaḥ śriyamicchatā /
sāmadhvaniśarīrastvaṃ vāhanaṃ parameṣṭhinaḥ /
viṣapāpaharo nityam ataḥ śāntiṃ prayaccha me // MatsP_93.99 //
pūrvavatkumbhamāmantrya tadvaddhomaṃ samācaret /
sahasrāṇāṃ śataṃ hutvā samitsaṃkhyādhikaṃ punaḥ /
ghṛtakumbhavasordhārāṃ pātayedanalopari // MatsP_93.100 //
audumbarīṃ tathārdrāṃ ca ṛjvīṃ koṭaravarjitām /
bāhumātrāṃ srucaṃ kṛtvā tataḥ stambhadvayopari /
ghṛtadhārāṃ tayā samyag agnerupari pātayet // MatsP_93.101 //
śrāvayetsūktamāgneyaṃ vaiṣṇavaṃ raudramaindavam /
mahāvaiśvānaraṃ sāma jyeṣṭhasāma ca vācayet // MatsP_93.102 //
snānaṃ ca yajamānasya pūrvavatsvastivācanam /
dātavyā yajamānena pūrvavaddakṣiṇāḥ pṛthak // MatsP_93.103 //
kāmakrodhavihīnena ṛtvigbhyaḥ śāntacetasā /
navagrahamakhe viprāś catvāro vedavedinaḥ // MatsP_93.104 //
athavā ṛtvijau śāntau dvāveva śrutikovidau /
kāryāvayutahome tu na prasajyeta vistare // MatsP_93.105 //
tadvacca daśa cāṣṭau ca lakṣahome tu ṛtvijaḥ /
kartavyāḥ śaktitastadvac catvāro vā vimatsaraḥ // MatsP_93.106 //
navagrahamakhātsarvaṃ lakṣahome daśottaram /
bhakṣyāndadyānmuniśreṣṭha bhūṣaṇānyapi śaktitaḥ // MatsP_93.107 //
śayanāni savastrāṇi haimāni kaṭakāni ca /
karṇāṅgulipavitrāṇi kaṇṭhasūtrāṇi śaktimān // MatsP_93.108 //
na kuryāddakṣiṇāhīnaṃ vittaśāṭhyena mānavaḥ /
adadallobhato mohāt kulakṣayam avāpnute // MatsP_93.109 //
annadānaṃ yathāśaktyā kartavyaṃ bhūtimicchatā /
annahīnaḥ kṛto yasmād durbhikṣaphalado bhavet // MatsP_93.110 //
annahīno dahedrāṣṭraṃ mantrahīnastu ṛtvijaḥ /
yaṣṭāraṃ dakṣiṇāhīnaṃ nāsti yajñasamo ripuḥ // MatsP_93.111 //
na vāpyalpadhanaḥ kuryāl lakṣahomaṃ naraḥ kvacit /
yasmātpīḍākaro nityaṃ yajñe bhavati vigrahaḥ // MatsP_93.112 //
tameva pūjayedbhaktyā dvau vā trīnvā yathāvidhi /
ekamapyarcayedbhaktyā brāhmaṇaṃ vedapāragam /
dakṣiṇābhiḥ prayatnena na bahūnalpavittavān // MatsP_93.113 //
lakṣahomastu kartavyo yathāvittaṃ bhavedbahu /
yataḥ sarvānavāpnoti kurvankāmānvidhānataḥ // MatsP_93.114 //
pūjyate śivaloke ca vasvādityamarudgaṇaiḥ /
yāvatkalpaśatānyaṣṭāv atha mokṣamavāpnuyāt // MatsP_93.115 //
sakāmo yastvimaṃ kuryāl lakṣahomaṃ yathāvidhi /
sa taṃ kāmamavāpnoti padamānantyam aśnute // MatsP_93.116 //
putrārthī labhate putrān dhanārthī labhate dhanam /
bhāryārthī śobhanāṃ bhāryāṃ kumārī ca śubhaṃ patim // MatsP_93.117 //
bhraṣṭarājyastathā rājyaṃ śrīkāmaḥ śriyamāpnuyāt /
yaṃ yaṃ prārthayate kāmaṃ sa vai bhavati puṣkalaḥ /
niṣkāmaḥ kurute yastu sa paraṃ brahma gacchati // MatsP_93.118 //
asmācchataguṇaḥ proktaḥ koṭihomaḥ svayambhuvā /
āhutībhiḥ prayatnena dakṣiṇābhiḥ phalena ca // MatsP_93.119 //
pūrvavadgrahadevānām āvāhanavisarjane /
homamantrāsta evoktāḥ khāne dāne tathaiva ca /
kuṇḍamaṇḍapavedīnāṃ viśeṣo 'yaṃ nibodha me // MatsP_93.120 //
koṭihome caturhastaṃ caturasraṃ tu sarvataḥ /
yonivaktradvayopetaṃ tadapyāhus trimekhalam // MatsP_93.121 //
dvyaṅgulābhyucchritā kāryā prathamā mekhalā budhaiḥ /
tryaṅgulābhyucchritā tadvad dvitīyā parikīrtitā // MatsP_93.122 //
ucchrāyavistarābhyāṃ ca tṛtīyā caturaṅgulā /
dvyaṅgulaśceti vistāraḥ pūrvayoreva śasyate // MatsP_93.123 //
vitastimātrā yoniḥ syāt ṣaṭsaptāṅgulavistṛtā /
kūrmapṛṣṭhonnatā madhye pārśvayoścāṅgulocchritā // MatsP_93.124 //
gajauṣṭhasadṛśī tadvad āyatā chidrasaṃyutā /
etatsarveṣu kuṇḍeṣu yonilakṣaṇamucyate // MatsP_93.125 //
mekhalopari sarvatra aśvatthadalasaṃnibham /
vedī ca koṭihome syād vitastīnāṃ catuṣṭayam // MatsP_93.126 //
caturasrā samantācca tribhirvapraistu saṃyutā /
vaprapramāṇaṃ pūrvoktaṃ vedīnāṃ ca tathocchrayaḥ // MatsP_93.127 //
tathā ṣoḍaśahastaḥ syān maṇḍapaśca caturmukhaḥ /
pūrvadvāre ca saṃsthāpya bahvṛcaṃ vedapāragam // MatsP_93.128 //
yajurvidaṃ tathā yāmye paścime sāmavedinam /
atharvavedinaṃ tadvad uttare sthāpayedbudhaḥ // MatsP_93.129 //
aṣṭau tu homakāḥ kāryā vedavedāṅgavedinaḥ /
evaṃ dvādaśa viprāḥ syur vastramālyānulepanaiḥ /
pūrvavatpūjayedbhaktyā vastrābharaṇabhūṣaṇaiḥ // MatsP_93.130 //
rātrisūktaṃ ca raudraṃ ca pāvamānaṃ sumaṅgalam /
pūrvato bahvṛcaḥ śāntiṃ paṭhannāste hyudaṅmukhaḥ // MatsP_93.131 //
śāktaṃ śākraṃ ca saumyaṃ ca kauṣmāṇḍaṃ śāntimeva ca /
pāṭhayeddakṣiṇadvāri yajurvedinamuttamam // MatsP_93.132 //
suparṇamatha vairājam āgneyaṃ rudrasaṃhitām /
jyeṣṭhamāsa tathā śāntiṃ chandogaḥ paścime japet // MatsP_93.133 //
śāntisūktaṃ ca sauraṃ ca tathā śākunakaṃ śubham /
pauṣṭikaṃ ca mahārājyam uttareṇāpyatharvavit // MatsP_93.134 //
pañcabhiḥ saptabhirvāpi homaḥ kāryo 'tra pūrvavat /
snāne dāne ca mantrāḥ syus ta eva munisattama // MatsP_93.135 //
vasordhārāvidhānaṃ ca lakṣahome viśiṣyate /
anena vidhinā yastu koṭihomaṃ samācaret /
sarvānkāmānavāpnoti tato viṣṇupadaṃ vrajet // MatsP_93.136 //
yaḥ paṭhecchṛṇuyādvāpi grahayajñatrayaṃ naraḥ /
sarvapāpaviśuddhātmā padamindrasya gacchati // MatsP_93.137 //
aśvamedhasahasrāṇi daśa cāṣṭau ca dharmavit /
kṛtvā yatphalamāpnoti kauṭihomāt tadaśnute // MatsP_93.138 //
brahmahatyāsahasrāṇi bhrūṇahatyārbudāni ca /
koṭihomena naśyanti yathāvacchivabhāṣitam // MatsP_93.139 //
vaśyakarmābhicārādi tathaivoccāṭanādikam /
navagrahamakhaṃ kṛtvā tataḥ kāmyaṃ samācaret // MatsP_93.140 //
anyathā phaladaṃ puṃsāṃ na kāmyaṃ jāyate kvacit /
tasmādayutahomasya vidhānaṃ pūrvamācaret // MatsP_93.141 //
vṛttaṃ voccāṭane kuṇḍaṃ tathā ca vaśyakarmaṇi /
trimekhalaṃ caikavaktram aratnirvistareṇa tu // MatsP_93.142 //
palāśasamidhaḥ śastā madhugorocanānvitāḥ /
candanāguruṇā tadvat kuṅkumenābhiṣiñcitāḥ // MatsP_93.143 //
homayenmadhusarpirbhyāṃ bilvāni kamalāni ca /
sahasrāṇi daśaivoktaṃ sarvadaiva svayambhuvā // MatsP_93.144 //
vaśyakarmaṇi bilvānāṃ padmānāṃ caiva dharmavit /
sumitriyā na āpa oṣadhaya iti homayet // MatsP_93.145 ///
na cātra sthāpanaṃ kāryaṃ na ca kumbhābhiṣecanam /
snānaṃ sarvauṣadhaiḥ kṛtvā śuklapuṣpāmbaro gṛhī // MatsP_93.146 //
kaṇṭhasūtraiḥ sakanakair viprān samabhipūjayet /
sūkṣmavastrāṇi deyāni śuklā gāvaḥ sakāñcanāḥ // MatsP_93.147 //
avaśyāni vaśī kuryāt sarvaśatrubalānyapi /
amitrāṇyapi mitrāṇi homo 'yaṃ pāpanāśanaḥ // MatsP_93.148 //
vidveṣaṇe 'bhicāre ca trikoṇaṃ kuṇḍamiṣyate /
dvimekhalaṃ koṇamukhaṃ hastamātraṃ ca sarvaśaḥ // MatsP_93.149 //
homaṃ kuryustato viprā raktamālyānulepanāḥ /
nivītalohitoṣṇīṣā lohitāmbaradhāriṇaḥ // MatsP_93.150 //
navavāyasaraktāḍhya-pātratrayasamanvitāḥ /
samidho vāmahastena śyenāsthibalasaṃyutāḥ /
hotavyā muktakeśaistu dhyāyadbhiraśivaṃ ripau // MatsP_93.151 //
durmitriyās tasmai santu tathā huṃphaḍitīti ca /
śyenābhicāramantreṇa kṣuraṃ samabhimantrya ca // MatsP_93.152 //
pratirūpaṃ ripoḥ kṛtvā kṣureṇa parikartayet /
ripurūpasya śakalān yathaivāgnau viniṣkṣipet // MatsP_93.153 //
grahayajñavidhānānte sadaivābhicaranpunaḥ /
vidveṣaṇaṃ tathā kurvan netadeva samācaret // MatsP_93.154 //
ihaiva phaladaṃ puṃsām etannāmutra śobhanam /
tasmācchāntikamevātra kartavyaṃ bhūtimicchatā // MatsP_93.155 //
grahayajñatrayaṃ kuryād yas tvakāmyena mānavaḥ /
sa viṣṇoḥ padamāpnoti punarāvṛttidurlabham // MatsP_93.156 //
ya idaṃ śṛṇuyānnityaṃ śrāvayedvāpi mānavaḥ /
na tasya grahapīḍā syān na ca bandhujanakṣayaḥ // MatsP_93.157 //
grahayajñatrayaṃ gehe likhitaṃ yatra tiṣṭhati /
na pīḍā tatra bālānāṃ na rogo na ca bandhanam // MatsP_93.158 //
aśeṣayajñaphaladaṃ niḥśeṣāghavināśanam /
koṭihomaṃ viduḥ prājñā bhuktimuktiphalapradam // MatsP_93.159 //
aśvamedhaphalaṃ prāhur lakṣahomaṃ surottamāḥ /
dvādaśāhamakhas tadvan navagrahamakhaḥ smṛtaḥ // MatsP_93.160 //
iti kathitamidānīmutsavānandahetoḥ sakalakaluṣahārī devayajñābhiṣekaḥ /
paripaṭhati ya itthaṃ yaḥ śṛṇoti prasaṅgād abhibhavati sa śatrūnāyurārogyayuktaḥ // MatsP_93.161 //
Matsya-Purāṇa 94
*śiva uvāca
padmāsanaḥ padmakaraḥ padmagarbhasamadyutiḥ /
saptāśvaḥ saptarajjuśca dvibhujaḥ syātsadā raviḥ // MatsP_94.1 //
śvetaḥ śvetāmbaradharaḥ śvetāśvaḥ śvetavāhanaḥ /
gadāpāṇirdvibāhuśca kartavyo varadaḥ śaśī // MatsP_94.2 //
raktamālyāmbaradharaḥ śaktiśūlagadādharaḥ /
caturbhujaḥ śvetaromā varadaḥ syād dharāsutaḥ // MatsP_94.3 //
pītamālyāmbaradharaḥ karṇikārasamadyutiḥ /
khaḍgacarmagadāpāṇiḥ siṃhastho varado budhaḥ // MatsP_94.4 //
devadaityagurū tadvat pītaśvetau caturbhujau /
daṇḍinau varadau kāryau sākṣasūtrakamaṇḍalū // MatsP_94.5 //
indranīladyutiḥ śūlī varado gṛdhravāhanaḥ /
bāṇabāṇāsanadharaḥ kartavyo 'rkasutas tathā // MatsP_94.6 //
karālavadanaḥ khaḍga-carmaśūlī varapradaḥ /
nīlasiṃhāsanasthaśca rāhuratra praśasyate // MatsP_94.7 //
dhūmrā dvibāhavaḥ sarve gadino vikṛtānanāḥ /
gṛdhrāsanagatā nityaṃ ketavaḥ syurvarapradāḥ // MatsP_94.8 //
sarve kirīṭinaḥ kāryā grahā lokahitāvahāḥ /
svāṅgulenocchritāḥ sarve śatamaṣṭottaraṃ sadā // MatsP_94.9 //
Matsya-Purāṇa 95
*nārada uvāca
bhagavanbhūtabhavyeśa tathānyadapi yacchrutam /
bhuktimuktiphalāyālaṃ tatpunar vaktumarhasi // MatsP_95.1 //
evamukto 'bravīcchambhur ayaṃ vāṅmayapāragaḥ /
matsamastapasā brahman purāṇaśrutivistaraiḥ // MatsP_95.2 //
dharmo 'yaṃ vṛṣarūpeṇa nandī nāma gaṇādhipaḥ /
dharmānmāheśvarān vakṣyat yataḥprabhṛti nārada // MatsP_95.3 //
*matsya uvāca
ityuktvā devadeveśas tatraivāntaradhīyata /
nārado 'pi hi śuśrūṣur apṛcchannandikeśvaram /
ādiṣṭastvaṃ śiveneha vada māheśvaraṃ vratam // MatsP_95.4 //
*nandikeśvara uvāca
śṛṇuṣvāvahito brahman vakṣye māheśvaraṃ vratam /
triṣu lokeṣu vikhyātā nāmnā śivacaturdaśī // MatsP_95.5 //
mārgaśīrṣatrayodaśyāṃ sitāyāmekabhojanaḥ /
prārthayeddevadeveśaṃ tvāmahaṃ śaraṇaṃ gataḥ // MatsP_95.6 //
caturdaśyāṃ nirāhāraḥ samyagabhyarcya śaṃkaram /
suvarṇavṛṣabhaṃ dattvā bhokṣyāmi ca pare 'hani // MatsP_95.7 //
evaṃ niyamakṛtsuptvā prātarutthāya mānavaḥ /
kṛtasnānajapaḥpaścād umayā saha śaṃkaram /
pūjayetkamalaiḥ śubhrair gandhamālyānulepanaiḥ // MatsP_95.8 //
pādau namaḥ śivāyeti śiraḥ sarvātmane namaḥ /
trinetrāyeti netrāṇi lalāṭaṃ haraye namaḥ // MatsP_95.9 //
mukhamindumukhāyeti śrīkaṇṭhāyeti kaṃdharām /
sadyojātāya karṇau tu vāmadevāya vai bhujau // MatsP_95.10 //
aghorahṛdayāyeti hṛdayaṃ cābhipūjayet /
stanau tatpuruṣāyeti tatheśānāya codaram // MatsP_95.11 //
pārśvau cānantadharmāya jñānabhūtāya vai kaṭim /
ūrū cānantavairāgya-siṃhāyetyabhipūjayet // MatsP_95.12 //
anantaiśvaryanāthāya jānunī cārcayedbudhaḥ /
pradhānāya namo jaṅghe gulphau vyomātmane namaḥ // MatsP_95.13 //
vyomakeśātmarūpāya keśānpṛṣṭhaṃ ca pūjayet /
namaḥ puṣṭyai namastuṣṭyai pārvatīṃ cāpi pūjayet // MatsP_95.14 //
tatastu vṛṣabhaṃ haimam udakumbhasamanvitam /
śuklamālyāmbaradharaṃ pañcaratnasamanvitam /
bhakṣyairnānāvidhairyuktaṃ brāhmaṇāya nivedayet // MatsP_95.15 //
prīyatāṃ devadevo 'tra sadyojātaḥ pinākadhṛk /
tato viprānsamāhūya tarpayedbhaktitaḥ śubhān /
pṛṣadājyaṃ ca saṃprāśya svapedbhūmāvudaṅmukhaḥ // MatsP_95.16 //
pañcadaśyāṃ ca sampūjya viprānbhuñjīta vāgyataḥ /
tadvatkṛṣṇacaturdaśyām etatsarvaṃ samācaret // MatsP_95.17 //
caturdaśīṣu sarvāsu kuryātpūrvavadarcanam /
ye tu māse viśeṣāḥ syus tānnibodha kramādiha // MatsP_95.18 //
mārgaśīrṣādimāseṣu kramādetadudīrayet /
śaṃkarāya namaste 'stu namaste karavīraka // MatsP_95.19 //
tryambakāya namaste 'stu maheśvaramataḥ param /
namaste 'stu mahādeva sthāṇave ca tataḥ param // MatsP_95.20 //
namaḥ paśupate nātha namaste śambhave punaḥ /
namaste paramānanda namaḥ somārdhadhāriṇe // MatsP_95.21 //
namo bhīmāya ityevaṃ tvāmahaṃ śaraṇaṃ gataḥ /
gomūtraṃ gomūyaṃ kṣīraṃ dadhi sarpiḥ kuśodakam // MatsP_95.22 //
pañcagavyaṃ tato bilvaṃ karpūraṃ cāguruṃ yavāḥ /
tilāḥ kṛṣṇāśca vidhivat prāśanaṃ kramaśaḥ smṛtam /
pratimāsaṃ caturdaśyor ekaikaṃ prāśanaṃ smṛtam // MatsP_95.23 //
mandāramālatībhiśca tathā dhattūrakairapi /
sinduvārairaśokaiśca mallikābhiśca pāṭalaiḥ // MatsP_95.24 //
arkapuṣpaiḥ kadambaiśca śatapattryā tathotpalaiḥ /
ekaikena caturdaśyor arcayetpārvatīpatim // MatsP_95.25 //
punaśca kārttike māse prāpte saṃtarpayeddvijān /
annair nānāvidhair bhakṣyair vastramālyavibhūṣaṇaiḥ // MatsP_95.26 //
kṛtvā nīlavṛṣotsargaṃ śrutyuktavidhinā naraḥ /
umāmaheśvaraṃ haimaṃ vṛṣabhaṃ ca gavā saha // MatsP_95.27 //
muktāphalāṣṭakayutaṃ sitanetrapaṭāvṛtām /
sarvopaskarasaṃyuktāṃ śayyāṃ dadyāt sakumbhakām // MatsP_95.28 //
tāmrapātropari punaḥ śālitaṇḍulasaṃyutam /
sthāpya viprāya śāntāya vedavrataparāya ca // MatsP_95.29 //
jyeṣṭhasāmavide deyaṃ navakavratine kvacit /
guṇajñe śrotriye dadyād ācārye tattvavedini // MatsP_95.30 //
avyaṅgāṅgāya saumyāya sadā kalpāṇakāriṇe /
sapatnīkāya sampūjya vastramālyavibhūṣaṇaiḥ // MatsP_95.31 //
gurau sati gurordeyaṃ tadabhāve dvijātaye /
na vittaśāṭhyaṃ kurvīta kurvandoṣātpatatyadhaḥ // MatsP_95.32 //
anena vidhinā yastu kuryācchivacaturdaśīm /
so 'śvamedhasahasrasya phalaṃ prāpnoti mānavaḥ // MatsP_95.33 //
brahmahatyādikaṃ kiṃcid yadatrāmutra vā kṛtam /
pitṛbhirbhrātṛbhirvāpi tatsarvaṃ nāśamāpnuyāt // MatsP_95.34 //
dīrghāyurārogyakulānnavṛddhir atrākṣayāmutra caturbhujatvam /
gaṇādhipatyaṃ divi kalpakoṭi-śatānyuṣitvā padameti śambhoḥ // MatsP_95.35 //
na bṛhaspatirapyanantamasyāḥ phalamindo na pitāmaho 'pi vaktum /
na ca siddhagaṇo 'pyalaṃ na cāhaṃ yadi jihvāyutakoṭayo 'pi vaktre // MatsP_95.36 //
bhavatyamaravallabhaḥ paṭhati yaḥ smaredvā sadā śṛṇotyapi vimatsaraḥ sakalapāpanirmocanīm /
imāṃ śivacaturdaśīmamarakāminīkoṭayaḥ stuvanti tamaninditaṃ kimu samācaredyaḥ sadā // MatsP_95.37 //
yā vātha nārī kurute 'tibhaktyā bhartāramāpṛcchya sutāngurūnvā /
sāpi prasādātparameśvarasya paraṃ padaṃ yāti pinākapāṇeḥ // MatsP_95.38 //
Matsya-Purāṇa 96
*nandikeśvara uvāca
phalatyāgasya māhātmyaṃ yadbhavecchṛṇu nārada /
yadakṣayaṃ paraṃ loke sarvakāmaphalapradam // MatsP_96.1 //
mārgaśīrṣe śubhe māsi tṛtīyāyāṃ mune vratam /
dvādaśyāmathavāṣṭamyāṃ caturdaśyāmathāpi vā /
ārabhecchuklapakṣasya kṛtvā brāhmaṇavācanam // MatsP_96.2 //
anyeṣvapi hi māseṣu puṇyeṣu munisattama /
sadakṣiṇaṃ pāyasena bhojayecchaktito dvijān // MatsP_96.3 //
aṣṭādaśānāṃ dhānyānām anyacca phalamūlakam /
varjayedabdamekaṃ tu ṛte auṣadhakāraṇam /
savṛṣaṃ kāñcanaṃ rudraṃ dharmarājaṃ ca kārayet // MatsP_96.4 //
kūṣmāṇḍaṃ mātuliṅgaṃ ca vārtākaṃ panasaṃ tathā /
āmrātakaṃ kapitthāni kaliṅgamatha vālukam // MatsP_96.5 //
śrīphalāśvatthabadaraṃ jambīraṃ kadalīphalam /
kāśmaraṃ dāḍimaṃ śaktyā kāladhautāni ṣoḍaśa // MatsP_96.6 //
mūlakāmalakaṃ jambū-tintiḍīkaramardakam /
kaṅkolailākatuṇḍīra-karīrakuṭajaṃ śamī // MatsP_96.7 //
audumbaraṃ nārikelaṃ drākṣātha bṛhatīdvayam /
raupyāṇi kārayecchaktyā phalānīmāni ṣoḍaśa // MatsP_96.8 //
tāmraṃ tālaphalaṃ kuryād agastiphalameva ca /
piṇḍārakāśmaryaphalaṃ tathā sūraṇakandakam // MatsP_96.9 //
raktālukākandakaṃ ca kanakāhvaṃ ca cirbhiṭam /
citravallīphalaṃ tadvat kūṭaśālmalijaṃ phalam // MatsP_96.10 //
āmraniṣpāvamadhuka-vaṭamudgapaṭolakam /
tāmrāṇi ṣoḍaśaitāni kārayecchaktito naraḥ // MatsP_96.11 //
udakumbhadvayaṃ kuryād dhānyopari savastrakam /
tataśca kārayecchayyāṃ yathopari suvāsasī // MatsP_96.12 //
bhakṣyapātratrayopetaṃ yamarudravṛṣānvitam /
dhenvā sahaiva śāntāya viprāyātha kuṭumbine /
sapatnīkāya sampūjya puṇye 'hni vinivedayet // MatsP_96.13 //
yathā phaleṣu sarveṣu vasantyamarakoṭayaḥ /
tathā sarvaphalatyāga-vratādbhaktiḥ śive 'stu me // MatsP_96.14 //
yathā śivaśca dharmaśca sadānantaphalapradau /
tadyuktaphaladānena tau syātāṃ me varapradau // MatsP_96.15 //
yathā phalānyanantāni śivabhakteṣu sarvadā /
tathānantaphalāvāptir astu janmani janmani // MatsP_96.16 //
yathā bhedaṃ na paśyāmi śivaviṣṇvarkapadmajān /
tathā mamāstu viśvātmā śaṃkaraḥ śaṃkaraḥ sadā // MatsP_96.17 //
iti dattvā ca tatsarvam alaṃkṛtya ca bhūṣaṇaiḥ /
śaktiścecchayanaṃ dadyāt sarvopaskarasaṃyutam // MatsP_96.18 //
aśaktastu phalānyeva yathoktāni vidhānataḥ /
tathodakumbhasaṃyuktau śivadharmau ca kāñcanau // MatsP_96.19 //
viprāya dattvā bhuñjīta vāgyatastailavarjitam /
anyānyapi yathāśaktyā bhojayecchaktito dvijān // MatsP_96.20 //
etadbhāgavatānāṃ tu sauravaiṣṇavayoginām /
śubhaṃ sarvaphalatyāga-vrataṃ vedavido viduḥ // MatsP_96.21 //
nārībhiśca yathāśaktyā kartavyaṃ dvijapuṃgava /
etasmānnāparaṃ kiṃcid iha loke paratra ca /
vratamasti muniśreṣṭha yadanantaphalapradam // MatsP_96.22 //
sauvarṇaraupyatāmreṣu yāvantaḥ paramāṇavaḥ /
bhavanti cūrṇyamāneṣu phaleṣu munisattama /
tāvadyugasahasrāṇi rudraloke mahīyate // MatsP_96.23 //
etatsamastakaluṣāpaharaṃ janānām ājīvanāya manujeṣu ca sarvadā syāt /
janmāntareṣvapi na putraviyogaduḥkham āpnoti dhāma ca puraṃdaralokajuṣṭam // MatsP_96.24 //
yo vā śṛṇoti puruṣo 'lpadhanaḥ paṭhedvā devālayeṣu bhavaneṣu ca dhārmikāṇām /
pāpairviyuktavapuratra puraṃ murārer ānandakṛtpadamupaiti munīndra so 'pi // MatsP_96.25 //
Matsya-Purāṇa 97
*nārada uvāca
yadārogyakaraṃ puṃsāṃ yadanantaphalapradam /
yacchāntaye ca martyānāṃ vada nandīśa tadvratam // MatsP_97.1 //
*nandikeśvara uvāca
yattadviśvātmano dhāma paraṃ brahma sanātanam /
sūryāgnicandrarūpeṇa tattridhā jagati sthitam // MatsP_97.2 //
tadārādhya pumānvipra prāpnoti kuśalaṃ sadā /
tasmādādityavāreṇa sadā naktāśano bhavet // MatsP_97.3 //
yadā hastena saṃyuktam ādityasya ca vāsaram /
tadā śanidine kuryād ekabhaktaṃ vimatsaraḥ // MatsP_97.4 //
naktamādityavāreṇa bhojayitvā dvijottamān /
pattrairdvādaśasaṃyuktaṃ raktacandanapaṅkajam // MatsP_97.5 //
vilikhya vinyasetsūryaṃ namaskāreṇa pūrvataḥ /
divākaraṃ tathāgneye vivasvantamataḥ param // MatsP_97.6 //
bhagaṃ tu nairṛte devaṃ varuṇaṃ paścime dale /
mahendramanile tadvad ādityaṃ ca tathottare // MatsP_97.7 //
śāntamīśānabhāge tu namaskāreṇa vinyaset /
karṇikāpūrvapattre tu sūryasya turagānnyaset // MatsP_97.8 //
dakṣiṇe 'ryamanāmānaṃ mārtaṇḍaṃ paścime dale /
uttare tu raviṃ devaṃ karṇikāyāṃ ca bhāskaram // MatsP_97.9 //
raktapuṣpodakenārghyaṃ satilāruṇacandanam /
tasminpadme tato dadyād imaṃ mantramudīrayet // MatsP_97.10 //
kālātmā sarvabhūtātmā vedātmā viśvatomukhaḥ /
yasmādagnīndrarūpastvam ataḥ pāhi divākara // MatsP_97.11 //
agnim īḍe namastubhyam iṣetvorje ca bhāskara /
agna āyāhi varada namaste jyotiṣāṃ pate // MatsP_97.12 //
arghyaṃ dattvā visṛjātha niśi tailavivarjitam /
bhuñjīta vatsarānte tu kāñcanaṃ kamalottamam /
puruṣaṃ ca yathāśaktyā kārayeddvibhujaṃ tathā // MatsP_97.13 //
suvarṇaśṛṅgīṃ kapilāṃ mahārghyāṃ raupyaiḥ khuraiḥ kāṃsyadohāṃ savatsām /
pūrṇe guḍasyopari tāmrapātre nidhāya padmaṃ puruṣaṃ ca dadyāt // MatsP_97.14 //
sampūjya raktāmbaramālyadhūpair dvijaṃ ca raktairatha hemaśṛṅgaiḥ /
saṃkalpayitvā puruṣaṃ sapadmaṃ dadyādanekavratadānakāya /
avyaṅgarūpāya jitendriyāya kuṭumbine deyamanuddhatāya // MatsP_97.15 //
namo namaḥ pāpavināśanāya viśvātmane saptaturaṃgamāya /
sāmargyajurdhāmanidhe vidhātre bhavābdhipotāya jagatsavitre // MatsP_97.16 //
ityanena vidhinā samācared abdabhekamiha yastu mānavaḥ /
so 'dhirohati vinaṣṭakalmaṣaḥ sūryadhāma dhutacāmarāvaliḥ // MatsP_97.17 //
dharmasaṃkṣayamavāpya bhūpatiḥ śokaduḥkhabhayarogavarjitaḥ /
dvīpasaptakapatiḥ punaḥ punar varmamūrtir amitaujasā yutaḥ // MatsP_97.18 //
yā ca bhartṛgurudevatatparā vedamūrtidinanaktamācaret /
sāpi lokamamareśavanditā yāti nārada raverna saṃśayaḥ // MatsP_97.19 //
yaḥ paṭhedapi śṛṇoti mānavaḥ paṭhyamānamatha vānumodate /
so 'pi śakrabhuvanasthito 'maraiḥ pūjyate vasati cākṣayaṃ divi // MatsP_97.20 //
Matsya-Purāṇa 98
*nandikeśvara uvāca
athānyadapi vakṣyāmi saṃkrāntyudyāpane phalam /
yadakṣayaṃ pare loke sarvakāmaphalapradam // MatsP_98.1 //
ayane viṣuve vāpi saṃkrāntivratamācaret /
pūrvedyurekabhaktena dantadhāvanapūrvakam /
saṃkrāntivāsare prātas tilaiḥ snānaṃ vidhīyate // MatsP_98.2 //
ravisaṃkramaṇe bhūmau candanenāṣṭapattrakam /
padmaṃ sakarṇikaṃ kuryāt tasminnāvāhayedravim // MatsP_98.3 //
karṇikāyāṃ nyasetsūryam ādityaṃ pūrvatastataḥ /
nama uṣṇārciṣe yāmye namo ṛṅmaṇḍalāya ca // MatsP_98.4 //
namaḥ savitre nairṛtye vāruṇe tapanaṃ punaḥ /
vāyavye tu bhagaṃ nyasya punaḥ punarathārcayet // MatsP_98.5 //
mārtaṇḍamuttare viṣṇum īśāne vinyasetsadā /
gandhamālyaphalairbhakṣyaiḥ sthaṇḍile pūjayettataḥ // MatsP_98.6 //
dvijāya sodakumbhaṃ ca ghṛtapātraṃ hiraṇmayam /
kamalaṃ ca yathāśaktyā kārayitvā nivedayet // MatsP_98.7 //
candanodakapuṣpaiśca devāyārghyaṃ nyasedbhuvi /
viśvāya viśvarūpāya viśvadhāmne svayambhuve /
namo 'nanta namo dhātre ṛksāmayajuṣāṃ pate // MatsP_98.8 //
anena vidhinā sarvaṃ māsi māsi samācaret /
vatsarānte 'thavā kuryāt sarvaṃ dvādaśadhā naraḥ // MatsP_98.9 //
saṃvatsarānte ghṛtapāyasena saṃtarpya vahniṃ dvijapuṃgavāṃśca /
kumbhānpunardvādaśa dhenuyuktān saratnahairaṇmayapadmayuktān // MatsP_98.10 //
payasvinīḥ śīlavatīśca dadyād dharmaiḥ śṛṅgaiḥ raupyakhuraiśca yuktāḥ /
gāvo 'ṣṭa vā sapta sakāṃsyadohā mālyāmbarā vā caturo 'pyaśaktaḥ /
daurgatyayuktaḥ kapilāmathaikāṃ nivedayedbrāhmaṇapuṃgavāya // MatsP_98.11 //
haimīṃ ca dadyātpṛthivīṃ saśeṣām ākārya rūpyāmatha vā ca tāmrīm /
paiṣṭīmaśaktaḥ pratimāṃ vidhāya sauvarṇasūryeṇa samaṃ pradadyāt /
na vittaśāṭhyaṃ puruṣo 'tra kuryāt kurvannadho yāti na saṃśayo 'tra // MatsP_98.12 //
yāvanmahendrapramukhairnagendraiḥ pṛthvā ca saptābdhiyuteha tiṣṭhet /
tāvatsa gandharvagaṇair aśeṣaiḥ sampūjyate nārada nākapṛṣṭhe // MatsP_98.13 //
tatastu karmakṣayamāpya sapta-dvīpādhipaḥ syātkulaśīlayuktaḥ /
sṛṣṭermukhe 'vyaṅgavapuḥ sabhāryaḥ prabhūtaputrānvayavanditāṅghriḥ // MatsP_98.14 //
iti paṭhati śṛṇoti vātha bhaktyā vidhimakhilaṃ ravisaṃkramasya puṇyam /
matimapi ca dadāti so 'pi devair amarapaterbhavane prapūjyate ca // MatsP_98.15 //
Matsya-Purāṇa 99
*nandikeśvara uvāca
śṛṇu nārada vakṣyāmi viṣṇorvratamanuttamam /
vibhūtidvādaśī nāma sarvadevanamaskṛtam // MatsP_99.1 //
kārttike caitravaiśākhe mārgaśīrṣe ca phālgune /
āṣāḍhe vā daśamyāṃ tu śuklāyāṃ laghubhuṅnaraḥ /
kṛtvā sāyantanīṃ saṃdhyāṃ gṛhṇīyānniyamaṃ budhaḥ // MatsP_99.2 //
ekādaśyāṃ nirāhāraḥ samabhyarcya janārdanam /
dvādaśyāṃ dvijasaṃyuktaḥ kariṣye bhojanaṃ vibho // MatsP_99.3 //
tadavighnena me yātu saphalaṃ syācca keśava /
namo nārāyaṇāyeti vācyaṃ ca svapatā niśi // MatsP_99.4 //
tataḥ prabhāta utthāya kṛtasnānajapaḥ śuciḥ /
pūjayetpuṇḍarīkākṣaṃ śuklamālyānulepanaiḥ // MatsP_99.5 //
vibhūtaye namaḥ pādāv aśokāya ca jānunī /
namaḥ śivāyetyūrū ca viśvamūrte namaḥ kaṭim // MatsP_99.6 //
kandarpāya namo meḍhram ādityāya namaḥ karau /
dāmodarāyetyudaraṃ vāsudevāya ca stanau // MatsP_99.7 //
mādhavāyetyuro viṣṇoḥ kaṇṭham utkaṇṭhine namaḥ /
śrīdharāya mukhaṃ keśān keśavāyeti nārada // MatsP_99.8 //
pṛṣṭhaṃ śārṅgadharāyeti śravaṇau varadāya vai /
svanāmnā śaṅkhacakrāsi-gadājalajapāṇaye /
śiraḥ sarvātmane brahman nama ityabhipūjayet // MatsP_99.9 //
matsyamutpalasaṃyuktaṃ haimaṃ kṛtvā tu śaktitaḥ /
udakumbhasamāyuktam agrataḥ sthāpayedbudhaḥ // MatsP_99.10 //
guḍapātraṃ tilairyuktaṃ sitavastrābhiveṣṭitam /
rātrau jāgaraṇaṃ kuryād itihāsakathādinā // MatsP_99.11 //
prabhātāyāṃ tu śarvaryāṃ brāhmaṇāya kuṭumbine /
sakāñcanotpalaṃ devaṃ sodakumbhaṃ nivedayet // MatsP_99.12 //
yathā na mucyase deva sadā sarvavibhūtibhiḥ /
tathā māmuddharāśeṣa-duḥkhasaṃsārakardamāt // MatsP_99.13 //
daśāvatārarūpāṇi pratimāsaṃ kramānmune /
dattātreyaṃ tathā vyāsam utpalena samanvitam /
dadyādevaṃ samā yāvat pāṣaṇḍānabhivarjayet // MatsP_99.14 //
samāpyaivaṃ yathāśaktyā dvādaśa dvādaśīḥ punaḥ /
saṃvatsarānte lavaṇa-parvatena samanvitām /
śayyāṃ dadyānmuniśreṣṭha gurave dhenusaṃyutām // MatsP_99.15 //
grāmaṃ ca śaktimāndadyāt kṣetraṃ vā bhavanānvitam /
guruṃ sampūjya vidhivad vastrālaṃkārabhūṣaṇaiḥ // MatsP_99.16 //
anyānapi yathāśaktyā bhojayitvā dvijottamān /
tarpayed vastragodānai ratnaughadhanasaṃcayaiḥ /
alpavitto yathāśaktyā stokaṃ stokaṃ samācaret // MatsP_99.17 //
yaścāpyatīva niḥsvaḥ syād bhaktimānmādhavaṃ prati /
puṣpārcanavidhānena sa kuryādvatsaradvayam // MatsP_99.18 //
anena vidhinā yastu vibhūtidvādaśīvratam /
kuryātpāpavinirmuktaḥ pitṝṇāṃ tārayecchatam // MatsP_99.19 //
janmanāṃ śatasāhasraṃ na śokaphalabhāgbhavet /
na ca vyādhirbhavettasya na dāridryaṃ na bandhanam /
vaiṣṇavo vātha śaivo vā bhavejjanmani janmani // MatsP_99.20 //
yāvadyugasahasrāṇāṃ śatamaṣṭottaraṃ bhavet /
tāvatsvarge vasedbrahman bhūpatiśca punarbhavet // MatsP_99.21 //
Matsya-Purāṇa 100
*nandikeśvara uvāca
purā rathaṃtare kalpe rājāsītpuṣpavāhanaḥ /
nāmnā lokeṣu vikhyātas tejasā sūryasaṃnibhaḥ // MatsP_100.1 //
tapasā tasya tuṣṭena caturvaktreṇa nārada /
kamalaṃ kāñcanaṃ dattaṃ yathākāmagamaṃ mune // MatsP_100.2 //
lokaiḥ samastair nagara-vāsibhiḥ sahito nṛpaḥ /
dvīpāni suralokaṃ ca yatheṣṭaṃ vyacarattadā // MatsP_100.3 //
kalpādau saptamaṃ dvīpaṃ tasya puṣkaravāsinaḥ /
loke ca pūjitaṃ yasmāt puṣkaradvīpamucyate // MatsP_100.4 //
devena brahmaṇā dattaṃ yānamasya yato 'mbujam /
puṣpavāhanamityāhus tasmāttaṃ devadānavāḥ // MatsP_100.5 //
nāgamyamasyāsti jagattraye 'pi brahmāmbujasthasya tapo 'nubhāvāt /
patnī ca tasyāpratimā munīndra nārīsahasrairabhito 'bhinandyā /
nāmnā ca lāvaṇyavatī babhūva sā pārvatīveṣṭatamā bhavasya // MatsP_100.6 //
tasyātmajānāmayutaṃ babhūva dharmātmanām agryadhanurdharāṇām /
tadātmanaḥ sarvamavekṣya rājā muhurmuhur vismayamāsasāda /
so 'bhyāgataṃ vīkṣya munipravīraṃ prācetasaṃ vākyamidaṃ babhāṣe // MatsP_100.7 //
kasmādvibhūtir amalāmaramartyapūjyā jātā ca sarvavijitāmarasundarīṇām /
bhāryā mamālpatapasā paritoṣitena dattaṃ mamāmbujagṛhaṃ ca munīndra dhātrā // MatsP_100.8 //
yasminpraviṣṭamapi koṭiśataṃ nṛpāṇāṃ sāmātyakuñjararathaughajanāvṛtānām /
no lakṣyate kva gatamambaramadhya indus tārāgaṇairiva gataḥ paritaḥ sphuradbhiḥ // MatsP_100.9 //
tasmātkimanyajananījaṭharodbhavena dharmādikaṃ kṛtamaśeṣaphalāptihetuḥ /
bhagavanmayātha tanayair athavānayāpi bhadraṃ yadetadakhilaṃ kathaya pracetaḥ // MatsP_100.10 //
munirabhyadhādatha bhavāntaritaṃ samīkṣya pṛthvīpateḥ prasabhamadbhutahetuvṛttam /
janmābhavattava tu lubdhakule 'tighore jātastvamapyanudinaṃ kila pāpakārī // MatsP_100.11 //
vapurapyabhūttava punaḥ puruṣāṅgasaṃdhir durgandhisattvabhujagāvaraṇaṃ samantāt /
na ca te suhṛn na sutabandhujano na tātas tv ādṛksvasā na jananī ca tadābhiśastā // MatsP_100.12 //
abhisaṃgatā paramabhīṣṭatamā vimukhī mahīśa tava yoṣidiyam /
abhūdanāvṛṣṭiratīva raudrā kadācidāhāranimittamasmin /
kṣutpīḍitenātha tadā na kiṃcid āsāditaṃ dhānyaphalāmiṣādyam // MatsP_100.13 //
athābhidṛṣṭaṃ mahadambujāḍhyaṃ sarovaraṃ paṅkaparītarodhaḥ /
padmānyathādāya tato bahūni gataḥ puraṃ vaidiśanāmadheyam // MatsP_100.14 //
tanmaulyalābhāya puraṃ samastaṃ bhrāntaṃ tvayāśeṣam ahas tadāsīt /
kretā na kaścitkamaleṣu jātaḥ śrānto bhṛśaṃ kṣutparipīḍitaśca // MatsP_100.15 //
upaviṣṭastvamekasmin sabhāryo bhavanāṅgaṇe /
atha maṅgalaśabdaśca tvayā rātrau mahāñśrutaḥ // MatsP_100.16 //
sabhāryastatra gatavān yatrāsau maṅgaladhvaniḥ /
tatra maṇḍapamadhyasthā viṣṇorarcāvalokitā // MatsP_100.17 //
veśyānaṅgavatī nāma vibhūtidvādaśīvratam /
samāptau māghamāsasya lavaṇācalamuttamam // MatsP_100.18 //
nivedayantī gurave śayyāṃ copaskarānvitām /
alaṃkṛtya hṛṣīkeśaṃ sauvarṇāmarapādapam // MatsP_100.19 //
tāṃ tu dṛṣṭvā tatastābhyām idaṃ ca paricintitam /
kimebhiḥ kamalaiḥ kāryaṃ varaṃ viṣṇuralaṃkṛtaḥ // MatsP_100.20 //
iti bhaktistadā jātā dampatyostu narādhipa /
tatprasaṅgātsamabhyarcya keśavaṃ lavaṇācalam /
śayyā ca puṣpaprakaraiḥ pūjitā bhūśca sarvataḥ // MatsP_100.21 //
athānaṅgavatī tuṣṭā tayordhanaśatatrayam /
dīyatāmādideśātha kaladhautaśatatrayam // MatsP_100.22 //
na gṛhītaṃ tatastābhyāṃ bahusattvāvalambanāt /
anaṅgavatyā ca punas tayorannaṃ caturvidham /
ānīya vyāhṛtaṃ cātra bhujyatāmiti bhūpate // MatsP_100.23 //
tābhyāṃ tu tadapi tyaktaṃ bhokṣyāvo vai varānane /
prasaṅgādupavāsena tavādya sukhamāvayoḥ // MatsP_100.24 //
janmaprabhṛti pāpiṣṭhau kukarmāṇau dṛḍhavrate /
tatprasaṅgāttayormadhye dharmaleśastu te 'nagha // MatsP_100.25 //
iti jāgaraṇaṃ tābhyāṃ tatprasaṅgādanuṣṭhitam /
prabhāte ca tadā dattā śayyā salavaṇācalā // MatsP_100.26 //
grāmāśca gurave bhaktyā vipreṣu dvādaśaiva tu /
vastrālaṃkārasaṃyuktā gāvaśca karakānvitāḥ // MatsP_100.27 //
bhojanaṃ ca suhṛnmitra-dīnāndhakṛpaṇaiḥ samam /
tacca lubdhakadāmpatyaṃ pūjayitvā visarjitam // MatsP_100.28 //
sa bhavāṃl lubdhako jātaḥ sapatnīko nṛpeśvaraḥ /
puṣkaraprakarāttasmāt keśavasya na pūjanāt // MatsP_100.29 //
vinaṣṭāśeṣapāpasya tava puṣkaramandiram /
tasya sattvasya māhātmyād alpena tapasā nṛpa // MatsP_100.30 //
yathākāmagamaṃ jātaṃ lokanāthaścaturmukhaḥ /
saṃtuṣṭastava rājendra brahmarūpī janārdanaḥ // MatsP_100.31 //
sāpyanaṅgavatī veśyā kāmadevasya sāmpratam /
patnī sapatnī saṃjātā ratyāḥ prītiriti śrutā /
lokeṣvānandajananī sakalāmarapūjitā // MatsP_100.32 //
tasmādutsṛjya rājendra puṣkaraṃ tanmahītale /
gaṅgātaṭaṃ samāśritya vibhūtidvādaśīvratam /
kuru rājendra nirvāṇam avaśyaṃ samavāpsyasi // MatsP_100.33 //
ityuktvā sa munir brahmaṃs tatraivāntaradhīyata /
rājā yathoktaṃ ca punar akarotpuṣpavāhanaḥ // MatsP_100.34 //
idamācarato brahmann akhaṇḍavratam ācaret /
yathākathaṃcit kamalair dvādaśa dvādaśīr mune // MatsP_100.35 //
kartavyāḥ śaktito deyā viprebhyo dakṣiṇānagha /
na vittaśāṭhyaṃ kurvīta bhaktyā tuṣyati keśavaḥ // MatsP_100.36 //
iti kaluṣatridāraṇaṃ janānāmapi paṭhatīha śṛṇoti cātha bhaktyā /*
matimapi ca dadāti devaloke vasati sa koṭiśatāni vatsarāṇām // MatsP_100.37 //*
Matsya-Purāṇa 101
*nandikeśvara uvāca
athātaḥ sampravakṣyāmi vrataṣaṣṭhīmanuttamām /
rudreṇābhihitāṃ divyāṃ mahāpātakanāśanam // MatsP_101.1 //
naktamabdaṃ caritvā tu gavā sārdhaṃ kuṭumbine /
haimaṃ cakraṃ triśūlaṃ ca dadyādviprāya vāsasī // MatsP_101.2 //
śivarūpastato 'smābhiḥ śivaloke sa modate /
etaddevavrataṃ nāma mahāpātakanāśanam // MatsP_101.3 //
yastvekabhaktena samāṃ śivaṃ haimavṛṣānvitam /
dhenuṃ tilamayīṃ dadyāt sa padaṃ yāti śāṃkaram /
etadrudravrataṃ nāma pāpaśokavināśanam // MatsP_101.4 //
yastu nīlotpalaṃ haimaṃ śarkarāpātrasaṃyutam /
ekāntaritanaktāśī samānte vṛṣasaṃyutam /
sa vaiṣṇavaṃ padaṃ yāti līlāvratamidaṃ smṛtam // MatsP_101.5 //
āṣāḍhādicaturmāsam abhyaṅgaṃ varjayennaraḥ /
bhojanopaskaraṃ dadyāt sa yāti bhavanaṃ hareḥ /
jane prītikaraṃ nṝṇāṃ prītivratamihocyate // MatsP_101.6 //
varjayitvā madhau yastu dadhikṣīraghṛtaikṣavam /
dadyādvastrāṇi sūkṣmāṇi rasapātraiśca saṃyutam // MatsP_101.7 //
sampūjya vipramithunaṃ gaurī me prīyatāmiti /
etadgaurīvrataṃ nāma bhavānīlokadāyakam // MatsP_101.8 //
puṣyādau yastrayodaśyāṃ kṛtvā naktaṃ madhau punaḥ /
aśokaṃ kāñcanaṃ dadyād ikṣuyuktaṃ daśāṅgulam // MatsP_101.9 //
viprāya vastrasaṃyuktaṃ pradyumnaḥ prīyatāmiti /
kalpaṃ viṣṇupade sthitvā viśokaḥ syātpunarnaraḥ /
etat kāmavrataṃ nāma sadā śokavināśanam // MatsP_101.10 //
āṣāḍhādivrataṃ yastu varjayennakhakartanam /
vārtākaṃ ca caturmāsaṃ madhusarpirghaṭānvitam // MatsP_101.11 //
kārttikyāṃ tatpunarhaimaṃ brāhmaṇāya nivedayet /
sa rudralokamāpnoti śivavratamidaṃ smṛtam // MatsP_101.12 //
varjayedyastu puṣpāṇi hemantaśiśirāvṛtū /
puṣpatrayaṃ ca phālgunyāṃ kṛtvā śaktyā ca kāñcanam // MatsP_101.13 //
dadyāddvikālavelāyāṃ prīyetāṃ śivakeśavau /
dattvā paraṃ padaṃ yāti saumyavratamidaṃ smṛtam // MatsP_101.14 //
phālgunyāditṛtīyāyāṃ lavaṇaṃ yastu varjayet /
samāpte śayanaṃ dadyād gṛhaṃ copaskarānvitam // MatsP_101.15 //
sampūjya vipramithunaṃ bhavānī prīyatāmiti /
gaurīloke vasetkalpaṃ saubhāgyavratamucyate // MatsP_101.16 //
saṃdhyāmaunaṃ tataḥ kṛtvā samānte ghṛtakumbhakam /
vastrayugmaṃ tilānghaṇṭāṃ brāhmaṇāya nivedayet // MatsP_101.17 //
sārasvataṃ padaṃ yāti punarāvṛttidurlabham /
etatsārasvataṃ nāma rūpavidyāpradāyakam // MatsP_101.18 //
lakṣmīmabhyarcya pañcamyām upavāsī bhavennaraḥ /
samānte hemakamalaṃ dadyāddhenusamanvitam // MatsP_101.19 //
sa vaiṣṇavaṃ padaṃ yāti lakṣmīvāñjanmajanmani /
etat sampadvrataṃ nāma sadā pāpavināśanam // MatsP_101.20 //
kṛtvopalepanaṃ śambhor agrataḥ keśavasya ca /
yāvadabdaṃ punardadyād dhenuṃ jalaghaṭānvitām // MatsP_101.21 //
janmāyutaṃ sa rājā syāt tataḥ śivapuraṃ vrajet /
etad āyurvrataṃ nāma sarvakāmapradāyakam // MatsP_101.22 //
aśvatthaṃ bhāskaraṃ gaṅgāṃ praṇamyaikatra vāgyataḥ /
ekabhaktaṃ naraḥ kuryād abdamekaṃ vimatsaraḥ // MatsP_101.23 //
vratānte vipramithunaṃ pūjyaṃ dhenutrayānvitam /
vṛkṣaṃ hiraṇmayaṃ dadyāt so'śvamedhaphalaṃ labhet /
etat kīrtivrataṃ nāma bhūtikīrtiphalapradam // MatsP_101.24 //
ghṛtena snapanaṃ kuryāc chambhor vā keśavasya ca /
akṣatābhiḥ supuṣpābhiḥ kṛtvā gomayamaṇḍalam // MatsP_101.25 //
tiladhenusamopetaṃ samānte hemapaṅkajam /
śuddhamaṣṭāṅgulaṃ dadyāc chivaloke mahīyate /
sāmagāya tataścaitat sāmavratamihocyate // MatsP_101.26 //
navamyāmekabhaktaṃ tu kṛtvā kanyāśca śaktitaḥ /
bhojayitvāsanaṃ dadyād dhaimakañcukavāsasī // MatsP_101.27 //
haimaṃ siṃhaṃ ca viprāya dattvā śivapadaṃ vrajet /
janmārbudaṃ surūpaḥ syāc chatrubhiścāparājitaḥ /
etadvīravrataṃ nāma nārīṇāṃ ca sukhapradam // MatsP_101.28 //
yāvatsamā bhavedyastu pañcadaśyāṃ payovrataḥ /
samānte śrāddhakṛddadyāt pañca gāstu payasvinīḥ // MatsP_101.29 //
vāsāṃsi ca piśaṅgāni jalakumbhayutāni ca /
sa yāti vaiṣṇavaṃ lokaṃ pitṝṇāṃ tārayecchatam /
kalpānte rājarājaḥ syāt pitṛvratam idaṃ smṛtam // MatsP_101.30 //
caitrādicaturo māsāñ jalaṃ dadyādayācitam /
vratānte maṇikaṃ dadyād annavastrasamanvitam // MatsP_101.31 //
tilapātraṃ hiraṇyaṃ ca brahmaloke mahīyate /
kalpānte bhūpatirnūnam ānandavratamucyate // MatsP_101.32 //
pañcāmṛtena snapanaṃ kṛtvā saṃvatsaraṃ vibhoḥ /
vatsarānte punardadyād dhenuṃ pañcāmṛtena hi // MatsP_101.33 //
viprāya dadyācchaṅkhaṃ ca sa padaṃ yāti śāṃkaram /
rājā bhavati kalpānte dhṛtivratamidaṃ smṛtam // MatsP_101.34 //
varjayitvā pumānmāṃsam abdānte goprado bhavet /
tadvaddhemamṛgaṃ dadyāt so'śvamedhaphalaṃ labhet /
ahiṃsāvratamityuktaṃ kalpānte bhūpatirbhavet // MatsP_101.35 //
māghamāsyuṣasi snānaṃ kṛtvā dāmpatyamarcayet /
bhojayitvā yathāśaktyā mālyavastravibhūṣaṇaḥ /
sūryaloke vasetkalpaṃ sūryavratamidaṃ smṛtam // MatsP_101.36 //
āṣāḍhādicaturmāsaṃ prātaḥsnāyī bhavennaraḥ /
vipreṣu bhojanaṃ dadyāt kārttikyāṃ goprado bhavet /
sa vaiṣṇavaṃ padaṃ yāti viṣṇuvratamidaṃ śubham // MatsP_101.37 //
ayanādayanaṃ yāvad varjayetpuṣpasarpiṣī /
tadante puṣpadāmāni ghṛtadhenvā sahaiva tu // MatsP_101.38 //
dattvā śivapadaṃ gacched viprāya ghṛtapāyasam /
etacchīlavrataṃ nāma śīlārogyaphalapradam // MatsP_101.39 //
saṃdhyādīpaprado yastu samāṃ tailaṃ vivarjayet /
samānte dīpikāṃ dadyāc cakraśūle ca kāñcane // MatsP_101.40 //
vastrayugmaṃ ca viprāya tejasvī sa bhavediha /
rudralokamavāpnoti dīptivratamidaṃ smṛtam // MatsP_101.41 //
kārttikyāditṛtīyāyāṃ prāśya gomūtrayāvakam /
naktaṃ caredabdamekam abdānte goprado bhavet // MatsP_101.42 //
gaurīloke vasetkalpaṃ tato rājā bhavediha /
etadrudravrataṃ nāma sadā kalyāṇakārakam // MatsP_101.43 //
varjayeccaitramāse ca yaśca gandhānulepanam /
śuktiṃ gandhabhṛtāṃ dattvā viprāya sitavāsasī /
vāruṇaṃ padamāpnoti dṛḍhavratamidaṃ smṛtam // MatsP_101.44 //
vaiśākhe puṣpalavaṇaṃ varjayitvātha gopradaḥ /
bhūtvā viṣṇupade kalpaṃ sthitvā rājā bhavediha /
etatkāntivrataṃ nāma kāntikīrtiphalapradam // MatsP_101.45 //
brahmāṇḍaṃ kāñcanaṃ kṛtvā tilarāśisamanvitam /
tryahaṃ tilaprado bhūtvā vahniṃ saṃtarpya sadvijam // MatsP_101.46 //
sampūjya vipradāmpatyaṃ mālyavastravibhūṣaṇaiḥ /
śaktitastripalādūrdhvaṃ viśvātmā prīyatāmiti // MatsP_101.47 //
puṇye 'hni dadyātsa paraṃ brahma yātyapunarbhavam /
etadbrahmavrataṃ nāma nirvāṇapadadāyakam // MatsP_101.48 //
yaścobhayamukhīṃ dadyāt prabhūtakanakānvitām /
dinaṃ payovratastiṣṭhet sa yāti paramaṃ padam /
etaddhenuvrataṃ nāma punarāvṛttidurlabham // MatsP_101.49 //
tryahaṃ payovrate sthitvā kāñcanaṃ kalpapādapam /
palādūrdhvaṃ yathāśaktyā taṇḍulais tūpasaṃyutam /
dattvā brahmapadaṃ yāti kalpavratamidaṃ smṛtam // MatsP_101.50 //
māsopavāsī yo dadyād dhenuṃ viprāya śobhanām /
sa vaiṣṇavaṃ padaṃ yati bhīmavratamidaṃ smṛtam // MatsP_101.51 //
dadyād viṃśatpalādūrdhvaṃ mahīṃ kṛtvā tu kāñcanīm /
dinaṃ payovratastiṣṭhed rudraloke mahīyate /
dharāvratamidaṃ proktaṃ saptakalpaśatānugam // MatsP_101.52 //
māghe māse 'thavā caitre guḍadhenuprado bhavet /
guḍavratastṛtīyāyāṃ gaurīloke mahīyate /
mahāvratamidaṃ nāma paramānandakārakam // MatsP_101.53 //
pakṣopavāsī yo dadyād viprāya kapilādvayam /
brahmalokamavāpnoti devāsurasupūjitam /
kalpānte rājarājaḥ syāt prabhāvratamidaṃ smṛtam // MatsP_101.54 //
vatsaraṃ tvekabhaktāśī sabhakṣyajalakumbhadaḥ /
śivaloke vasetkalpaṃ prāptivratamidaṃ smṛtam // MatsP_101.55 //
naktāśī cāṣṭamīṣu syād vatsarānte ca dhenudaḥ /
pauraṃdaraṃ puraṃ yāti sugativratamucyate // MatsP_101.56 //
viprāyendhanado yastu varṣādicaturastvṛtūn /
ghṛtadhenuprado 'nte ca sa paraṃ brahma gacchati /
vaiśvānaravrataṃ nāma sarvapāpavināśanam // MatsP_101.57 //
ekādaśyāṃ ca naktāśī yaścakraṃ vinivedayet /
samānte vaiṣṇavaṃ haimaṃ sa viṣṇoḥ padamāpnuyāt /
etat kṛṣṇavrataṃ nāma kalpānte rājyabhāgbhavet // MatsP_101.58 //
pāyasāśī samānte tu dadyādviprāya goyugam /
lakṣmīlokamavāpnoti hy etad devīvrataṃ smṛtam // MatsP_101.59 //
saptamyāṃ naktabhugdadyāt samānte gāṃ payasvinīm /
sūryalokamavāpnoti bhānuvratamidaṃ smṛtam // MatsP_101.60 //
caturthyāṃ naktabhugdadyād abdānte hemavāraṇam /
vrataṃ vaināyakaṃ nāma śivalokaphalapradam // MatsP_101.61 //
mahāphalāni yastyaktvā caturmāsaṃ dvijātaye /
haimāni kārttike dadyād goyugena samanvitam /
etat phalavrataṃ nāma viṣṇulokaphalapradam // MatsP_101.62 //
yaścopavāsī saptamyāṃ samānte haimapaṅkajam /
gāśca vai śaktito dadyād dhemānnaghaṭasaṃyutāḥ /
etat sauravrataṃ nāma sūryalokaphalapradam // MatsP_101.63 //
dvādaśa dvādaśīryastu samāpyopoṣaṇena ca /
govastrakāñcanairviprān pūjayecchaktito naraḥ /
paramaṃ padaṃ prāpnoti viṣṇuvratamidaṃ smṛtam // MatsP_101.64 //
kārttikyāṃ ca vṛṣotsargaṃ kṛtvā naktaṃ samācaret /
śaivaṃ padamavāpnoti vārṣavratamidaṃ smṛtam // MatsP_101.65 //
kṛcchrānte gopradaḥ kuryād bhojanaṃ śaktitaḥ padam /
viprāṇāṃ śāṃkaraṃ yāti prājāpatyamidaṃ vratam // MatsP_101.66 //
caturdaśyāṃ tu naktāśī samānte godhanapradaḥ /
śaivaṃ padamavāpnoti traiyambakamidaṃ vratam // MatsP_101.67 //
saptarātroṣito dadyād ghṛtakumbhaṃ dvijātaye /
ghṛtavratamidaṃ prāhur brahmalokaphalapradam // MatsP_101.68 //
ākāśaśāyī varṣāsu dhenumante payasvinīm /
śakraloke vasennityam indravratamidaṃ smṛtam // MatsP_101.69 //
anagnipakkam aśnāti tṛtīyāyāṃ tu yo naraḥ /
gāṃ dattvā śivamabhyeti punarāvṛttidurlabham /
iha cānandakṛtpuṃsāṃ śreyovratamidaṃ smṛtam // MatsP_101.70 //
haimaṃ paladvayādūrdhvaṃ rathamaśvayugānvitam /
dadatkṛtopavāsaḥ syād divi kalpaśataṃ vaset /
kalpānte rājarājaḥ syād aśvavratamidaṃ smṛtam // MatsP_101.71 //
tadvaddhemarathaṃ dadyāt karibhyāṃ saṃyutaṃ naraḥ /
satyaloke vasetkalpaṃ sahasramatha bhūpatiḥ /
bhavedupoṣito bhūtvā karivratamidaṃ smṛtam // MatsP_101.72 //
upavāsaṃ parityajya samānte goprado bhavet /
yakṣādhipatyamāpnoti sukhavratamidaṃ smṛtam // MatsP_101.73 //
niśi kṛtvā jale vāsaṃ prabhāte goprado bhavet /
vāruṇaṃ lokamāpnoti varuṇavratamucyate // MatsP_101.74 //
cāndrāyaṇaṃ ca yaḥ kuryād dhaimaṃ candraṃ nivedayet /
candravratamidaṃ proktaṃ candralokaphalapradam // MatsP_101.75 //
jyeṣṭhe pañcatapāḥ sāyaṃ hemadhenuprado divam /
yātyaṣṭamīcaturdaśyo rudravratamidaṃ smṛtam // MatsP_101.76 //
sakṛdvitānakaṃ kuryāt tṛtīyāyāṃ śivālaye /
samānte dhenudo yāti bhavānīvratamucyate // MatsP_101.77 //
māghe niśyārdravāsāḥ syāt saptamyāṃ goprado bhavet /
divi kalpamuṣitveha rājā syātpavanaṃ vratam // MatsP_101.78 //
trirātropoṣito dadyāt phālgunyāṃ bhavanaṃ śubham /
ādityalokamāpnoti dhāmavratamidaṃ smṛtam // MatsP_101.79 //
trisaṃdhyaṃ pūjya dāmpatyam upavāsī vibhūṣaṇaiḥ /
annaṃ gāśca samāpnoti mokṣamindravratādiha // MatsP_101.80 //
dattvā sitadvitīyāyām indorlavaṇabhājanam /
samānte goprado yāti viprāya śivamandiram /
kalpānte rājarājaḥ syāt somavratamidaṃ smṛtam // MatsP_101.81 //
pratipadyekabhaktāśī samānte kapilāpradaḥ /
vaiśvānarapadaṃ yāti śivavratamidaṃ smṛtam // MatsP_101.82 //
daśamyām ekabhaktāśī samānte daśadhenudaḥ /
diśaśca kāñcanairdadyād brahmāṇḍādhipatirbhavet /
etad viśvavrataṃ nāma mahāpātakanāśanam // MatsP_101.83 //
yaḥ paṭhecchṛṇuyādvāpi vrataṣaṣṭim anuttamām /
manvantaraśataṃ so 'pi gandharvādhipatirbhavet // MatsP_101.84 //
ṣaṣṭivrataṃ nārada puṇyametat tavoditaṃ viśvajanīnamanyat /
śrotuṃ tavecchā tadudīrayāmi priyeṣu kiṃ vākathanīyam asti // MatsP_101.85 //
Matsya-Purāṇa 102
*nandikeśvara uvāca
nairmalyaṃ bhāvaśuddhiśca vinā snānaṃ na vidyate /
tasmānmanoviśuddhyarthaṃ snānamādau vidhīyate // MatsP_102.1 //
anuddhṛtairuddhṛtairvā jalaiḥ snānaṃ samācaret /
tīrthaṃ ca kalpayedvidvān mūlamantreṇa mantravit /
namo nārāyaṇāyeti mūlamantra udāhṛtaḥ // MatsP_102.2 //
darbhapāṇistu vidhinā ācāntaḥ prayataḥ śuciḥ /
caturhastasamāyuktaṃ caturasraṃ samantataḥ /
prakalpyāvāhayed gaṅgām ebhirmantrairvicakṣaṇaḥ // MatsP_102.3 //
viṣṇoḥ pādaprasūtāsi vaiṣṇavī viṣṇudevatā /
pāhi nas tvenasas tasmād ājanmamaraṇāntikāt // MatsP_102.4 //
tisraḥ koṭyo 'rdhakoṭī ca tīrthānāṃ vāyurabravīt /
divi bhuvyantarikṣe ca tāni te santi jāhnavi // MatsP_102.5 //
nandinītyeva te nāma deveṣu nalinīti ca /
dakṣā pṛthvī ca vihagā viśvakāyāmṛtā śivā // MatsP_102.6 //
vidyādharī supraśāntā tathā viśvaprasādinī /
kṣemā ca jāhnavī caiva śāntā śāntipradāyinī // MatsP_102.7 //
etāni puṇyanāmāni snānakāle prakīrtayet /
bhavetsaṃnihitā tatra gaṅgā tripathagāminī // MatsP_102.8 //
saptavārābhijaptena karasampuṭayojitaḥ /
mūrdhni kuryājjalaṃ bhūyas tricatuṣpañcasaptakam /
snānaṃ kuryānmṛdā tadvad āmantrya tu vidhānataḥ // MatsP_102.9 //
aśvakrānte rathakrānte viṣṇukrānte vasuṃdhare /
mṛttike hara me pāpaṃ yanmayā duṣkṛtaṃ kṛtam // MatsP_102.10 //
uddhṛtāsi varāheṇa kṛṣṇena śatabāhunā /
mṛttike brahmadattāsi kāśyapenābhimantritā /
āruhya mama gātrāṇi sarvaṃ pāpaṃ pracodaya // MatsP_102.11 //
mṛttike dehi naḥ puṣṭiṃ tvayi sarvaṃ pratiṣṭhitam /
namaste sarvalokānāṃ prabhavāraṇi suvrate // MatsP_102.12 //
evaṃ snātvā tataḥ paścād ācamya ca vidhānataḥ /
utthāya vāsasī śukle śuddhe tu paridhāya vai /
tatastu tarpaṇaṃ kuryāt trailokyāpyāyanāya vai // MatsP_102.13 //
devā yakṣāstathā nāgā gandharvāpsaraso 'surāḥ /
krūrāḥ sarpāḥ suparṇāśca taravo jambukāḥ khagāḥ // MatsP_102.14 //
vāyvādhārā jalādhārās tathaivākāśagāminaḥ /
nirādhārāśca ye jīvā ye tu dharmaratāstathā // MatsP_102.15 //
teṣāmāpyāyanāyaitad dīyate salilaṃ mayā /
kṛtopavītī devebhyo nivītī ca bhavettataḥ // MatsP_102.16 //
manuṣyāṃstarpayedbhaktyā brahmaputrānṛṣīṃstathā /
sanakaśca sanandaśca tṛtīyaśca sanātanaḥ // MatsP_102.17 //
kapilaścāsuriścaiva voḍhuḥ pañcaśikhastathā /
sarve te tṛptimāyāntu maddattenāmbunā sadā // MatsP_102.18 //
marīcimatryaṅgirasaṃ pulastyaṃ pulahaṃ kratum /
pracetasaṃ vasiṣṭhaṃ ca bhṛguṃ nāradameva ca /
devabrahmaṛṣīn sarvāṃs tarpayed akṣataudakaiḥ // MatsP_102.19 //
apasavyaṃ tataḥ kṛtvā savyaṃ jānvācya bhūtale /
agniṣvāttāstathā saumyā haviṣmantastathoṣmapāḥ // MatsP_102.20 //
sukālino barhiṣadas tathānye vājyapāḥ punaḥ /
saṃtarpyāḥ pitaro bhaktyā satilodakacandanaiḥ // MatsP_102.21 //
yamāya dharmarājāya mṛtyave cāntakāya ca /
vaivasvatāya kālāya sarvabhṛtakṣayāya ca // MatsP_102.22 //
audumbarāya dadhnāya nīlāya parameṣṭhine /
vṛkodarāya citrāya citraguptāya vai namaḥ /
darbhapāṇistu vidhinā pitṝnsaṃtarpayedbudhaḥ // MatsP_102.23 //
pitrādīnnāmagotreṇa tathā mātāmahānapi /
saṃtarpya vidhinā bhaktyā imaṃ mantramudīrayet // MatsP_102.24 //
ye 'bāndhavā bāndhavā vā ye 'nyajanmani bāndhavāḥ /
te tṛptimakhilāṃ yāntu yaś cāsmatto 'bhivāñchati // MatsP_102.25 //
tataścācamya vidhivad ālikhetpadmamagrataḥ /
akṣatābhiḥ sapuṣpābhiḥ sajalāruṇacandanam /
arghyaṃ dadyātprayatnena sūryanāmāni kīrtayet // MatsP_102.26 //
namaste viṣṇurūpāya namo viṣṇumukhāya vai /
sahasraraśmaye nityaṃ namaste sarvatejase // MatsP_102.27 //
namaste śiva sarveśa namaste sarvavatsala /
jagatsvāminnamaste 'stu divyacandanabhūṣita // MatsP_102.28 //
padmāsana namaste 'stu kuṇḍalāṅgadabhūṣita /
namaste sarvalokeśa jagatsarvaṃ vibodhase // MatsP_102.29 //
sukṛtaṃ duṣkṛtaṃ caiva sarvaṃ paśyasi sarvaga /
satyadeva namaste 'stu prasīda mama bhāskara // MatsP_102.30 //
divākara namaste 'stu prabhākara namo 'stu te /
evaṃ sūryaṃ namaskṛtya triḥ kṛtvātha pradakṣiṇam /
dvijaṃ gāṃ kāñcanaṃ spṛṣṭvā tato viṣṇugṛhaṃ vrajet // MatsP_102.31 //
Matsya-Purāṇa 103
*nandikeśvara uvāca
ataḥ paraṃ pravakṣyāmi prayāgasyopavarṇanam /
mārkaṇḍeyena kathitaṃ yatpurā pāṇḍusūnave // MatsP_103.1 //
bhārate tu yadā vṛtte prāptarājye pṛthāsute /
etasminnantare rājā kuntīputro yudhiṣṭhiraḥ // MatsP_103.2 //
bhrātṛśokena saṃtaptaś cintayansa punaḥ punaḥ /
āsītsuyodhano rājā ekādaśacamūpatiḥ // MatsP_103.3 //
asmānsaṃtāpya bahuśaḥ sarve te nidhanaṃ gatāḥ /
vāsudevaṃ samāśritya pañca śeṣāstu pāṇḍavāḥ // MatsP_103.4 //
hatvā bhīṣmaṃ ca droṇaṃ ca karṇaṃ caiva mahābalam /
duryodhanaṃ ca rājānaṃ putrabhrātṛsamanvitam // MatsP_103.5 //
rājāno nihatāḥ sarve ye cānye śūramāninaḥ /
kiṃ no rājyena govinda kiṃ bhogairjīvitena vā // MatsP_103.6 //
dhik kaṣṭamiti saṃcitya rājā vaiklavyabhāgataḥ /
nirviceṣṭo nirutsāhaḥ kiṃcit tiṣṭhatyadhomukhaḥ // MatsP_103.7 //
labdhasaṃjño yadā rājā cintayansa punaḥ punaḥ /
kataro viniyogo vā niyamaṃ tīrthameva ca // MatsP_103.8 //
yenāhaṃ śīghram āmuñce mahāpātakikilbiṣāt /
yatra sthitvā naro yāti viṣṇulokamanuttamam // MatsP_103.9 //
kathaṃ pṛcchāmi vai kṛṣṇaṃ yenedaṃ kārito 'smyaham /
dhṛtarāṣṭraṃ kathaṃ pṛcche yasya putraśataṃ hatam // MatsP_103.10 //
vyāsaṃ kathamahaṃ pṛcche yasya gotrakṣayaḥ kṛtaḥ /
evaṃ vaiklavyamāpanno dharmarājo yudhiṣṭhiraḥ /
rudanti pāṇḍavāḥ sarve bhrātṛśokapariplutāḥ // MatsP_103.11 //
ye ca tatra mahātmānaḥ sametāḥ pāṇḍavāḥ smṛtāḥ /
kuntī ca draupadī caiva ye ca tatra samāgatāḥ /
bhūmau nipatitāḥ sarve rudantastu samantataḥ // MatsP_103.12 //
vārāṇasyāṃ mārkaṇḍeyas tena jñāto yudhiṣṭhiraḥ /
yathā vaiklavyamāpanno rudamānastu duḥkhitaḥ // MatsP_103.13 //
acireṇaiva kālena mārkaṇḍeyo mahātapāḥ /
samprāpto hāstinapuraṃ rājadvāre hyatiṣṭhata // MatsP_103.14 //
dvārapālo 'pi taṃ dṛṣṭvā rājñaḥ kathitavāndrutam /
tvāṃ draṣṭukāmo mārkaṇḍeyo dvāri tiṣṭhatyasau muniḥ /
tvarito dharmaputrastu dvāramāgādataḥ param // MatsP_103.15 //
*yudhiṣṭhira uvāca
svāgataṃ te mahābhāga svāgataṃ te mahāmune /
adya me saphalaṃ janma adya me tāritaṃ kulam // MatsP_103.16 //
adya me pitarastuṣṭās tvayi dṛṣṭe mahāmune /
adyāhaṃ pūtadeho 'smi yattvayā saha darśanam // MatsP_103.17 //
*nandikeśvara uvāca
siṃhāsane samāsthāpya pādaśaucārcanādibhiḥ /
yudhiṣṭhiro mahātmā vai pūjayāmāsa taṃ munim // MatsP_103.18 //
tataḥ sa tuṣṭo mārkaṇḍaḥ pūjitaścāha taṃ nṛpam /
ākhyāhi tvaritaṃ rājan kimarthaṃ ruditaṃ tvayā /
kena vā viklavībhūtaḥ kā bādhā te kimapriyam // MatsP_103.19 //
*yudhiṣṭhira uvāca
asmākaṃ caiva yadvṛttaṃ rājyasyārthe mahāmune /
etatsarvaṃ viditvā tu cintāvaśamupāgataḥ // MatsP_103.20 //
*mārkaṇḍeya uvāca
śṛṇu rājanmahābāho kṣatradharmavyavasthitam /
naiva dṛṣṭaṃ raṇe pāpaṃ yudhyamānasya dhīmataḥ // MatsP_103.21 //
kiṃ punā rājadharmeṇa kṣatriyasya viśeṣataḥ /
tadevaṃ hṛdayaṃ kṛtvā tasmātpāpaṃ na cintayet // MatsP_103.22 //
tato yudhiṣṭhiro rājā praṇamya śirasā munim /
papraccha vinayopetaḥ sarvapātakanāśanam // MatsP_103.23 //
*yudhiṣṭhira uvāca
pṛcchāmi tvāṃ mahāprājña nityaṃ trailokyadarśinam /
kathaya tvaṃ samāsena yena mucyeta kilbiṣāt // MatsP_103.24 //
*mārkaṇḍeya uvāca
śṛṇu rājanmahābāho sarvapātakanāśanam /
prayāgagamanaṃ śreṣṭhaṃ narāṇāṃ puṇyakarmaṇām // MatsP_103.25 //
Matsya-Purāṇa 104
*yudhiṣṭhira uvāca
bhagavañchrotumicchāmi purā kalpe yathāsthitam /
brahmaṇā devamukhyena yathāvatkathitaṃ mune // MatsP_104.1 //
kathaṃ prayāgagamanaṃ narāṇāṃ tatra kīdṛśam /
mṛtānāṃ kā gatistatra snātānāṃ tatra kiṃ phalam // MatsP_104.2 //
ye vasanti prayāge tu brūhi teṣāṃ ca kiṃ phalam /
etanme sarvamākhyāhi paraṃ kautūhalaṃ hi me // MatsP_104.3 //
*mārkaṇḍeya uvāca
kathayiṣyāmi te vatsa yacchreṣṭhaṃ tatra yatphalam /
purā hi sarvaviprāṇāṃ kathyamānaṃ mayā śrutam // MatsP_104.4 //
ā prayāgapratiṣṭhānād āpurādvāsukerhradāt /
kambalāśvatarau nāgau nāgaśca bahumūlakaḥ /
etatprajāpateḥ kṣetraṃ triṣu lokeṣu viśrutam // MatsP_104.5 //
tatra snātvā divaṃ yānti ye mṛtāste 'punarbhavāḥ /
tato brahmādayo devā rakṣāṃ kurvanti saṃgatāḥ // MatsP_104.6 //
anye ca bahavastīrthāḥ sarvapāpaharāḥ śubhāḥ /
na śakyāḥ kathituṃ rājan bahuvarṣaśatairapi /
saṃkṣepeṇa pravakṣyāmi prayāgasya tu kīrtanam // MatsP_104.7 //
ṣaṣṭirdhanuḥsahasrāṇi yāni rakṣanti jāhnavīm /
yamunāṃ rakṣati sadā savitā saptavāhanaḥ // MatsP_104.8 //
prayāgaṃ tu viśeṣeṇa sadā rakṣati vāsavaḥ /
maṇḍalaṃ rakṣati harir daivataiḥ saha saṃgataḥ // MatsP_104.9 //
taṃ vaṭaṃ rakṣati sadā śūlapāṇirmaheśvaraḥ /
sthānaṃ rakṣanti vai devāḥ sarvapāpaharaṃ śubham // MatsP_104.10 //
adharmeṇāvṛto loko naiva gacchati tatpadam /
svalpamalpataraṃ pāpaṃ yadā te syānnarādhipa /
prayāgaṃ smaramāṇasya sarvamāyāti saṃkṣayam // MatsP_104.11 //
darśanāttasya tīrthasya nāmasaṃkīrtanādapi /
mṛttikālambhanādvāpi naraḥ pāpātpramucyate // MatsP_104.12 //
pañca kuṇḍāni rājendra teṣāṃ madhye tu jāhnavī /
prayāgasya praveśe tu pāpaṃ naśyati tatkṣaṇāt // MatsP_104.13 //
yojanānāṃ sahasreṣu gaṅgāyāḥ smaraṇānnaraḥ /
api duṣkṛtakarmā tu labhate paramāṃ gatim // MatsP_104.14 //
kīrtanānmucyate pāpād dṛṣṭvā bhadrāṇi paśyati /
avagāhya ca pītvā tu punātyāsaptamaṃ kulam // MatsP_104.15 //
satyavādī jitakrodho hy ahiṃsāyāṃ vyavasthitaḥ /
dharmānusārī tattvajño gobrāhmaṇahite rataḥ // MatsP_104.16 //
gaṅgāyamunayormadhye snāto mucyeta kilbiṣāt /
manasā cintayankāmān avāpnoti supuṣkalān // MatsP_104.17 //
tato gatvā prayāgaṃ tu sarvadevābhirakṣitam /
brahmacārī vasenmāsaṃ pitṝndevāṃśca tarpayet /
īpsitāṃllabhate kāmān yatra yatrābhijāyate // MatsP_104.18 //
tapanasya sutā devī triṣu lokeṣu viśrutā /
samāgatā mahābhāgā yamunā tatra nimnagā /
tatra saṃnihito nityaṃ sākṣāddevo maheśvaraḥ // MatsP_104.19 //
duṣprāpyaṃ mānuṣaiḥ puṇyaṃ prayāgaṃ tu yudhiṣṭhira /
devadānavagandharvā ṛṣayaḥ siddhacāraṇāḥ /
tadupaspṛśya rājendra svargalokamupāsate // MatsP_104.20 //
Matsya-Purāṇa 105
*mārkaṇḍeya uvāca
śṛṇu rājanprayāgasya māhātmyaṃ punareva tu /
yacchrutvā sarvapāpebhyo mucyate nātra saṃśayaḥ // MatsP_105.1 //
ārtānāṃ hi daridrāṇāṃ niścitavyavasāyinām /
sthānamuktaṃ prayāgaṃ tu nākhyeyaṃ tu kadācana // MatsP_105.2 //
vyādhito yadi vā dīno vṛddho vāpi bhavennaraḥ /
gaṅgāyamunayormadhye yastu prāṇānparityajet // MatsP_105.3 //
dīptakāñcanavarṇābhair vimānaiḥ sūryasaṃnibhaiḥ /
gandharvāpsarasāṃ madhye svarge krīḍati mānavaḥ // MatsP_105.4 //
īpsitāṃllabhate kāmān vadanti ṛṣipuṃgavāḥ /
sarvaratnamayairdivyair nānādhvajasamākulaiḥ /
varāṅganāsamākīrṇair modate śubhalakṣaṇaiḥ // MatsP_105.5 //
gītavādyavinirghoṣaiḥ prasuptaḥ pratibudhyate /
yāvanna smarate janma tāvatsvarge mahīyate // MatsP_105.6 //
tataḥ svargātparibhraṣṭaḥ kṣīṇakarmā divaścyutaḥ /
hiraṇyaratnasampūrṇe samṛddhe jāyate kule /
tadeva smarate tīrthaṃ smaraṇāttatra gacchati // MatsP_105.7 //
deśastho yadi vāraṇye videśastho 'thavā gṛhe /
prayāgaṃ smaramāṇo 'pi yastu prāṇānparityajet /
brahmalokamavāpnoti vadanti ṛṣipuṃgavāḥ // MatsP_105.8 //
sarvakāmaphalā vṛkṣā mahī yatra hiraṇmayī /
ṛṣayo munayaḥ siddhās tatra loke sa gacchati // MatsP_105.9 //
strīsahasrāvṛte ramye mandākinyāstaṭe śubhe /
modate ṛṣibhiḥ sārdhaṃ sukṛteneha karmaṇā // MatsP_105.10 //
siddhacāraṇagandharvaiḥ pūjyate divi daivataiḥ /
tataḥ svargātparibhraṣṭo jambūdvīpapatirbhavet // MatsP_105.11 //
tataḥ śubhāni karmāṇi cintayānaḥ punaḥ punaḥ /
guṇavānvittasampanno bhavatīha na saṃśayaḥ // MatsP_105.12 //
karmaṇā manasā vācā dharmasatyapratiṣṭhitaḥ /
gaṅgāyamunayormadhye yastu gāṃ samprayacchati // MatsP_105.13 //
suvarṇamaṇimuktāśca yadi vānyatparigraham /
svakārye pitṛkārye vā devatābhyarcane 'pi vā /
saphalaṃ tasya tattīrthaṃ yathāvatpuṇyamāpnuyāt // MatsP_105.14 //
evaṃ tīrthe na gṛhṇīyāt puṇyeṣvāyataneṣu ca /
nimitteṣu ca sarveṣu hy apramatto bhaveddvijaḥ // MatsP_105.15 //
kapilāṃ pāṭalāvarṇāṃ yastu dhenuṃ prayacchati /
svarṇaśṛṅgīṃ raupyakhurāṃ kāṃsyadohāṃ payasvinīm // MatsP_105.16 //
prayāge śrotriyaṃ santaṃ grāhayitvā yathāvidhi /
śuklāmbaradharaṃ śāntaṃ dharmajñaṃ vedapāragam // MatsP_105.17 //
sā gaustasmai pradātavyā gaṅgāyamunasaṃgame /
vāsāṃsi ca mahārhāṇi ratnāni vividhāni ca // MatsP_105.18 //
yāvadromāṇi tasyā goḥ santi gātreṣu sattama /
tāvadvarṣasahasrāṇi svargaloke mahīyate // MatsP_105.19 //
yatrāsau labhate janma sā gaustasyābhijāyate /
na ca paśyati taṃ ghoraṃ narakaṃ tena karmaṇā /
uttarānsa kurūnprāpya modate kālamakṣayam // MatsP_105.20 //
gavāṃ śatasahasrebhyo dadyādekāṃ payasvinīm /
putrāndārāṃstathā bhṛtyān gaurekā prati tārayet // MatsP_105.21 //
tasmātsarveṣu dāneṣu godānaṃ tu viśiṣyate /
durgame viṣame ghore mahāpātakasambhave /
gaureva rakṣāṃ kurute tasmāddeyā dvijottame // MatsP_105.22 //
Matsya-Purāṇa 106
*yudhiṣṭhira uvāca
yathā yathā prayāgasya māhātmyaṃ kathyate tvayā /
tathā tathā pramucye 'haṃ sarvapāpairna saṃśayaḥ // MatsP_106.1 //
bhagavankena vidhinā gantavyaṃ dharmaniścayaiḥ /
prayāge yo vidhiḥ proktas tanme brūhi mahāmune // MatsP_106.2 //
*mārkaṇḍeya uvāca
kathayiṣyāmi te rājaṃs tīrthayātrāvidhikramam /
ārṣeṇa vidhinānena yathādṛṣṭaṃ yathāśrutam // MatsP_106.3 //
prayāgatīrthayātrārthī yaḥ prayāti naraḥ kvacit /
balīvardasamārūḍhaḥ śṛṇu tasyāpi yatphalam // MatsP_106.4 //
narake vasate ghore gavāṃ kroṣṭā hi dāruṇe /
salilaṃ na ca gṛhṇanti pitarastasya dehinaḥ // MatsP_106.5 //
yastu putrāṃstathā bālān snāpayet pāyayettathā /
yathātmanā tathā sarvaṃ dānaṃ vipreṣu dāpayet // MatsP_106.6 //
aiśvaryalobhamohādvā gacchedyānena yo naraḥ /
niṣphalaṃ tasya tatsarvaṃ tasmādyānaṃ vivarjayet // MatsP_106.7 //
gaṅgāyamunayormadhye yastu kanyāṃ prayacchati /
ārṣeṇaiva vivāhena yathāvibhavasambhavam // MatsP_106.8 //
na sa paśyati taṃ ghoraṃ narakaṃ tena karmaṇā /
uttarānsa kurūngatvā modate kālamakṣayam /
putrāndārāṃśca labhate dhārmikānrūpasaṃyutān // MatsP_106.9 //
tatra dānaṃ prakartavyaṃ yathāvibhavasambhavam /
tena tīrthaphalaṃ caiva vardhate nātra saṃśayaḥ /
svarge tiṣṭhati rājendra yāvadābhūtasaṃplavam // MatsP_106.10 //
vaṭamūlaṃ samāsādya yastu prāṇānvimuñcati /
sarvalokānatikramya rudralokaṃ sa gacchati // MatsP_106.11 //
tatra te dvādaśādityās tapanti rudrasaṃśritāḥ /
nirdahanti jagatsarvaṃ vaṭamūlaṃ na dahyate // MatsP_106.12 //
naṣṭacandrārkabhuvanaṃ yadā caikārṇavaṃ jagat /
sthīyate tatra vai viṣṇur yajamānaḥ punaḥ punaḥ // MatsP_106.13 //
devadānavagandharvā ṛṣayaḥ siddhacāraṇāḥ /
sadā sevanti tattīrthaṃ gaṅgāyamunasaṃgamam // MatsP_106.14 //
tato gaccheta rājendra prayāgaṃ saṃstuvaṃśca yat /
yatra brahmādayo devā ṛṣayaḥ siddhacāraṇāḥ // MatsP_106.15 //
lokapālāśca sādhyāśca pitaro lokasaṃmatāḥ /
sanatkumārapramukhās tathaiva paramarṣayaḥ // MatsP_106.16 //
aṅgiraḥpramukhāścaiva tathā brahmarṣayaḥ pare /
tathā nāgāḥ suparṇāśca siddhāśca khecarāśca ye // MatsP_106.17 //
sāgarāḥ saritaḥ śailā nāgā vidyādharāśca ye /
hariśca bhagavanāste prajāpatipuraḥsaraḥ // MatsP_106.18 //
gaṅgāyamunayormadhye pṛthivyā jaghanaṃ smṛtam /
prayāgaṃ rājaśārdūla triṣu lokeṣu viśrutam /
tataḥ puṇyatamaṃ nāsti triṣu lokeṣu bhārata // MatsP_106.19 //
śravaṇāttasya tīrthasya nāmasaṃkīrtanādapi /
mṛttikālambhanādvāpi naraḥ pāpātpramucyate // MatsP_106.20 //
tatrābhiṣekaṃ yaḥ kuryāt saṃgame śaṃsitavrataḥ /
tulyaṃ phalamavāpnoti rājasūyāśvamedhayoḥ // MatsP_106.21 //
na devavacanāttāta na lokavacanāttathā /
matir utkramaṇīyā te prayāgagamanaṃ prati // MatsP_106.22 //
daśa tīrthasahasrāṇi ṣaṣṭikoṭyastathā parāḥ /
teṣāṃ sāṃnidhyamatraiva tatastu kurunandana // MatsP_106.23 //
yā gatir yogayuktasya satyasthasya manīṣiṇaḥ /
sā gatistyajataḥ prāṇān gaṅgāyamunasaṃgame // MatsP_106.24 //
na te jīvanti loke 'smiṃs tatra tatra yudhiṣṭhira /
ye prayāgaṃ na samprāptās triṣu lokeṣu vañcitāḥ // MatsP_106.25 //
evaṃ dṛṣṭvā tu tattīrthaṃ prayāgaṃ paramaṃ padam /
mucyate sarvapāpebhyaḥ śaśāṅka iva rāhuṇā // MatsP_106.26 //
kambalāśvatarau nāgau vipule yamunātaṭe /
tatra snātvā ca pītvā ca sarvapāpaiḥ pramucyate // MatsP_106.27 //
tatra gatvā ca saṃsthānaṃ mahādevasya viśrutam /
narastārayate sarvān daśa pūrvāndaśāparān // MatsP_106.28 //
kṛtvābhiṣekaṃ tu naraḥ so 'śvamedhaphalaṃ labhet /
svargalokamavāpnoti yāvadābhūtasaṃplavam // MatsP_106.29 //
pūrvapārśve tu gaṅgāyās triṣu lokeṣu bhārata /
kūpaṃ caiva tu sāmudraṃ pratiṣṭhānaṃ ca viśrutam // MatsP_106.30 //
brahmacārī jitakrodhas trirātraṃ yadi tiṣṭhati /
sarvapāpaviśuddhātmā so 'śvamedhaphalaṃ labhet // MatsP_106.31 //
uttareṇa pratiṣṭhānād bhāgīrathyāstu pūrvataḥ /
haṃsaprapatanaṃ nāma tīrthaṃ trailokyaviśrutam // MatsP_106.32 //
aśvamedhaphalaṃ tasmin snānamātreṇa bhārata /
yāvaccandraśca sūryaśca tāvatsvarge mahīyate // MatsP_106.33 //
urvaśīramaṇe puṇye vipule haṃsapāṇḍure /
parityajati yaḥ prāṇāñ śṛṇu tasyāpi yatphalam // MatsP_106.34 //
ṣaṣṭivarṣasahasrāṇi ṣaṣṭivarṣaśatāni ca /
sevyate pitṛbhiḥ sārdhaṃ svargaloke narādhipa // MatsP_106.35 //
urvaśīṃ tu sadā paśyet svargaloke narottama /
pūjyate satataṃ putra ṛṣigandharvakiṃnaraiḥ // MatsP_106.36 //
tataḥ svargātparibhraṣṭaḥ kṣīṇakarmā divaścyutaḥ /
urvaśīsadṛśīnāṃ tu kanyānāṃ labhate śatam // MatsP_106.37 //
madhye nārīsahasrāṇāṃ bahūnāṃ ca patirbhavet /
daśagrāmasahasrāṇāṃ bhoktā bhavati bhūmipaḥ // MatsP_106.38 //
kāñcīnūpuraśabdena supto 'sau pratibudhyate /
bhuktvā tu vipulān bhogāṃs tattīrthaṃ bhajate punaḥ // MatsP_106.39 //
śuklāmbaradharo nityaṃ niyataḥ saṃyatendriyaḥ /
ekaṃ kālaṃ tu bhuñjāno māsaṃ bhūmipatirbhavet // MatsP_106.40 //
suvarṇālaṃkṛtānāṃ tu nārīṇāṃ labhate śatam /
pṛthivyām āsamudrāyāṃ mahābhūmipatirbhavet // MatsP_106.41 //
dhanadhānyasamāyukto dātā bhavati nityaśaḥ /
bhuktvā tu vipulānbhogāṃs tattīrthaṃ labhate punaḥ // MatsP_106.42 //
atha saṃdhyāvaṭe ramye brahmacārī jitendriyaḥ /
upavāsī śuciḥ saṃdhyāṃ brahmalokamavāpnuyāt // MatsP_106.43 //
koṭitīrthaṃ samāsādya yastu prāṇānparityajet /
koṭivarṣasahasrāṇāṃ svargaloke mahīyate // MatsP_106.44 //
tataḥ svargātparibhraṣṭaḥ kṣīṇakarmā divaścyutaḥ /
suvarṇamaṇimuktāḍhya-kule jāyeta rūpavān // MatsP_106.45 //
tato bhogavatīṃ gatvā vāsukeruttareṇa tu /
daśāśvamedhakaṃ nāma tīrthaṃ tatrāparaṃ bhavet // MatsP_106.46 //
kṛtābhiṣekastu naraḥ so 'śvamedhaphalaṃ labhet /
dhanāḍhyo rūpavāndakṣo dātā bhavati dhārmikaḥ // MatsP_106.47 //
caturvedeṣu yatpuṇyaṃ yatpuṇyaṃ satyavādiṣu /
ahiṃsāyāṃ tu yo dharmo gamanādeva tatphalam // MatsP_106.48 //
kurukṣetrasamā gaṅgā yatra yatrāvagāhyate /
kurukṣetrāddaśaguṇā yatra vindhyena saṃgatā // MatsP_106.49 //
yatra gaṅgā mahābhāgā bahutīrthā tapodhanā /
siddhakṣetraṃ hi tajjñeyaṃ nātra kāryā vicāraṇā // MatsP_106.50 //
kṣitau tārayate martyān nāgāṃstārayate 'pyadhaḥ /
divi tārayate devāṃs tena tripathagā smṛtā // MatsP_106.51 //
yāvadasthīni gaṅgāyāṃ tiṣṭhanti hi śarīriṇaḥ /
tāvadvarṣasahasrāṇi svargaloke mahīyate // MatsP_106.52 //
tataḥ svargātparibhraṣṭo jambūdvīpapatirbhavet /
tīrthānāṃ tu paraṃ tīrthaṃ nadīnāṃ tu mahānadī /
mokṣadā sarvabhūtānāṃ mahāpātakināmapi // MatsP_106.53 //
sarvatra sulabhā gaṅgā triṣu sthāneṣu durlabhā /
gaṅgādvāre prayāge ca gaṅgāsāgarasaṃgame /
tatra snātvā divaṃ yānti ye mṛtāste 'punarbhavāḥ // MatsP_106.54 //
sarveṣāmeva bhūtānāṃ pāpopahatacetasām /
gatim anviṣyamāṇānāṃ nāsti gaṅgāsamā gatiḥ // MatsP_106.55 //
pavitrāṇāṃ pavitraṃ ca maṅgalānāṃ ca maṅgalam /
maheśvaraśirobhraṣṭā sarvapāpaharā śubhā // MatsP_106.56 //
kṛte tu naimiṣaṃ kṣetraṃ tretāyāṃ puṣkaraṃ param /
dvāpare tu kurukṣetraṃ kalau gaṅgā viśiṣyate // MatsP_106.57 //
gaṅgāmeva niṣeveta prayāgaṃ tu viśeṣataḥ /
nānyatkaliyuge ghore bheṣajaṃ nṛpa vidyate // MatsP_106.58 //
Matsya-Purāṇa 107
*mārkaṇḍeya uvāca
śṛṇu rājanprayāgasya māhātmyaṃ punareva tu /
yacchrutvā sarvapāpebhyo mucyate nātra saṃśayaḥ // MatsP_107.1 //
mānasaṃ nāma tattīrthaṃ gaṅgāyā uttare taṭe /
trirātropoṣito bhūtvā sarvakāmānavāpnuyāt // MatsP_107.2 //
gobhūhiraṇyadānena yatphalaṃ prāpnuyānnaraḥ /
sa tatphalamavāpnoti tattīrthaṃ smarate punaḥ // MatsP_107.3 //
akāmo vā sakāmo vā gaṅgāyāṃ yo 'bhipadyate /
mṛtastu labhate svargaṃ narakaṃ ca na paśyati // MatsP_107.4 //
apsarogaṇasaṃgītaiḥ supto 'sau pratibudhyate /
haṃsasārasayuktena vimānena sa gacchati /
bahuvarṣasahasrāṇi svargaṃ rājendra bhuñjati // MatsP_107.5 //
tataḥ svargātparibhraṣṭaḥ kṣīṇakarmā divaścyutaḥ /
suvarṇamaṇimuktāḍhye jāyate vipule kule // MatsP_107.6 //
ṣaṣṭitīrthasahasrāṇi ṣaṣṭikoṭyastathāpagāḥ /
māghamāse gamiṣyanti gaṅgāyamunasaṃgamam // MatsP_107.7 //
gavāṃ śatasahasrasya samyagdattasya yatphalam /
prayāge māghamāse tu tryahasnānāttu tatphalam // MatsP_107.8 //
gaṅgāyamunayormadhye karṣāgniṃ yastu sādhayet /
ahīnāṅgo hyarogaśca pañcendriyasamanvitaḥ // MatsP_107.9 //
yāvanti romakūpāṇi tasya gātreṣu dehinaḥ /
tāvadvarṣasahasrāṇi svargaloke mahīyate // MatsP_107.10 //
tataḥ svargātparibhraṣṭo jambūdvīpapatirbhavet /
sa bhuktvā vipulānbhogāṃs tattīrthaṃ smarate punaḥ // MatsP_107.11 //
jalapraveśaṃ yaḥ kuryāt saṃgame lokaviśrute /
rāhugraste tathā some vimuktaḥ sarvakilbiṣaiḥ // MatsP_107.12 //
somalokamavāpnoti somena saha modate /
ṣaṣṭivarṣasahasrāṇi svargaloke mahīyate // MatsP_107.13 //
svarge ca śakraloke 'smin nṛṣigandharvasevite /
paribhraṣṭastu rājendra samṛddhe jāyate kule // MatsP_107.14 //
adhaḥśirāstu yo jvālām ūrdhvapādaḥ pibennaraḥ /
śatavarṣasahasrāṇi svargaloke mahīyate // MatsP_107.15 //
paribhraṣṭastu rājendra so 'gnihotrī bhavennaraḥ /
bhuktvā tu vipulānbhogāṃs tattīrthaṃ bhajate punaḥ // MatsP_107.16 //
yaḥ svadehaṃ tu kartitvā śakunibhyaḥ prayacchati /
vihagairupabhuktasya śṛṇu tasyāpi yatphalam // MatsP_107.17 //
śataṃ varṣasahasrāṇāṃ somaloke mahīyate /
tasmādapi paribhraṣṭo rājā bhavati dhārmikaḥ // MatsP_107.18 //
guṇavān rūpasampanno vidvāṃśca priyavācakaḥ /
bhuktvā tu vipulānbhogāṃs tattīrthaṃ bhajate punaḥ // MatsP_107.19 //
yāmune cottare kūle prayāgasya tu dakṣiṇe /
ṛṇapramocanaṃ nāma tattīrthaṃ paramaṃ smṛtam // MatsP_107.20 //
ekarātroṣitaḥ snātvā ṛṇaiḥ sarvaiḥ pramucyate /
svargalokamavāpnoti anṛṇaśca sadā bhavet // MatsP_107.21 //
Matsya-Purāṇa 108
*yudhiṣṭhira uvāca
etacchrutvā prayāgasya yattvayā parikīrtitam /
viśuddhaṃ me 'dya hṛdayaṃ prayāgasya tu kīrtanāt // MatsP_108.1 //
anāśakaphalaṃ brūhi bhagavaṃstatra kīdṛśam /
yaṃ ca lokamavāpnoti viśuddhaḥ sarvakilbiṣaiḥ // MatsP_108.2 //
*mārkaṇḍeya uvāca
śṛṇu rājanprayāge tu anāśakaphalaṃ vibho /
prāpnoti puruṣo dhīmāñ śraddadhāno jitendriyaḥ // MatsP_108.3 //
ahīnāṅgo 'pyarogaśca pañcendriyasamanvitaḥ /
aśvamedhaphalaṃ tasya gacchatastu pade pade // MatsP_108.4 //
kulāni tārayedrājan daśa pūrvāndaśāparān /
mucyate sarvapāpebhyo gacchettu paramaṃ padam // MatsP_108.5 //
*yudhiṣṭhira uvāca
mahābhāgyaṃ hi dharmasya yattvaṃ vadasi me prabho /
alpenaiva prayatnena bahūndharmānavāpnute // MatsP_108.6 //
aśvamedhaistu bahubhiḥ prāpyate suvratairiha /
imaṃ me saṃśayaṃ chinddhi paraṃ kautūhalaṃ hi me // MatsP_108.7 //
*mārkaṇḍeya uvāca
śṛṇu rājanmahāvīra yaduktaṃ brahmayoninā /
ṛṣīṇāṃ saṃnidhau pūrvaṃ kathyamānaṃ mayā śrutam // MatsP_108.8 //
pañcayojanavistīrṇaṃ prayāgasya tu maṇḍalam /
praviṣṭamātre tadbhūmāv aśvamedhaḥ pade pade // MatsP_108.9 //
vyatītānpuruṣānsapta bhaviṣyāṃśca caturdaśa /
narastārayate sarvān yastu prāṇānparityajet // MatsP_108.10 //
evaṃ jñātvā tu rājendra sadā sevāparo bhavet /
aśraddadhānāḥ puruṣāḥ pāpopahatacetasaḥ /
na prāpnuvanti tatsthānaṃ prayāgaṃ devarakṣitam // MatsP_108.11 //
*yudhiṣṭhira uvāca
snehādvā dravyalobhādvā ye tu kāmavaśaṃ gatāḥ /
kathaṃ tīrthaphalaṃ teṣāṃ kathaṃ puṇyaphalaṃ bhavet // MatsP_108.12 //
vikrayaḥ sarvabhāṇḍānāṃ kāryākāryamajānataḥ /
prayāge kā gatistasya tanme brūhi pitāmaha // MatsP_108.13 //
*mārkaṇḍeya uvāca
śṛṇu rājanmahāguhyaṃ sarvapāpapraṇāśanam /
māsamekaṃ tu yaḥ snāyāt prayāge niyatendriyaḥ /
mucyate sarvapāpebhyaḥ sa gacchetparamaṃ padam // MatsP_108.14 //
viśrambhaghātakānāṃ tu prayāge śṛṇu yatphalam /
trikālameva snāyīta āhāraṃ bhaikṣyamācaret /
tribhirmāsaiḥ sa mucyeta prayāge tu na saṃśayaḥ // MatsP_108.15 //
ajñānena tu yasyeha tīrthayātrādikaṃ bhavet /
sarvakāmasamṛddhastu svargaloke mahīyate /
sthānaṃ ca labhate nityaṃ dhanadhānyasamākulam // MatsP_108.16 //
evaṃ jñānena sampūrṇaḥ sadā bhavati bhogavān /
tāritāḥ pitarastena narakātprapitāmahāḥ // MatsP_108.17 //
dharmānusāri tattvajña pṛcchataste punaḥ punaḥ /
tvatpriyārthaṃ samākhyātaṃ guhyametatsanātanam // MatsP_108.18 //
*yudhiṣṭhira uvāca
adya me saphalaṃ janma adya me tāritaṃ kulam /
prīto 'smyanugṛhīto 'smi darśanādeva te mune // MatsP_108.19 //
tvaddarśanāttu dharmātman mukto 'haṃ cādya kilbiṣāt /
idānīṃ vedmi cātmānaṃ bhagavangatakalmaṣam // MatsP_108.20 //
*mārkaṇḍeya uvāca
diṣṭyā te saphalaṃ janma diṣṭyā te tāritaṃ kulam /
kīrtanādvardhate puṇyaṃ śrutātpāpapraṇāśanam // MatsP_108.21 //
*yudhiṣṭhira uvāca
yamunāyāṃ tu kiṃ puṇyaṃ kiṃ phalaṃ tu mahāmune /
etanme sarvamākhyāhi yathādṛṣṭaṃ yathāśrutam // MatsP_108.22 //
*mārkaṇḍeya uvāca
tapanasya sutā devī triṣu lokeṣu viśrutā /
samākhyātā mahābhāgā yamunā tatra nimnagā // MatsP_108.23 //
yenaiva niḥsṛtā gaṅgā tenaiva yamunā gatā /
yojanānāṃ sahasreṣu kīrtanātpāpanāśinī // MatsP_108.24 //
tatra snātvā ca pītvā ca yamunāyāṃ yudhiṣṭhira /
kīrtanāllabhate puṇyaṃ dṛṣṭvā bhadrāṇi paśyati // MatsP_108.25 //
avagāhya ca pītvā ca punātyāsaptamaṃ kulam /
prāṇāṃstyajati yastatra sa yāti paramāṃ gatim // MatsP_108.26 //
agnitīrthamiti khyātaṃ yamunādakṣiṇe taṭe /
paścime dharmarājasya tīrthaṃ tu narakaṃ smṛtam // MatsP_108.27 //
tatra snātvā divaṃ yānti ye mṛtāste 'punarbhavāḥ /
evaṃ tīrthasahasrāṇi yamunādakṣiṇe taṭe // MatsP_108.28 //
uttareṇa pravakṣyāmi ādityasya mahātmanaḥ /
tīrthaṃ nirañjanaṃ nāma yatra devāḥ savāsavāḥ // MatsP_108.29 //
upāsate sma saṃdhyāṃ ye trikālaṃ hi yudhiṣṭhira /
devāḥ sevanti tattīrthaṃ ye cānye vibudhā janāḥ // MatsP_108.30 //
śraddadhānaparo bhūtvā kuru tīrthābhiṣecanam /
anye ca bahavastīrthāḥ sarvapāpaharāḥ smṛtāḥ /
teṣu snātvā divaṃ yānti ye mṛtāste 'punarbhavāḥ // MatsP_108.31 //
gaṅgā ca yamunā caiva ubhe tulyaphale smṛte /
kevalaṃ jyeṣṭhabhāvena gaṅgā sarvatra pūjyate // MatsP_108.32 //
evaṃ kuruṣva kaunteya sarvatīrthābhiṣecanam /
yāvajjīvakṛtaṃ pāpaṃ tatkṣaṇādeva naśyati // MatsP_108.33 //
yastvimaṃ kalya utthāya paṭhate ca śṛṇoti ca /
mucyate sarvapāpebhyaḥ svargalokaṃ sa gacchati // MatsP_108.34 //
Matsya-Purāṇa 109
*mārkaṇḍeya uvāca
śrutaṃ me brahmaṇā proktaṃ purāṇe brahmasambhave /
tīrthānāṃ tu sahasrāṇi śatāni niyutāni ca /
sarve puṇyāḥ pavitrāśca gatiśca paramā smṛtā // MatsP_109.1 //
somatīrthaṃ mahāpuṇyaṃ mahāpātakanāśanam /
snānamātreṇa rājendra puruṣāṃstārayecchatam /
tasmātsarvaprayatnena tatra snānaṃ samācaret // MatsP_109.2 //
*yudhiṣṭhira uvāca
pṛthivyāṃ naimiṣaṃ puṇyam antarikṣe ca puṣkaram /
trayāṇāmapi lokānāṃ kurukṣetraṃ viśiṣyate // MatsP_109.3 //
sarvāṇi tāni saṃtyajya kathamekaṃ praśaṃsasi /
apramāṇaṃ tu tatroktam aśraddheyamanuttamam // MatsP_109.4 //
gatiṃ ca paramāṃ divyāṃ bhogāṃścaiva yathepsitān /
kimarthamalpayogena bahu dharmaṃ praśaṃsasi /
etanme saṃśayaṃ brūhi yathādṛṣṭaṃ yathāśrutam // MatsP_109.5 //
*mārkaṇḍeya uvāca
aśraddheyaṃ na vaktavyaṃ pratyakṣamapi yadbhavet /
narasyāśraddadhānasya pāpopahatacetasaḥ // MatsP_109.6 //
aśraddadhāno hyaśucir durmatistyaktamaṅgalaḥ /
ete pātakinaḥ sarve tenedaṃ bhāṣitaṃ tvayā // MatsP_109.7 //
śṛṇu prayāgamāhātmyaṃ yathādṛṣṭaṃ yathāśrutam /
pratyakṣaṃ ca parokṣaṃ ca yathānyastaṃ bhaviṣyati // MatsP_109.8 //
yathaivānyadadṛṣṭaṃ ca yathādṛṣṭaṃ yathāśrutam /
śāstraṃ pramāṇaṃ kṛtvā ca yujyate yogamātmanaḥ // MatsP_109.9 //
kliśyate cāparastatra naiva yogamavāpnuyāt /
janmāntarasahasrebhyo yogo labhyeta mānavaiḥ // MatsP_109.10 //
yathā yogasahasreṇa yogo labhyeta mānavaiḥ /
yastu sarvāṇi ratnāni brāhmaṇebhyaḥ prayacchati // MatsP_109.11 //
tena dānena dattena yogaṃ nābhyeti mānavaḥ /
prayāge tu mṛtasyedaṃ sarvaṃ bhavati nānyathā // MatsP_109.12 //
pradhānahetuṃ vakṣyāmi śraddadhatsva ca bhārata /
yathā sarveṣu bhūteṣu brahma sarvatra dṛśyate // MatsP_109.13 //
brāhmaṇe vāsti yatkiṃcid abrāhmam iti vocyate /
evaṃ sarveṣu bhūteṣu brahma sarvatra pūjyate // MatsP_109.14 //
tathā sarveṣu lokeṣu prayāgaṃ pūjayedbudhaḥ /
pūjyate tīrtharājastu satyameva yudhiṣṭhira // MatsP_109.15 //
brahmāpi smarate nityaṃ prayāgaṃ tīrthamuttamam /
tīrtharājam anuprāpya na cānyatkiṃcidarhati // MatsP_109.16 //
ko hi devatvamāsādya manuṣyatvaṃ cikīrṣati /
anenaivopamānena tvaṃ jñāsyasi yudhiṣṭhira /
yathā puṇyatamaṃ cāsti tathaiva kathitaṃ mayā // MatsP_109.17 //
*yudhiṣṭhira uvāca
śrutaṃ cedaṃ tvayā proktaṃ vismito 'haṃ punaḥ punaḥ /
kathaṃ yogena tatprāptiḥ svargavāsastu karmaṇā // MatsP_109.18 //
dātā vai labhate bhogān gāṃ ca yatkarmaṇaḥ phalam /
tāni karmāṇi pṛcchāmi punastaiḥ prāpyate mahī // MatsP_109.19 //
*mārkaṇḍeya uvāca
śṛṇu rājanmahābāho yathoktakaraṇaṃ mahīm /
gāmagniṃ brāhmaṇaṃ śāstraṃ kāñcanaṃ salilaṃ striyaḥ // MatsP_109.20 //
mātaraṃ pitaraṃ caiva ye nindanti narādhamāḥ /
na teṣāmūrdhvagamanam idamāha prajāpatiḥ // MatsP_109.21 //
evaṃ yogasya samprāpti-sthānaṃ paramadurlabham /
gacchanti narakaṃ ghoraṃ ye narāḥ pāpakarmiṇaḥ // MatsP_109.22 //
hastyaśvaṃ gām anaḍvāhaṃ maṇimuktādikāñcanam /
parokṣaṃ harate yastu paścāddānaṃ prayacchati // MatsP_109.23 //
na te gacchanti vai svargaṃ dātāro yatra bhoginaḥ /
anenakarmaṇā yuktāḥ pacyante narake punaḥ // MatsP_109.24 //
evaṃ yogaṃ ca dharmaṃ ca dātāraṃ ca yudhiṣṭhira /
yathā satyamasatyaṃ vā asti nāstīti yatphalam /
niruktaṃ tu pravakṣyāmi yathāha svayamaṃśumān // MatsP_109.25 //
Matsya-Purāṇa 110
*mārkaṇḍeya uvāca
śṛṇu rājanprayāgasya māhātmyaṃ punareva tu /
naimiṣaṃ puṣkaraṃ caiva gotīrthaṃ sindhusāgaram // MatsP_110.1 //
gayā ca caitrakaṃ caiva gaṅgāsāgarameva ca /
ete cānye ca bahavo ye ca puṇyāḥ śiloccayāḥ // MatsP_110.2 //
daśa tīrthasahasrāṇi triṃśatkoṭyastathā parāḥ /
prayāge saṃsthitā nityam evamāhurmanīṣiṇaḥ // MatsP_110.3 //
trīṇi cāpyagnikuṇḍāni yeṣāṃ madhye tu jāhnavī /
prayāgādabhiniṣkrāntā sarvatīrthanamaskṛtā // MatsP_110.4 //
tapanasya sutā devī triṣu lokeṣu viśrutā /
yamunā gaṅgayā sārdhaṃ saṃgatā lokabhāvinī // MatsP_110.5 //
gaṅgāyamunayormadhye pṛthivyā jaghanaṃ smṛtam /
prayāgaṃ rājaśārdūla kalāṃ nārhati ṣoḍaśīm // MatsP_110.6 //
tisraḥ koṭyo 'rdhakoṭiśca tīrthānāṃ vāyurabravīt /
divi bhuvyantarikṣe ca tatsarvaṃ jāhnavī smṛtā // MatsP_110.7 //
prayāgaṃ samadhiṣṭhānaṃ kambalāśvatarāvubhau /
bhogavatyatha yā caiṣā vedireṣā prajāpateḥ // MatsP_110.8 //
tatra vedāśca yajñāśca mūrtimanto yudhiṣṭhira /
prajāpatim upāsante ṛṣayaśca tapodhanāḥ // MatsP_110.9 //
yajante kratubhir devās tathā cakradharā nṛpāḥ /
tataḥ puṇyatamaṃ nāsti triṣu lokeṣu bhārata // MatsP_110.10 //
prabhāvātsarvatīrthebhyaḥ prabhavatyadhikaṃ vibho /
daśa tīrthasahasrāṇi tisraḥ koṭyastathā parāḥ // MatsP_110.11 //
yatra gaṅgā mahābhāgā sa deśastattapodhanam /
siddhakṣetraṃ ca vijñeyaṃ gaṅgātīrasamanvitam // MatsP_110.12 //
idaṃ satyaṃ vijānīyāt sādhūnāmātmanaśca vai /
suhṛdaśca japetkarṇe śiṣyasyānugatasya ca // MatsP_110.13 //
idaṃ dhanyamidaṃ svargyam idaṃ satyamidaṃ sukham /
idaṃ puṇyamidaṃ dharmyaṃ pāvanaṃ dharmamuttamam // MatsP_110.14 //
maharṣīṇāmidaṃ guhyaṃ sarvapāpapraṇāśanam /
adhītya ca dvijo 'pyetan nirmalaḥ svargamāpnuyāt // MatsP_110.15 //
ya idaṃ śṛṇuyānnityaṃ tīrthaṃ puṇyaṃ sadā śuciḥ /
jātismaratvaṃ labhate nākapṛṣṭhe ca modate // MatsP_110.16 //
prāpyante tāni tīrthāni sadbhiḥ śiṣṭānudarśibhiḥ /
snāhi tīrtheṣu kauravya na ca vakramatirbhava // MatsP_110.17 //
tvayā ca samyakpṛṣṭena kathitaṃ vai mayā vibho /
pitarastāritāḥ sarve tathaiva ca pitāmahāḥ // MatsP_110.18 //
vrataṃ dānaṃ tapastīrthaṃ yāgāḥ sarve sadakṣiṇāḥ /
yogāḥ sāṃkhyaṃ sadācāro ye cānye jñānahetavaḥ /
prayāgasya tu sarve te kalāṃ nārhanti ṣoḍaśīm // MatsP_110.19 //
evaṃ jñānaṃ ca yogaśca tīrthaṃ caiva yudhiṣṭhira /
bahukleśena yujyante tena yānti parāṃ gatim /
trikālaṃ jāyate jñānaṃ svargalokaṃ gamiṣyati // MatsP_110.20 //
Matsya-Purāṇa 111
*yudhiṣṭhira uvāca
kathaṃ sarvamidaṃ proktaṃ prayāgasya mahāmune /
etannaḥ sarvamākhyāhi yathā hi mama tārayet // MatsP_111.1 //
*mārkaṇḍeya uvāca
śṛṇu rājanprayāge tu proktaṃ sarvamidaṃ jagat /
brahmā viṣṇustatheśāno devatāḥ prabhuravyayaḥ // MatsP_111.2 //
brahmā sṛjati bhūtāni sthāvaraṃ jaṅgamaṃ ca yat /
tānyetāni paraṃ loke viṣṇuḥ saṃvardhate prajāḥ // MatsP_111.3 //
kalpānte tatsamagraṃ hi rudraḥ saṃharate jagat /
tadā prayāgatīrthaṃ ca na kadācidvinaśyati // MatsP_111.4 //
īśvaraḥ sarvabhūtānāṃ yaḥ paśyati sa paśyati /
yatnenānena tiṣṭhanti te yānti paramāṃ gatim // MatsP_111.5 //
*yudhiṣṭhira uvāca
ākhyāhi me yathātathyaṃ yathaiṣā tiṣṭhati śrutiḥ /
kena vā kāraṇenaiva tiṣṭhante lokasattamāḥ // MatsP_111.6 //
*mārkaṇḍeya uvāca
prayāge nivasantyete brahmaviṣṇumaheśvarāḥ /
kāraṇaṃ tatpravakṣyāmi śṛṇu tattvaṃ yudhiṣṭhira // MatsP_111.7 //
pañcayojanavistīrṇaṃ prayāgasya tu maṇḍalam /
tiṣṭhanti rakṣaṇāyātra pāpakarmanivāraṇāt // MatsP_111.8 //
uttareṇa pratiṣṭhānāc chadmanā brahma tiṣṭhati /
veṇīmādhavarūpī tu bhagavāṃstatra tiṣṭhati // MatsP_111.9 //
māheśvaro vaṭo bhūtvā tiṣṭhate parameśvaraḥ /
tato devāḥ sagandharvāḥ siddhāśca paramarṣayaḥ /
rakṣanti maṇḍalaṃ nityaṃ pāpakarmanivāraṇāt // MatsP_111.10 //
yasmiñjuhvansvakaṃ pāpaṃ narakaṃ ca na paśyati /
evaṃ brahmā ca viṣṇuśca prayāge sa maheśvaraḥ // MatsP_111.11 //
saptadvīpāḥ samudrāśca parvatāśca mahītale /
rakṣamāṇāśca tiṣṭhanti yāvadābhūtasaṃplavam // MatsP_111.12 //
ye cānye bahavaḥ sarve tiṣṭhanti ca yudhiṣṭhira /
yat pṛthivī tatsamāśritya nirmitā daivatais tribhiḥ // MatsP_111.13 //
prajāpateridaṃ kṣetraṃ prayāgamiti viśrutam /
etatpuṇyaṃ pavitraṃ vai prayāgaṃ ca yudhiṣṭhira /
svarājyaṃ kuru rājendra bhrātṛbhiḥ sahito 'nagha // MatsP_111.14 //
Matsya-Purāṇa 112
*nandikeśvara uvāca
bhrātṛbhiḥ sahitaḥ sarvair draupadyā saha bhāryayā /
brāhmaṇebhyo namaskṛtya gurūndevānatarpayat // MatsP_112.1 //
vāsudevo 'pi tatraiva kṣaṇenābhyāgatastadā /
pāṇḍavaiḥ sahitaiḥ sarvaiḥ pūjyamānastu mādhavaḥ // MatsP_112.2 //
kṛṣṇena sahitaiḥ sarvaiḥ punareva mahātmabhiḥ /
abhiṣiktaḥ svarājye ca dharmaputro yudhiṣṭhiraḥ // MatsP_112.3 //
etasminnantare caiva mārkaṇḍeyo mahāmuniḥ /
tataḥ svastīti coktvā tu kṣaṇādāśramamāgamat // MatsP_112.4 //
yudhiṣṭhiro 'pi dharmātmā bhrātṛbhiḥ sahito 'vasat /
mahādānaṃ tato dattvā dharmaputro mahāmanāḥ // MatsP_112.5 //
yastvidaṃ kalya utthāya māhātmyaṃ paṭhate naraḥ /
prayāgaṃ smarate nityaṃ sa yāti paramaṃ padam /
mucyate sarvapāpebhyo rudralokaṃ sa gacchati // MatsP_112.6 //
*vāsudeva uvāca
mama vākyaṃ ca kartavyaṃ mahārāja bravīmyaham /
nityaṃ japasva juhvasva prayāge vigatajvaraḥ // MatsP_112.7 //
prayāgaṃ smara vai nityaṃ sahāsmābhiryudhiṣṭhira /
svayaṃ prāpsyasi rājendra svargalokaṃ na saṃśayaḥ // MatsP_112.8 //
prayāgamanugacchedvā vasate vāpi yo naraḥ /
sarvapāpaviśuddhātmā rudralokaṃ sa gacchati // MatsP_112.9 //
pratigrahādupāvṛttaḥ saṃtuṣṭo niyataḥ śuciḥ /
ahaṃkāranivṛttaśca sa tīrthaphalamaśnute // MatsP_112.10 //
akopanaśca satyaśca satyavādī dṛḍhavrataḥ /
ātmopamaśca bhūteṣu sa tīrthaphalamaśnute // MatsP_112.11 //
ṛṣibhiḥ kratavaḥ proktā devaiścāpi yathākramam /
na hi śakyā daridreṇa yajñāḥ prāptuṃ mahīpate // MatsP_112.12 //
bahūpakaraṇā yajñā nānāsambhāravistarāḥ /
prāpyante pārthivairetaiḥ samṛddhairvai naraiḥ kvacit // MatsP_112.13 //
yo daridrairapi vidhiḥ śakyaḥ prāptuṃ nareśvara /
tulyo yajñaphalaiḥ puṇyais tannibodha yudhiṣṭhira // MatsP_112.14 //
ṛṣīṇāṃ paramaṃ guhyam idaṃ bharatasattama /
tīrthānugamanaṃ puṇyaṃ yajñebhyo 'pi viśiṣyate // MatsP_112.15 //
daśa tīrthasahasrāṇi tisraḥ koṭyastathāpagāḥ /
māghamāse gamiṣyanti gaṅgāyāṃ bharatarṣabha // MatsP_112.16 //
svastho bhava mahārāja bhuṅkṣva rājyamakaṇṭakam /
punardrakṣyasi rājendra yajamāno viśeṣataḥ // MatsP_112.17 //
*nandikeśvara uvāca
ityuktvā sa mahābhāgo mārkaṇḍeyo mahātapāḥ /
yudhiṣṭhirasya nṛpates tatraivāntaradhīyata // MatsP_112.18 //
tatastatra samāplāvya gātrāṇi sagaṇo nṛpaḥ /
yathoktenātha vidhinā parāṃ nirvṛtimāgamat // MatsP_112.19 //
tathā tvamapi devarṣe prayāgābhimukho bhava /
abhiṣekaṃ tu kṛtvādya kṛtakṛtyo bhaviṣyasi // MatsP_112.20 //
*sūta uvāca
evamuktvātha nandīśas tatraivāntaradhīyata /
nārado 'pi jagāmāśu prayāgābhimukhastathā // MatsP_112.21 //
tatra snātvā ca japtvā ca vidhidṛṣṭena karmaṇā /
dānaṃ dattvā dvijāgryebhyo gataḥ svabhavanaṃ tadā // MatsP_112.22 //
Matsya-Purāṇa 113
*ṛṣaya ūcuḥ
kati dvīpāḥ samudrā vā parvatā vā kati prabho /
kiyanti caiva varṣāṇi teṣu nadyaśca kāḥ smṛtāḥ // MatsP_113.1 //
mahābhūmipramāṇaṃ ca lokālokastathaiva ca /
paryāptiṃ parimāṇaṃ ca gatiścandrārkayostathā // MatsP_113.2 //
etadbravīhi naḥ sarvaṃ vistareṇa yathārthavit /
tvaduktametatsakalaṃ śrotumicchāmahe vayam // MatsP_113.3 //
*sūta uvāca
dvīpabhedasahasrāṇi sapta cāntargatāni ca /
na śakyante krameṇeha vaktuṃ vai sakalaṃ jagat // MatsP_113.4 //
saptaiva tu pravakṣyāmi candrādityagrahaiḥ saha /
teṣāṃ manuṣyatarkeṇa pramāṇāni pracakṣate // MatsP_113.5 //
acintyāḥ khalu ye bhāvās tāṃstu tarkeṇa sādhayet /
prakṛtibhyaḥ paraṃ yacca tadacintyasya lakṣaṇam // MatsP_113.6 //
sapta varṣāṇi vakṣyāmi jambūdvīpaṃ yathāvidham /
vistaraṃ maṇḍalaṃ yacca yojanaistānnibodhata // MatsP_113.7 //
yojanānāṃ sahasrāṇi śataṃ dvīpasya vistaraḥ /
nānājanapadākīrṇaṃ puraiśca vividhaiḥ śubhaiḥ // MatsP_113.8 //
siddhacāraṇasaṃkīrṇaṃ parvatairupaśobhitam /
sarvadhātupinaddhaistaiḥ śilājālasamudgataiḥ // MatsP_113.9 //
parvataprabhavābhiśca nadībhistu samantataḥ /
prāgāyatā mahāpārśvāḥ ṣaḍime varṣaparvatāḥ // MatsP_113.10 //
avagāhya hyubhayataḥ samudrau pūrvapaścimau /
himaprāyaśca himavān hemakūṭaśca hemavān // MatsP_113.11 //
sarvataḥ sumukhaścāpi niṣadhaḥ parvato mahān /
cāturvarṇyastu sauvarṇo meruścolbamayaḥ smṛtaḥ /
caturviṃśatsahasrāṇi vistīrṇaḥ sa caturdiśam // MatsP_113.12 //
vṛttākṛtipramāṇaśca caturasraḥ samāhitaḥ /
nānāvarṇaiḥ samaḥ pārśvaiḥ prajāpatiguṇānvitaḥ // MatsP_113.13 //
nābhībandhanasambhūto brahmaṇo 'vyaktajanmanaḥ /
pūrvataḥ śvetavarṇastu brāhmaṇyaṃ tasya tena vai // MatsP_113.14 //
pītaśca dakṣiṇenāsau tena vaiśyatvamiṣyeta /
bhṛṅgipattrīnabhaś caiva paścimena samanvitaḥ /
tenāsya śūdratā siddhā meror nāmārthakarmataḥ // MatsP_113.15 //
pārśvamuttaratastasya raktavarṇaṃ svabhāvataḥ /
tenāsya kṣatrabhāvaḥ syād iti varṇāḥ prakīrtitāḥ // MatsP_113.16 //
nīlaśca vaiḍūryamayaḥ śvetaḥ pīto hiraṇmayaḥ /
mayūrabarhavarṇaśca śātakaumbhaḥ sa śṛṅgavān // MatsP_113.17 //
ete parvatarājānaḥ siddhacāraṇasevitāḥ /
teṣāmantaraviṣkambho navasāhasramucyate // MatsP_113.18 //
madhye tvilāvṛtaṃ nāma mahāmeroḥ samantataḥ /
caturviṃśatsahasrāṇi vistīrṇo yojanaiḥ samaḥ // MatsP_113.19 //
madhye tasya mahāmerur vidhūma iva pāvakaḥ /
vedyardhaṃ dakṣiṇaṃ meror uttarārdhaṃ tathottaram // MatsP_113.20 //
varṣāṇi yāni saptātra teṣāṃ vai varṣaparvatāḥ /
dve dve sahasre vistīrṇā yojanairdakṣiṇottaram // MatsP_113.21 //
jambūdvīpasya vistāras teṣāmāyāma ucyate /
nīlaśca niṣadhaścaiva teṣāṃ hīnāśca ye pare // MatsP_113.22 //
śvetaśca hemakūṭaśca himavāñchṛṅgavāṃśca yaḥ /
jambūdvīpapramāṇeṇa ṛṣabhaḥ parikīrtyate // MatsP_113.23 //
tasmāddvādaśabhāgena hemakūṭo 'pi hīyate /
himavānviṃśabhāgena tasmādeva prahīyate /
aṣṭāśītisahasrāṇi hemakūṭo mahāgiriḥ // MatsP_113.24 //
aśītirhimavāñchaila āyataḥ pūrvapaścime /
dvīpasya maṇḍalībhāvād dhrāsavṛddhī prakīrtite // MatsP_113.25 //
varṣāṇāṃ parvatānāṃ ca yathābhedaṃ tathottaram /
teṣāṃ madhye janapadās tāni varṣāṇi sapta vai // MatsP_113.26 //
prapātaviṣamaistaistu parvatairāvṛtāni tu /
sapta tāni nadībhedair agamyāni parasparam // MatsP_113.27 //
vasanti teṣu sattvāni nānājātīni sarvaśaḥ /
imaṃ haimavataṃ varṣaṃ bhārataṃ nāma viśrutam // MatsP_113.28 //
hemakūṭaṃ paraṃ tasmān nāmnā kimpuruṣaṃ smṛtam /
hemakūṭācca niṣadhaṃ harivarṣaṃ taducyate // MatsP_113.29 //
harivarṣātparaṃ cāpi merostu tadilāvṛtam /
ilāvṛtātparaṃ nīlaṃ ramyakaṃ nāma viśrutam // MatsP_113.30 //
ramyakādaparaṃ śvetaṃ viśrutaṃ taddhiraṇyakam /
hiraṇyakātparaṃ caiva śṛṅgaśākaṃkuraṃ smṛtam // MatsP_113.31 //
dhanuḥsaṃsthe tu vijñeye devarṣe dakṣiṇottare /
dīrghāṇi tasya catvāri madhyamaṃ tadilāvṛtam // MatsP_113.32 //
pūrvato niṣadhasyedaṃ vedyardhaṃ dakṣiṇaṃ smṛtam /
paraṃ tvilāvṛtaṃ paścād vedyardhaṃ tu taduttaram // MatsP_113.33 //
tayormadhye tu vijñeyo meruryatra tvilāvṛtam /
dakṣiṇena tu nīlasya niṣadhasyottareṇa tu // MatsP_113.34 //
udagāyato mahāśailo mālyavānnāma parvataḥ /
dvātriṃśatā sahasreṇa pratīcyāṃ sāgarānugaḥ // MatsP_113.35 //
mālyavānvai sahasraika ā nīlaniṣadhāyataḥ /
dvātriṃśattvevamapyuktaḥ parvato gandhamādanaḥ // MatsP_113.36 //
parimaṇḍalayormadhye meruḥ kanakaparvataḥ /
cāturvarṇyasamo varṇaiś caturasraḥ samucchritaḥ // MatsP_113.37 //
nānāvarṇaḥ sa pārśveṣu pūrvānte śveta ucyate /
pītaṃ tu dakṣiṇaṃ tasya bhṛṅgipattranibhaṃ param /
uttaraṃ tasya raktaṃ vai iti varṇasamanvitaḥ // MatsP_113.38 //
merustu śuśubhe divyo rājavatsa tu veṣṭitaḥ /
ādityataruṇābhāso vidhūma iva pāvakaḥ // MatsP_113.39 //
yojanānāṃ sahasrāṇi caturāśītisūcchritaḥ /
praviṣṭaḥ ṣoḍaśādhastād aṣṭāviṃśativistṛtaḥ // MatsP_113.40 //
vistarāddviguṇaścāsya parīṇāhaḥ samantataḥ /
sa parvato mahādivyo divyauṣadhisamanvitaḥ // MatsP_113.41 //
bhuvanairāvṛtaḥ sarvair jātarūpapariṣkṛtaiḥ /
tatra devagaṇāścaiva gandharvāsurarākṣasāḥ /
śailarāje pramodante sarvato 'psarasāṃ gaṇaiḥ // MatsP_113.42 //
sa tu meruḥ parivṛto bhuvanairbhūtabhāvanaiḥ /
yasyeme caturo deśā nānāpārśveṣu saṃsthitāḥ // MatsP_113.43 //
bhadrāśvaṃ bhārataṃ caiva ketumālaṃ ca paścime /
uttarāścaiva kuravaḥ kṛtapuṇyapratiśrayāḥ // MatsP_113.44 //
viṣkambhaparvatāstadvan mandaro gandhamādanaḥ /
vipulaśca supārśvaśca sarvaratnavibhūṣitāḥ // MatsP_113.45 //
aruṇodaṃ mānasaṃ ca sitodaṃ bhadrasaṃjñitam /
teṣāmupari catvāri sarāṃsi ca vanāni ca // MatsP_113.46 //
tathā bhadrakadambastu parvate gandhamādane /
jambūvṛkṣastathāśvattho vipule 'tha vaṭaḥ param // MatsP_113.47 //
gandhamādanapārśve tu paścime 'maragaṇḍikaḥ /
dvātriṃśacca sahasrāṇi yojanaiḥ sarvataḥ samaḥ // MatsP_113.48 //
tatra te śubhakarmāṇaḥ ketumālāḥ pariśrutāḥ /
tatra kālānalāḥ sarve mahāsattvā mahābalāḥ // MatsP_113.49 //
striyaś cotpalavarṇābhāḥ sundaryaḥ priyadarśanāḥ /
tatra divyo mahāvṛkṣaḥ panasaḥ pattrabhāsuraḥ // MatsP_113.50 //
tasya pītvā phalarasaṃ saṃjīvanti samāyutam /
tasya mālyavataḥ pārśve pūrve pūrvā tu gaṇḍikā /
dvātriṃśacca sahasrāṇi tatrāpi śatamucyate // MatsP_113.51 //
bhadrāśvastatra vijñeyo nityaṃ muditamānasaḥ /
bhadramālavanaṃ tatra kālāmraśca mahādrumaḥ // MatsP_113.52 //
tatra te puruṣāḥ śvetā mahāsattvā mahābalāḥ /
striyaḥ kumudavarṇābhāḥ sundaryaḥ priyadarśanāḥ // MatsP_113.53 //
candraprabhāś candravarṇāḥ pūrṇacandranibhānanāḥ /
candraśītalagātrāśca striyo hyutpalagandhikāḥ // MatsP_113.54 //
daśavarṣasahasrāṇi āyusteṣāmanāmayam /
kālāmrasya rasaṃ pītvā te sarve sthirayauvanāḥ // MatsP_113.55 //
*sūta uvāca
ityuktavānṛṣīnbrahmā varṣāṇi ca nisargataḥ /
pūrvaṃ mamānugrahakṛd bhūyaḥ kiṃ varṇayāmi vaḥ // MatsP_113.56 //
etacchrutvā vacaste tu ṛṣayaḥ saṃśitavratāḥ /
jātakautūhalāḥ sarve pratyūcuste mudānvitāḥ // MatsP_113.57 //
*ṛṣaya ūcuḥ
pūrvāparau samākhyātau yau deśau tau tvayā mune /
uttarāṇāṃ ca varṣāṇāṃ parvatānāṃ ca sarvaśaḥ // MatsP_113.58 //
ākhyāhi no yathātathyaṃ ye ca parvatavāsinaḥ /
evamuktastu ṛṣibhis tebhyastvākhyātavānpunaḥ // MatsP_113.59 //
*sūta uvāca
śṛṇudhvaṃ yāni varṣāṇi pūrvoktāni ca vai mayā /
dakṣiṇena tu nīlasya niṣadhasyottareṇa tu // MatsP_113.60 //
varṣaṃ ramaṇakaṃ nāma jāyante yatra vai prajāḥ /
ratipradhānā vimalā jāyante yatra mānavāḥ /
śuklābhijanasampannāḥ sarve te priyadarśanāḥ // MatsP_113.61 //
tatrāpi ca mahāvṛkṣo nyagrodho rohiṇo mahān /
tasyāpi te phalarasaṃ pibanto vartayanti hi // MatsP_113.62 //
daśavarṣasahasrāṇi daśavarṣaśatāni ca /
jīvanti te mahābhāgāḥ sadā hṛṣṭā narottamāḥ // MatsP_113.63 //
uttareṇa tu śvetasya pārśve śṛṅgasya dakṣiṇe /
varṣaṃ hiraṇvataṃ nāma yatra hairaṇvatī nadī // MatsP_113.64 //
mahābalā mahāsattvā nityaṃ muditamānasāḥ /
śuklābhijanasampannāḥ sarve ca priyadarśanāḥ // MatsP_113.65 //
ekādaśa sahasrāṇi varṣāṇāṃ te narottamāḥ /
āyuṣpramāṇaṃ jīvanti śatāni daśa pañca ca // MatsP_113.66 //
tasminvarṣe mahāvṛkṣo lakucaḥ pattrasaṃśrayaḥ /
tasya pītvā phalarasaṃ tatra jīvanti mānavāḥ // MatsP_113.67 //
śṛṅgasāhvasya śṛṅgāṇi trīṇi tāni mahānti vai /
ekaṃ maṇiyutaṃ tatra ekaṃ tu kanakānvitam /
sarvaratnamayaṃ caikaṃ bhuvanairupaśobhitam // MatsP_113.68 //
uttare cāsya śṛṅgasya samudrānte ca dakṣiṇe /
kuravastatra tadvaryaṃ puṇyaṃ siddhaniṣevitam // MatsP_113.69 //
tatra vṛkṣā madhuphalā divyāmṛtamayāpagāḥ /
vastrāṇi te prasūyante phalaiścābharaṇāni ca // MatsP_113.70 //
sarvakāmapradātāraḥ kecidvṛkṣā manoramāḥ /
apare kṣīriṇo nāma vṛkṣāstatra manoramāḥ /
ye rakṣanti sadā kṣīraṃ ṣaḍrasaṃ cāmṛtopamam // MatsP_113.71 //
sarvā maṇimayī bhūmiḥ sūkṣmā kāñcanavālukā /
sarvatra sukhasaṃsparśā niḥśabdāḥ pavanāḥ śubhāḥ // MatsP_113.72 //
devalokacyutāstatra jāyante mānavāḥ śubhāḥ /
śuklābhijanasampannāḥ sarve te sthirayauvanāḥ // MatsP_113.73 //
mithunāni prajāyante striyaścāpsarasopamāḥ /
teṣāṃ te kṣīriṇāṃ kṣīraṃ pibanti hyamṛtopamam // MatsP_113.74 //
ekāhājjāyate yugmaṃ samaṃ caiva vivardhate /
samaṃ rūpaṃ ca śīlaṃ ca samaṃ caiva mriyanti vai // MatsP_113.75 //
ekaikamanuraktāśca cakravākamiva dhruvam /
anāmayā hyaśokāśca nityaṃ muditamānasāḥ // MatsP_113.76 //
daśa varṣasahasrāṇi daśa varṣaśatāni ca /
jīvanti ca mahāsattvā na cānyā strī pravartate // MatsP_113.77 //
*sūta uvāca
evameva nisargo vai varṣāṇāṃ bhārate yuge /
dṛṣṭaḥ paramadharmajñāḥ kiṃ bhūyaḥ kathayāmi vaḥ // MatsP_113.78 //
ākhyātāstvevamṛṣayaḥ sūtaputreṇa dhīmatā /
uttaraśravaṇe bhūyaḥ papracchuḥ sūtanandanam // MatsP_113.79 //
Matsya-Purāṇa 114
*ṛṣaya ūcuḥ
yadidaṃ bhārataṃ varṣaṃ yasmin svāyambhuvādayaḥ /
caturdaśaiva manavaḥ prajāsargaṃ sasarjire // MatsP_114.1 //
etad veditum icchāmaḥ sakāśāttava suvrata /
uttaraśravaṇaṃ bhūyaḥ prabrūhi vadatāṃ vara // MatsP_114.2 //
etacchrutvā ṛṣīṇāṃ tu prābravīllaumaharṣaṇiḥ /
paurāṇikastadā sūta ṛṣīṇāṃ bhāvitātmanām // MatsP_114.3 //
buddhyā vicārya bahudhā vimṛśya ca punaḥ punaḥ /
tebhyastu kathayāmāsa uttaraśravaṇaṃ tadā // MatsP_114.4 //
*sūta uvāca
athāhaṃ varṇayiṣyāmi varṣe 'sminbhārate prajāḥ /
bharaṇātprajanāccaiva manurbharata ucyate // MatsP_114.5 //
niruktavacanaiścaiva varṣaṃ tadbhārataṃ smṛtam /
yataḥ svargaśca mokṣaśca madhyamaścāpi hi smṛtaḥ // MatsP_114.6 //
na khalvanyatra martyānāṃ bhūmau karmavidhiḥ smṛtaḥ /
bhāratasyāsya varṣasya nava bhedānnibodhata // MatsP_114.7 //
indradvīpaḥ kaśeruśca tāmraparṇo gabhastimān /
nāgadvīpastathā saumyo gandharvastvatha vāruṇaḥ // MatsP_114.8 //
ayaṃ tu navamasteṣāṃ dvīpaḥ sāgarasaṃvṛtaḥ /
yojanānāṃ sahasraṃ tu dvīpo 'yaṃ dakṣiṇottaraḥ // MatsP_114.9 //
āyatastu kumārīto gaṅgāyāḥ pravahāvadhiḥ /
tiryagūrdhvaṃ tu vistīrṇaḥ sahasrāṇi daśaiva tu // MatsP_114.10 //
dvīpo hyupaniviṣṭo 'yaṃ mlecchairanteṣu sarvaśaḥ /
yavanāśca kirātāśca tasyānte pūrvapaścime // MatsP_114.11 //
brāhmaṇāḥ kṣatriyā vaiśyā madhye śūdrāśca bhāgaśaḥ /
ijyāyutavaṇijyādi vartayanto vyavasthitāḥ // MatsP_114.12 //
teṣāṃ sa vyavahāro 'yaṃ vartanaṃ tu parasparam /
dharmārthakāmasaṃyukto varṇānāṃ tu svakarmasu // MatsP_114.13 //
saṃkalpapañcamānāṃ tu āśramāṇāṃ yathāvidhi /
iha svargāpavargārthaṃ pravṛttiriha mānuṣe // MatsP_114.14 //
yastvayaṃ mānavo dvīpas tiryagyāmaḥ prakīrtitaḥ /
ya enaṃ jayate kṛtsnaṃ sa samrāḍiti kīrtitaḥ // MatsP_114.15 //
ayaṃ lokastu vai samrāḍ antarikṣajitāṃ smṛtaḥ /
svarāḍasau smṛto lokaḥ punarvakṣyāmi vistarāt // MatsP_114.16 //
sapta cāsminmahāvarṣe viśrutāḥ kulaparvatāḥ /
mahendro malayaḥ sahyaḥ śuktimānṛkṣavānapi // MatsP_114.17 //
vindhyaśca pāriyātraśca ityete kulaparvatāḥ /
teṣāṃ sahasraśaścānye parvatāstu samīpataḥ // MatsP_114.18 //
abhijñātāstataścānye vipulāścitrasānavaḥ /
anye tebhyaḥ parijñātā hrasvā hrasvopajīvinaḥ // MatsP_114.19 //
tairvimiśrā jānapadā āryā mlecchāśca sarvataḥ /
pibanti bahulā nadyo gaṅgā sindhuḥ sarasvatī // MatsP_114.20 //
śatadruścandrabhāgā ca yamunā sarayūstathā /
airāvatī vitastā ca viśālā devikā kuhūḥ // MatsP_114.21 //
gomatī dhautapāpā ca bāhudā ca dṛṣadvatī /
kauśikī tu tṛtīyā ca niścalā gaṇḍakī tathā // MatsP_114.22 //
ikṣurlauhitam ityetā himavatpārśvaniḥsṛtāḥ /
vedasmṛtir vetravatī vṛtraghnī sindhureva ca /
parṇāśā narmadā caiva kāverī mahatī tathā // MatsP_114.23 //
pārā ca dhanvatīrūpā viduṣā veṇumatyapi /
śiprā hyavantī kuntī ca pāriyātrāśritāḥ smṛtāḥ // MatsP_114.24 //
śoṇo mahānadaścaiva nandanā sukṛśā kṣamā /
mandākinī daśārṇā ca citrakūṭā tathaiva ca /
tamasā pippalī śyenī tathā citrotpalāpi ca // MatsP_114.25 //
vimalā cañcalā caiva tathā ca dhūtavāhinī /
śuktimantī śunī lajjā mukuṭā hrādikāpi ca /
ṛṣyavantaprasūtās tā nadyo 'malajalāḥ śubhāḥ // MatsP_114.26 //
tāpī payoṣṇī nirvindhyā kṣiprā ca ṛṣabhā nadī /
veṇā vaitaraṇī caiva viśvamālā kumudvatī // MatsP_114.27 //
toyā caiva mahāgaurī durgamā tu śilā tathā /
vindhyapādaprasūtās tāḥ sarvāḥ śītajalāḥ śubhāḥ // MatsP_114.28 //
godāvarī bhīmarathī kṛṣṇaveṇī ca vañjulā /
tuṅgabhadrā suprayogā vāhyā kāverī caiva tu /
dakṣiṇāpathanadyastāḥ sahyapādādviniḥsṛtāḥ // MatsP_114.29 //
kṛtamālā tāmraparṇī puṣpajā hyutpalāvatī /
malayaprasūtā nadyas tāḥ sarvāḥ śītajalāḥ śubhāḥ // MatsP_114.30 //
tribhāgā ṛṣikulyā ca ikṣudā tridivācalā /
tāmraparṇī tathā mūlī śaravā vimalā tathā /
mahendratanayāḥ sarvāḥ prakhyātāḥ śubhagāminīḥ // MatsP_114.31 //
kāśikā sukumārī ca mandagā mandavāhinī /
kṛpā ca pāśinī caiva śuktimantātmajās tu tāḥ // MatsP_114.32 //
sarvāḥ puṇyajalāḥ puṇyāḥ sarvagāśca samudragāḥ /
viśvasya mātaraḥ sarvāḥ sarvapāpaharāḥ śubhāḥ // MatsP_114.33 //
tāsāṃ nadyupanadyaśca śataśo 'tha sahasraśaḥ /
tāsvime kurupāñcālāḥ śālvāścaiva sajāṅgalāḥ // MatsP_114.34 //
śūrasenā bhadrakārā bāhyāḥ sahapaṭaccarāḥ /
matsyāḥ kirātāḥ kulyāśca kuntalāḥ kāśikośalāḥ // MatsP_114.35 //
āvantāśca kaliṅgāśca mūkāścaivāndhakaiḥ saha /
madhyadeśā janapadāḥ prāyaśaḥ parikīrtitāḥ // MatsP_114.36 //
sahyasyānantare caite tatra godāvarī nadī /
pṛthivyāmapi kṛtsnāyāṃ sa pradeśo manoramaḥ // MatsP_114.37 //
yatra govardhano nāma mandaro gandhamādanaḥ /
rāmapriyārthaṃ svargīyā vṛkṣā divyāstathauṣadhīḥ // MatsP_114.38 //
bharadvājena muninā priyārthamavatāritāḥ /
tataḥ puṣpavaro deśas tena jajñe manoramaḥ // MatsP_114.39 //
vāhlīkā vāṭadhānāśca ābhīrāḥ kālatoyakāḥ /
puraṃdhrāścaiva śūdrāśca pallavāś cāttakhaṇḍikāḥ // MatsP_114.40 //
gāndhārā yavanāścaiva sindhusauvīramadrakāḥ /
śakā druhyāḥ pulindāśca pāradāhāramūrtikāḥ // MatsP_114.41 //
rāmaṭhāḥ kaṇṭakārāśca kaikeyā daśanāmakāḥ /
kṣatriyopaniveśyāśca vaiśyāḥ śūdrakulāni ca // MatsP_114.42 //
atrayo 'tha bharadvājāḥ prasthalāḥ sadaserakāḥ /
lampakās talagānāśca sainikāḥ saha jāṅgalaiḥ /
ete deśā udīcyāstu prācyāndeśānnibodhata // MatsP_114.43 //
aṅgā vaṅgā madgurakā antargiribahirgirī /
tataḥ plavaṃgamātaṃgā yamakā mallavarṇakāḥ /
suhmottarāḥ pravijayā mārgavā geyamālavāḥ // MatsP_114.44 //
prāgjyotiṣāśca puṇḍrāśca videhāstāmraliptakāḥ /
śālvamāgadhagonardāḥ prācyā janapadāḥ smṛtāḥ // MatsP_114.45 //
teṣāṃ pare janapadā dakṣiṇāpathavāsinaḥ /
pāṇḍyāśca keralāścaiva colāḥ kulyāstathaiva ca // MatsP_114.46 //
setukāḥ sūtikāścaiva kupathāṃ vājivāsikāḥ /
navarāṣṭrā māhiṣikāḥ kaliṅgāścaiva sarvaśaḥ // MatsP_114.47 //
kārūṣāśca sahaiṣīkā āṭavyāḥ śabarāstathā /
pulindā vindhyapuṣikā vaidarbhā daṇḍakaiḥ saha // MatsP_114.48 //
kulīyāśca sirālāśca rūpasās tāpasaiḥ saha /
tathā taittirikāścaiva sarve kāraskarāstathā // MatsP_114.49 //
vāsikyāścaiva ye cānye ye caivāntaranarmadāḥ /
bhārukacchāḥ samāheyāḥ saha sārasvataistathā // MatsP_114.50 //
kācchīkāścaiva saurāṣṭrā ānartā arbudaiḥ saha /
ityete aparāntāstu śṛṇu ye vindhyavāsinaḥ // MatsP_114.51 //
mālavāśca karūṣāśca mekalāścotkalaiḥ saha /
auṇḍrā māṣā daśārṇāśca bhojāḥ kiṣkindhakaiḥ saha // MatsP_114.52 //
stośalāḥ kosalāścaiva traipurā vaidiśāstathā /
tumurās tumbarāścaiva padgamā naiṣadhaiḥ saha // MatsP_114.53 //
arūpāḥ śauṇḍikerāśca vītihotrā avantayaḥ /
ete janapadāḥ khyātā vindhyapṛṣṭhanivāsinaḥ // MatsP_114.54 //
ato deśānpravakṣyāmi parvatāśrayiṇaśca ye /
nirāhārāḥ sarvagāśca kupathā apathāstathā // MatsP_114.55 //
kuthaprāvaraṇāścaiva ūrṇādavāḥ samudgakāḥ /
trigartā maṇḍalāścaiva kirātāścāmaraiḥ saha // MatsP_114.56 //
catvāri bhārate varṣe yugāni munayo 'bruvan /
kṛtaṃ tretā dvāparaṃ ca kaliśceti caturyugam /
teṣāṃ nisargaṃ vakṣyāmi upariṣṭācca kṛtsnaśaḥ // MatsP_114.57 //
*matsya uvāca
etacchrutvā tu ṛṣaya uttaraṃ punareva te /
śuśrūṣavastamūcuste prakāmaṃ laumaharṣaṇim // MatsP_114.58 //
*ṛṣaya ūcuḥ
yacca kimpuruṣaṃ varṣaṃ harivarṣaṃ tathaiva ca /
ācakṣva no yathātattvaṃ kīrtitaṃ bhārataṃ tvayā // MatsP_114.59 //
jambūkhaṇḍasya vistāraṃ tathānyeṣāṃ vidāṃvara /
dvīpānāṃ vāsināṃ teṣāṃ vṛkṣāṇāṃ prabravīhi naḥ // MatsP_114.60 //
pṛṣṭastvevaṃ tadā viprair yathāpraśnaṃ viśeṣataḥ /
uvāca ṛṣibhirdṛṣṭaṃ purāṇābhimataṃ tathā // MatsP_114.61 //
*sūta uvāca
śuśrūṣavastu yadviprāḥ śuśrūṣadhvamatandritāḥ /
jambūvarṣaḥ kimpuruṣaḥ sumahānandanopamaḥ // MatsP_114.62 //
daśa varṣasahasrāṇi sthitiḥ kimpuruṣe smṛtā /
jāyante mānavāstatra sutaptakanakaprabhāḥ // MatsP_114.63 //
varṣe kimpuruṣe puṇye plakṣo madhuvahaḥ smṛtaḥ /
tasya kimpuruṣāḥ sarve pibanto rasamuttamam // MatsP_114.64 //
anāmayā hyaśokāśca nityaṃ muditamānasāḥ /
suvarṇavarṇāśca narāḥ striyaścāpsarasaḥ smṛtāḥ // MatsP_114.65 //
tataḥ paraṃ kimpuruṣād dharivarṣaṃ pracakṣate /
mahārajatasaṃkāśā jāyante yatra mānavāḥ // MatsP_114.66 //
devalokacyutāḥ sarve bahurūpāśca sarvaśaḥ /
harivarṣe narāḥ sarve pibantīkṣurasaṃ śubham // MatsP_114.67 //
na jarā bādhate tatra tena jīvanti te ciram /
ekādaśa sahasrāṇi teṣāmāyuḥ prakīrtitam // MatsP_114.68 //
madhyamaṃ tanmayā proktaṃ nāmnā varṣamilāvṛtam /
na tatra sūryastapati na ca jānanti mānavāḥ // MatsP_114.69 //
candrasūryau sanakṣatrāv aprakāśāvilāvṛte /
padmaprabhāḥ padmavarṇāḥ padmapattranibhekṣaṇāḥ // MatsP_114.70 //
padmagandhāśca jāyante tatra sarve ca mānavāḥ /
jambūphalarasāhārā aniṣpandāḥ sugandhinaḥ // MatsP_114.71 //
devalokacyutāḥ sarve mahārajatavāsasaḥ /
trayodaśa sahasrāṇi varṣāṇāṃ te narottamāḥ // MatsP_114.72 //
āyuṣpramāṇaṃ jīvanti ye tu varṣa ilāvṛte /
merostu dakṣiṇe pārśve niṣadhasyottareṇa vā // MatsP_114.73 //
sudarśano nāma mahāñ jambūvṛkṣaḥ sanātanaḥ /
nityapuṣpaphalopetaḥ siddhacāraṇasevitaḥ // MatsP_114.74 //
tasya nāmnā samākhyāto jambūdvīpo vanaspateḥ /
yojanānāṃ sahasraṃ ca śatadhā ca mahānpunaḥ // MatsP_114.75 //
utsedho vṛkṣarājasya divam āvṛtya tiṣṭhati /
tasya jambūphalaraso nadī bhūtvā prasarpati // MatsP_114.76 //
meruṃ pradakṣiṇaṃ kṛtvā jambūmūlagatā punaḥ /
taṃ pibanti sadā hṛṣṭā jambūrasamilāvṛte // MatsP_114.77 //
jambūphalarasaṃ pītvā na jarā bādhate 'pi tān /
na kṣudhā na klamo vāpi na duḥkhaṃ ca tathāvidham // MatsP_114.78 //
tatra jāmbūnadaṃ nāma kanakaṃ devabhūṣaṇam /
indragopakasaṃkāśaṃ jāyate bhāsuraṃ ca yat // MatsP_114.79 //
sarveṣāṃ varṣavṛkṣāṇāṃ śubhaḥ phalarasastu saḥ /
skannaṃ tu kāñcanaṃ śubhraṃ jāyate devabhūṣaṇam // MatsP_114.80 //
teṣāṃ mūtraṃ purīṣaṃ vā dikṣvaṣṭāsu ca sarvaśaḥ /
īśvarānugrahādbhūmir mṛtāṃśca grasate tu tān // MatsP_114.81 //
rakṣaḥpiśācā yakṣāśca sarve haimavatāstu te /
hemakūṭe tu vijñeyā gandharvāḥ sāpsarogaṇāḥ // MatsP_114.82 //
sarve nāgā niṣevante śeṣavāsukitakṣakāḥ /
mahāmerau trayastriṃśat krīḍante yajñiyāḥ śubhāḥ // MatsP_114.83 //
nīlavaiḍūryayukte 'smin siddhā brahmarṣayo 'vasan /
daityānāṃ dānavānāṃ ca śvetaḥ parvata ucyate // MatsP_114.84 //
śṛṅgavān parvataśreṣṭhaḥ pitṝṇāṃ pratisaṃcaraḥ /
ityetāni mayoktāni navavarṣāṇi bhārate // MatsP_114.85 //
bhūtairapi niviṣṭāni gatimanti dhruvāṇi ca /
teṣāṃ vṛddhirbahuvidhā dṛśyate devamānuṣaiḥ /
aśakyā parisaṃkhyātuṃ śraddheyā ca bubhūṣatā // MatsP_114.86 //
Matsya-Purāṇa 115
*manur uvāca
caritaṃ budhaputrasya janārdana mayā śrutam /
śrutaḥ śrāddhavidhiḥ puṇyaḥ sarvapāpapraṇāśanaḥ // MatsP_115.1 //
dhenvāḥ prasūyamānāyāḥ phalaṃ dānasya me śrutam /
kṛṣṇājinapradānaṃ ca vṛṣotsargastathaiva ca // MatsP_115.2 //
śrutvā rūpaṃ narendrasya budhaputrasya keśava /
kautūhalaṃ samutpannaṃ tanmamācakṣva pṛcchataḥ // MatsP_115.3 //
kena karmavipākena sa tu rājā purūravāḥ /
avāpa tādṛśaṃ rūpaṃ saubhāgyamapi cottamam // MatsP_115.4 //
devāṃstribhuvanaśreṣṭhān gandharvāṃśca manoramān /
urvaśī saṃmatā tyaktvā sarvabhāvena taṃ nṛpam // MatsP_115.5 //
*matsya uvāca
śṛṇu karmavipākena yena rājā purūravāḥ /
avāpa tādṛśaṃ rūpaṃ saubhāgyamapi cottamam // MatsP_115.6 //
atīte janmani purā yo 'yaṃ rājā purūravāḥ /
purūravā iti khyāto madradeśādhipo hi saḥ // MatsP_115.7 //
cākṣuṣasyānvaye rājā cākṣuṣasyāntare manoḥ /
sa vai nṛpaguṇairyuktaḥ kevalaṃ rūpavarjitaḥ // MatsP_115.8 //
*ṛṣaya ūcuḥ
purūravā madrapatiḥ karmaṇā kena pārthivaḥ /
babhūva karmaṇā kena rūpavāṃścaiva sūtaja // MatsP_115.9 //
*sūta uvāca
dvijagrāme dvijaśreṣṭho nāmnā cāsītpurūravāḥ /
nadyāḥ kūle mahārājaḥ pūrvajanmani pārthivaḥ // MatsP_115.10 //
sa tu madrapatī rājā yastu nāmnā purūravāḥ /
tasmiñjanmanyasau vipro dvādaśyāṃ tu sadānagha // MatsP_115.11 //
upoṣya pūjayāmāsa rājyakāmo janārdanam /
cakāra sopavāsaśca snānam abhyaṅgapūrvakam // MatsP_115.12 //
upavāsaphalātprāptaṃ rājyaṃ madreṣvakaṇṭakam /
upoṣitas tathābhyaṅgād rūpahīno vyajāyata // MatsP_115.13 //
upoṣitairnarais tasmāt snānam abhyaṅgapūrvakam /
varjanīyaṃ prayatnena rūpaghnaṃ tatparaṃ nṛpa // MatsP_115.14 //
etadvaḥ kathitaṃ sarvaṃ yadvṛttaṃ pūrvajanmani /
madreśvaratvacaritaṃ śṛṇu tasya mahīpateḥ // MatsP_115.15 //
tasya rājaguṇaiḥ sarvaiḥ samupetasya bhūpateḥ /
janānurāgo naivāsīd rūpahīnasya tasya vai // MatsP_115.16 //
rūpakāmaḥ sa madreśas tapase kṛtaniścayaḥ /
rājyaṃ mantrigataṃ kṛtvā jagāma himaparvatam // MatsP_115.17 //
vyavasāyadvitīyastu padbhyam eva mahāyaśāḥ /
draṣṭuṃ sa tīrthasadanaṃ viṣayānte svake nadīm // MatsP_115.18 //
airāvatīti vikhyātāṃ dadarśātimanoramām // MatsP_115.19 //
tuhinagiribhavāṃ mahaughavegāṃ tuhinagabhastisamānaśītalodām // MatsP_115.20 //
tuhinasadṛśahaimavarṇapuñjāṃ tuhinayaśāḥ saritaṃ dadarśa rājā // MatsP_115.21 //
Matsya-Purāṇa 116
*sūta uvāca
sa dadarśa nadīṃ puṇyāṃ divyāṃ haimavatīṃ śubhām /
gandharvaiśca samākīrṇāṃ nityaṃ śakreṇa sevitām // MatsP_116.1 //
surebhamadasaṃsiktāṃ samantāttu virājitām /
madhyena śakracāpābhāṃ tasminnahani sarvadā // MatsP_116.2 //
tapasviśaraṇopetāṃ mahābrāhmaṇasevitām /
dadarśa tapanīyābhāṃ mahārājaḥ purūravāḥ // MatsP_116.3 //
sitahaṃsāvalicchannāṃ kāśacāmararājitām /
sābhiṣiktāmiva satāṃ paśyanprītiṃ parāṃ yayau // MatsP_116.4 //
puṇyāṃ suśītalāṃ hṛdyāṃ manasaḥ prītivardhinīm /
kṣayavṛddhiyutāṃ ramyāṃ somamūrtimivāparām // MatsP_116.5 //
suśītaśīghrapānīyāṃ dvijasaṃghaniṣevitām /
sutāṃ himavataḥ śreṣṭhāṃ cañcadvīcivirājitām // MatsP_116.6 //
amṛtasvādusalilāṃ tāpasairupaśobhitām /
svargārohaṇaniḥśreṇīṃ sarvakalmaṣanāśinīm // MatsP_116.7 //
agryāṃ samudramahiṣīṃ maharṣigaṇasevitām /
sarvalokasya cautsukya-kāriṇīṃ sumanoharām // MatsP_116.8 //
hitāṃ sarvasya lokasya nākamārgapradāyikām /
gokulākulatīrāntāṃ ramyāṃ śaivālavarjitām // MatsP_116.9 //
haṃsasārasasaṃghuṣṭāṃ jalajairupaśobhitām /
āvartanābhigambhīrāṃ dvīporujaghanasthalīm // MatsP_116.10 //
nīlanīrajanetrābhām utphullakamalānanām /
himābhaphenavasanāṃ cakravākādharāṃ śubhām /
balākāpaṅktidaśanāṃ calanmatsyāvalibhruvam // MatsP_116.11 //
svajalodbhūtamātaṃga-ramyakumbhapayodharām /
haṃsanūpurasaṃghuṣṭāṃ mṛṇālavalayāvalīm // MatsP_116.12 //
tasyāṃ rūpamadonmattā gandharvānugatāḥ sadā /
madhyāhnasamaye rājan krīḍantyapsarasāṃ gaṇāḥ // MatsP_116.13 //
tām apsarovinirmuktaṃ vahantīṃ kuṅkumaṃ śubham /
svatīradrumasambhūta-nānāvarṇasugandhinīm // MatsP_116.14 //
taraṃgavrātasaṃkrānta-sūryamaṇḍaladurdṛśam /
surebhajanitāghāta-vikūladvayabhūṣitām // MatsP_116.15 //
śakrebhagaṇḍasalilair devastrīkucacandanaiḥ /
saṃyutaṃ salilaṃ tasyāḥ ṣaṭpadair upasevyate // MatsP_116.16 //
tasyāstīrabhavā vṛkṣāḥ sugandhakusumāñcitāḥ /
tathāpakṛṣṭasaṃbhrānta-bhramarastanitākulāḥ // MatsP_116.17 //
yasyāstīre ratiṃ yānti sadā kāmavaśā mṛgāḥ /
tapovanāśca ṛṣayas tathā devāḥ sahāpsarāḥ // MatsP_116.18 //
labhante yatra pūtāṅgā devebhyaḥ pratimānitāḥ /
striyaśca nākabahulāḥ padmendupratimānanāḥ // MatsP_116.19 //
yā bibharti sadā toyaṃ devasaṃghairapīḍitam /
pulindairnṛpasaṃghaiśca vyāghravṛndairapīḍitam // MatsP_116.20 //
satāmarasapānīyāṃ satāragaganāmalām /
sa tāṃ paśyanyayau rājā satāmīpsitakāmadām // MatsP_116.21 //
yasyāstīraruhaiḥ kāśaiḥ pūrṇaiścandrāṃśusaṃnibhaiḥ /
rājate vividhākārai ramyatīraṃ mahādrumaiḥ /
yā sadā vividhairviprair devaiścāpi niṣevyate // MatsP_116.22 //
yā ca sadā sakalaughavināśaṃ bhaktajanasya karotyacireṇa /
yānugatā saritāṃ hi kadambair yānugatā satataṃ hi munīndraiḥ // MatsP_116.23 //
yā hi sutāniva pāti manuṣyān yā ca yutā satataṃ himasaṃghaiḥ /
yā ca yutā satataṃ suravṛndair yā ca janaiḥ svahitāya śritā vai // MatsP_116.24 //
prayuktā ca kesarigaṇaiḥ karivṛndajuṣṭā saṃtānayuktasalilāpi suvarṇayuktā /
sūryāṃśutāpaparivṛddhivivṛddhaśītā śītāṃśutulyayaśasā dadṛśe nṛpeṇa // MatsP_116.25 //
Matsya-Purāṇa 117
*sūta uvāca
ālokayannadīṃ puṇyāṃ tatsamīrahṛtaśramaḥ /
sa gacchanneva dadṛśe himavantaṃ mahāgirim // MatsP_117.1 //
khamullikhadbhirbahubhir vṛtaṃ śṛṅgaistu pāṇḍuraiḥ /
pakṣiṇāmapi saṃcārair vinā siddhagatiṃ śubhām // MatsP_117.2 //
nadīpravāhasaṃjāta-mahāśabdaiḥ samantataḥ /
asaṃśrutānyaśabdaṃ taṃ śītatoyaṃ manoramam // MatsP_117.3 //
devadāruvanairnīlaiḥ kṛtādhovasanaṃ śubham /
meghottarīyakaṃ śailaṃ dadṛśe sa narādhipaḥ // MatsP_117.4 //
śvetameghakṛtoṣṇīṣaṃ candrārkamukuṭaṃ kvacit /
himānuliptasarvāṅgaṃ kvaciddhātuvimiśritam // MatsP_117.5 //
candanenānuliptāṅgaṃ dattapañcāṅgulaṃ yathā /
śītapradaṃ nidāghe 'pi śilāvikaṭasaṃkaṭam /
sālaktakairapsarasāṃ mudritaṃ caraṇaiḥ kvacit // MatsP_117.6 //
kvacitsaṃspṛṣṭasūryāṃśuṃ kvacic ca tamasāvṛtam /
darīmukhaiḥ kvacidbhīmaiḥ pibantaṃ salilaṃ mahat // MatsP_117.7 //
kvacidvidyādharagaṇaiḥ krīḍadbhirupaśobhitam /
upagītaṃ tathā mukhyaiḥ kiṃnarāṇāṃ gaṇaiḥ kvacit // MatsP_117.8 //
āpānabhūmau galitair gandharvāpsarasāṃ kvacit /
puṣpaiḥ saṃtānakādīnāṃ divyaistam upaśobhitam // MatsP_117.9 //
suptotthitābhiḥ śayyābhiḥ kusumānāṃ tathā kvacit /
mṛditābhiḥ samākīrṇaṃ gandharvāṇāṃ manoramam // MatsP_117.10 //
niruddhapavanairdeśair nīlaśādvalamaṇḍitaiḥ /
kvacic ca kusumairyuktam atyantaruciraṃ śubham // MatsP_117.11 //
tapasviśaraṇaṃ śailaṃ kāmināmatidurlabham /
mṛgairyathānucaritaṃ dantibhinnamahādrumam // MatsP_117.12 //
yatra siṃhaninādena trastānāṃ bhairavaṃ ravam /
dṛśyate na ca saṃśrāntaṃ gajānāmākulaṃ kulam // MatsP_117.13 //
taṭāśca tāpasairyatra kuñjadeśairalaṃkṛtāḥ /
ratnairyasya samutpannais trailokyaṃ samalaṃkṛtam // MatsP_117.14 //
ahīnaśaraṇaṃ nityam ahīnajanasevitam /
ahīnaḥ paśyati girim ahīnaṃ ratnasampadā // MatsP_117.15 //
alpena tapasā yatra siddhiṃ prāpsyanti tāpasāḥ /
yasya darśanamātreṇa sarvakalmaṣanāśanam // MatsP_117.16 //
mahāprapātasampāta-prapātādigatāmbubhiḥ /
vāyunītaiḥ sadā tṛpti-kṛtadeśaṃ kvacitkvacit // MatsP_117.17 //
samālabdhajalaiḥ śṛṅgaiḥ kvacic cāpi samucchritaiḥ /
nityārkatāpaviṣamair agamyairmanasā yutam // MatsP_117.18 //
devadārumahāvṛkṣa-vrajaśākhānirantaraiḥ /
vaṃśastambavanākāraiḥ pradeśairupaśobhitam // MatsP_117.19 //
himachattramahāśṛṅgaṃ prapātaśatanirjharam /
śabdalabhyāmbuviṣamaṃ himasaṃruddhakandaram // MatsP_117.20 //
dṛṣṭvaiva taṃ cārunitambabhūmiṃ mahānubhāvaḥ sa tu madranāthaḥ /
babhrāma tatraiva mudā sametaḥ sthānaṃ tadā kiṃcidathāsasāda // MatsP_117.21 //
Matsya-Purāṇa 118
*sūta uvāca
tasyaiva parvatendrasya pradeśaṃ sumanoramam /
agamyaṃ mānuṣair anyair daivayogād upāgataḥ // MatsP_118.1 //
airāvatī saricchreṣṭhā yasmāddeśādvinirgatā /
meghaśyāmaṃ ca taṃ deśaṃ drumakhaṇḍairanekaśaḥ // MatsP_118.2 //
śālaistālaistamālaiśca karṇikāraiḥ saśāmalaiḥ /
nyagrodhaiśca tathāśvatthaiḥ śirīṣaiḥ śiṃśapadrumaiḥ // MatsP_118.3 //
śleṣmātakair āmalakair harītakavibhītakaiḥ /
bhūrjaiḥ samuñjakair bāṇair vṛkṣaiḥ saptacchadadrumaiḥ // MatsP_118.4 //
mahānimbaistathā nimbair nirguṇḍībhirharidrumaiḥ /
devadārumahāvṛkṣais tathā kāleyakadrumaiḥ // MatsP_118.5 //
padmakaiścandanairbilvaiḥ kapitthai raktacandanaiḥ /
mātāmrariṣṭakākṣoṭair abdakaiśca tathārjunaiḥ // MatsP_118.6 //
hastikarṇaiḥ sumanasaiḥ kovidāraiḥ supuṣpitaiḥ /
prācīnāmalakaiścāpi dhanakaiḥ samarāṭakaiḥ // MatsP_118.7 //
kharjūrairnārikelaiśca priyālāmrātakeṅgudaiḥ /
tantumālair dhavairbhavyaiḥ kāśmīrīparṇibhistathā // MatsP_118.8 //
jātīphalaiḥ pūgaphalaiḥ kaṭphalailāvalīphalaiḥ /
mandāraiḥ kovidāraiśca kiṃśukaiḥ kusumāṃśukaiḥ // MatsP_118.9 //
yavāsaiḥ śamiparṇāsair vetasair ambuvetasaiḥ /
raktātiraṅganāraṅgair hiṅgubhiḥ sapriyaṅgubhiḥ // MatsP_118.10 //
raktāśokais tathāśokair ākallair avicārakaiḥ /
mucukundaistathā kundair āṭarūṣaparūṣakaiḥ // MatsP_118.11 //
kirātaiḥ kiṅkirātaiśca ketakaiḥ śvetaketakaiḥ /
śobhāñjanair añjanaiśca sukaliṅganikoṭakaiḥ // MatsP_118.12 //
suvarṇacāruvasanair drumaśreṣṭhais tathāsanaiḥ /
manmathasya śarākāraiḥ sahakārairmanoramaiḥ // MatsP_118.13 //
pītayūthikayā caiva śvetayūthikayā tathā /
jātyā campakajātyā ca tumbaraiścāpyatumbaraiḥ // MatsP_118.14 //
mocairlocaistu lakucais tilapuṣpakuśeśayaiḥ /
tathā supuṣpāvaraṇaiś cavyakaiḥ kāmivallabhaiḥ // MatsP_118.15 //
puṣpāṅkuraiśca bakulaiḥ pāribhadraharidrakaiḥ /
dhārākadambaiḥ kuṭajaiḥ kadambair girikuṭajaiḥ // MatsP_118.16 //
ādityamustakaiḥ kumbhaiḥ kuṅkumaiḥ kāmavallabhaiḥ /
kaṭphalairbadarairnīpair dīpairiva mahojjvalaiḥ // MatsP_118.17 //
raktaiḥ pālīvanaiḥ śvetair dāḍimaiścampakadrumaiḥ /
bandhūkaiśca subandhūkaiḥ kuñjakānāṃ tu jātibhiḥ // MatsP_118.18 //
kusumaiḥ pāṭalābhiśca mallikākaravīrakaiḥ /
kurabakair himavarair jambūbhir nṛpajambubhiḥ // MatsP_118.19 //
bījapūraiḥ sakarpūrair gurubhiścāgurudrumaiḥ /
bimbaiśca pratibimbaiśca saṃtānakavitānakaiḥ // MatsP_118.20 //
tathā guggulavṛkṣaiśca hintāladhavalekṣubhiḥ /
tṛṇaśūnyaiḥ karavīrair aśokaiś cakramardanaiḥ // MatsP_118.21 //
pīlubhirdhātakībhiśca ciribilvaiḥ samākulaiḥ /
tintiḍīkaistathā lodhrair viḍaṅgaiḥ kṣīrikādrumaiḥ // MatsP_118.22 //
aśmantakaistathā kālair jambīraiḥ śvaitakadrumaiḥ /
bhallātakairindrayavair valgujaiḥ siddhisādhakaiḥ // MatsP_118.23 //
nāgakesaravṛkṣaiśca sukesaramanoharaiḥ /
karamardaiḥ kāsamardair ariṣṭakavariṣṭakaiḥ /
rudrākṣairdrākṣasambhūtaiḥ saptāhvaiḥ putrajīvakaiḥ // MatsP_118.24 //
kaṅkolakairlavaṅgaiśca tvagdrumaiḥ pārijātakaiḥ /
pratānaiḥ pippalīnāṃ ca nāgavalyaśca bhāgaśaḥ // MatsP_118.25 //
marīcasya tathā gulmair navamallikayā tathā /
mṛdvīkāmaṇḍapairmukhyair atimuktakamaṇḍapaiḥ // MatsP_118.26 //
trapuṣairnartikānāṃ ca pratānaiḥ saphalaiḥ śubhaiḥ /
kūṣmāṇḍānāṃ pratānaiśca alābūnāṃ tathā kvacit // MatsP_118.27 //
cirbhiṭasya pratānaiśca paṭolīkāravellakaiḥ /
karkoṭakīvitānaiśca vārtākair bṛhatīphalaiḥ // MatsP_118.28 //
kaṇṭakair mūlakairmūla-śākaistu vividhaistathā /
kahlāraiśca vidāryā ca rurūṭaiḥ svādukaṇṭakaiḥ // MatsP_118.29 //
sabhāṇḍīravidūsāra-rājajambūkavālukaiḥ /
suvarcalābhiḥ sarvābhiḥ sarṣapābhistathaiva ca // MatsP_118.29* //
kākolīkṣīrakākolī chattrayā cāticchatrayā /
kāsamardīsahāsadbhiḥ sakandalasakāṇḍakaiḥ // MatsP_118.29** //
tathā kṣīrakaśākena kālaśākena cāpyatha /
śimbīdhānyaistathā dhānyaiḥ sarvairniravaśeṣataḥ // MatsP_118.29*** //
auṣadhībhirvicitrābhir dīpyamānābhireva ca /
āyuṣyābhiryaśasyābhir balyābhiśca narādhipa // MatsP_118.30 //
jarāmṛtyubhayaghībhiḥ kṣudbhayaghnībhireva ca /
saubhāgyajananībhiśca kutsnābhiścāpyanekaśaḥ // MatsP_118.31 //
tatra veṇulatābhiśca tathā kīcakaveṇubhiḥ /
kāśaiḥ śaśāṅkakāśaiśca śaragulmaistathaiva ca // MatsP_118.32 //
kuśagulmaistathā ramyair gulmaiścekṣor manoramaiḥ /
kārpāsajātivargeṇa durlabhena śubhena ca // MatsP_118.33 //
tathā ca kadalīkhaṇḍair manohāribhiruttamaiḥ /
tathā marakataprakhyaiḥ pradeśaiḥ śādvalānvitaiḥ // MatsP_118.34 //
irāpuṃṣpasamāyuktaiḥ kuṅkamasya ca bhāgaśaḥ /
tagarātiviṣāmāṃsī-granthikaistu surāgadaiḥ // MatsP_118.35 //
suvarṇapuṣpaiśca tathā bhūmipuṣpaistathāparaiḥ /
jambīrakairbhūstṛṇakaiḥ sarasaiḥ saśukaistathā // MatsP_118.36 //
śaṅgaverājamodābhiḥ kuberakapriyālakaiḥ /
jalajaiśca tathā vaṇair nānāvarṇaiḥ sugandhibhiḥ // MatsP_118.37 //
udayādityasaṃkāśaiḥ sūryacandranibhaistathā /
tapanīyasavarṇaiśca atasīpuṣpasaṃnibhaiḥ // MatsP_118.38 //
śūkapattranibhaiścānyaiḥ sthalapattraiśca bhāgaśaḥ /
pañcavarṇaiḥ samākīrṇair bahuvarṇaistathaiva ca // MatsP_118.39 //
draṣṭurdṛṣṭyā hitamudaiḥ kumudaiścandrasaṃnibhaiḥ /
tathā vahniśikhākārair gajavaktrotpalaiḥ śubhaiḥ // MatsP_118.40 //
nīlotpalaiḥ sakahlārair guñjātakakaserukaiḥ /
śṛṅgāṭakamṛṇālaiśca karaṭai rājatotpalaiḥ // MatsP_118.41 //
jalajaiḥ sthalajairmūlaiḥ phalaiḥ puṣpairviśeṣataḥ /
vividhaiścaiva nīvārair munibhojyairnarādhipa // MatsP_118.42 //
na taddhānyaṃ na tatsasyaṃ na tacchākaṃ na tatphalam /
na tanmūlaṃ na tatkandaṃ na tatpuṣpaṃ narādhipa // MatsP_118.43 //
nāgalokodbhavaṃ divyaṃ naralokabhavaṃ ca yat /
anūpotthaṃ vanotthaṃ ca tatra yannāsti pārthivaḥ // MatsP_118.44 //
sadā puṣpaphalaṃ sarvam ajaryam ṛtuyogataḥ /
madreśvaraḥ sa dadṛśe tapasā hyatiyogataḥ // MatsP_118.45 //
dadṛśe ca tathā tatra nānārūpān patatriṇaḥ /
mayūrān śatapattrāṃśca kalaviṅkāṃśca kokilān // MatsP_118.46 //
tathā kādambakānhaṃsān koyaṣṭīn khañjarīṭakān /
kurarānkālakūṭāṃśca khaṭvāṅgān lubdhakāṃs tathā // MatsP_118.47 //
gokṣveḍakāṃstathā kumbhān dhārtarāṣṭrāñśukānbakān /
ghātukāṃścakravākāṃśca kaṭukānṭiṭṭibhān bhaṭān // MatsP_118.48 //
putrapriyān lohapṛṣṭhān gocarmagirivartakān /
pārāvatāṃśca kamalān sārikā jīvajīvakān // MatsP_118.49 //
lāvavartakavārtākān raktavartmaprabhadrakān /
tāmracūḍānsvarṇacūḍān kukkuṭān kāṣṭhakukkuṭān // MatsP_118.50 //
kapiñjalānkalaviṅkāṃs tathā kuṅkumacūḍakān /
bhṛṅgarājān sīrapādān bhūliṅgān ḍiṇḍimān navān // MatsP_118.51 //
mañjulītakadātyūhān bhāradvājāṃstathā caṣān /
etāṃścānyāṃśca subahūn pakṣisaṃghānmanoharān // MatsP_118.52 //
śvāpadānvividhākārān mṛgāṃścaiva mahāmṛgān /
vyāghrānkesariṇaḥ siṃhān dvīpinaḥ śarabhānvṛkān // MatsP_118.53 //
ṛkṣāṃstarakṣūṃśca bahūn golāṅgūlān savānarān /
śaśalomān sakādambān mārjārān vāyuveginaḥ // MatsP_118.54 //
mūṣakānnakulān kāvān siṃhān drumamanoharān /
tathā mattāṃśca mātaṃgān mahiṣān gavayān vṛṣān /
camarān sṛmarāṃścaiva tathā gaurakharānapi // MatsP_118.55 //
urabhrāṃśca tathā meṣān sāraṅgānatha kūkurān /
nīlāṃścaiva mahānālān karālānmṛgamātṛkān // MatsP_118.56 //
sadaṃṣṭrārāmasarabhān krauñcākārakaśambarān /
karālānkṛtamālāṃśca kālapucchāṃśca toraṇān // MatsP_118.57 //
daṃṣṭrānkhaḍgānvarāhāṃśca turaṃgānkharagardabhān /
etān adviṣṭānmadreśo viruddhāṃśca parasparam // MatsP_118.58 //
aviruddhānvane dṛṣṭvā vismayaṃ paramaṃ yayau /
taccāśramapadaṃ puṇyaṃ babhūvātreḥ purā nṛpam // MatsP_118.59 //
tatprasādātprabhāyuktaṃ sthāvarairjaṅgamaistathā /
hiṃsanti hi na cānyonyaṃ hiṃsakāstu parasparam // MatsP_118.60 //
kravyādāḥ prāṇinastatra sarve kṣīraphalāśanāḥ /
nirmitāstatra cātyartham atriṇā sumahātmanā // MatsP_118.61 //
śailānitambadeśeṣu nyavasacca svayaṃ nṛpaḥ /
payaḥ kṣaranti te divyam amṛtasvādukaṇṭakam // MatsP_118.62 //
kvacidrājanmahiṣyaśca kvacidājāśca sarvaśaḥ /
śilāḥ kṣīreṇa sampūrṇā dadhnā cānyatra vā bahiḥ // MatsP_118.63 //
saṃpaśyanparamāṃ prītim avāpa vasudhādhipaḥ /
sarāṃsi tatra divyāni nadyaśca vimalodakāḥ // MatsP_118.64 //
praṇālikāni coṣṇāni śītalāni ca bhāgaśaḥ /
kandarāṇi ca śailasya susevyāni pade pade // MatsP_118.65 //
himapāto na tatrāsti samantātpañcayojanam /
upatyakā suśailasya śikharasya na vidyate // MatsP_118.66 //
tatrāsti rājañchikharaṃ parvatendrasya pāṇḍuram /
himapātaṃ ghanā yatra kurvanti sahitāḥ sadā // MatsP_118.67 //
tatrāsti cāparaṃ śṛṅgaṃ yatra toyaghanā ghanāḥ /
nityamevābhivarṣanti śilābhiḥ śikharaṃ varam // MatsP_118.68 //
tadāśramaṃ manohāri yatra kāmadharā dharā /
suramukhyopayogitvāc chākhināṃ saphalāḥ phalāḥ // MatsP_118.69 //
sadopagītabhramara-surastrīsevitaṃ param /
sarvapāpakṣayakaraṃ śailasyeva prahārakam // MatsP_118.70 //
vānaraiḥ krīḍamānaiśca deśāddeśānnarādhipa /
himapuñjāḥ kṛtāstatra candrabimbasamaprabhāḥ // MatsP_118.71 //
tadāśramaṃ samantācca himasaṃruddhakandaraiḥ /
śailavāṭaiḥ parivṛtam agamyaṃ manujaiḥ sadā // MatsP_118.72 //
pūrvārādhitabhāvo 'sau mahārājaḥ purūravāḥ /
tadāśramapadaṃ prāpto devadevaprasādataḥ // MatsP_118.73 //
tadāśramaṃ śramaśamanaṃ manoharaṃ manoharaiḥ kusumaśatairalaṃkṛtam /
kṛtaṃ svayaṃ ruciramathātriṇā śubhaṃ śubhāvahaṃ ca hi dadṛśe sa madrarāṭ // MatsP_118.74 //
Matsya-Purāṇa 119
*sūta uvāca
tatra yau tau mahāśṛṅgau mahāvarṇau mahāhimau /
tṛtīyaṃ tu tayormadhye śṛṅgamatyantamucchritam // MatsP_119.1 //
nityātaptaśilājātaṃ sadābhraparivarjitam /
tasyādhastādvṛkṣagaṇe diśāṃ bhāge ca paścime // MatsP_119.2 //
jātīlatāparikṣiptaṃ vivaraṃ cārudarśanam /
dṛṣṭvaiva kautukāviṣṭas taṃ viveśa mahīpatiḥ // MatsP_119.3 //
tamasā cātinibiḍaṃ nalvamātraṃ susaṃkaṭam /
nalvamātramatikramya svaprabhābharaṇojjvalam // MatsP_119.4 //
tam ucchritam athātyantaṃ gambhīraṃ parivartulam /
na tatra sūryastapati na virājati candramāḥ // MatsP_119.5 //
tathāpi divasākāraṃ prakāśaṃ tadaharniśam /
krośādhikaparīmāṇaṃ sarasā ca virājitam // MatsP_119.6 //
samantātsarasastasya śailalagnā tu vedikā /
sauvarṇai rājatairvṛkṣair vidrumairupaśobhitam // MatsP_119.7 //
nānāmāṇikyakusumaiḥ suprabhābharaṇojjvalaiḥ /
tasminsarasi padmāni padmarāgacchadāni tu // MatsP_119.8 //
vajrakesarajālāni sugandhīni tathā yutam /
pattrair marakatair nīlair vaiḍūryasya mahīpate // MatsP_119.9 //
karṇikāśca tathā teṣāṃ jātarūpasya pārthiva /
tasminsarasi yā bhūmir na sā vajrasamākulā // MatsP_119.10 //
nānāratnairupacitā jalajānāṃ samāśrayaḥ /
kapardikānāṃ śuktīnāṃ śaṅkhānāṃ ca mahīpate // MatsP_119.11 //
makarāṇāṃ ca matsyānāṃ caṇḍānāṃ kacchapaiḥ saha /
tatra marakatakhaṇḍāni vajrāṇāṃ ca sahasraśaḥ // MatsP_119.12 //
padmarāgendranīlāni mahānīlāni pārthiva /
puṣparāgāṇi sarvāṇi tathā karkoṭakāni ca // MatsP_119.13 //
tutthakasya tu khaṇḍāni tathā śeṣasya bhāgaśaḥ /
rājāvartasya mukhyasya rucirākṣasya cāpyatha // MatsP_119.14 //
sūryendukāntayaścaiva nīlo varṇāntimaśca yaḥ /
jyotīrasasya ramyasya syamantasya ca bhāgaśaḥ // MatsP_119.15 //
suroragavalakṣāṇāṃ sphaṭikasya tathaiva ca /
gomedapittakānāṃ ca dhūlīmarakatasya ca // MatsP_119.16 //
vaiḍūryasaugandhikayos tathā rājamaṇernṛpa /
vajrasyaiva ca mukhyasya tathā brahmamaṇerapi // MatsP_119.17 //
muktāphalāni muktānāṃ tārāvigrahadhāriṇām // MatsP_119.18 //
sukhoṣṇaṃ caiva tattoyaṃ snānācchītavināśanam /
vaiḍūryasya śilā madhye sarasastasya śobhanā // MatsP_119.19 //
pramāṇena tathā sā ca dve ca rājandhanuḥśate /
caturasrā tathā ramyā tapasā nirmitātriṇā // MatsP_119.20 //
biladvārasamo deśo yatra yatra hiraṇmayaḥ /
pradeśaḥ sa tu rājendra dvīpe tasminmanohare // MatsP_119.21 //
tathā puṣkariṇī ramyā tasminrājañśilātale /
suśītāmalapānīyā jalajaiśca virājitā // MatsP_119.22 //
ākāśapratimā rājaṃś caturasrā manoharā /
tasyāstadudakaṃ svādu laghu śītaṃ sugandhikam // MatsP_119.23 //
na kṣiṇoti yathā kaṇṭhaṃ kukṣiṃ nāpūrayatyapi /
tṛptiṃ vidhatte paramāṃ śarīre ca mahatsukham // MatsP_119.24 //
madhye tu tasyāḥ prāsādaṃ nirmitaṃ tapasātriṇā /
rukmasetupraveśāntaṃ sarvaratnamayaṃ śubham // MatsP_119.25 //
śaśāṅkaraśmeḥ saṃkāśaṃ prāsādaṃ rājataṃ hitam /
ramyavaiḍūryasopānaṃ vidrumāmalasārakam // MatsP_119.26 //
indranīlamahāstambhaṃ marakatāsaktavedikam /
vajrāṃśujālaiḥ sphuritaṃ ramyaṃ dṛṣṭimanoramam // MatsP_119.27 //
prāsāde tatra bhagavān devadevo janārdanaḥ /
bhogibhogāvalīsuptaḥ sarvālaṃkārabhūṣitaḥ // MatsP_119.28 //
jānunākuñcitastveko devadevasya cakriṇaḥ /
phaṇīndrasaṃniviṣṭo 'ṅghrir dvitīyaśca tathānagha // MatsP_119.29 //
lakṣayutsaṅgagato 'ṅghristu śeṣabhogapraśāyinaḥ /
phaṇīndrabhogasaṃnyasta-bāhuḥ keyūrabhūṣaṇaḥ // MatsP_119.30 //
aṅgulīpṛṣṭhavinyasta-devaśīrṣadharaṃ bhujam /
ekaṃ vai devadevasya dvitīyaṃ tu prasāritam // MatsP_119.31 //
samākuñcitajānustha-maṇibandhena śobhitam /
kiṃcidākuñcitaṃ caiva nābhideśakarasthitam // MatsP_119.32 //
tṛtīyaṃ tu bhujaṃ tasya caturthaṃ tu tathā śṛṇu /
āttasaṃtānakusumaṃ ghrāṇadeśānusarpiṇam // MatsP_119.33 //
lakṣmyā saṃvāhyamānāṅghriḥ padmapattranibhaiḥ karaiḥ /
saṃtānamālāmukuṭaṃ hārakeyūrabhūṣitam // MatsP_119.34 //
bhūṣitaṃ ca tathā devam aṅgadairaṅgulīyakaiḥ /
phaṇīndraphaṇavinyasta-cāruratnaśirojjvalam // MatsP_119.35 //
ajñātavastucaritaṃ pratiṣṭhitam athātriṇā /
siddhānupūjyaṃ satataṃ saṃtānakusumārcitam // MatsP_119.36 //
divyagandhānuliptāṅgaṃ divyadhūpena dhūpitam /
surasaiḥ suphalairhṛdyaiḥ siddhairupahṛtaiḥ sadā // MatsP_119.37 //
śobhitottamapārśvaṃ taṃ devamutpalaśīrṣakam /
tataḥ sammukham udvīkṣya vavande sa narādhipaḥ // MatsP_119.38 //
jānubhyāṃ śirasā caiva gatvā bhūmiṃ yathāvidhi /
nāmnāṃ sahasreṇa tadā tuṣṭāva madhusūdanam // MatsP_119.39 //
pradakṣiṇamatho cakre sa tūtthāya punaḥ punaḥ /
ramyamāyatanaṃ dṛṣṭvā tatrovāsāśrame punaḥ // MatsP_119.40 //
bilādbahirguhāṃ kāṃcid āśritya sumanoharām /
tapaścakāra tatraiva pūjayanmadhusūdanam // MatsP_119.41 //
nānāvidhaistathā puṣpaiḥ phalamūlaiḥ sagorasaiḥ /
nityaṃ triṣavaṇasnāyī vahnipūjāparāyaṇaḥ // MatsP_119.42 //
devavāpījalaiḥ kurvan satataṃ prāṇadhāraṇam /
sarvāhāraparityāgaṃ kṛtvā tu manujeśvaraḥ // MatsP_119.43 //
anāstṛtaguhāśāyī kālaṃ nayati pārthivaḥ /
tyaktāhārakriyaścaiva kevalaṃ toyato nṛpaḥ /
na tasya glānimāyāti śarīraṃ ca tadadbhutam // MatsP_119.44 //
evaṃ sa rājā tapasi prasaktaḥ sampūjayandevavaraṃ sadaiva /
tatrāśrame kālamuvāsa kaṃcit svargopame duḥkham avindamānaḥ // MatsP_119.45 //
Matsya-Purāṇa 120
sa tvāśramapade ramye tyaktāhāraparicchadaḥ /
krīḍāvihāraṃ gandharvaiḥ paśyannapsarasāṃ saha // MatsP_120.1 //
kṛtvā puṣpoccayaṃ bhūri granthayitvā tathā srajaḥ /
agraṃ nivedya devāya gandharvebhyastadā dadau // MatsP_120.2 //
puṣpoccayaprasaktānāṃ krīḍantīnāṃ yathāsukham /
ceṣṭā nānāvidhākārāḥ paśyannapi na paśyati // MatsP_120.3 //
kācitpuṣpoccaye saktā latājālena veṣṭitā /
sakhījanena saṃtyaktā kāntenābhisamujjhitā // MatsP_120.4 //
kācitkamalagandhābhā niḥśvāsapavanāhṛtaiḥ /
madhupairākulamukhī kāntena parimocitā // MatsP_120.5 //
makarandasabhākrānta-nayanā kācidaṅganā /
kāntaniḥśvāsavātena nīrajaskakṛtekṣaṇā // MatsP_120.6 //
kācid uccīya puṣpāṇi dadau kāntasya bhāminī /
kāntasaṃgrathitaiḥ puṣpai rarāja kṛtaśekharā // MatsP_120.7 //
uccīya svayam udgrathya kāntena kṛtaśekharā /
kṛtakṛtyamivātmānaṃ mene manmathavardhinī // MatsP_120.8 //
astvasmingahane kuñje viśiṣṭakusumā latā /
kācidevaṃ raho nītā ramaṇena riraṃsunā // MatsP_120.9 //
kāntasaṃnāmitalatā kusumāni vicinvatī /
sarvābhyaḥ kācidātmānaṃ mene sarvaguṇādhikam // MatsP_120.10 //
kāścitpaśyati bhūpālaṃ nalinīṣu pṛthakpṛthak /
krīḍamānāstu gandharvair devarāmā manoramāḥ // MatsP_120.11 //
kācid ātāḍayat kāntam udakena śucismitā /
tāḍyamānātha kāntena prītiṃ kācidupāyayau // MatsP_120.12 //
kāntaṃ ca tāḍayāmāsa jātakhedā varāṅganā /
adṛśyata varārohā śvāsanṛtyatpayodharā // MatsP_120.13 //
kāntāmbutāḍanākṛṣṭa-keśapāśanibandhanā /
keśākulamukhī bhāti madhupairiva padminī // MatsP_120.14 //
svacakṣuḥsadṛśaiḥ puṣpaiḥ saṃchanne nalinīvane /
channā kācic cirātprāptā kāntenānviṣya yatnataḥ // MatsP_120.15 //
snātā śītāpadeśena kācitprāhāṅganā bhṛśam /
ramaṇāliṅganaṃ cakre mano 'bhilaṣitaṃ ciram // MatsP_120.16 //
jalārdravasanaṃ sūkṣmam aṅgalīnaṃ śucismitā /
dhārayantī janaṃ cakre kācit tatra samanmatham // MatsP_120.17 //
kaṇṭhamālyaguṇaiḥ kācit kāntena kṛṣyatāmbhasi /
truṭyatsragdāmapatitaṃ ramaṇaṃ prāhasacciram // MatsP_120.18 //
kācidbhugnā sakhīdatta-jānudeśe nakhakṣatā /
saṃbhrāntā kāntaśaraṇaṃ magnā kācidgatā ciram // MatsP_120.19 //
kācitpṛṣṭhakṛtādityā keśanistoyakāriṇī /
śilātalagatā bhartrā dṛṣṭā kāmārtacakṣuṣā // MatsP_120.20 //
kṛttamālyaṃ vilulitaṃ saṃkrāntakucakuṅkumam /
ratikrīḍitakānteva rarāja tatsarodakam // MatsP_120.21 //
susnātadevagandharva-devarāmāgaṇena ca /
pūjyamānaṃ ca dadṛśe devadevaṃ janārdanam // MatsP_120.22 //
kvacic ca dadṛśe rājā latāgṛhagatāḥ striyaḥ /
maṇḍayantīḥ svagātrāṇi kāntasaṃnyastamānasāḥ // MatsP_120.23 //
kācid ādarśanakarā vyagrā dūtīmukhodgatam /
śṛṇvatī kāntavacanam adhikā tu tathā babhau // MatsP_120.24 //
kācit satvaritā dūtyā bhūṣaṇānāṃ viparyayam /
kurvāṇā naiva bubudhe manmathāviṣṭacetanā // MatsP_120.25 //
vāyununnātisurabhi-kusumotkaramaṇḍite /
kācitpibantī dadṛśe maireyaṃ nīlaśādvale // MatsP_120.26 //
pāyayāmāsa ramaṇaṃ svayaṃ kācidvarāṅganā /
kācitpapau varārohā kāntapāṇisamarpitam // MatsP_120.27 //
kācitsvanetracapala-nīlotpalayutaṃ payaḥ /
pītvā papraccha ramaṇaṃ kva gate te mamotpale // MatsP_120.28 //
tvayaiva pītau tau nūnam ityuktā ramaṇena sā /
tathā viditvā mugdhatvād babhūva vrīḍitā bhṛśam // MatsP_120.29 //
kācitkāntārpitaṃ subhrūḥ kāntapītāvaśeṣitam /
saviśeṣarasaṃ pānaṃ papau manmathavardhanam // MatsP_120.30 //
āpānagoṣṭhīṣu tathā tāsāṃ sa narapuṃgavaḥ /
śuśrāva vividhaṃ gītaṃ tantrīsvaravimiśritam // MatsP_120.31 //
pradoṣasamaye tāśca devadevaṃ janārdanam /
rājansadopanṛtyanti nānāvādyapuraḥsarāḥ // MatsP_120.32 //
yāmamātre gate rātrau vinirgatya guhāmukhāt /
āvasansaṃyutāḥ kāntaiḥ pararddhiracitāṃ guhām // MatsP_120.33 //
nānāgandhānvitalatāṃ nānāgandhasugandhinīm /
nānāvicitraśayanāṃ kusumotkaramaṇḍitām // MatsP_120.34 //
evam apsarasāṃ paśyan krīḍitāni sa parvate /
tapastepe mahārājan keśavārpitamānasaḥ // MatsP_120.35 //
tamūcurnṛpatiṃ gatvā gandharvāpsarasāṃ gaṇāḥ /
rājansvargopamaṃ deśam imaṃ prāpto 'syariṃdama // MatsP_120.36 //
vayaṃ hi te pradāsyāmo manasaḥ kāṅkṣitānvarān /
tānādāya gṛhaṃ gaccha tiṣṭheha yadi vā punaḥ // MatsP_120.37 //
*rājovāca
amoghadarśanāḥ sarve bhavantastvamitaujasaḥ /
varaṃ vitaratādyaiva prasādaṃ madhusūdanāt // MatsP_120.38 //
evamastvityathoktastaiḥ sa tu rājā purūravāḥ /
tatrovāsa sukhī māsaṃ pūjayāno janārdanam // MatsP_120.39 //
priya eva sadaivāsīd gandharvāpsarasāṃ nṛpaḥ /
tutoṣa sa jano rājñas tasyālaulyena karmaṇā // MatsP_120.40 //
māsasya madhye sa nṛpaḥ praviṣṭastadāśramaṃ ratnasahasracitram /*
toyāśanastatra hyuvāsa māsaṃ yāvatsitānto nṛpa phālgunasya // MatsP_120.41 //*
phālgunāmalapakṣānte rājā svapne purūravāḥ /
tasyaiva devadevasya śrutavāngaditaṃ śubham // MatsP_120.42 //
rātryāmasyāṃ vyatītāyām atriṇā tvaṃ sameṣyasi /
tena rājansamāgamya kṛtakṛtyo bhaviṣyasi // MatsP_120.43 //
svapnamevaṃ sa rājarṣir dṛṣṭvā devendravikramaḥ /
pratyūṣakāle vidhivat snātaḥ sa prayatendriyaḥ // MatsP_120.44 //
kṛtakṛtyo yathākāmaṃ pūjayitvā janārdanam /
dadarśātriṃ muniṃ rājā pratyakṣaṃ tapasāṃ nidhim // MatsP_120.45 //
svapnaṃ tu devadevasya nyavedayata dhārmikaḥ /
tataḥ śuśrāva vacanaṃ devatānāṃ samīritam // MatsP_120.46 //
evametanmahīpāla nātra kāryā vicāraṇā /
evaṃ prasādaṃ samprāpya devadevājjanārdanāt // MatsP_120.47 //
kṛtadevārcano rājā tathā hutahutāśanaḥ /
sarvānkāmānavāpto 'sau varadānena keśavāt // MatsP_120.48 //
Matsya-Purāṇa 121
*sūta uvāca
tasyāśramasyottaratas tripurāriniṣevitaḥ /
nānāratnamayaiḥ śṛṅgaiḥ kalpadrumasamanvitaiḥ // MatsP_121.1 //
madhye himavataḥ pṛṣṭhe kailāso nāma parvataḥ /
tasminnivasati śrīmān kuberaḥ saha guhyakaiḥ // MatsP_121.2 //
apsaro 'nugupto rājā modate hyalakādhipaḥ /
kailāsapādasambhūtaṃ puṇyaṃ śītajalaṃ śubham // MatsP_121.3 //
mandodakaṃ nāma saraḥ payastu dadhisaṃnibham /
tasmāt pravahate divyā nadī mandākinī śubhā // MatsP_121.4 //
divyaṃ ca nandanaṃ tatra tasyāstīre mahadvanam /
prāguttareṇa kailāsād divyaṃ saugandhikaṃ girim // MatsP_121.5 //
sarvadhātumayaṃ divyaṃ suvelaṃ parvataṃ prati /
candraprabho nāma giriḥ yaḥ śubhro ratnasaṃnibhaḥ // MatsP_121.6 //
tatsamīpe saro divyam acchodaṃ nāma viśrutam /
tasmātprabhavate divyā nadī hyacchodakā śubhā // MatsP_121.7 //
tasyāstīre vanaṃ divyaṃ mahaccaitrarathaṃ śubham /
tasmingirau nivasati maṇibhadraḥ sahānugaḥ // MatsP_121.8 //
yakṣasenāpatiḥ krūro guhyakaiḥ parivāritaḥ /
puṇyā mandākinī nāma nadī hyacchodakā śubhā // MatsP_121.9 //
mahīmaṇḍalamadhye tu praviṣṭe tu mahodadhim /
kailāsadakṣiṇe prācyāṃ śivaṃ sarvauṣadhiṃ girim // MatsP_121.10 //
manaḥśilāmayaṃ divyaṃ suvelaṃ parvataṃ prati /
lohito hemaśṛṅgastu giriḥ sūryaprabho mahān // MatsP_121.11 //
tasya pāde mahaddivyaṃ lohitaṃ sumahatsaraḥ /
tasmātprabhavate puṇyo lauhityaśca nado mahān // MatsP_121.12 //
divyāraṇyaṃ viśokaṃ ca tasya tīre mahadvanam /
tasmingirau nivasati yakṣo maṇidharo vaśī // MatsP_121.13 //
saumyaiḥ sudhārmikaiścaiva guhyakaiḥ parivāritaḥ /
kailāsātpaścimodīcyāṃ kakudmānauṣadhīgiriḥ // MatsP_121.14 //
kakudmati ca rudrasya utpattiśca kakudminaḥ /
tadañjanaṃ traikakudaṃ śailaṃ trikakudaṃ prati // MatsP_121.15 //
sarvadhātumayastatra sumahānvaidyuto giriḥ /
tasya pāde mahaddivyaṃ mānasaṃ siddhasevitam // MatsP_121.16 //
tasmātprabhavate puṇyā sarayūrlokapāvanī /
yasyāstīre vanaṃ divyaṃ vaibhrājaṃ nāma viśrutam // MatsP_121.17 //
kuberānucarastasmin prahetitanayo vaśī /
brahmadhātā nivasati rākṣaso 'nantavikramaḥ // MatsP_121.18 //
kailāsātpaścimāmāśāṃ divyaḥ sarvauṣadhigiriḥ /
varuṇaḥ parvataśreṣṭho rukmadhātuvibhūṣitaḥ // MatsP_121.19 //
bhavasya dayitaḥ śrīmān parvato haimasaṃnibhaḥ /
śātakaumbhamayairdivyaiḥ śilājālaiḥ samācitaḥ // MatsP_121.20 //
śatasaṅkhyais tāpanīyaiḥ śṛṅgairdivamivollikhan /
śṛṅgavānsumahādivyo durgaḥ śailo mahācitaḥ // MatsP_121.21 //
tasmingirau nivasati giriśo dhūmralohitaḥ /
tasya pādātprabhavati śailodaṃ nāma tatsaraḥ // MatsP_121.22 //
tasmātprabhavate puṇyā nadī śailodakā śubhā /
sā cakṣusī tayormadhye praviṣṭā paścimodadhim // MatsP_121.23 //
astyuttareṇa kailāsāc chivaḥ sarvauṣadho giriḥ /
gauraṃ tu parvataśreṣṭhaṃ haritālamayaṃ prati // MatsP_121.24 //
hiraṇyaśṛṅgaḥ sumahād-ivyauṣadhimayo giriḥ /
tasya pāde mahaddivyaṃ saraḥ kāñcanavālukam // MatsP_121.25 //
ramyaṃ bindusaro nāma yatra rājā bhagīrathaḥ /
gaṅgārthe sa tu rājarṣir uvāsa bahulāḥ samāḥ // MatsP_121.26 //
divaṃ yāsyantu me pūrve gaṅgātoyāplutāsthikāḥ /
tatra tripathagā devī prathamaṃ tu pratiṣṭhitā // MatsP_121.27 //
somapādātprasūtā sā saptadhā pravibhajyate /
yūpā maṇimayāstatra vimānāśca hiraṇmayāḥ // MatsP_121.28 //
tatreṣṭvā kratubhiḥ siddhaḥ śakraḥ suragaṇaiḥ saha /
divyaśchāyāpathas tatra nakṣatrāṇāṃ tu maṇḍalam // MatsP_121.29 //
dṛśyate bhāsurā rātrau devī tripathagā tu sā /
antarikṣaṃ divaṃ caiva bhāvayitvā bhuvaṃ gatā // MatsP_121.30 //
bhavottamāṅge patitā saṃruddhā yogamāyayā /
tasyā ye bindavaḥ kecit kruddhāyāḥ patitā bhuvi // MatsP_121.31 //
kṛtaṃ tu tairbahusaras tato bindusaraḥ smṛtam /
tatastasyā niruddhāyā bhavena sahasā ruṣā // MatsP_121.32 //
jñātvā tasyā hyabhiprāyaṃ krūraṃ devyāścikīrṣitam /
bhittvā viśāmi pātālaṃ srotasā gṛhya śaṃkaram // MatsP_121.33 //
athāvalepaṃ taṃ jñātvā tasyāḥ kruddhastu śaṃkaraḥ /
tirobhāvayituṃ buddhir āsīdaṅgeṣu tāṃ nadīm // MatsP_121.34 //
etasminneva kāle tu dṛṣṭvā rājānamagrataḥ /
dhamanīsaṃtataṃ kṣīṇaṃ kṣudhāvyākulitendriyam // MatsP_121.35 //
anena toṣitaścāhaṃ nadyarthe pūrvameva tu /
buddhvā'sya varadānaṃ tu tataḥ kopaṃ nyayacchata // MatsP_121.36 //
brahmaṇo vacanaṃ śrutvā yaduktaṃ dhārayannadīm /
tato visarjayāmāsa saṃruddhāṃ svena tejasā // MatsP_121.37 //
nadīṃ bhagīrathasyārthe tapasogreṇa toṣitaḥ /
tato visarjayāmāsa sapta srotāṃsi gaṅgayā // MatsP_121.38 //
trīṇi prācīmabhimukhaṃ pratīcīṃ trīṇyathaiva tu /
srotāṃsi tripathāyāstu pratyapadyanta saptadhā // MatsP_121.39 //
nalinī hlādinī caiva pāvanī caiva prācyagā /
sītā cakṣuśca sindhuśca tisrastā vai pratīcyagāḥ // MatsP_121.40 //
saptamī tvanugā tāsāṃ dakṣiṇena bhagīratham /
tasmādbhāgīrathī sā vai praviṣṭā dakṣiṇodadhim // MatsP_121.41 //
sapta caitāḥ plāvayanti varṣaṃ tu himasāhvayam /
prasūtāḥ sapta nadyastu śubhā bindusarodbhavāḥ // MatsP_121.42 //
tāndeśānplāvayanti sma mlecchaprāyāṃśca sarvaśaḥ /
saśailānkukurānraudhrān barbarānyavanānkhasān // MatsP_121.43 //
pulikāṃśca kulatthāṃśca aṅgalokyānvarāṃśca yān /
kṛtvā dvidhā himavantaṃ praviṣṭā dakṣiṇodadhim // MatsP_121.44 //
atha vīramarūṃścaiva kālikāṃścaiva śūlikān /
tukarānbarbarākārān pahlavānpāradāñchakān // MatsP_121.45 //
etāñjanapadāṃścakṣuḥ plāvayitvodadhiṃ gatā /
daradorjaguḍāṃścaiva gāndhārānaurasānkuhūn // MatsP_121.46 //
śivapaurānindramarūn vasatīnsamatejasam /
saindhavānurvasānbarbān kupathānbhīmaromakān // MatsP_121.47 //
śunāmukhāṃścordamarūn sindhuretānniṣevate /
gandharvānkinnarānyakṣān rakṣovidyādharoragān // MatsP_121.48 //
kalāpagrāmakāṃścaiva tathā kimpuruṣānnarān /
kirātāṃśca pulindāṃśca kurūnvai bhāratānapi // MatsP_121.49 //
pāñcālānkauśikānmatsyān māgadhāṅgāṃstathaiva ca /
brahmottarāṃśca vaṅgāṃśca tāmraliptāṃstathaiva ca // MatsP_121.50 //
etāñjanapadānāryān gaṅgā bhāvayate śubhā /
tataḥ pratihatā vindhye praviṣṭā dakṣiṇodadhim // MatsP_121.51 //
tatastu hlādinī puṇyā prācīnābhimukhī yayau /
plāvayantyupakāṃścaiva niṣādānapi sarvaśaḥ // MatsP_121.52 //
dhīvarānṛṣikāṃścaiva tathā nalimukhānapi /
kekarānekakarṇāṃśca kirātānapi caiva hi // MatsP_121.53 //
kālañjarānvikarṇāṃśca kuśikānsvargabhaumakān /
sā maṇḍale samudrasya tīre bhūtvā tu sarvaśaḥ // MatsP_121.54 //
tatastu nalinī cāpi prācīmeva diśaṃ yayau /
kupathānplāvayantī sā indradyumnasarāṃsyapi // MatsP_121.55 //
tathā kharapathāndeśān vetraśaṅkupathānapi /
madhyenojjānakamarūn kuthaprāvaraṇānyayau // MatsP_121.56 //
indradvīpasamīpe tu praviṣṭā lavaṇodadhim /
tatastu pāvanī prāyāt prācīmāśāṃ javena tu // MatsP_121.57 //
tomarānplāvayatī ca haṃsamārgānsamūhakān /
pūrvāndeśāṃśca sevantī bhittvā sā bahudhā girim /
karṇaprāvaraṇānprāpya gatā sāśvamukhānapi // MatsP_121.58 //
siktvā parvatameruṃ sā gatvā vidyādharānapi /
śaimimaṇḍalakoṣṭhaṃ tu sā praviṣṭā mahatsaraḥ // MatsP_121.59 //
tāsāṃ nadyupanadyo 'nyāḥ śataśo 'tha sahasraśaḥ /
upagacchanti tā nadyo yato varṣati vāsavaḥ // MatsP_121.60 //
tīre vaṃśaukasārāyāḥ surabhirnāma tadvanam /
hiraṇyaśṛṅgo vasati vidvānkauberako vaśī // MatsP_121.61 //
yajñādapetaḥ sumahān amitaujāḥ suvikramaḥ /
tatrāgastyaiḥ parivṛtā vidvabhirdbrahmarākṣasaiḥ // MatsP_121.62 //
kuberānucarā hyete catvārastatsamāśritāḥ /
evameva tu vijñeyā siddhiḥ parvatavāsinām // MatsP_121.63 //
paraspareṇa dviguṇā dharmataḥ kāmato 'rthataḥ /
hemakūṭasya pṛṣṭhe tu sarpāṇāṃ tatsaraḥ smṛtam // MatsP_121.64 //
sarasvatī prabhavati tasmājjyotiṣmatī tu yā /
avagāḍhe hyubhayataḥ samudrau pūrvapaścimau // MatsP_121.65 //
saro viṣṇupadaṃ nāma niṣadhe parvatottame /
yasmādagre prabhavati gandharvānukule ca te // MatsP_121.66 //
meroḥ pārśvātprabhavati hradaścandraprabho mahān /
jambūścaiva nadī puṇyā yasyāṃ jāmbūnadaṃ smṛtam // MatsP_121.67 //
payodastu hrado nīlaḥ sa śubhraḥ puṇḍarīkavān /
puṇḍarīkātpayodācca tasmād dve samprasūyatām // MatsP_121.68 //
sarasastu sarastvetat smṛtamuttaramānasam /
mṛgyā ca mṛgakāntā ca tasmād dve samprasūyatām // MatsP_121.69 //
hradāḥ kuruṣu vikhyātāḥ padmamīnakulākulāḥ /
nāmnā te vai jayā nāma dvādaśodadhisaṃnibhāḥ // MatsP_121.70 //
tebhyaḥ śāntī ca madhvī ca dve nadyau samprasūyatām /
kimpuruṣādyāni yānyaṣṭau teṣu devo na varṣati // MatsP_121.71 //
udbhidānyudakānyatra pravahanti saridvarāḥ /
balāhakaśca ṛṣabho cakro maināka eva ca // MatsP_121.72 //
viniviṣṭāḥ pratidiśaṃ nimagnā lavaṇāmbudhim /
candrakāntastathā droṇaḥ sumahāṃśca śiloccayaḥ // MatsP_121.73 //
udgāyatā udīcyāṃ tu avagāḍhā mahodadhim /
cakro badhirakaścaiva tathā nāradaparvataḥ // MatsP_121.74 //
pratīcīmāyatāste vai pratiṣṭhāste mahodadhim /
jīmūto drāvaṇaścaiva mainākaścandraparvataḥ // MatsP_121.75 //
āyatāste mahāśailāḥ samudraṃ dakṣiṇaṃ prati /
cakramainākayormadhye divi san dakṣiṇāpathe // MatsP_121.76 //
tatra saṃvartako nāma so 'gniḥ pibati tajjalam /
agniḥ samudravāsastu aurvo 'sau vaḍavāmukhaḥ // MatsP_121.77 //
ityete parvatāviṣṭāś catvāro lavaṇodadhim /
chidyamāneṣu pakṣeṣu purā indrasya vai bhayāt // MatsP_121.78 //
teṣāṃ tu dṛśyate candre śukle kṛṣṇe samāplutiḥ /
te bhāratasya varṣasya bhedā yena prakīrtitāḥ // MatsP_121.79 //
ihoditasya dṛśyante anye tvanyatra coditāḥ /
uttarottarameteṣāṃ varṣam udricyate guṇaiḥ // MatsP_121.80 //
ārogyāyuḥpramāṇābhyāṃ dharmataḥ kāmato 'rthataḥ /
samanvitāni bhūtāni teṣu varṣeṣu bhāgaśaḥ // MatsP_121.81 //
vasanti nānājātīni teṣu sarveṣu tāni vai /
ityetaddhārayadviśvaṃ pṛthvī jagadidaṃ sthitā // MatsP_121.82 //
Matsya-Purāṇa 122
*sūta uvāca
śākadvīpasya vakṣyāmi yathāvadiha niścayam /
kathyamānaṃ nibodha tvaṃ śākaṃ dvīpaṃ dvijottamāḥ // MatsP_122.1 //
jambūdvīpasya vistārād dviguṇastasya vistaraḥ /
vistārāttriguṇaścāpi pariṇāhaḥ samantataḥ // MatsP_122.2 //
tenāvṛtaḥ samudro 'yaṃ dvīpena lavaṇodadhiḥ /
tatra puṇyā janapadāś cirācca mriyate janaḥ // MatsP_122.3 //
kuta eva ca durbhikṣaṃ kṣamātejoyuteṣviha /
tatrāpi parvatāḥ śubhrāḥ saptaiva maṇibhūṣitāḥ // MatsP_122.4 //
śākadvīpādiṣu tveṣu sapta sapta nagās triṣu /
ṛjvāyatāḥ pratidiśaṃ niviṣṭā varṣaparvatāḥ // MatsP_122.5 //
ratnākarādināmānaḥ sānumanto mahācitāḥ /
samoditāḥ pratidiśaṃ dvīpavistāramānataḥ // MatsP_122.6 //
ubhayatrāvagāḍhau ca lavaṇakṣīrasāgarau /
śākadvīpe tu vakṣyāmi sapta divyānmahācalān // MatsP_122.7 //
devarṣigandharvayutaḥ prathamo merurucyate /
prāgāyataḥ sa sauvarṇa udayo nāma parvataḥ // MatsP_122.8 //
tatra meghāstu vṛṣṭyarthaṃ prabhavantyapayānti ca /
tasyāpareṇa sumahāñ jaladhāro mahāgiriḥ // MatsP_122.9 //
sa vai candraḥ samākhyātaḥ sarvauṣadhisamanvitaḥ /
tasmānnityamupādatte vāsavaḥ paramaṃ jalam // MatsP_122.10 //
nārado nāma caivokto durgaśailo mahācitaḥ /
tatrācalau samutpannau pūrvaṃ nāradaparvatau // MatsP_122.11 //
tasyāpareṇa sumahāñ śyāmo nāma mahāgiriḥ /
yatra śyāmatvamāpannāḥ prajāḥ pūrvamimāḥ kila // MatsP_122.12 //
sa eva dundubhirnāma śyāmaparvatasaṃnibhaḥ /
śabdamṛtyuḥ purā tasmin dundubhistāḍitaḥ suraiḥ // MatsP_122.13 //
ratnamālāntaramayaḥ śālmalaścāntarālakṛt /
tasyāpareṇa rajato mahānasto giriḥ smṛtaḥ // MatsP_122.14 //
sa vai somaka ityukto devairyatrāmṛtaṃ purā /
saṃbhṛtaṃ ca hṛtaṃ caiva māturarthe garutmatā // MatsP_122.15 //
tasyāpare cāmbikeyaḥ sumanāścaiva sa smṛtaḥ /
hiraṇyākṣo varāheṇa tasmiñchaile niṣūditaḥ // MatsP_122.16 //
āmbikeyātparo ramyaḥ sarvauṣadhiniṣevitaḥ /
vibhrājastu samākhyātaḥ sphāṭikastu mahāngiriḥ // MatsP_122.17 //
yasmādvibhrājate vahnir vibhrājastena sa smṛtaḥ /
saiveha keśavetyukto yato vāyuḥ pravāti ca // MatsP_122.18 //
teṣāṃ varṣāṇi vakṣyāmi parvatānāṃ dvijottamāḥ /
śṛṇudhvaṃ nāmatastāni yathāvadanupūrvaśaḥ // MatsP_122.19 //
dvināmānyeva varṣāṇi yathaiva girayastathā /
udayasyodayaṃ varṣaṃ jaladhāreti viśrutam // MatsP_122.20 //
nāmnā gatabhayaṃ nāma varṣaṃ tatprathamaṃ smṛtam /
dvitīyaṃ jaladhārasya sukumāramiti smṛtam // MatsP_122.21 //
tadeva śaiśiraṃ nāma varṣaṃ tatparikīrtitam /
nāradasya ca kaumāraṃ tadeva ca sukhodayam // MatsP_122.22 //
śyāmaparvatavarṣaṃ tad anīcakam iti smṛtam /
ānandakamiti proktaṃ tadeva munibhiḥ śubham // MatsP_122.23 //
somakasya śubhaṃ varṣaṃ vijñeyaṃ kusumotkaram /
tadevāsitam ityuktaṃ varṣaṃ somakasaṃjñitam // MatsP_122.24 //
āmbikeyasya mainākaṃ kṣemakaṃ caiva tatkṛtam /
kesaraḥ parvatasyāpi mahādrumamiti smṛtam /
tadeva dhavamityuktaṃ varṣaṃ vibhrājasaṃjñitam // MatsP_122.25 //
dvīpasya pariṇāhaṃ ca hrasvadīrghatvameva ca /
jambūdvīpena saṃkhyātaṃ tasya madhye vanaspatiḥ // MatsP_122.26 //
śāko nāma mahāvṛkṣaḥ prajāstasya mahānugāḥ /
eteṣu devagandharvāḥ siddhāśca saha cāraṇaiḥ // MatsP_122.27 //
viharanti ramante ca dṛśyamānāśca taiḥ saha /
tatra puṇyā janapadāś cāturvarṇyasamanvitāḥ // MatsP_122.28 //
teṣu nadyaśca saptaiva prativarṣaṃ samudragāḥ /
dvināmnā caiva tāḥ sarvā gaṅgāḥ saptavidhāḥ smṛtāḥ // MatsP_122.29 //
prathamā sukumārīti gaṅgā śivajalā śubhā /
munitaptā ca nāmnaiṣā nadī samparikīrtitā // MatsP_122.30 //
sukumārī tapaḥsiddhā dvitīyā nāmataḥ satī /
nandā ca pāvanī caiva tṛtīyā parikīrtitā // MatsP_122.31 //
śibikā ca caturthī syād dvividhā ca punaḥ smṛtā /
ikṣuśca pañcamī jñeyā tathaiva ca punaḥ kuhūḥ // MatsP_122.32 //
veṇukā cāmṛtā caiva ṣaṣṭhī samparikīrtitā /
sukṛtā ca gabhastī ca saptamī parikīrtitā // MatsP_122.33 //
etāḥ sapta mahābhāgāḥ prativarṣaṃ śivodakāḥ /
bhāvayanti janaṃ sarvaṃ śākadvīpanivāsinam // MatsP_122.34 //
abhigacchanti tāścānyā nadā nadyaḥ sarāṃsi ca /
bahūdakaparisrāvā yato varṣati vāsavaḥ // MatsP_122.35 //
tāsāṃ tu nāmadheyāni parimāṇaṃ tathaiva ca /
na śakyaṃ parisaṃkhyātuṃ puṇyāstāḥ sariduttamāḥ // MatsP_122.36 //
tāḥ pibanti sadā hṛṣṭā nadīrjanapadāstu te /
ete śāntabhayāḥ proktāḥ pramodā ye ca vai śivāḥ // MatsP_122.37 //
ānandāśca sukhāścaiva kṣemakāśca navaiḥ saha /
varṇāśramācārayutā deśāste sapta viśrutāḥ // MatsP_122.38 //
ārogyā balinaścaiva sarve maraṇavarjitāḥ /
avasarpiṇī na teṣvasti tathaivotsarpiṇī punaḥ // MatsP_122.39 //
na tatrāsti yugāvasthā caturyugakṛtā kvacit /
tretāyugasamaḥ kālas tathā tatra pravartate // MatsP_122.40 //
śākadvīpādiṣu jñeyaṃ pañcasveteṣu sarvaśaḥ /
deśasya tu vicāreṇa kālaḥ svābhāvikaḥ smṛtaḥ // MatsP_122.41 //
na teṣu saṃkaraḥ kaścid varṇāśramakṛtaḥ kvacit /
dharmasya cāvyabhīcārād ekāntasukhinaḥ prajāḥ // MatsP_122.42 //
na teṣu māyā lobho vā īrṣyāsūyā bhayaṃ kutaḥ /
viparyayo na teṣvasti tadvai svābhāvikaṃ smṛtam // MatsP_122.43 //
kālo naiva ca teṣvasti na daṇḍo na ca dāṇḍikaḥ /
svadharmeṇa ca dharmajñās te rakṣanti parasparam // MatsP_122.44 //
parimaṇḍalastu sumahān dvīpo vai kuśasaṃjñakaḥ /
nadījalaiḥ parivṛtaḥ parvataścābhrasaṃnibhaiḥ // MatsP_122.45 //
sarvadhātuvicitraiśca maṇividrumabhūṣitaiḥ /
anyaiśca vividhākārai ramyairjanapadaistathā // MatsP_122.46 //
vṛkṣaiḥ puṣpaphalopetaiḥ sarvato dhanadhānyavān /
nityaṃ puṣpaphalopetaḥ sarvaratnasamāvṛtaḥ // MatsP_122.47 //
āvṛtaḥ paśubhiḥ sarvair grāmyāraṇyaiśca sarvaśaḥ /
ānupūrvyātsamāsena kuśadvīpaṃ nibodhata // MatsP_122.48 //
atha tṛtīyaṃ vakṣyāmi kuśadvīpaṃ ca kṛtsnaśaḥ /
kuśadvīpena kṣīrodaḥ sarvataḥ parivāritaḥ // MatsP_122.49 //
śākadvīpasya vistārād dviguṇena samanvitaḥ /
tatrāpi parvatāḥ sapta vijñeyā ratnayonayaḥ // MatsP_122.50 //
ratnākarāstathā nadyas teṣāṃ nāmāni me śṛṇu /
dvināmānaśca te sarve śākadvīpe yathā tathā // MatsP_122.51 //
prathamaḥ sūryasaṃkāśaḥ kumudo nāma parvataḥ /
vidrumoccaya ityuktaḥ sa eva ca mahīdharaḥ // MatsP_122.52 //
sarvadhātumayaiḥ śṛṅgaiḥ śilājālasamanvitaiḥ /
dvitīyaḥ parvatastatra unnato nāma viśrutaḥ // MatsP_122.53 //
hemaparvata ityuktaḥ sa eva ca mahīdharaḥ /
haritālamayaiḥ śṛṅgair dvīpamāvṛtya sarvaśaḥ // MatsP_122.54 //
balāhakastṛtīyastu jātyañjanamayo giriḥ /
dyutimānnāmataḥ proktaḥ sa eva ca mahīdharaḥ // MatsP_122.55 //
caturthaḥ parvato droṇo yatrauṣadhyo mahāgirau /
viśalyakaraṇī caiva mṛtasaṃjīvanī tathā // MatsP_122.56 //
puṣpavānnāma saivoktaḥ parvataḥ sumahācitaḥ /
kaṅkastu pañcamasteṣāṃ parvato nāma sāravān // MatsP_122.57 //
kuśeśaya iti proktaḥ punaḥ sa pṛthivīdharaḥ /
divyapuṣpaphalopeto divyavirutsamanvitaḥ // MatsP_122.58 //
ṣaṣṭhastu parvatastatra mahiṣo meghasaṃnibhaḥ /
sa eva tu punaḥ prokto harirityabhiviśrutaḥ // MatsP_122.59 //
tasminso 'gnirnivasati mahiṣo nāma yo 'psujaḥ /
saptamaḥ parvatastatra kakudmānsa hi bhāṣate // MatsP_122.60 //
mandaraḥ saiva vijñeyaḥ sarvadhātumayaḥ śubhaḥ /
manda ityeṣa yo dhātur apāmarthe prakāśakaḥ // MatsP_122.61 //
apāṃ vidāraṇāccaiva mandaraḥ sa nigadyate /
tatra ratnānyanekāni svayaṃ rakṣati vāsavaḥ // MatsP_122.62 //
prajāpatimupādāya prajābhyo vidadhatsvayam /
teṣāmantaraviṣkambho dviguṇaḥ samudāhṛtaḥ // MatsP_122.63 //
ityete parvatāḥ sapta kuśadvīpe prabhāṣitāḥ /
teṣāṃ varṣāṇi vakṣyāmi saptaiva tu vibhāgaśaḥ // MatsP_122.64 //
kumudasya smṛtaḥ śveta unnataśceva sa smṛtaḥ /
unnatasya tu vijñeyaṃ varṣaṃ lohitasaṃjñakam // MatsP_122.65 //
veṇumaṇḍalakaṃ caiva tathaiva parikīrtitam /
balāhakasya jīmūtaḥ svairathākāramityapi // MatsP_122.66 //
droṇasya harikaṃ nāma lavaṇaṃ ca punaḥ smṛtam /
kaṅkasyāpi kakun nāma dhṛtimaccaiva tatsmṛtam // MatsP_122.67 //
mahiṣaṃ mahiṣasyāpi punaścāpi prabhākaram /
kakudminastu tadvarṣaṃ kapilaṃ nāma viśrutam // MatsP_122.68 //
etānyapi viśiṣṭāni sapta sapta pṛthakpṛthak /
varṣāṇi parvatāścaiva nadīsteṣu nibodhata // MatsP_122.69 //
tatrāpi nadyaḥ saptaiva prativarṣaṃ hi tāḥ smṛtāḥ /
dvināmavatyastāḥ sarvāḥ sarvāḥ puṇyajalāḥ smṛtāḥ // MatsP_122.70 //
dhūtapāpā nadī nāma yoniścaiva punaḥ smṛtā /
sītā dvitīyā vijñeyā sā caiva hi niśā smṛtā // MatsP_122.71 //
pavitrā tṛtīyā vijñeyā vitṛṣṇāpi ca yā punaḥ /
caturthī hlādinītyuktā candrabhā iti ca smṛtā // MatsP_122.72 //
vidyucca pañcamī proktā śuklā caiva vibhāvyate /
puṇḍrā ṣaṣṭhī tu vijñeyā punaścaiva vibhāvarī // MatsP_122.73 //
mahatī saptamī proktā punaścaiṣā dhṛtiḥ smṛtā /
anyāstābhyo 'pi saṃjātāḥ śataśo 'tha sahasraśaḥ // MatsP_122.74 //
abhigacchanti tā nadyo yato varṣati vāsavaḥ /
ityeṣa saṃniveśo vaḥ kuśadvīpasya varṇitaḥ // MatsP_122.75 //
śākadvīpena vistāraḥ proktastasya sanātanaḥ /
kuśadvīpaḥ samudreṇa ghṛtamaṇḍodakena ca // MatsP_122.76 //
sarvataḥ sumahāndvīpaś candravatpariveṣṭitaḥ /
vistārānmaṇḍalāccaiva kṣīrodāddviguṇo mataḥ // MatsP_122.77 //
tataḥ paraṃ pravakṣyāmi krauñcadvīpaṃ yathā tathā /
kuśadvīpasya vistārād dviguṇastasya vistaraḥ // MatsP_122.78 //
ghṛtodakaḥ samudro vai krauñcadvīpena saṃvṛtaḥ /
cakranemipramāṇena vṛto vṛttena sarvaśaḥ // MatsP_122.79 //
tasmindvīpe nagāḥ śreṣṭhā devano girirucyate /
devanātparataścāpi govindo nāma parvataḥ // MatsP_122.80 //
govindātparataścāpi krauñcastu prathamo giriḥ /
krauñcātpare pāvanakaḥ pāvanādandhakārakaḥ // MatsP_122.81 //
andhakārātpare cāpi devāvṛn nāma parvataḥ /
devāvṛtaḥ pareṇāpi puṇḍarīko mahāngiriḥ // MatsP_122.82 //
ete ratnamayāḥ sapta krauñcadvīpasya parvatāḥ /
parasparasya dviguṇo viṣkambho varṣaparvataḥ // MatsP_122.83 //
varṣāṇi tasya vakṣyāmi nāmatastu nibodhata /
krauñcasya kuśalo deśo vāmanasya manonugaḥ // MatsP_122.84 //
manonugātpare coṣṇās tṛtīyo 'pi sa ucyate /
uṣṇātpare pāvanakaḥ pāvanādandhakārakaḥ // MatsP_122.85 //
andhakārakadeśāttu munideśastathā paraḥ /
munideśātpare cāpi procyate dundubhisvanaḥ // MatsP_122.86 //
siddhacāraṇasaṃkīrṇo gauraprāyaḥ śucirjanaḥ /
śrutāstatraiva nadyastu prativarṣaṃ gatāḥ śubhāḥ // MatsP_122.87 //
gaurī kumudvatī caiva saṃdhyā rātrirmanojavā /
khyātī ca puṇḍarīkā ca gaṅgā saptavidhā smṛtā // MatsP_122.88 //
tāsāṃ sahasraśaścānyā nadyaḥ pārśvasamīpagāḥ /
abhigacchanti tā nadyo bahulāśca bahūdakāḥ // MatsP_122.89 //
teṣāṃ nisargo deśānām ānupūrvyeṇa sarvaśaḥ /
na śakyo vistarādvaktum api varṣaśatairapi // MatsP_122.90 //
sargo yaśca prajānāṃ tu saṃhāro yaśca teṣu vai /
ata ūrdhvaṃ pravakṣyāmi śālmalasya nibodhata // MatsP_122.91 //
śālmalo dviguṇo dvīpaḥ krauñcadvīpasya vistarāt /
parivārya samudraṃ tu dadhimaṇḍodakaṃ sthitaḥ // MatsP_122.92 //
tatra puṇyā janapadāś cirācca mriyate janaḥ /
kuta eva tu durbhikṣaṃ kṣamātejoyutā hi te // MatsP_122.93 //
prathamaḥ sūryasaṃkāśaḥ sumanā nāma parvataḥ /
pītastu madhyamaścāsīt tataḥ kumbhamayo giriḥ // MatsP_122.94 //
nāmnā sarvasukho nāma divyauṣadhisamanvitaḥ /
tṛtīyaścaiva sauvarṇo bhṛṅgapattranibho giriḥ // MatsP_122.95 //
sumahānrohito nāma divyo girivaro hi saḥ /
sumanāḥ kuśalo deśaḥ sukhodarkaḥ sukhodayaḥ // MatsP_122.96 //
rohito yastṛtīyastu rohiṇo nāma viśrutaḥ /
tatra ratnānyanekāni svayaṃ rakṣati vāsavaḥ // MatsP_122.97 //
prajāpatimupādāya prasanno vidadhatsvayam /
na tatra meghā varṣanti śītoṣṇaṃ ca na tadvidham // MatsP_122.98 //
varṇāśramāṇāṃ vārttā vā triṣu dvīpeṣu vidyate /
na graho na ca candro 'sti īrṣyāsūyā bhayaṃ tathā // MatsP_122.99 //
udbhidānyudakānyatra giriprasravaṇāni ca /
bhojanaṃ ṣaḍrasaṃ tatra teṣāṃ svayamupasthitam // MatsP_122.100 //
adhamottamaṃ na teṣvasti na lobho na parigrahaḥ /
ārogyabalavantaśca ekāntasukhino narāḥ // MatsP_122.101 //
triṃśadvarṣasahasrāṇi mānasīṃ siddhimāsthitāḥ /
sukhamāyuśca rūpaṃ ca dharmaiśvaryaṃ tathaiva ca // MatsP_122.102 //
śālmalānteṣu vijñeyaṃ dvīpeṣu triṣu sarvataḥ /
vyākhyātaḥ śālmalāntānāṃ dvīpānāṃ tu vidhiḥ śubhaḥ // MatsP_122.103 //
parimaṇḍalastu dvīpasya cakravatpariveṣṭitaḥ /
surodena samudreṇa dviguṇena samanvitaḥ // MatsP_122.104 //
Matsya-Purāṇa 123
*sūta uvāca
gomedakaṃ pravakṣyāmi ṣaṣṭhaṃ dvīpaṃ tapodhanāḥ /
surodakasamudrastu gomedena samāvṛtaḥ // MatsP_123.1 //
śālmalasya tu vistārād dviguṇastasya vistaraḥ /
tasmindvīpe tu vijñeyau parvatau dvau samāhitau // MatsP_123.2 //
prathamaḥ sumanā nāma jātyañjanamayo giriḥ /
dvitīyaḥ kumudo nāma sarvauṣadhisamanvitaḥ // MatsP_123.3 //
śātakaumbhamayaḥ śrīmān vijñeyaḥ sumahācitaḥ /
samudrekṣurasodena vṛto gomedakaśca saḥ // MatsP_123.4 //
ṣaṣṭhena tu samudreṇa surodāddviguṇena ca /
dhātakīkumudaścaiva havyaputrau suvistṛtau // MatsP_123.5 //
saumanaṃ prathamaṃ varṣaṃ dhātakīkhaṇḍamucyate /
dhātakinaḥ smṛtaṃ tadvai prathamaṃ prathamasya tu // MatsP_123.6 //
gomedaṃ yatsmṛtaṃ varṣaṃ nāmnā sarvasukhaṃ tu tat /
kumudasya dvitīyasya dvitīyaṃ kumudaṃ tataḥ // MatsP_123.7 //
etau dvau parvatau vṛttau śeṣau sarvasamucchritau /
pūrveṇa tasya dvīpasya sumanāḥ parvataḥ sthitaḥ // MatsP_123.8 //
prākpaścimāyataiḥ pādair āsamudrāditi sthitaḥ /
paścārdhe kumudastasya evameva sthitastu vai // MatsP_123.9 //
etaiḥ parvatapādaistu sa deśo vai dvidhākṛtaḥ /
dakṣiṇārdhaṃ tu dvīpasya dhātakīkhaṇḍamucyate // MatsP_123.10 //
kumudaṃ tūttare tasya dvitīyaṃ varṣamuttamam /
etau janapadau dvau tu gomedasya tu vistṛtau // MatsP_123.11 //
ataḥ paraṃ pravakṣyāmi saptamaṃ dvīpamuttamam /
samudrekṣurasaṃ caiva gomedāddviguṇaṃ hi saḥ // MatsP_123.12 //
āvṛtya tiṣṭhati dvīpaḥ puṣkaraḥ puṣkarairvṛtaḥ /
puṣkareṇa vṛtaḥ śrīmāṃś citrasānumahāgiriḥ // MatsP_123.13 //
kūṭaiścitrairmaṇimayaiḥ śilājālasamudbhavaiḥ /
dvīpasyaiva tu pūrvārdhe citrasānuḥ sthito mahān // MatsP_123.14 //
parimaṇḍalasahasrāṇi vistīrṇaḥ saptaviṃśatiḥ /
ūrdhvaṃ sa vai caturviṃśad-yojanānāṃ mahābalaḥ // MatsP_123.15 //
dvīpārdhasya parikṣiptaḥ paścime mānaso giriḥ /
sthito velāsamīpe tu pūrvacandra ivoditaḥ // MatsP_123.16 //
yojanānāṃ sahasrāṇi sārdhaṃ pañcāśaducchritaḥ /
tasya putro mahāvītaḥ paścimārdhasya rakṣitā // MatsP_123.17 //
pūrvārdhe parvatasyāpi dvidhā deśastu sa smṛtaḥ /
svādūdakenodadhinā puṣkaraḥ parivāritaḥ // MatsP_123.18 //
vistārānmaṇḍalāccaiva gomedāddviguṇena tu /
triṃśadvarṣasahasrāṇi teṣu jīvanti mānavāḥ // MatsP_123.19 //
viparyayo na teṣvasti etatsvābhāvikaṃ smṛtam /
ārogyaṃ sukhabāhulyaṃ mānasīṃ siddhimāsthitāḥ // MatsP_123.20 //
sukhamāyuśca rūpaṃ ca triṣu dvīpeṣu sarvaśaḥ /
adhamottamau na teṣvāstāṃ tulyāste vīryarūpataḥ // MatsP_123.21 //
na tatra vadhyavadhakau nerṣyāsūyā bhayaṃ tathā /
na lobho na ca dambho vā na ca dveṣaḥ parigrahaḥ // MatsP_123.22 //
satyānṛte na teṣvāstāṃ dharmādharmau tathaiva ca /
varṇāśramāṇāṃ vārttā ca pāśupālyaṃ vaṇikkṛṣiḥ // MatsP_123.23 //
trayīvidyā daṇḍanītiḥ śuśrūṣā daṇḍa eva ca /
na tatra varṣaṃ nadyo vā śītoṣṇaṃ ca na vidyate // MatsP_123.24 //
udbhidānyudakāni syur giriprasravaṇāni ca /
tulyottarakurūṇāṃ tu kālastatra tu sarvadā // MatsP_123.25 //
sarvataḥ sukhakālo 'sau jarākleśavivarjitaḥ /
sargastu dhātakīkhaṇḍe mahāvīte tathaiva ca // MatsP_123.26 //
evaṃ dvīpāḥ samudraistu sapta saptabhirāvṛtāḥ /
dvīpasyānantaro yastu samudrastatsamastu vai // MatsP_123.27 //
evaṃ dvīpasamudrāṇāṃ vṛddhirjñeyā parasparam /
apāṃ caiva samudrekāt samudra iti saṃjñitaḥ // MatsP_123.28 //
ṛṣadvasantyo varṣeṣu prajā yatra caturvidhāḥ /
ṛṣiratyeva ramaṇe varṣantvetena teṣu vai // MatsP_123.29 //
udayatīndau pūrve tu samudraḥ pūryate sadā /
prakṣīyamāne bahule kṣīyate 'stamite ca vai // MatsP_123.30 //
āpūryamāṇo hyudadhir ātmanaivābhipūryate /
tato vai kṣīyamāṇe tu svātmanyeva hy apāṃ kṣayaḥ // MatsP_123.31 //
udayātpayasāṃ yogāt puṣpanty āpo yathā svayam /
tathā sa tu samudro 'pi vardhate śaśinodaye // MatsP_123.32 //
anyūnānatiriktātmā vardhantyāpo hrasanti ca /
udaye 'stamaye cendoḥ pakṣayoḥ śuklakṛṣṇayoḥ // MatsP_123.33 //
kṣayavṛddhī samudrasya śaśivṛddhikṣaye tathā /
daśottarāṇi pañcāhur aṅgulānāṃ śatāni ca // MatsP_123.34 //
apāṃ vṛddhiḥ kṣayo dṛṣṭaḥ samudrāṇāṃ tu parvasu /
dvirāpatvāt smṛto dvīpo dadhanāccodadhiḥ smṛtaḥ // MatsP_123.35 //
nigīrṇatvācca girayaḥ parvabandhācca parvatāḥ /
śākadvīpe tu vai śākaḥ parvatastena cocyate // MatsP_123.36 //
kuśadvīpe kuśastambo madhye janapadasya tu /
krauñcadvīpe giriḥ krauñcas tasya nāmnā nigadyate // MatsP_123.37 //
śālmaliḥ śālmaladvīpe pūjyate sa mahādrumaḥ /
gomedake tu gomedaḥ parvatastena cocyate // MatsP_123.38 //
nyagrodhaḥ puṣkaradvīpe padmavattena sa smṛtaḥ /
pūjyate sa mahādevair brahmāṃśo 'vyaktasambhavaḥ // MatsP_123.39 //
tasminsa vasati brahmā sādhyaiḥ sārdhaṃ prajāpatiḥ /
tatra devā upāsante trayastriṃśanmaharṣibhiḥ // MatsP_123.40 //
sa tatra pūjyate devo devairmaharṣisattamaiḥ /
jambūdvīpātpravartante ratnāni vividhāni ca // MatsP_123.41 //
dvīpeṣu teṣu sarveṣu prajānāṃ kramaśastu vai /
ārjavādbrahmacaryeṇa satyena ca damena ca // MatsP_123.42 //
ārogyāyuḥpramāṇābhyāṃ dviguṇaṃ dviguṇaṃ tataḥ /
dvīpeṣu teṣu sarveṣu yathoktaṃ varṣakeṣu ca // MatsP_123.43 //
gopāyante prajāstatra sarvaiḥ sahajapaṇḍitaiḥ /
bhojanaṃ cāprayatnena sadā svayamupasthitam // MatsP_123.44 //
ṣaḍrasaṃ tanmahāvīryaṃ tatra te bhuñjate janāḥ /
pareṇa puṣkarasyātha āvṛtyāvasthito mahān // MatsP_123.45 //
svādūdakasamudrastu sa samantād aveṣṭayat /
svādūdakasya paritaḥ śailastu parimaṇḍalaḥ // MatsP_123.46 //
prakāśaścāprakāśaśca lokālokaḥ sa ucyate /
ālokastatra cārvākca nirālokastataḥ param // MatsP_123.47 //
lokavistāramātraṃ tu pṛthivyardhaṃ tu bāhyataḥ /
praticchinnaṃ samantāttu udakenāvṛtaṃ mahat // MatsP_123.48 //
bhūmerdaśaguṇāścāpaḥ samantātpālayanti gām /
adbhyo daśaguṇaścāgniḥ sarvato dhārayaty apaḥ // MatsP_123.49 //
agnerdaśaguṇo vāyur dhārayañjyotirāsthitaḥ /
tiryakca maṇḍalo vāyur bhūtānyāveṣṭya dhārayan // MatsP_123.50 //
daśādhikaṃ tathākāśaṃ vāyorbhūtānyadhārayat /
bhūtādirdhārayanvyoma tasmāddaśaguṇastu vai // MatsP_123.51 //
bhūtādito daśaguṇaṃ mahadbhūtānyadhārayat /
mahattattvaṃ hyanantena avyaktena tu dhāryate // MatsP_123.52 //
ādhārādheyabhāvena vikārāste vikāriṇām /
pṛthvyādayo vikārāste paricchinnāḥ parasparam // MatsP_123.53 //
parasparādhikāścaiva praviṣṭāśca parasparam /
evaṃ parasparotpannā dhāryante ca parasparam // MatsP_123.54 //
yasmātpraviṣṭāste 'nyonyaṃ tasmātte sthiratāṃ gatāḥ /
āsaṃste hyaviśeṣāśca viśeṣā anyaveśanāt // MatsP_123.55 //
pṛthvyādayastu vāyvantāḥ paricchinnāstu tatra te /
bhūtebhyaḥ paratas tebhyo hy alokaḥ sarvataḥ smṛtaḥ // MatsP_123.56 //
tathā hyāloka ākāśe paricchinnāni sarvaśaḥ /
pātre mahati pātrāṇi yathā hyantargatāni ca // MatsP_123.57 //
bhavantyanyonyahīnāni parasparasamāśrayāt /
tathā hyāloka ākāśe bhedāstvantargatāgatāḥ // MatsP_123.58 //
kṛtānyetāni tattvāni anyonyasyādhikāni ca /
yāvadetāni tattvāni tāvadutpattirucyate // MatsP_123.59 //
jantūnāmiha saṃskāro bhūteṣvantargateṣu vai /
pratyākhyāyeha bhūtāni kāryotpattir na vidyate // MatsP_123.60 //
tasmātparimitā bhedāḥ smṛtāḥ kāryātmakāstu vai /
te kāraṇātmakāścaiva syurbhedā mahadādayaḥ // MatsP_123.61 //
ityevaṃ saṃniveśo 'yaṃ pṛthvyākrāntastu bhāgaśaḥ /
saptadvīpasamudrāṇāṃ yāthātathyena vai mayā // MatsP_123.62 //
vistārānmaṇḍalāccaiva prasaṃkhyānena caiva hi /
viśvarūpaṃ pradhānasya parimāṇaikadeśinaḥ // MatsP_123.63 //
etāvatsaṃniveśastu mayā samyakprakāśitaḥ /
etāvadeva śrotavyaṃ saṃniveśasya pārthiva // MatsP_123.64 //
Matsya-Purāṇa 124
*sūta uvāca
ata ūrdhvaṃ pravakṣyāmi sūryacandramasorgatim /
sūryācandramasāvetau bhrājantau yāvadeva tu // MatsP_124.1 //
saptadvīpasamudrāṇāṃ dvīpānāṃ bhāti vistaraḥ /
vistarārdhaṃ pṛthivyāstu bhavedanyatra bāhyataḥ // MatsP_124.2 //
paryāsaparimāṇaṃ ca candrādityau prakāśataḥ /
paryāsapārimāṇyāttu budhaistulyaṃ divaḥ smṛtam // MatsP_124.3 //
trīṃllokānprati sāmānyāt sūryo yātyavilambataḥ /
acirāttu prakāśena avanāttu raviḥ smṛtaḥ // MatsP_124.4 //
bhūyo bhūyaḥ pravakṣyāmi pramāṇaṃ candrasūryayoḥ /
mahitatvānmahacchabdo hy asminnarthe nigadyate // MatsP_124.5 //
asya bhāratavarṣasya viṣkambhāttulyavistṛtam /
maṇḍalaṃ bhāskarasyātha yojanaistannibodhata // MatsP_124.6 //
navayojanasāhasro vistāro maṇḍalasya tu /
vistārāttriguṇaścāpi pariṇāho 'tra maṇḍale // MatsP_124.7 //
viṣkambhānmaṇḍalāccaiva bhāskarāddviguṇaḥ śaśī /
ataḥ pṛthivyā vakṣyāmi pramāṇaṃ yojanaiḥ punaḥ // MatsP_124.8 //
saptadvīpasamudrāyā vistāro maṇḍalasya tu /
ityetadiha saṃkhyātaṃ purāṇe parimāṇataḥ // MatsP_124.9 //
tadvakṣyāmi prasaṃkhyāya sāmprataṃ cābhimānibhiḥ /
abhimānino hyatītā ye tulyāste sāmprataistviha // MatsP_124.10 //
devādevair atītāstu rūpairnāmabhireva ca /
tasmādvai sāmpratairdevair vakṣyāmi vasudhātalam // MatsP_124.11 //
divyasya saṃniveśo vai sāmprataireva kṛtsnaśaḥ /
śatārdhakoṭivistārā pṛthivī kṛtsnaśaḥ smṛtā // MatsP_124.12 //
tasyāścārdhapramāṇaṃ ca meroścaivottarottaram /
merormadhye pratidiśaṃ koṭirekā tu sā smṛtā // MatsP_124.13 //
tathā śatasahasrāṇām ekonanavatiṃ punaḥ /
pañcāśacca sahasrāṇi pṛthivyardhasya vistaraḥ // MatsP_124.14 //
pṛthivyā vistaraṃ kṛtyaṃ yojanaistaṃ nibodhata /
tisraḥ koṭyastu vistārāt saṃkhyātāstu caturdiśam // MatsP_124.15 //
tathā śatasahasrāṇām ekonāśītir ucyate /
saptadvīpasamudrāyāḥ pṛthivyāḥ sa tu vistaraḥ // MatsP_124.16 //
vistāraṃ triguṇaṃ caiva pṛthivyantaramaṇḍalam /
gaṇitaṃ yojanānāṃ tu koṭyastvekādaśa smṛtāḥ // MatsP_124.17 //
tathā śatasahasrāṇāṃ saptatriṃśādhikāstu tāḥ /
ityetadvai prasaṃkhyātaṃ pṛthivyantaramaṇḍalam // MatsP_124.18 //
tārakāsaṃniveśasya divi yāvattu maṇḍalam /
paryāptasaṃniveśasya bhūmestāvattu maṇḍalam // MatsP_124.19 //
paryāsaparimāṇaṃ ca bhūmestulyaṃ divaḥ smṛtam /
meroḥ prācyāṃ diśāyāṃ tu mānasottaramūrdhani // MatsP_124.20 //
vastvekasārā māhendrī puṇyā hemapariṣkṛtā /
dakṣiṇena punarmeror mānasasya tu pṛṣṭhataḥ // MatsP_124.21 //
vaivasvato nivasati yamaḥ saṃyamane pure /
pratīcyāṃ tu punarmeror mānasasya tu mūrdhani // MatsP_124.22 //
suṣā nāma purī ramyā varuṇasyāpi dhīmataḥ /
diśyuttarasyāṃ merostu mānasasyaiva mūrdhani // MatsP_124.23 //
tulyā mahendrapuryāpi somasyāpi vibhāvarī /
mānasottarapṛṣṭhe tu lokapālāścaturdiśam // MatsP_124.24 //
sthitā dharmavyavasthārthaṃ lokasaṃrakṣaṇāya ca /
lokapālopariṣṭāttu sarvato dakṣiṇāyane // MatsP_124.25 //
kāṣṭhāgatasya sūryasya gatistatra nibodhata /
dakṣiṇopakrame sūryaḥ kṣipteṣuriva sarpati // MatsP_124.26 //
jyotiṣāṃ cakramādāya satataṃ parigacchati /
madhyagaścāmarāvatyāṃ yadā bhavati bhāskaraḥ // MatsP_124.27 //
vaivasvate saṃyamane udyansūryaḥ pradṛśyate /
suṣāyāmardharātrastu vibhāvaryāstam eti ca // MatsP_124.28 //
vaivasvate saṃyamane madhyāhne tu raviryadā /
suṣāyāmatha vāruṇyām uttiṣṭhansa tu dṛśyate // MatsP_124.29 //
vibhāvaryāmardharātraṃ māhendryāmastameva ca /
suṣāyāmatha vāruṇyāṃ madhyāhne tu raviryadā // MatsP_124.30 //
vibhāvaryāṃ somapuryām uttiṣṭhati vibhāvasuḥ /
mahendrasyāmarāvatyām udgacchati divākaraḥ // MatsP_124.31 //
ardharātraṃ saṃyamane vāruṇyāmastameti ca /
sa śīghrameva paryeti bhānurālātacakravat // MatsP_124.32 //
bhramanvai bhramamāṇāni ṛkṣāṇi carate raviḥ /
evaṃ caturṣu pārśveṣu dakṣiṇānteṣu sarpati // MatsP_124.33 //
udayāstamaye vāsāv uttiṣṭhati punaḥ punaḥ /
pūrvāhṇe cāparāhṇe ca dvau dvau devālayau tu saḥ // MatsP_124.34 //
patatyekaṃ tu madhyāhne bhābhireva ca raśmibhiḥ /
udito vardhamānābhir madhyāhne tapate raviḥ // MatsP_124.35 //
ataḥ paraṃ hrasantībhir gobhirastaṃ sa gacchati /
udayāstamayābhyāṃ ca smṛte pūrvāpare tu vai // MatsP_124.36 //
yādṛkpurastāttapati yādṛkpṛṣṭhe tu pārśvayoḥ /
yatrodayastu dṛśyeta teṣāṃ sa udayaḥ smṛtaḥ // MatsP_124.37 //
praṇāśaṃ gacchate yatra teṣāmastaḥ sa ucyate /
sarveṣāmuttare merur lokālokasya dakṣiṇe // MatsP_124.38 //
vidūrabhāvādarkasya bhūmereṣā gatasya ca /
śrayante raśmayo yasmāt tena rātrau na dṛśyate // MatsP_124.39 //
ūrdhvaṃ śatasahasrāṃśuḥ sthitastatra pradṛśyate /
evaṃ puṣkaramadhye tu yadā bhavati bhāskaraḥ // MatsP_124.40 //
triṃśadbhāgaṃ ca medinyā muhūrtena sa gacchati /
yojanānāṃ sahasrasya imāṃ saṃkhyāṃ nibodhata // MatsP_124.41 //
pūrṇaṃ śatasahasrāṇām ekatriṃśacca sā smṛtā /
pañcāśacca sahasrāṇi tathānyānyadhikāni ca // MatsP_124.42 //
mauhūrtikī gatirhyeṣā sūryasya tu vidhīyate /
etena kramayogeṇa yadā kāṣṭhāṃ tu dakṣiṇām // MatsP_124.43 //
parigacchati sūryo 'sau māsaṃ kāṣṭhāmudagdināt /
madhyena puṣkarasyātha bhramate dakṣiṇāyane // MatsP_124.44 //
mānasottaramerostu antaraṃ triguṇaṃ smṛtam /
sarvato dakṣiṇasyāṃ tu kāṣṭhāyāṃ tannibodhata // MatsP_124.45 //
nava koṭyaḥ prasaṃkhyātā yojanaiḥ parimaṇḍalam /
tathā śatasahasrāṇi catvāriṃśacca pañca ca // MatsP_124.46 //
ahorātrātpataṃgasya gatireṣā vidhīyate /
dakṣiṇādiṅnivṛtto 'sau viṣuvastho yadā raviḥ // MatsP_124.47 //
kṣīrodasya samudrasyot-tarato 'pi diśaṃ caran /
maṇḍalaṃ viṣuvaccāpi yojanaistannibodhata // MatsP_124.48 //
tisraḥ koṭyastu sampūrṇā viṣuvasyāpi maṇḍalam /
tathā śatasahasrāṇi viṃśatyekādhikāni tu // MatsP_124.49 //
śrāvaṇe cottarāṃ kāṣṭhāṃ citrabhānuryadā bhavet /
gomedasya paradvīpe uttarāṃ ca diśaṃ caran // MatsP_124.50 //
uttarāyāḥ pramāṇaṃ tu kāṣṭhāyā maṇḍalasya tu /
dakṣiṇottaramadhyāni tāni vindyād yathākramam // MatsP_124.51 //
sthānaṃ jaradgavaṃ madhye tathairāvatamuttamam /
vaiśvānaraṃ dakṣiṇato nirdiṣṭamiha tattvataḥ // MatsP_124.52 //
nāgavīthyuttarā vīthī hy ajavīthis tu dakṣiṇā /
ubhe āṣāḍhamūlaṃ tu ajavīthyādayas trayaḥ // MatsP_124.53 //
abhijitpūrvataḥ svātiṃ nāgavīthyuttarās trayaḥ /
aśvinī kṛttikā yāmyā nāgavīthyas trayaḥ smṛtāḥ // MatsP_124.54 //
rohiṇyārdrā mṛgaśiro nāgavīthir iti smṛtā /
puṣyāśleṣā punarvasvor vīthī cairāvatī smṛtā // MatsP_124.55 //
tisrastu vīthayo hyetā uttaro mārga ucyate /
pūrvottarā ca phalgunyau maghā caivārṣabhī bhavet // MatsP_124.56 //
pūrvottaraproṣṭhapadau govīthī revatī smṛtā /
śravaṇaṃ ca dhaniṣṭhā ca vāruṇaṃ ca jaradgavam // MatsP_124.57 //
etāstu vīthayas tisro madhyamo mārga ucyate /
hastaścitrā tathā svātī hy ajavīthiriti smṛtā // MatsP_124.58 //
jyeṣṭhā viśākhā maitraṃ ca mṛgavīthī tathocyate /
mūlaṃ pūrvottarāṣāḍhe vīthī vaiśvānarī bhavet // MatsP_124.59 //
smṛtāstisrastu vīthyastā mārge vai dakṣiṇe punaḥ /
kāṣṭhayorantaraṃ caitad vakṣyate yojanaiḥ punaḥ // MatsP_124.60 //
etacchatasahasrāṇām ekatriṃśattu vai smṛtam /
śatāni trīṇi cānyāni trayastriṃśattathaiva ca // MatsP_124.61 //
kāṣṭhayorantaraṃ hyetad yojanānāṃ prakīrtitam /
kāṣṭhayorlekhayoścaiva ayane dakṣiṇottare // MatsP_124.62 //
te vakṣyāmi prasaṃkhyāya yojanaistu nibodhata /
ekaikamantaraṃ tadvad yuktānyetāni saptabhiḥ // MatsP_124.63 //
sahasreṇātiriktā ca tato 'nyā pañcaviṃśatiḥ /
lekhayoḥ kāṣṭhayoścaiva bāhyābhyantarayoścaran // MatsP_124.64 //
abhyantaraṃ sa paryeti maṇḍalānyuttarāyaṇe /
bāhyato dakṣiṇenaiva satataṃ sūryamaṇḍalam // MatsP_124.65 //
carannasāvudīcyāṃ ca hy aśītyā maṇḍalāñchatam /
abhyantaraṃ sa paryeti kramate maṇḍalāni tu // MatsP_124.66 //
pramāṇaṃ maṇḍalasyāpi yojanānāṃ nibodhata /
yojanānāṃ sahasrāṇi daśa cāṣṭau tathā smṛtam // MatsP_124.67 //
adhikānyaṣṭapañcāśad yojanāni tu vai punaḥ /
viṣkambho maṇḍalasyaiva tiryaksa tu vidhīyate // MatsP_124.68 //
ahastu carate nābheḥ sūryo vai maṇḍalaṃ kramāt /
kulālacakraparyanto yathā candro ravistathā // MatsP_124.69 //
dakṣiṇe cakravatsūryas tathā śīghraṃ nivartate /
tasmātprakṛṣṭāṃ bhūmiṃ tu kālenālpena gacchati // MatsP_124.70 //
sūryo dvādaśabhiḥ śīghraṃ muhūrtairdakṣiṇāyane /
trayodaśārdhamṛkṣāṇāṃ madhye carati maṇḍalam // MatsP_124.71 //
muhūrtaistāni ṛkṣāṇi naktamaṣṭādaśaiścaran /
kulālacakramadhyastho yathā mandaṃ prasarpati // MatsP_124.72 //
udagyāne tathā sūryaḥ sarpate mandavikramaḥ /
tasmāddīrgheṇa kālena bhūmiṃ so 'lpāṃ prasarpati // MatsP_124.73 //
sūryo 'ṣṭādaśabhirahno muhūrtairudagāyane /
trayodaśānāṃ madhye tu ṛkṣāṇāṃ carate raviḥ /
muhūrtaistāni ṛkṣāṇi rātrau dvādaśabhiścaran // MatsP_124.74 //
tato mandataraṃ tābhyāṃ cakraṃ tu bhramate punaḥ /
mṛtpiṇḍa iva madhyastho bhramate 'sau dhruvastathā // MatsP_124.75 //
muhūrtaistriṃśatā tāvad ahorātraṃ bhuvo bhraman /
ubhayoḥ kāṣṭhayormadhye bhramate maṇḍalāni tu // MatsP_124.76 //
uttarakramaṇe 'rkasya divā mandagatiḥ smṛtā /
tasyaiva tu punarnaktaṃ śīghrā sūryasya vai gatiḥ // MatsP_124.77 //
dakṣiṇaprakrame vāpi divā śīghraṃ vidhīyate /
gatiḥ sūryasya vai naktaṃ mandā cāpi vidhīyate // MatsP_124.78 //
evaṃ gativiśeṣeṇa vibhajanrātryahāni tu /
ajavīthyāṃ dakṣiṇāyāṃ lokālokasya cottaram // MatsP_124.79 //
lokasaṃtānato hyeṣa vaiśvānarapathādbahiḥ /
vyuṣṭiryāvatprabhā saurī puṣkarātsampravartate // MatsP_124.80 //
pārśvebhyo bāhyatas tāval lokālokaśca parvataḥ /
yojanānāṃ sahasrāṇi daśordhvaṃ cocchrito giriḥ // MatsP_124.81 //
prakāśaścāprakāśaśca parvataḥ parimaṇḍalaḥ /
nakṣatracandrasūryāśca grahāstārāgaṇaiḥ saha // MatsP_124.82 //
abhyantare prakāśante lokālokasya vai gireḥ /
etāvāneva lokastu nirālokastataḥ param // MatsP_124.83 //
loka ālokane dhātur nirālokastvalokatā /
lokālokau tu saṃdhatte yasmātsūryaḥ paribhraman // MatsP_124.84 //
tasmātsaṃdhyeti tāmāhur uṣāvyuṣṭairyathāntaram /
uṣā rātriḥ smṛtā viprair vyuṣṭiścāpi ahaḥ smṛtam // MatsP_124.85 //
triṃśatkalo muhūrtastu ahaste daśa pañca ca /
hrāso vṛddhiraharbhāgair divasānāṃ yathā tu vai // MatsP_124.86 //
saṃdhyāmuhūrtamātrāyāṃ hrāsavṛddhī tu te ṛte /
lekhāprabhṛtyathāditye trimuhūrtāgate tu vai // MatsP_124.87 //
prātaḥ smṛtastataḥ kālo bhāgāṃścāhuśca pañca ca /
tasmātprātargatātkālān muhūrtāḥ saṃgavas trayaḥ // MatsP_124.88 //
madhyāhnastrimuhūrtastu tasmātkālādanantaram /
tasmānmadhyaṃdinātkālād aparāhṇa iti smṛtaḥ // MatsP_124.89 //
traya eva muhūrtāstu kāla eṣa smṛto budhaiḥ /
aparāhṇavyatītācca kālaḥ sāyaṃ sa ucyate // MatsP_124.90 //
daśa pañca muhūrtāhno muhūrtās traya eva ca /
daśapañcamuhūrtaṃ vai ahastu viṣuve smṛtam // MatsP_124.91 //
vardhatyato hrasatyeva ayane dakṣiṇottare /
ahastu grasate rātriṃ rātristu grasate ahaḥ // MatsP_124.92 //
śaradvasantayormadhyaṃ viṣuvaṃ tu vidhīyate /
ālokāntaḥ smṛto loko lokāccāloka ucyate // MatsP_124.93 //
lokapālāḥ sthitāstatra lokālokasya madhyataḥ /
catvāraste mahātmānas tiṣṭhantyābhūtasaṃplavam // MatsP_124.94 //
sudhāmā caiva vairājaḥ kardamaśca prajāpatiḥ /
hiraṇyaromā parjanyaḥ ketumānrājasaśca saḥ // MatsP_124.95 //
nirdvaṃdvā nirabhīmānā nistandrā niṣparigrahāḥ /
lokapālāḥ sthitāstvete lokāloke caturdiśam // MatsP_124.96 //
uttaraṃ yadagastyasya śṛṅgaṃ devarṣisevitam /
pitṛyānaḥ smṛtaḥ panthā vaiśvānarapathādbahiḥ // MatsP_124.97 //
tatrāsate prajākāmā ṛṣayo ye 'gnihotriṇaḥ /
lokasya saṃtānakarāḥ pitṛyāne pathi sthitāḥ // MatsP_124.98 //
bhūtārambhakṛtaṃ karma āśiṣaśca viśāṃ pate /
prārabhante lokakāmās teṣāṃ panthāḥ sa dakṣiṇaḥ // MatsP_124.99 //
calitaṃ te punardharmaṃ sthāpayanti yuge yuge /
saṃtaptatapasā caiva maryādābhiḥ śrutena ca // MatsP_124.100 //
jāyamānāstu pūrve vai paścimānāṃ gṛheṣu te /
paścimāścaiva pūrveṣāṃ jāyante nidhaneṣviha // MatsP_124.101 //
evamāvartamānāste vartantyābhūtasaṃplavam /
aṣṭāśītisahasrāṇi ṛṣīṇāṃ gṛhamedhinām // MatsP_124.102 //
saviturdakṣiṇaṃ mārgam āśrityābhūtasaṃplavam /
kriyāvatāṃ prasaṃkhyaiṣā ye śmaśānāni bhejire // MatsP_124.103 //
lokasaṃvyavahārārthaṃ bhūtārambhakṛtena ca /
icchādveṣaratāccaiva maithunopagamācca vai // MatsP_124.104 //
tathā kāmakṛteneha sevanādviṣayasya ca /
ityetaiḥ kāraṇaiḥ siddhāḥ śmaśānānīha bhejire // MatsP_124.105 //
prajauṣaṇiḥ saptarṣayo dvāpareṣviha jajñire /
saṃtatiṃ te jugupsante tasmānmṛtyurjitastu taiḥ // MatsP_124.106 //
aṣṭāśītisahasrāṇi teṣāmapyūrdhvaretasām /
udakpanthā na paryantam āśrityābhūtasaṃplavam // MatsP_124.107 //
te saṃprayogāllokasya mithunasya ca varjanāt /
īrṣyādveṣanivṛttyā ca bhūtārambhavivarjanāt // MatsP_124.108 //
tato 'nyakāmasaṃyoga-śabdāder doṣadarśanāt /
ityetaiḥ kāraṇaiḥ śuddhais te 'mṛtatvaṃ hi bhejire // MatsP_124.109 //
ābhūtasamplavasthānām amṛtatvaṃ vibhāvyate /
trailokyasthitikālo hi na punarmāragāmiṇām // MatsP_124.110 //
bhrūṇahatyāśvamedhādi-pāpapuṇyanibhaiḥ param /
ābhūtasamplavānte tu kṣīyante cordhvaretasaḥ // MatsP_124.111 //
ūrdhvottaramṛṣibhyastu dhruvo yatrānusaṃsthitaḥ /
etadviṣṇupadaṃ divyaṃ tṛtīyaṃ vyomni bhāsvaram // MatsP_124.112 //
yatra gatvā na śocanti tadviṣṇoḥ paramaṃ padam /
dharme dhruvasya tiṣṭhanti ye tu lokasya kāṅkṣiṇaḥ // MatsP_124.113 //
Matsya-Purāṇa 125
evaṃ śrutvā kathāṃ divyām abruvaṃllaumaharṣaṇim /
sūryācandramasoś cāraṃ grahāṇāṃ caiva sarvaśaḥ // MatsP_125.1 //
*ṛṣaya ūcuḥ
bhramanti kathametāni jyotīṃṣi ravimaṇḍale /
avyūhenaiva sarvāṇi tathā cāsaṃkareṇa vā // MatsP_125.2 //
kaśca bhrāmayate tāni bhramanti yadi vā svayam /
etadveditum icchāmas tato nigada sattama // MatsP_125.3 //
*sūta uvāca
bhūtasaṃmohanaṃ hyetad bruvato me nibodhata /
pratyakṣamapi dṛśyaṃ tat saṃmohayati vai prajāḥ // MatsP_125.4 //
yo 'sau caturdaśarkṣeṣu śiśumāro vyavasthitaḥ /
uttānapādaputro 'sau meḍhībhūto dhruvo divi // MatsP_125.5 //
saiṣa bhramanbhrāmayate candrādityau grahaiḥ saha /
bhramantamanusarpanti nakṣatrāṇi ca cakravat // MatsP_125.6 //
dhruvasya manasā yo vai bhramate jyotiṣāṃ gaṇaḥ /
vātānīkamayair bandhair dhruve baddhaḥ prasarpati // MatsP_125.7 //
teṣāṃ bhedaśca yogaśca tathā kālasya niścayaḥ /
astodayāstathotpātā ayane dakṣiṇottare // MatsP_125.8 //
viṣuvadgrahavarṇaśca sarvametaddhruveritam /
jīmūtā nāma te meghā yadebhyo jīvasambhavaḥ // MatsP_125.9 //
dvitīya āvahanvāyur meghāste tvabhisaṃśritāḥ /
ito yojanamātrācca adhyardhavikṛtā api // MatsP_125.10 //
vṛṣṭisargastathā teṣāṃ dhārāsāraḥ prakīrtitaḥ /
puṣkarāvartakā nāma ye meghāḥ pakṣasambhavāḥ // MatsP_125.11 //
śakreṇa pakṣāśchinnā vai parvatānāṃ mahaujasā /
kāmagānāṃ samṛddhānāṃ bhūtānāṃ nāśamicchatām // MatsP_125.12 //
puṣkarā nāma te pakṣā bṛhantastoyadhāriṇaḥ /
puṣkarāvartakā nāma kāraṇeneha śabditāḥ // MatsP_125.13 //
nānārūpadharāścaiva mahāghorasvarāśca te /
kalpāntavṛṣṭikartāraḥ kalpāntāgner niyāmakāḥ // MatsP_125.14 //
vāyvādhārā vahante vai sāmṛtāḥ kalpasādhakāḥ /
yānyasyāṇḍasya bhinnasya prākṛtānyabhavaṃstadā // MatsP_125.15 //
yasmin brahmā samutpannaś caturvaktraḥ svayaṃ prabhuḥ /
tānyevāṇḍakapālāni sarve meghāḥ prakīrtitāḥ // MatsP_125.16 //
teṣāmāpyāyanaṃ dhūmaḥ sarveṣām aviśeṣataḥ /
teṣāṃ śreṣṭhaśca parjanyaś catvāraścaiva diggajāḥ // MatsP_125.17 //
gajānāṃ parvatānāṃ ca meghānāṃ bhogibhiḥ saha /
kulamekaṃ dvidhā bhūtaṃ yonirekā jalaṃ smṛtam // MatsP_125.18 //
parjanyo diggajāścaiva hemante śītasambhavam /
tuṣāravarṣaṃ varṣanti vṛddhā hyannavivṛddhaye // MatsP_125.19 //
ṣaṣṭhaḥ parivaho nāma vāyusteṣāṃ parāyaṇaḥ /
yau 'sau bibharti bhagavān gaṅgāmākāśagocarām // MatsP_125.20 //
divyāmṛtajalāṃ puṇyāṃ tripathāmiti viśrutām /
tasyā vispanditaṃ toyaṃ diggajāḥ pṛthubhiḥ karaiḥ // MatsP_125.21 //
śīkarān sampramuñcanti nīhāra iti sa smṛtaḥ /
dakṣiṇena giriryo 'sau hemakūṭa iti smṛtaḥ // MatsP_125.22 //
udagdhimavataḥ śailasy- -ottare caiva dakṣiṇe /
puṇḍraṃ nāma samākhyātaṃ samyagvṛṣṭivivṛddhaye // MatsP_125.23 //
tasminpravartate varṣaṃ tattuṣārasamudbhavam /
tato himavato vāyur himaṃ tatra samudbhavam // MatsP_125.24 //
ānayatyātmavegena siñcayāno mahāgirim /
himavantamatikramya vṛṣṭiśeṣaṃ tataḥ param // MatsP_125.25 //
ibhāsye ca tataḥ paścād idaṃ bhūtavivṛddhaye /
varṣadvayaṃ samākhyātaṃ samyagvṛṣṭivivṛddhaye // MatsP_125.26 //
meghāścāpyāyanaṃ caiva sarvametatprakīrtitam /
sūrya eva tu vṛṣṭīnāṃ sraṣṭā samupadiśyate // MatsP_125.27 //
varṣaṃ gharmaṃ himaṃ rātriṃ saṃdhye caiva dinaṃ tathā /
śubhāśubhaphalānīha dhruvātsarvaṃ pravartate // MatsP_125.28 //
dhruveṇādhiṣṭhitāścāpaḥ sūryo vai gṛhya tiṣṭhati /
sarvabhūtaśarīreṣu tv āpo hyanuśritāśca yāḥ // MatsP_125.29 //
dahyamāneṣu teṣveva jaṅgamasthāvareṣu ca /
dhūmabhūtāstu tā hyāpo niṣkrāmantīha sarvaśaḥ // MatsP_125.30 //
tena cābhrāṇi jāyante sthānamabhramayaṃ smṛtam /
tejobhiḥ sarvalokebhya ādatte raśmibhirjalam // MatsP_125.31 //
samudrādvāyusaṃyogād vahantyāpo gabhastayaḥ /
tatastvṛtuvaśātkāle parivartandivākaraḥ // MatsP_125.32 //
niyacchatyāpo meghebhyaḥ śuklāḥ śuklaistu raśmibhiḥ /
abhrasthāḥ prapatantyāpo vāyunā samudīritāḥ // MatsP_125.33 //
tato varṣati ṣaṇmāsān sarvabhūtavivṛddhaye /
vāyubhiḥ stanitaṃ caiva vidyutastvagnijāḥ smṛtāḥ // MatsP_125.34 //
mehanācca miher dhātor meghatvaṃ vyañjayanti ca /
na bhraśyante tato hyāpas tasmādabhrasya vai sthitiḥ /
sraṣṭāsau vṛṣṭisargasya dhruveṇādhiṣṭhito raviḥ // MatsP_125.35 //
dhruveṇādhiṣṭhito vāyur vṛṣṭiṃ saṃharate punaḥ /
grahannivṛttyā sūryāttu carate ṛkṣamaṇḍalam // MatsP_125.36 //
cārasyānte viśatyarkaṃ dhruveṇa samadhiṣṭhitam /
ataḥ sūryarathasyāpi saṃniveśaṃ pracakṣate // MatsP_125.37 //
sthitena tvekacakreṇa pañcāreṇa triṇābhinā /
hiraṇmayenāṇunā vai aṣṭacakraikaneminā /
cakreṇa bhāsvatā sūryaḥ syandanena prasarpiṇā // MatsP_125.38 //
śatayojanasāhasro vistārāyāma ucyate /
dviguṇā ca rathopasthād īṣādaṇḍaḥ pramāṇataḥ // MatsP_125.39 //
sa tasya brahmaṇā sṛṣṭo ratho hyarthavaśena tu /
asaṅgaḥ kāñcano divyo yuktaḥ pavanagairhayaiḥ // MatsP_125.40 //
chandobhirvājirūpaistair yathācakraṃ samāsthitaiḥ /
vāruṇasya rathasyeha lakṣaṇaiḥ sadṛśaśca saḥ // MatsP_125.41 //
tenāsau carati vyomni bhāsvānanudinaṃ divi /
athāṅgāni tu sūryasya pratyaṅgāni rathasya ca /
saṃvatsarasyāvayavaiḥ kalpitāni yathākramam // MatsP_125.42 //
aharnābhistu sūryasya ekacakrasya vai smṛtaḥ /
arāḥ saṃvatsarāstasya nemyaḥ ṣaḍṛtavaḥ smṛtāḥ // MatsP_125.43 //
rātrirvarūtho dharmaśca dhvaja ūrdhvaṃ vyavasthitaḥ /
akṣakoṭyoryugānyasya ārtavāhāḥ kalāḥ smṛtāḥ // MatsP_125.44 //
tasya kāṣṭhā smṛtā ghoṇā dantapaṅktiḥ kṣaṇāstu vai /
nimeṣaścānukarṣo 'sya īṣā cāsya kalā smṛtā // MatsP_125.45 //
yugākṣakoṭī te tasya arthakāmāvubhau smṛtau /
saptāśvarūpāśchandāṃsi vahante vāyuraṃhasā // MatsP_125.46 //
gāyatrī caiva triṣṭupca jagatyanuṣṭuptathaiva ca /
paṅktiśca bṛhatī caiva uṣṇigeva tu saptamam // MatsP_125.47 //
cakramakṣe nibaddhaṃ tu dhruve cākṣaḥ samarpitaḥ /
sahacakro bhramatyakṣaḥ sahākṣo bhramati dhruvaḥ // MatsP_125.48 //
akṣaḥ sahaiva cakreṇa bhramate 'sau dhruveritaḥ /
evamarthavaśāttasya saṃniveśo rathasya tu // MatsP_125.49 //
tathā saṃyogabhāgena siddho vai bhāskaro rathaḥ /
tenāsau taraṇirdevo nabhasaḥ sarpate divam // MatsP_125.50 //
yugākṣakoṭī te tasya dakṣiṇe syandanasya tu /
bhramato bhramato raśmī tau cakrayugayostu vai // MatsP_125.51 //
maṇḍalāni bhramante 'sya khecarasya rathasya tu /
kulālacakrabhramavan maṇḍalaṃ sarvatodiśam // MatsP_125.52 //
yugākṣakoṭī te tasya vātormī syandanasya tu /
saṃkramete dhruvamaho maṇḍale sarvatodiśam // MatsP_125.53 //
bhramatastasya raśmī te maṇḍale tūttarāyaṇe /
vardhete dakṣiṇeṣvatra bhramato maṇḍalāni tu // MatsP_125.54 //
yugākṣakoṭīsambaddhau dvau raśmī syandanasya tu /
dhruveṇa pragṛhītau tau rathau yau vanato ravim // MatsP_125.55 //
ākṛṣyete yadā te tu dhruveṇa samadhiṣṭhite /
tadā so 'bhyantare sūryo bhramate maṇḍalāni tu // MatsP_125.56 //
aśītimaṇḍalaśataṃ kāṣṭhayorubhayoścaran /
dhruveṇa mucyamānena punā raśmiyugena ca // MatsP_125.57 //
tathaiva bāhyataḥ sūryo bhramate maṇḍalāni tu /
udveṣṭayanvai vegena maṇḍalāni tu gacchati // MatsP_125.58 //
Matsya-Purāṇa 126
*sūta uvāca
sa ratho 'dhiṣṭhito devair māsi māsi yathākramam /
tato vahatyathādityaṃ bahubhir ṛṣibhiḥ saha // MatsP_126.1 //
gandharvairapsarobhiśca sarpagrāmaṇirākṣasaiḥ /
ete vasanti vai sūrye māsau dvau dvau krameṇa ca // MatsP_126.2 //
dhātāryamā pulastyaśca pulahaśca prajāpatī /
uragau vāsukiścaiva saṃkīrṇaścaiva tāvubhau // MatsP_126.3 //
tumburur nāradaścaiva gandharvau gāyatāṃ varau /
kṛtasthalāpsarāścaiva yā ca sā puñjikasthalā // MatsP_126.4 //
grāmaṇyau rathakṛttasya rathaujāścaiva tāvubhau /
rakṣo hetiḥ prahetiśca yātudhānāvubhau ṛtau // MatsP_126.5 //
madhumādhavayorhyeṣa gaṇo vasati bhāskare /
vasangrīṣme tu dvau māsau mitraśca varuṇaśca vai // MatsP_126.6 //
ṛṣī atrirvasiṣṭhaśca nāgau takṣakarambhakau /
menakā sahajanyā ca hāhā hūhūśca gāyakau // MatsP_126.7 //
rathaṃtaraśca grāmaṇyau rathakṛccaiva tāvubhau /
puruṣādo vadhaścaiva yātudhānau tu tau smṛtau // MatsP_126.8 //
ete vasanti vai sūrye māsayoḥ śuciśukrayoḥ /
tataḥ sūrye punaścānyā nivasanti sma devatāḥ // MatsP_126.9 //
indraścaiva vivasvāṃśca aṅgirā bhṛgureva ca /
elāpattrastathā sarpaḥ śaṅkhapālaśca pannagaḥ // MatsP_126.10 //
viśvāvasusuṣeṇau ca prātaścaiva rathaśca hi /
pramlocetyapsarāścaiva nimrocantī ca te ubhe // MatsP_126.11 //
yātudhānastathā hetir vyāghraścaiva tu tāvubhau /
nabhasyanabhasoretair vasantaśca divākare // MatsP_126.12 //
māsau dvau devatāḥ sūrye vasanti ca śaradṛtau /
parjanyaścaiva pūṣā ca bharadvājaḥ sagautamaḥ // MatsP_126.13 //
citrasenaśca gandharvas tathā vā suruciśca yaḥ /
viśvācī ca ghṛtācī ca ubhe te puṇyalakṣaṇe // MatsP_126.14 //
nāgaścairāvataścaiva viśrutaśca dhanaṃjayaḥ /
senajicca suṣeṇaśca senānīr grāmaṇīs tathā // MatsP_126.15 //
cāro vātaśca dvāvetau yātudhānāvubhau smṛtau /
vasantyete ca vai sūrye māsayośca tviṣorjayoḥ // MatsP_126.16 //
haimantikau ca dvau māsau nivasanti divākare /
aṃśo bhagaśca dvāvetau kaśyapaśca kratuśca tau // MatsP_126.17 //
bhujaṃgaśca mahāpadmaḥ sarpaḥ karkoṭakastathā /
citrasenaśca gandharvaḥ pūrṇāyuścaiva gāyanau // MatsP_126.18 //
apsarāḥ pūrvacittiśca gandharvā hyurvaśī ca yā /
tārkṣyaścāriṣṭanemiśca senānīr grāmaṇīś ca tau // MatsP_126.19 //
vidyutsūryaśca tāvugrau yātudhānau tu tau smṛtau /
sahe caiva sahasye ca vasantyete divākare // MatsP_126.20 //
tatastu śiśire cāpi māsayornivasanti te /
tvaṣṭā viṣṇurjamadagnir viśvāmitrastathaiva ca // MatsP_126.21 //
kādraveyau tathā nāgau kambalāśvatarāvubhau /
gandharvau dhṛtarāṣṭraśca sūryavarcāśca tāvubhau // MatsP_126.22 //
tilottamāpsarāścaiva devī rambhā manoramā /
grāmaṇīr ṛtajiccaiva satyajicca mahābalaḥ // MatsP_126.23 //
brahmopetaśca vai rakṣo yajñopetastathaiva ca /
ityete nivasanti sma dvau dvau māsau divākare // MatsP_126.24 //
sthānābhimānino hyete gaṇā dvādaśa saptakāḥ /
sūryamāpādayantyete tejasā teja uttamam // MatsP_126.25 //
grathitaistu vacobhiśca stuvanti ṛṣayo ravim /
gandharvāpsarasaścaiva gītanṛtyairupāsate // MatsP_126.26 //
vidyāgrāmaṇino yakṣāḥ kurvantyābhīṣusaṃgraham /
sarpāḥ sarpanti vai sūrye yātudhānānuyānti ca // MatsP_126.27 //
vālakhilyā nayantyastaṃ parivāryodayādravim /
eteṣāmeva devānāṃ yathāvīryaṃ yathātapaḥ // MatsP_126.28 //
yathāyogaṃ yathādharmaṃ yathātattvaṃ yathābalam /
tathā tapatyasau sūryas teṣāmiddhastu tejasā // MatsP_126.29 //
bhūtānāmaśubhaṃ sarvaṃ vyapohati svatejasā /
mānavānāṃ śubhairhyetair hriyate duritaṃ tu vai // MatsP_126.30 //
duritaṃ śubhacārāṇāṃ vyapohanti kvacitkvacit /
ete sahaiva sūryeṇa bhramanti sānugā divi // MatsP_126.31 //
tapantaśca japantaśca hlādayantaśca vai prajāḥ /
gopāyanti sma bhūtāni īhante hyanukampayā // MatsP_126.32 //
sthānābhimānināṃ hyetat sthānaṃ manvantareṣu vai /
atītānāgatānāṃ ca vartante sāmprataṃ ca ye // MatsP_126.33 //
evaṃ vasanti vai sūrye saptakāste caturdaśa /
caturdaśeṣu vartante gaṇā manvantareṣu vai // MatsP_126.34 //
grīṣme hime ca varṣāsu muñcamānā yathākramam /
dharmaṃ himaṃ ca varṣaṃ ca yathākramamaharniśam // MatsP_126.35 //
gacchatyasāvanudinaṃ parivṛtya raśmīn devānpitṝṃśca manujāṃśca sutarpayanvai /
śukle ca kṛṣṇe tadahaḥkrameṇa kālakṣaye caiva surāḥ pibanti // MatsP_126.36 //
māsena taccāmṛtamasya mṛṣṭaṃ suvṛṣṭaye raśmiṣu rakṣitaṃ tu /
sarve 'mṛtaṃ tatpitaraḥ pibanti devāśca saumyāśca tathaiva kāvyāḥ // MatsP_126.37 //
sūryeṇa gobhirhi vivardhitābhir adbhiḥ punaścaiva samucchritābhiḥ /
vṛṣṭyābhivṛṣṭābhir athauṣadhībhir martyā athānnena kṣudhaṃ jayanti // MatsP_126.38 //
tṛptiśca tenārdhamāsaṃ surāṇāṃ māsaṃ sudhābhiḥ svadhayā pitṝṇām /
annena jīvantyaniśaṃ manuṣyāḥ sūryaḥ śritaṃ taddhi bibharti gobhiḥ // MatsP_126.39 //
ityeṣa ekacakreṇa sūryastūrṇaṃ prasarpati /
tatra tairakramairaśvaiḥ sarpate 'sau dinakṣaye // MatsP_126.40 //
harir haridbhir hriyate turaṃgamaiḥ pibatyathāpo haribhiḥ sahasradhā /
punaḥ pramuñcatyatha tāśca yo hariḥ sa muhyamāno haribhisturaṃgamaiḥ // MatsP_126.41 //
ahorātraṃ rathenāsāv ekacakreṇa vai bhraman /
saptadvīpasamudrāṃśca saptabhiḥ saptabhirdrutam // MatsP_126.42 //
chandorūpaiśca tairaśvair yutaścakraṃ tataḥ sthitiḥ /
kāmarūpaiḥ sakṛdyuktaiḥ kāmagaistairmanojavaiḥ // MatsP_126.43 //
haritairavyathaiḥ piṅgair īśvarair brahmavādibhiḥ /
bāhyato 'nantaraṃ caiva maṇḍalaṃ divasakramāt // MatsP_126.44 //
kalpādau samprayuktāśca vahantyābhūtasaṃplavam /
āvṛto vālakhilyaiśca bhramate rātryahāni tu // MatsP_126.45 //
grathitaiḥ svavacobhiśca stūyamāno maharṣibhiḥ /
sevyate gītanṛtyaiśca gandharvāpsarasāṃ gaṇaiḥ // MatsP_126.46 //
pataṃgaiḥ patagairaśvair bhrāmyamāṇo divaspatiḥ /
vīthyāśrayāṇi carati nakṣatrāṇi tathā śaśī // MatsP_126.47 //
hrāsavṛddhī tathaivāsya raśmayaḥ sūryavatsmṛtāḥ /
tricakrobhayato 'śvaśca vijñeyaḥ śaśino rathaḥ // MatsP_126.48 //
apāṃ garbhasamutpanno rathaḥ sāśvaḥ sasārathiḥ /
sahāraistaistribhiścakrair yuktaḥ śuklairhayottamaiḥ // MatsP_126.49 //
daśabhisturagairdivyair asaṅgais tanmanojavaiḥ /
sakṛdyukte rathe tasmin vahantastvāyugakṣayam // MatsP_126.50 //
saṃgṛhītā rathe tasmiñ chvetaścakṣuḥśravāśca vai /
aśvāstamekavarṇāste vahante śaṅkhavarcasaḥ // MatsP_126.51 //
ajaśca tripathaścaiva vṛṣo vājī naro hayaḥ /
aṃśumān saptadhātuśca haṃso vyomamṛgastathā // MatsP_126.52 //
ityete nāmabhiścaiva daśa candramaso hayāḥ /
evaṃ candramasaṃ devaṃ vahanti smāyugakṣayam // MatsP_126.53 //
devaiḥ parivṛtaḥ somaḥ pitṛbhiḥ saha gacchati /
somasya śuklapakṣādau bhāskare parataḥ sthite // MatsP_126.54 //
āpūryate paro bhāgaḥ somasya tu ahaḥkramāt /
tataḥ pītakṣayaṃ somaṃ yupagadvyāpayan raviḥ // MatsP_126.55 //
pītaṃ pañcadaśāhaṃ ca raśminaikena bhāskaraḥ /
āpūrayandadau tena bhāgaṃ bhāgamahaḥkramāt // MatsP_126.56 //
suṣumnāpyayamānasya śukle vardhanti vai kalāḥ /
tasmāddhrasanti vai kṛṣṇe śukle hyāpyāyayanti ca // MatsP_126.57 //
ityevaṃ sūryavīryeṇa candrasyāpyāyate tanuḥ /
paurṇamāsyāṃ pradṛśyeta śuklaḥ sampūrṇamaṇḍalaḥ // MatsP_126.58 //
evamāpyāyate somaḥ śuklapakṣeṣvahaḥkramāt /
tato dvitīyāprabhṛti bahulasya caturdaśī // MatsP_126.59 //
apāṃ sāramayasyendo rasamātrātmakasya ca /
pibantyambumayaṃ devā madhu saumyaṃ tathāmṛtam // MatsP_126.60 //
saṃbhṛtaṃ tvardhamāsena amṛtaṃ sūryatejasā /
bhakṣārthamāgataṃ somaṃ paurṇamāsyāmupāsate // MatsP_126.61 //
ekarātraṃ surāḥ sārdhaṃ pitṛbhirṛṣibhiśca vai /
somasya kṛṣṇapakṣādau bhāskarābhimukhasya vai // MatsP_126.62 //
prakṣīyate pare hyātmā pīyamānakalākramāt /
trayaśca triṃśatā sārdhaṃ trayastriṃśacchatāni tu // MatsP_126.63 //
trayastriṃśatsahasrāṇi devāḥ somaṃ pibanti vai /
ityevaṃ pīyamānasya kṛṣṇe vardhanti tāḥ kalāḥ // MatsP_126.64 //
kṣīyante ca tāḥ śuklāḥ kṛṣṇā hyāpyāyayanti ca /
evaṃ dinakramātpīte devaiścāpi niśākare // MatsP_126.65 //
pītvārdhamāsaṃ gacchanti amāvāsyāṃ surāśca te /
pitaraścopatiṣṭhanti amāvāsyāṃ niśākaram // MatsP_126.66 //
tataḥ pañcadaśe bhāge kiṃciccheṣe niśākare /
tato 'parāhṇe pitaro jaghanyadivase punaḥ // MatsP_126.67 //
pibanti dvikalaṃ kālaṃ śiṣṭāstāstu kalāstu yāḥ /
viniḥsṛṣṭaṃ tvamāvāsyāṃ gabhastibhyastadāmṛtam // MatsP_126.68 //
ardhamāsasamāptau tu pītvā gacchanti te 'mṛtam /
saumyā barhiṣadaścaiva agniṣvāttāśca ye smṛtāḥ // MatsP_126.69 //
kāvyāścaiva tu ye proktāḥ pitaraḥ sarva eva te /
saṃvatsarāśca ye kāvyāḥ pañcābdā vai dvijāḥ smṛtāḥ // MatsP_126.70 //
saumyāḥ sutapaso jñeyāḥ saumyā barhiṣadastathā /
agniṣvāttās trayaścaiva pitṛsargasthitā dvijāḥ // MatsP_126.71 //
pitṛbhiḥ pīyamānāyāṃ pañcadaśyāṃ tu vai kalām /
yāvacca kṣīyate tasmād bhāgaḥ pañcadaśastu saḥ // MatsP_126.72 //
amāvāsyāṃ tathā tasya antarā pūryate paraḥ /
vṛddhikṣayau vai pakṣādau ṣoḍaśyāṃ śaśinaḥ mṛtau /
evaṃ sūryanimitte te kṣayavṛddhī niśākare // MatsP_126.73 //
Matsya-Purāṇa 127
*sūta uvāca
tārāgrahāṇāṃ vakṣyāmi svarbhānostu rathaṃ punaḥ /
atha tejomayaḥ śubhraḥ somaputrasya vai rathaḥ // MatsP_127.1 //
yukto hayaiḥ piśaṅgastu daśabhir vātaraṃhasaiḥ /
śvetaḥ piśaṅgaḥ sāraṅgo nīlaḥ śyāmo vilohitaḥ // MatsP_127.2 //
śvetaśca haritaścaiva pṛṣato vṛṣṇireva ca /
daśabhistu mahābhāgair uttamairvātasambhavaiḥ // MatsP_127.3 //
tato bhaumarathaścāpi aṣṭāṅgaḥ kāñcanaḥ smṛtaḥ /
aṣṭabhir lohitairaśvaiḥ sadhvajair agnisambhavaiḥ /
sarpate 'sau kumāro vai ṛjuvakrānuvakragaḥ // MatsP_127.4 //
ataścāṅgiraso vidvān devācāryo bṛhaspatiḥ /
gaurāśvena tu raukmeṇa syandanena visarpati // MatsP_127.5 //
yuktenāṣṭābhiraśvaiśca dhvajairagnisamudbhavaiḥ /
abdaṃ vasati yo rāśau svadiśaṃ tena gacchati // MatsP_127.6 //
yuktenāṣṭābhir aśvaiśca sadhvajairagnisaṃnibhaiḥ /
rathena kṣipravegeṇa bhārgavastena gacchati // MatsP_127.7 //
tataḥ śanaiścaro 'pyaśvaiḥ sabalair vātaraṃhasaiḥ /
kārṣṇāyasaṃ samāruhya syandanaṃ yātyasau śaniḥ // MatsP_127.8 //
svarbhānostu yathāṣṭāśvāḥ kṛṣṇā vai vātaraṃhasaḥ /
rathaṃ tamomayaṃ tasya vahanti sma sudaṃśitāḥ // MatsP_127.9 //
ādityanilayo rāhuḥ somaṃ gacchati parvasu /
ādityameti somācca tamaso 'nteṣu parvasu // MatsP_127.10 //
tataḥ ketumatastvaśvā aṣṭau te vātaraṃhasaḥ /
palāladhūmavarṇābhāḥ kṣāmadehāḥ sudāruṇāḥ // MatsP_127.11 //
ete vāhā grahāṇāṃ vai mayā proktā rathaiḥ saha /
sarve dhruve nibaddhāste nibaddhā vātaraśmibhiḥ // MatsP_127.12 //
ete vai bhrāmyamāṇāste yathāyogaṃ vahanti vai /
vāya yābhiradṛśyābhiḥ prabaddhā vātaraśmibhiḥ // MatsP_127.13 //
paribhramanti tadbaddhāś candrasūryagrahā divi /
yāvattamanuparyeti dhruvaṃ ca jyotiṣāṃ gaṇaḥ // MatsP_127.14 //
yathā nadyudake nostu udakena sahohyate /
tathā devagṛhāṇi syur uhyante vātaraṃhasā /
tasmādyāni pragṛhyante vyomni devagṛhā iti // MatsP_127.15 //
yāvatyaścaiva tārāḥ syus tāvanto 'sya marīcayaḥ /
sarvā dhruvanibaddhāstā bhramantyo bhrāmayanti ca // MatsP_127.16 //
tailapīḍaṃ yathā cakraṃ bhramate bhrāmayanti vai /
tathā bhramanti jyotīṃṣi vātabaddhāni sarvaśaḥ // MatsP_127.17 //
alātacakravadyānti vātacakreritāni tu /
yasmātpravahate tāni pravahastena sa smṛtaḥ // MatsP_127.18 //
evaṃ dhruve niyukto 'sau bhramate jyotiṣāṃ gaṇaḥ /
eṣa tārāmayaḥ proktaḥ śiśumāre dhruvo divi // MatsP_127.19 //
yadahnā kurute pāpaṃ taṃ dṛṣṭvā niśi muñcati /
śiśumāraśarīrasthā yāvatyastārakāstu tāḥ // MatsP_127.20 //
varṣāṇi dṛṣṭvā jīveta tāvadevādhikāni tu /
śiśumārākṛtiṃ jñātvā pravibhāgena sarvaśaḥ // MatsP_127.21 //
uttānapādastasyātha vijñeyaḥ sottaro hanuḥ /
yajño 'dharastu vijñeyo dharmo mūrdhānamāśritaḥ // MatsP_127.22 //
hṛdi nārāyaṇaḥ sādhyā aśvinau pūrvapādayoḥ /
varuṇaścāryamā caiva paścime tasya sakthinī // MatsP_127.23 //
śiśne saṃvatsaro jñeyo mitraścāpānamāśritaḥ /
pucche 'gniśca mahendraśca marīciḥ kaśyapo dhruvaḥ // MatsP_127.24 //
eṣa tārāmayaḥ stambho nāstameti na vodayam /
nakṣatracandrasūryāśca grahāstārāgaṇaiḥ saha // MatsP_127.25 //
tanmukhābhimukhāḥ sarve cakrabhūtā divi sthitāḥ /
dhruveṇādhiṣṭhitāścaiva dhruvameva pradakṣiṇam // MatsP_127.26 //
pariyānti suraśreṣṭhaṃ meḍhībhūtaṃ dhruvaṃ divi /
āgnīdhrakāśyapānāṃ tu teṣāṃ sa paramo dhruvaḥ // MatsP_127.27 //
eka eva bhramatyeṣa merorantaramūrdhani /
jyotiṣāṃ cakramādāya ākarṣaṃstamadhomukhaḥ /
merumālokayanneva pratiyāti pradakṣiṇam // MatsP_127.28 //
Matsya-Purāṇa 128
*ṛṣaya ūcuḥ
yadetadbhavatā proktaṃ śrutaṃ sarvamaśeṣataḥ /
kathaṃ devagṛhāṇi syuḥ punarjyotīṃṣi varṇaya // MatsP_128.1 //
*sūta uvāca
etatsarvaṃ pravakṣyāmi sūryācandramasorgatim /
yathā devagṛhāṇi syuḥ sūryācandramasostathā // MatsP_128.2 //
agnervyuṣṭau rajanyāṃ vai brahmaṇāvyaktayoninā /
avyākṛtamidaṃ tvāsīn naiśena tamasā vṛtam // MatsP_128.3 //
caturbhūtāvaśiṣṭe 'smin brahmaṇā samadhiṣṭhite /
svayambhūr bhagavāṃstatra lokatattvārthasādhakaḥ // MatsP_128.4 //
khadyotarūpī vicarann āvirbhāvaṃ vyacintayat /
jñātvāgniṃ kalpakālādāv apaḥ pṛthvīṃ ca saṃśritā // MatsP_128.5 //
sa saṃbhṛtya prakāśārthaṃ tridhā tulyo 'bhavatpunaḥ /
pācako yastu loke 'smin pārthivaḥ so 'gnirucyate // MatsP_128.6 //
yaścāsau tapate sūrye śuciragniśca sa smṛtaḥ /
vaidyuto jāṭharaḥ saumyo vaidyutaścāpyabindhanaḥ // MatsP_128.7 //
tejobhiścāpyate kaścit kaścidevāpyanindhanaḥ /
kāṣṭhendhanastu nirmathyaḥ so 'dbhiḥ śāmyati pāvakaḥ // MatsP_128.8 //
arciṣmānpacano 'gnistu niṣprabhaḥ saumyalakṣaṇaḥ /
yaścāsau maṇḍale śukle nirūṣmā na prakāśate // MatsP_128.9 //
prabhā saurī tu pādena astaṃ yāti divākare /
agnimāviśate rātrau tasmādagniḥ prakāśate // MatsP_128.10 //
udite tu punaḥ sūrye ūṣmāgnestu samāviśat /
pādena tejasaścāgnes tasmāt saṃtapate divā // MatsP_128.11 //
prākāśyaṃ ca tathauṣṇyaṃ ca sauryāgneye tu tejasī /
parasparānupraveśād āpyāyete divāniśam // MatsP_128.12 //
uttare caiva bhūmyardhe tathā hyasmiṃstu dakṣiṇe /
uttiṣṭhati punaḥ sūrye rātrirāviśate hy apaḥ // MatsP_128.13 //
tasmāttāmrā bhavantyāpo divārātripraveśanāt /
astaṃ gate punaḥ sūrye aharvai praviśaty apaḥ // MatsP_128.14 //
tasmānnaktaṃ punaḥ śuklā hy āpo dṛśyanti bhāsurāḥ /
etena kramayogeṇa bhūmyardhe dakṣiṇottare // MatsP_128.15 //
udayāstamaye hyatra ahorātraṃ viśaty apaḥ /
yaścāsau tapate sūryaḥ so 'paḥ pibati raśmibhiḥ // MatsP_128.16 //
sahasrapādastveṣo 'gnī raktakumbhanibhastu saḥ /
ādatte sa tu nāḍīnāṃ sahasreṇa samantataḥ // MatsP_128.17 //
apo nadīsamudrebhyo hradakūpebhya eva ca /
tasya raśmisahasreṇa śītavarṣoṣṇaniḥsravaḥ // MatsP_128.18 //
tāsāṃ catuḥśataṃ nāḍyo varṣante citramūrtayaḥ /
candanāścaiva medhyāśca ketanāś cetanāstathā // MatsP_128.19 //
amṛtā jīvanāḥ sarvā raśmayo vṛṣṭisarjanāḥ /
himodbhavāśca te 'nyonyaṃ raśmayastriṃśataḥ smṛtāḥ /
candratārāgrahaiḥ sarvaiḥ pītā bhānorgabhastayaḥ // MatsP_128.20 //
etā madhyāstathānyāśca hlādinyo himasarjanāḥ /
śuklāśca kakubhaścaiva gāvo viśvasṛtaśca yāḥ // MatsP_128.21 //
śuklāstā nāmataḥ sarvās triṃśato gharmasarjanāḥ /
saṃbibhrati hi tāḥ sarvā manuṣyāndevatāḥ pitṝn // MatsP_128.22 //
manuṣyānoṣadhībhiśca svadhayā ca pitṝnapi /
amṛtena surānsarvān saṃtataṃ paritarpayan // MatsP_128.23 //
vasante caiva grīṣme ca śanaiḥ saṃtapate tribhiḥ /
varṣāsu ca śaradyevaṃ caturbhiḥ saṃpravarṣati // MatsP_128.24 //
hemante śiśire caiva himotsargas tribhiḥ punaḥ /
oṣadhīṣu balaṃ dhatte sudhāṃ ca svadhayā punaḥ // MatsP_128.25 //
sūryo 'maratvamamṛte trayas triṣu niyacchati /
evaṃ raśmisahasraṃ tu sauraṃ lokārthasādhakam // MatsP_128.26 //
bhidyate ṛtumāsādya sahasraṃ bahudhā punaḥ /
ityevaṃ maṇḍalaṃ śuklaṃ bhāsvaraṃ lokasaṃjñitam // MatsP_128.27 //
nakṣatragrahasomānāṃ pratiṣṭhā yonireva ca /
candra ṛkṣagrahāḥ sarve vijñeyāḥ sūryasambhavāḥ // MatsP_128.28 //
suṣumnā sūryaraśmiryā kṣīṇaṃ śaśinamedhate /
harikeśaḥ purastāttu yo vai nakṣatrayonikṛt // MatsP_128.29 //
dakṣiṇe viśvakarmā tu raśmirāpyāyayadbudham /
viśvāvasuśca yaḥ paścāc chukrayoniśca sa smṛtaḥ // MatsP_128.30 //
saṃvardhanastu yo raśmiḥ sa yonirlohitasya ca /
ṣaṣṭhastu hyaśvabhū raśmir yoniḥ sa hi bṛhaspateḥ // MatsP_128.31 //
śanaiścaraṃ punaścāpi raśmirāpyāyate surāṭ /
na kṣīyate yatastāni tasmānnakṣatratā smṛtā // MatsP_128.32 //
kṣetrāṇyetāni vai sūryam āpatanti gabhastibhiḥ /
kṣetrāṇi teṣāmādatte sūryo nakṣatratā tataḥ // MatsP_128.33 //
asmāllokādamuṃ lokaṃ tīrṇānāṃ sukṛtātmanām /
tāraṇāttārakā hyetāḥ śuklatvāccaiva śuklikāḥ // MatsP_128.34 //
divyānāṃ pārthivānāṃ ca vaṃśānāṃ caiva sarvaśaḥ /
tapanastejaso yogād āditya iti gadyate // MatsP_128.35 //
sravatiḥ syandanārthe ca dhātureṣa nigadyate /
sravaṇāttejasaścaiva tenāsau savitā smṛtaḥ // MatsP_128.36 //
bahvarthaścanda ityeṣa pradhāno dhāturucyate /
śuklatve hyamṛtatve ca śītatve hlādane 'pi ca // MatsP_128.37 //
sūryācandramasordivye maṇḍale bhāsvare khage /
jalatejomaye śukle vṛttakumbhanibhe śubhe // MatsP_128.38 //
vasanti karmadevāstu sthānānyetāni sarvaśaḥ /
manvantareṣu sarveṣu ṛṣisūryagrahādayaḥ // MatsP_128.39 //
tāni devagṛhāṇi syuḥ sthānākhyāni bhavanti hi /
sauraṃ sūryo 'viśatsthānaṃ saumyaṃ somastathaiva ca // MatsP_128.40 //
śaukraṃ śukro 'viśatsthānaṃ ṣoḍaśāraṃ prabhāsvaram /
bṛhaspatirbṛhattvaṃ ca lohitaṃ cāpi lohitaḥ // MatsP_128.41 //
śanaiścaro 'viśatsthānam evaṃ śānaiścaraṃ tathā /
budho 'pi vai budhasthānaṃ bhānuṃ svarbhānureva ca // MatsP_128.42 //
nakṣatrāṇi ca sarvāṇi nākṣatrāṇyāviśanti ca /
jyotīṃṣi sukṛtām ete jñeyā devagṛhāstu vai // MatsP_128.43 //
sthānānyetāni tiṣṭhanti yāvadābhūtasaṃplavam /
manvantareṣu sarveṣu devasthānāni tāni vai // MatsP_128.44 //
abhimānena tiṣṭhanti tāni devāḥ punaḥ punaḥ /
atītāstu sahātītair bhāvyā bhāvyaiḥ suraiḥ saha // MatsP_128.45 //
vartante vartamānaiśca suraiḥ sārdhaṃ tu sthāninaḥ /
sūryo devo vivasvāṃśca aṣṭamastvaditeḥ sutaḥ // MatsP_128.46 //
dyutimāndharmayuktaśca somo devo vasuḥ smṛtaḥ /
śukro daityastu vijñeyo bhārgavo 'surayājakaḥ // MatsP_128.47 //
bṛhaspatir bṛhattejā devācāryo 'ṅgiraḥsutaḥ /
budho manoharaścaiva śaśiputrastu sa smṛtaḥ // MatsP_128.48 //
śanaiścaro virūpaśca saṃjñāputro vivasvataḥ /
agnirvikeśyāṃ jajñe tu yuvāsau lohitādhipaḥ // MatsP_128.49 //
nakṣatranāmnyaḥ kṣetreṣu dākṣāyaṇyaḥ sutāḥ smṛtāḥ /
svarbhānuḥ siṃhikāputro bhūtasaṃsādhano 'suraḥ // MatsP_128.50 //
candrārkagrahanakṣatreṣv abhimānī prakīrtitaḥ /
sthānānyetāni coktāni sthāninyaścaiva devatāḥ // MatsP_128.51 //
śuklamagnisamaṃ divyaṃ sahasrāṃśorvivasvataḥ /
sahasrāṃśutviṣaḥ sthānam ammayaṃ taijasaṃ tathā // MatsP_128.52 //
āśāsthānaṃ manojñasya raviraśmigṛhe sthitam /
śukraḥ ṣoḍaśaraśmistu yastu devo hyapomayaḥ // MatsP_128.53 //
lohito navaraśmistu sthānamāpyaṃ tu tasya vai /
bṛhaddvādaśaraśmīkaṃ haridrābhaṃ tu vedhasaḥ // MatsP_128.54 //
aṣṭaraśmiśanestattu kṛṣṇaṃ vṛddhamayasmayam /
svarbhānostvāyasaṃ sthānaṃ bhūtasaṃtāpanālayam // MatsP_128.55 //
sukṛtām āśrayāstārā raśmayastu hiraṇmayāḥ /
tāraṇāttārakā hyetāḥ śuklatvāccaiva tārakāḥ // MatsP_128.56 //
navayojanasāhasro viṣkambhaḥ savituḥ smṛtaḥ /
maṇḍalaṃ triguṇaṃ cāsya vistāro bhāskarasya tu // MatsP_128.57 //
dviguṇaḥ sūryavistārād vistāraḥ śaśinaḥ smṛtaḥ /
triguṇaṃ maṇḍalaṃ cāsya vaipulyācchaśinaḥ smṛtam // MatsP_128.58 //
sarvopari nisṛṣṭāni maṇḍalāni tu tārakāḥ /
yojanārdhapramāṇāni tābhyo 'nyāni gaṇāni tu // MatsP_128.59 //
tulyo bhūtvā tu svarbhānus tadadhastātprasarpati /
uddhūtya pārthivīṃ chāyāṃ nirmitāṃ maṇḍalākṛtim // MatsP_128.60 //
brahmaṇā nirmitaṃ sthānaṃ tṛtīyaṃ tu tamomayam /
ādityātsa tu niṣkramya somaṃ gacchati parvasu // MatsP_128.61 //
ādityameti somācca punaḥ saureṣu parvasu /
svabhāsā tudate yasmāt svarbhānuriti sa smṛtaḥ // MatsP_128.62 //
candrataḥ ṣoḍaśo bhāgo bhārgavasya vidhīyate /
viṣkambhānmaṇḍalāccaiva yojanānāṃ tu sa smṛtaḥ // MatsP_128.63 //
bhārgavātpādahīnaśca vijñeyo vai bṛhaspatiḥ /
bṛhaspateḥ pādahīnau ketuvakrāvubhau smṛtau // MatsP_128.64 //
vistāramaṇḍalābhyāṃ tu pādahīnastayorbudhaḥ /
tārānakṣatrarūpāṇi vapuṣmantīha yāni vai // MatsP_128.65 //
budhena samarūpāṇi vistārānmaṇḍalāttu vai /
tārānakṣatrarūpāṇi hīnāni tu parasparam // MatsP_128.66 //
śatāni pañca catvāri trīṇi dve caikameva ca /
sarvopari nisṛṣṭāni maṇḍalāni tu tārakāḥ // MatsP_128.67 //
yojanārdhapramāṇāni tebhyo hrasvaṃ na vidyate /
upariṣṭāttu ye teṣāṃ grahā ye krūrasāttvikāḥ // MatsP_128.68 //
sauraścāṅgiraso vakro vijñeyā mandacāriṇaḥ /
tebhyo 'dhastāttu catvāraḥ punaścānye mahāgrahāḥ // MatsP_128.69 //
somaḥ sūryo budhaścaiva bhārgavaśceti śīghragāḥ /
yāvanti caiva ṛkṣāṇi koṭyastāvanti tārakāḥ // MatsP_128.70 //
sarveṣāṃ tu grahāṇāṃ vai sūryo 'dhastātprasarpati /
vistīrṇaṃ maṇḍalaṃ kṛtvā tasyordhvaṃ carate śaśī // MatsP_128.71 //
nakṣatramaṇḍalaṃ cāpi somādūrdhvaṃ prasarpati /
nakṣatrebhyo budhaścordhvaṃ budhāccordhvaṃ tu bhārgavaḥ // MatsP_128.72 //
vakrastu bhārgavādūrdhvaṃ vakrādūrdhvaṃ bṛhaspatiḥ /
tasmācchanaiścaraścordhvaṃ devācāryopari sthitaḥ // MatsP_128.73 //
śanaiścarāttathā cordhvaṃ jñeyaṃ saptarṣimaṇḍalam /
saptarṣibhyo dhruvaścordhvaṃ samastaṃ tridivaṃ dhruve // MatsP_128.74 //
dviguṇeṣu sahasreṣu yojanānāṃ śateṣu ca /
grahāntaram athaikaikam ūrdhvaṃ nakṣatramaṇḍalāt // MatsP_128.75 //
tārāgrahāntarāṇi syur uparyuparyadhiṣṭhitam /
grahāśca candrasūryau ca divi divyena tejasā // MatsP_128.76 //
nakṣatreṣu ca yujyante gacchanto niyatakramāt /
candrārkagrahanakṣatrā nīcoccagṛhamāśritāḥ // MatsP_128.77 //
samāgame ca bhede ca paśyanti yugapatprajāḥ /
parasparaṃ sthitā hyevaṃ yujyante ca parasparam // MatsP_128.78 //
asaṃkareṇa vijñeyas teṣāṃ yogastu vai budhaiḥ /
ityevaṃ saṃniveśo vai pṛthivyā jyotiṣāṃ ca yaḥ // MatsP_128.79 //
dvīpānāmudadhīnāṃ ca parvatānāṃ tathaiva ca /
varṣāṇāṃ ca nadīnāṃ ca ye ca teṣu vasanti vai // MatsP_128.80 //
ityeṣo 'rkavaśenaiva saṃniveśastu jyotiṣām /
āvartaḥ sāntaro madhye saṃkṣiptaśca dhruvāttu sa // MatsP_128.81 //
sarvatasteṣu vistīrṇo vṛttākāra ivocchritaḥ /
lokasaṃvyavahārārtham īśvareṇa vinirmitaḥ // MatsP_128.82 //
kalpādau buddhipūrvaṃ tu sthāpito 'sau svayambhuvā /
ityeṣa saṃniveśo vai sarvasya jyotirātmakaḥ // MatsP_128.83 //
vaiśvarūpaṃ pradhānasya pariṇāho 'sya yaḥ smṛtaḥ /
teṣāṃ śakyaṃ na saṃkhyātuṃ yāthātathyena kenacit /
gatāgataṃ manuṣyeṇa jyotiṣāṃ māṃsacakṣuṣā // MatsP_128.84 //
Matsya-Purāṇa 129
*ṛṣaya ūcuḥ
kathaṃ jagāma bhagavān purāritvaṃ maheśvaraḥ /
dadāha ca kathaṃ devas tanno vistarato vada // MatsP_129.1 //
pṛcchāmastvāṃ vayaṃ sarve bahumānātpunaḥ punaḥ /
tripuraṃ tadyathā durgaṃ mayamāyāvinirmitam /
devenaikeṣuṇā dagdhaṃ tathā no vada mānada // MatsP_129.2 //
*sūta uvāca
śṛṇudhvaṃ tripuraṃ devo yathā dāritavān bhavaḥ /
mayo nāma mahāmāyo māyānāṃ janako 'suraḥ // MatsP_129.3 //
nirjitaḥ sa tu saṃgrāme tatāpa paramaṃ tapaḥ /
tapasyantaṃ tu taṃ viprā daityāvanyāvanugrahāt // MatsP_129.4 //
tasyaiva kṛtyamuddiśya tepatuḥ paramaṃ tapaḥ /
vidyunmālī ca balavāṃs tārakākhyaśca vīryavān // MatsP_129.5 //
mayatejaḥsamākrāntau tepaturmayapārśvagau /
lokā iva yathā mūrtās trayas traya ivāgnayaḥ // MatsP_129.6 //
lokatrayaṃ tāpayantas te tepurdānavāstapaḥ /
hemante jalaśayyāsu grīṣme pañcatape tathā // MatsP_129.7 //
varṣāsu ca tathākāśe kṣapayantastanūḥ priyāḥ /
sevānāḥ phalamūlāni puṣpāṇi ca jalāni ca // MatsP_129.8 //
anyadācaritāhārāḥ paṅkenācitavalkalāḥ /
magnāḥ śaivālapaṅkeṣu vimalāvimaleṣu ca // MatsP_129.9 //
nirmāṃsāśca tato jātāḥ kṛśā dhamanisaṃtatāḥ /
teṣāṃ tapaḥprabhāvena prabhāvavidhutaṃ yathā // MatsP_129.10 //
niṣprabhaṃ tu jagatsarvaṃ mandamevābhibhāṣitam /
dahyamāneṣu lokeṣu taistribhirdānavāgnibhiḥ // MatsP_129.11 //
teṣāmagre jagadbandhuḥ prādurbhūtaḥ pitāmahaḥ /
tataḥ sāhasakartāraḥ prāhuste sahasāgatam // MatsP_129.12 //
svakaṃ pitāmahaṃ daityās taṃ vai tuṣṭuvureva ca /
atha tāndānavānbrahmā tapasā tapanaprabhān // MatsP_129.13 //
uvāca harṣapūrṇākṣo harṣapūrṇamukhastadā /
varado 'haṃ hi vo vatsās tapastoṣita āgataḥ // MatsP_129.14 //
vriyatām īpsitaṃ yacca sābhilāṣaṃ taducyatām /
ityevamucyamānāstu pratipannaṃ pitāmaham // MatsP_129.15 //
viśvakarmā mayaḥ prāha praharṣotphullalocanaḥ /
deva daityāḥ purā devaiḥ saṃgrāme tārakāmaye // MatsP_129.16 //
nirjitāstāḍitāścaiva hatāścāpyāyudhairapi /
devairvairānubandhācca dhāvanto bhayavepitāḥ // MatsP_129.17 //
śaraṇaṃ naiva jānīmaḥ śarma vā śaraṇārthinaḥ /
so 'haṃ tapaḥprabhāvena tava bhaktyā tathaiva ca // MatsP_129.18 //
icchāmi kartuṃ taddurgaṃ yaddevairapi dustaram /
tasmiṃśca tripure durge matkṛte kṛtināṃ vara // MatsP_129.19 //
bhūmyānāṃ jalajānāṃ ca śāpānāṃ munitejasām /
devapraharaṇānāṃ ca devānāṃ ca prajāpateḥ // MatsP_129.20 //
alaṅghanīyaṃ bhavatu tripuraṃ yadi te priyam /
viśvakarmā itīvoktaḥ sa tadā viśvakarmaṇā // MatsP_129.21 //
uvāca prahasanvākyaṃ mayaṃ daityagaṇādhipam /
sarvāmaratvaṃ naivāsti asadvṛttasya dānava // MatsP_129.22 //
tasmāddurgavidhānaṃ hi kṣaṇādapi vidhīyatām /
pitāmahavacaḥ śrutvā tadaivaṃ dānavo mayaḥ // MatsP_129.23 //
prāñjaliḥ punarapyāha brahmāṇaṃ padmasambhavam /
yastadekeṣuṇā durgaṃ sakṛnmuktena nirdahet // MatsP_129.24 //
samaṃ sa saṃyuge hanyād avadhyaṃ śeṣato bhavet /
evamastviti cāpyuktvā mayaṃ devaḥ pitāmahaḥ // MatsP_129.25 //
svapne labdho yathārtho vai tatraivādarśanaṃ yayau /
gate pitāmahe daityā gatā mayaraviprabhāḥ // MatsP_129.26 //
varadānādvirejuste tapasā ca mahābalāḥ /
sa mayastu mahābuddhir dānavo vṛṣasattamaḥ // MatsP_129.27 //
durgaṃ vyavasitaḥ kartum iti cācintayattadā /
kathaṃ nāma bhaveddurgaṃ tanmayā tripuraṃ kṛtam // MatsP_129.28 //
vatsyate tatpuraṃ divyaṃ matto nānyairna saṃśayaḥ /
yathācaikeṣuṇā tena tatpuraṃ na hi hanyate // MatsP_129.29 //
devaistathā vidhātavyaṃ mayā mativicāraṇam /
vistāro yojanaśatam ekaikasya purasya tu // MatsP_129.30 //
kāryasteṣāṃ ca viṣkambhaś caikaikaśatayojanam /
puṣyayogeṇa nirmāṇaṃ purāṇaṃ ca bhaviṣyati // MatsP_129.31 //
puṣyayogeṇa ca divi sameṣyanti parasparam /
puṣyayogeṇa yuktāni yastānyāsādayiṣyati // MatsP_129.32 //
purāṇyekaprahāreṇa śatāni nihaniṣyati /
āyasaṃ tu kṣititale rājataṃ tu nabhastale // MatsP_129.33 //
rājatasyopariṣṭāttu sauvarṇaṃ bhavitā puram /
evaṃ tribhiḥ purairyuktaṃ tripuraṃ tadbhaviṣyati /
śatayojanaviṣkambhair antaraistaddurāsadam // MatsP_129.34 //
aṭṭālakair yantraśataghnibhiśca sacakraśūlopalakampanaiśca /
dvārairmahāmandaramerukalpaiḥ prākāraśṛṅgaiḥ suvirājamānam // MatsP_129.35 //
satārakākhyena mayena guptaṃ svasthaṃ ca guptaṃ taḍinmālināpi /
ko nāma hantuṃ tripuraṃ samartho muktvā trinetraṃ bhagavantamekam // MatsP_129.36 //
Matsya-Purāṇa 130
*sūta uvāca
iti cintāyuto daityo divyopāyaprabhāvajam /
cakāra tripuraṃ durgaṃ manaḥsaṃcāracāritam // MatsP_130.1 //
prākāro 'nena mārgeṇa iha vāmutra gopuram /
iha cāṭṭālakadvāram iha cāṭṭālagopuram // MatsP_130.2 //
rājamārga itaścāpi vipulo bhavatāmiti /
rathyoparathyāḥ sattrikā iha catvara eva ca // MatsP_130.3 //
idamantaḥpurasthānaṃ rudrāyatanamatra ca /
savaṭāni taḍāgāni hy atra vāpyaḥ sarāṃsi ca // MatsP_130.4 //
ārāmāśca sabhāścātra udyānānyatra vā tathā /
upanirgamo dānavānāṃ bhavatyatra manoharaḥ // MatsP_130.5 //
ityevaṃ mānasaṃ tatrā-kalpayatpurakalpavit /
mayena tatpuraṃ sṛṣṭaṃ tripuraṃ tviti naḥ śrutam // MatsP_130.6 //
kārṣṇāyasamayaṃ yattu mayena vihitaṃ puram /
tārakākhyo 'dhipastatra kṛtasthānādhipo 'vasat // MatsP_130.7 //
yattu pūrṇendusaṃkāśaṃ rājataṃ nirmitaṃ puram /
vidyunmālī prabhustatra vidyunmālī tvivāmbudaḥ // MatsP_130.8 //
suvarṇādhikṛtaṃ yacca mayena vihitaṃ puram /
svayameva mayastatra gatastadadhipaḥ prabhuḥ // MatsP_130.9 //
tārakasya puraṃ tatra śatayojanamantaram /
vidyunmālipuraṃ cāpi śatayojanake 'ntare // MatsP_130.10 //
meruparvatasaṃkāśaṃ mayasyāpi puraṃ mahat /
puṣyasaṃyogamātreṇa kālena sa mayaḥ purā // MatsP_130.11 //
kṛtavāṃstripuraṃ daityas trinetraḥ puṣpakaṃ yathā /
yena yena mayo yāti prakurvāṇaḥ puraṃ purāt // MatsP_130.12 //
praśastāstatra tatraiva vāruṇyāmālayāḥ svayam /
rukmarūpyāyasānāṃ ca śataśo 'tha sahasraśaḥ // MatsP_130.13 //
ratnācitāni śobhante purāṇyamaravidviṣām /
prāsādaśatajuṣṭāni kūṭāgārotkaṭāni ca // MatsP_130.14 //
sarveṣāṃ kāmagāni syuḥ sarvalokātigāni ca /
sodyānavāpīkūpāni sapadmasaravanti ca // MatsP_130.15 //
aśokavanabhūtāni kokilārutavanti ca /
citraśālāviśālāni catuḥśālottamāni ca // MatsP_130.16 //
saptāṣṭadaśabhaumāni satkṛtāni mayena ca /
bahudhvajapatākāni sragdāmālaṃkṛtāni ca // MatsP_130.17 //
kiṅkiṇījālaśabdāni gandhavanti mahānti ca /
susaṃyuktopaliptāni puṣpanaivedyavanti ca // MatsP_130.18 //
yajñadhūmāndhakārāṇi saṃpūrṇakalaśāni ca /
gaganāvaraṇābhāni haṃsapaṅktinibhāni ca // MatsP_130.19 //
paṅktīkṛtāni rājante gṛhāṇi tripure pure /
muktākalāpairlambadbhir hasantīva śaśiśriyam // MatsP_130.20 //
mallikājātipuṣpādyair gandhadhūpādhivāsitaiḥ /
pañcendriyasukhairnityaṃ samaiḥ satpuruṣairiva // MatsP_130.21 //
hemarājatalohādya-maṇiratnāñjanāṅkitāḥ /
prākārāstripure tasmin giriprākārasaṃnibhāḥ // MatsP_130.22 //
ekaikasminpure tasmin gopurāṇāṃ śataṃ śatam /
sapatākādhvajavatāṃ dṛśyante giriśṛṅgavat // MatsP_130.23 //
nūpurārāvaramyāṇi tripure tatpurāṇyapi /
svargātiriktaśrīkāṇi tatra kanyāpurāṇi ca // MatsP_130.24 //
ārāmaiśca vihāraiśca taḍāgavaṭacatvaraiḥ /
sarobhiśca saridbhiśca vanaiścopavanairapi // MatsP_130.25 //
divyabhogopabhogāni nānāratnayutāni ca /
puṣpotkaraiśca subhagās tripurasyopanirgamāḥ /
parikhāśatagambhīrāḥ kṛtā māyānivāraṇaiḥ // MatsP_130.26 //
niśamya taddurgavidhānamuttamaṃ kṛtaṃ mayenādbhutavīryakarmaṇā /
diteḥ sutā daivatarājavairiṇaḥ sahasraśaḥ prāpuranantavikramāḥ // MatsP_130.27 //
tadāsurairdarpitavairimardanair janārdanaiḥ śailakarīndrasaṃnibhaiḥ /
babhūva pūrṇaṃ tripuraṃ tathā purā yathāmbaraṃ bhūrijalair jalapradaiḥ // MatsP_130.28 //
Matsya-Purāṇa 131
*sūta uvāca
nirmite tripure durge mayenāsuraśilpinā /
taddurgaṃ durgatāṃ prāpa baddhavairaiḥ surāsuraiḥ // MatsP_131.1 //
sakalatrāḥ saputrāśca śastravanto 'ntakopamāḥ /
mayādiṣṭāni viviśur gṛhāṇi hṛṣitāśca te // MatsP_131.2 //
siṃhā vanamivāneke makarā iva sāgaram /
roṣaiścaivātipāruṣyaiḥ śarīramiva saṃhataiḥ // MatsP_131.3 //
tadvadbalibhiradhyastaṃ tatpuraṃ devatāribhiḥ /
tripuraṃ saṃkulaṃ jātaṃ daityakoṭiśatākulam // MatsP_131.4 //
sutalādapi niṣpatya pātālāddānavālayāt /
upatasthuḥ payodābhā ye ca giryupajīvinaḥ // MatsP_131.5 //
yo yaṃ prārthayate kāmaṃ samprāptastripurāśrayāt /
tasya tasya mayastatra māyayā vidadhāti saḥ // MatsP_131.6 //
sacandreṣu pradoṣeṣu sāmbujeṣu saraḥsu ca /
ārāmeṣu sacūteṣu tapodhanavaneṣu ca // MatsP_131.7 //
svaṅgāścandanadigdhāṅgāṃ mātaṃgāḥ samadā iva /
mṛṣṭābharaṇavastrāśca mṛṣṭasraganulepanāḥ // MatsP_131.8 //
priyābhiḥ priyakrāmābhir hāvabhāvaprasūtibhiḥ /
nārībhiḥ satataṃ remur muditāścaiva dānavāḥ // MatsP_131.9 //
mayena nirmite sthāne modamānā mahāsurāḥ /
arthe dharme ca kāme ca nidadhuste matīḥ svayam // MatsP_131.10 //
teṣāṃ tripurayuktānāṃ tripure tridaśāriṇām /
vrajati sma sukhaṃ kālaḥ svargasthānāṃ yathā tathā // MatsP_131.11 //
śuśrūṣante pitṝnputrāḥ patnyaścāpi patīṃstathā /
vimuktakalahāścāpi prītayaḥ pracurābhavan // MatsP_131.12 //
nādharmastripurasthānāṃ bādhate vīryavānapi /
arcayanto diteḥ putrās tripurāyatane haram // MatsP_131.13 //
puṇyāhaśabdānuccerur āśīrvādāṃśca vedagān /
svanūpuraravonmiśrān veṇuvīṇāravānapi // MatsP_131.14 //
hāsaśca varanārīṇāṃ cittavyākulakārakaḥ /
tripure dānavendrāṇāṃ ramatāṃ śrūyate sadā // MatsP_131.15 //
teṣāmarcayatāṃ devān brāhmaṇāṃśca namasyatām /
dharmārthakāmamantrāṇāṃ mahānkālo 'bhyavartata // MatsP_131.16 //
athālakṣmīrasūyā ca tṛḍbubhukṣe tathaiva ca /
kaliśca kalahaścaiva tripuraṃ viviśuḥ saha // MatsP_131.17 //
saṃdhyākālaṃ praviṣṭāste tripuraṃ ca bhayāvahāḥ /
samadhyāsuḥ samaṃ ghorāḥ śarīrāṇi yathāmayāḥ // MatsP_131.18 //
sarva ete viśantastu mayena tripurāntaram /
svapne bhayāvahā dṛṣṭā āviśantastu dānavān // MatsP_131.19 //
udite ca sahasrāṃśau śubhabhāsākare ravau /
mayaḥ sabhāmāviveśa bhāskarābhyāmivāmbudaḥ // MatsP_131.20 //
merukūṭanibhe ramya āsane svarṇamaṇḍite /
āsīnāḥ kāñcanagireḥ śṛṅge toyamuco yathā // MatsP_131.21 //
pārśvayostārakākhyaśca vidyunmālī ca dānavaḥ /
upaviṣṭau mayasyānte hastinaḥ kalabhāviva // MatsP_131.22 //
tataḥ surārayaḥ sarve 'śeṣakopā raṇājire /
upaviṣṭā dṛḍhaṃ viddhā dānavā devaśatravaḥ // MatsP_131.23 //
teṣvāsīneṣu sarveṣu sukhāsanagateṣu ca /
mayo māyāvijanaka ityuvāca sa dānavān // MatsP_131.24 //
khecarāḥ khecarārāvā bho bho dākṣāyaṇīsutāḥ /
niśāmayadhvaṃ svapno 'yaṃ mayā dṛṣṭo bhayāvahaḥ // MatsP_131.25 //
catasraḥ pramadāstatra trayo martyā bhayāvahāḥ /
kopānalādīptamukhāḥ praviṣṭās tripurārdinaḥ // MatsP_131.26 //
praviśya ruṣitāste ca purāṇyatulavikramāḥ /
praviṣṭāḥ sma śarīrāṇi bhūtvā bahuśarīriṇaḥ // MatsP_131.27 //
nagaraṃ tripuraṃ cedaṃ tamasā samavasthitam /
sagṛhaṃ saha yuṣmābhiḥ sāgarāmbhasi majjitam // MatsP_131.28 //
ulūkaṃ rucirā nārī nagnārūḍhā kharaṃ tathā /
saha strībhirhasantī ca cumbane pramadā yathā /
puruṣaḥ sindutilakaś caturaṅghris trilocanaḥ // MatsP_131.29 //
yena sā pramadā nunnā ahaṃ caiva vibodhitaḥ /
īdṛśī pramadā dṛṣṭā mayā cātibhayāvahā // MatsP_131.30 //
eṣa īdṛśakaḥ svapno dṛṣṭo vai ditinandanāḥ /
dṛṣṭaḥ kathaṃ hi kaṣṭāya asurāṇāṃ bhaviṣyati // MatsP_131.31 //
yadi vo 'haṃ kṣamo rājā yadidaṃ vettha ceddhitam /
nibodhadhvaṃ sumanaso na cāsūyitum arhatha // MatsP_131.32 //
kāmaṃ cerṣyāṃ ca kopaṃ ca asūyāṃ saṃvihāya ca /
satye dame ca dharme ca munivāde ca tiṣṭhata // MatsP_131.33 //
śāntayaśca prayujyantāṃ pūjyatāṃ ca maheśvaraḥ /
yadi nāmāsya svapnasya hy evaṃ coparamo bhavet // MatsP_131.34 //
kupyate no dhruvaṃ rudro devadevastrilocanaḥ /
bhaviṣyāṇi ca dṛśyante yato nastripure 'surāḥ // MatsP_131.35 //
kalahaṃ varjayantaśca arjayantas tathārjavam /
svapnodayaṃ pratīkṣadhvaṃ kālodayamathāpi ca // MatsP_131.36 //
śrutvā dākṣāyaṇīputrā ityevaṃ mayabhāṣitam /
krodherṣyāvasthayā yuktā dṛśyante ca vināśagāḥ // MatsP_131.37 //
vināśam upapaśyanto hy alakṣmyā vyāpitāsurāḥ /
tatraiva dṛṣṭvā te 'nyonyaṃ sakrodhāpūritekṣaṇāḥ // MatsP_131.38 //
atha daivaparidhvastā dānavāstripurālayāḥ /
hitvā satyaṃ ca dharmaṃ ca akāryāṇyupacakramuḥ // MatsP_131.39 //
dviṣanti brāhmaṇānpuṇyān na cārcanti hi devatāḥ /
guruṃ caiva na manyante hy anyonyaṃ cāpi cukrudhuḥ // MatsP_131.40 //
kalaheṣu ca sajjante svadharmeṣu hasanti ca /
parasparaṃ ca nindanti ahamityeva vādinaḥ // MatsP_131.41 //
uccairgurūnprabhāṣante nābhibhāṣanti pūjitāḥ /
akasmātsāśrunayanā jāyante ca samutsukāḥ // MatsP_131.42 //
dadhisaktūnpayaścaiva kapitthāni ca rātriṣu /
bhakṣayanti ca śeranta ucchiṣṭāḥ saṃvṛtāstathā // MatsP_131.43 //
mūtraṃ kṛtvopaspṛśanti cākṛtvā pādadhāvanam /
saṃviśanti ca śayyāsu śaucācāravivarjitāḥ // MatsP_131.44 //
saṃkucanti bhayāccaiva mārjārāṇāṃ yathākhukaḥ /
bhāryāṃ gatvā na śudhyanti rahovṛttiṣu nistrapāḥ // MatsP_131.45 //
purā suśīlā bhūtvā ca duḥśīlatvamupāgatāḥ /
devāṃstapodhanāṃścaiva bādhante tripurālayāḥ // MatsP_131.46 //
mayena vāryamāṇā api te vināśamupasthitāḥ /
vipriyāṇyeva viprāṇāṃ kurvāṇāḥ kalahaiṣiṇaḥ // MatsP_131.47 //
vaibhrājaṃ nandanaṃ caiva tathā caitrarathaṃ vanam /
aśokaṃ ca varāśokaṃ sarvartukamathāpi ca // MatsP_131.48 //
svargaṃ ca devatāvāsaṃ pūrvadevavaśānugāḥ /
vidhvaṃsayanti saṃkruddhās tapodhanavanāni ca // MatsP_131.49 //
vidhvastadevāyatanāśramaṃ ca saṃbhagnadevadvijapūjakaṃ tu /
jagadbabhūvāmararājaduṣṭair abhidrutaṃ sasyamivālivṛndaiḥ // MatsP_131.50 //
Matsya-Purāṇa 132
*sūta uvāca
aśīleṣu praduṣṭeṣu dānaveṣu durātmasu /
lokeṣūtsādyamāneṣu tapodhanavaneṣu ca // MatsP_132.1 //
siṃhanāde vyomagānāṃ teṣu bhīteṣu jantuṣu /
trailokye bhayasaṃmūḍhe tamondhanvam upāgate // MatsP_132.2 //
ādityā vasavaḥ sādhyāḥ pitaro marutāṃ gaṇāḥ /
bhītāḥ śaraṇamājagmur brahmāṇāṃ prapitāmaham // MatsP_132.3 //
te taṃ svarṇotpalāsīnaṃ brahmāṇaṃ samupāgatāḥ /
nemurūcuśca sahitāḥ pañcāsyaṃ caturānanam // MatsP_132.4 //
varaguptāstavaiveha dānavāstripurālayāḥ /
bādhante 'smānyathā preṣyān anuśādhi tato 'nagha // MatsP_132.5 //
meghāgame yathā haṃsā mṛgāḥ siṃhabhayādiva /
dānavānāṃ bhayāttadvad bhramāmo hi pitāmaha // MatsP_132.6 //
putrāṇāṃ nāmadheyāni kalatrāṇāṃ tathaiva ca /
dānavairbhrāmyamāṇānāṃ vismṛtāni tato 'nagha // MatsP_132.7 //
devaveśmaprabhaṅgāśca āśramabhraṃśanāni ca /
dānavairlomamohāndhaiḥ kriyante ca bhramanti ca // MatsP_132.8 //
yadi na trāyase lokaṃ dānavairvidrutaṃ drutam /
dharṣaṇānena nirdevaṃ nirmanuṣyāśramaṃ jagat // MatsP_132.9 //
ityevaṃ tridaśairuktaḥ padmayoniḥ pitāmahaḥ /
pratyāha tridaśān sendrān indutulyānanaḥ prabhuḥ // MatsP_132.10 //
bhayasya yo varo datto mayā matimatāṃ varāḥ /
tasyānta eṣa samprāpto yaḥ purokto mayā surāḥ // MatsP_132.11 //
tacca teṣāmadhiṣṭhānaṃ tripuraṃ tridaśarṣabhāḥ /
ekeṣupātamokṣeṇa hantavyaṃ neṣuvṛṣṭibhiḥ // MatsP_132.12 //
bhavatāṃ ca na paśyāmi kamapyatra surarṣabhāḥ /
yastu caikaprahāreṇa puraṃ hanyāt sadānavam // MatsP_132.13 //
tripuraṃ nālpavīryeṇa śakyaṃ hantuṃ śareṇa tu /
ekaṃ muktvā mahādevaṃ maheśānaṃ prajāpatim // MatsP_132.14 //
te yūyaṃ yadi anye ca kratuvidhvaṃsakaṃ haram /
yācāmaḥ sahitā devaṃ tripuraṃ sa haniṣyati // MatsP_132.15 //
kṛtaḥ purāṇāṃ viṣkambho yojamānāṃ śataṃ śatam /
yathā caikaprahāreṇa hanyate vai bhavena tu /
puṣyayogeṇa yuktāni tāni caikakṣaṇena tu // MatsP_132.16 //
tato devaiśca samprokto yāsyāma iti duḥkhitaiḥ /
pitāmahaśca taiḥ sārdhaṃ bhavasaṃsadamāgataḥ // MatsP_132.17 //
taṃ bhavaṃ bhūtabhavyeśaṃ giriśaṃ śūlapāṇinam /
paśyanti comayā sārdhaṃ nandinā ca mahātmanā // MatsP_132.18 //
agnivarṇamajaṃ devam agnikuṇḍanibhekṣaṇam /
agnyādityasahasrābham agnivarṇavibhūṣitam // MatsP_132.19 //
candrāvayavalakṣmāṇaṃ candrasaumyatarānanam /
āgamya tamajaṃ devam atha taṃ nīlalohitam /
astuvangopatiṃ śambhuṃ varadaṃ pārvatīpatim // MatsP_132.20 //
*devā ūcuḥ
namo bhavāya śarvāya rudrāya varadāya ca /
paśūnāṃ pataye nityam ugrāya ca kapardine // MatsP_132.21 //
mahādevāya bhīmāya tryambakāya ca śāntaye /
īśānāya bhayaghnāya namastvandhakaghātine // MatsP_132.22 //
nīlagrīvāya bhīmāya vedhase vedhasā stute /
kumāraśatrunighnāya kumārajanakāya ca // MatsP_132.23 //
vilohitāya dhūmrāya varāya krathanāya ca /
nityaṃ nīlaśikhaṇḍāya śūline divyaśāyine // MatsP_132.24 //
uragāya trinetrāya hiraṇyavasuretase /
acintyāyāmbikābhartre sarvadevastutāya ca // MatsP_132.25 //
vṛṣadhvajāya muṇḍāya jaṭine brahmacāriṇe /
tapyamānāya salile brahmaṇyāyājitāya ca // MatsP_132.26 //
viśvātmane viśvasṛje viśvamāvṛtya tiṣṭhate /
namo 'stu divyarūpāya prabhave divyaśambhave // MatsP_132.27 //
abhigamyāya kāmyāya stutyāyārcyāya sarvadā /
bhaktānukampine nityaṃ diśate yanmanogatam // MatsP_132.28 //
Matsya-Purāṇa 133
*sūta uvāca
brahmādyaiḥ stūyamānastu devairdevo maheśvaraḥ /
prajāpatimuvācedaṃ devānāṃ kva bhayaṃ mahat // MatsP_133.1 //
bho devāḥ svāgataṃ vo 'stu brūta yadvo manogatam /
tāvadeva prayacchāmi nāstyadeyaṃ mayā hi vaḥ // MatsP_133.2 //
yuṣmākaṃ nitarāṃ śaṃ vai kartāhaṃ vibudharṣabhāḥ /
carāmi mahadatyugraṃ yaccāpi paramaṃ tapaḥ // MatsP_133.3 //
vidviṣṭā vo mama dviṣṭāḥ kaṣṭāḥ kaṣṭaparākramāḥ /
teṣāmabhāvaḥ saṃpādyo yuṣmākaṃ bhava eva ca // MatsP_133.4 //
evamuktāstu devena premṇā sabrahmakāḥ surāḥ /
rudramāhurmahābhāgaṃ bhāgārhāḥ sarva eva te // MatsP_133.5 //
bhagavaṃstaistapastaptaṃ raudraṃ raudraparākramaiḥ /
asurairvadhyamānāḥ sma vayaṃ tvāṃ śaraṇaṃ gatāḥ // MatsP_133.6 //
mayo nāma diteḥ putras trinetra kalahapriyaḥ /
tripuraṃ yena taddurgaṃ kṛtaṃ pāṇḍuragopuram // MatsP_133.7 //
tadāśritya puraṃ durgaṃ dānavā varanirbhayāḥ /
bādhante 'smānmahādeva preṣyamasvāminaṃ yathā // MatsP_133.8 //
udyānāni ca bhagnāni nandanādīni yāni ca /
varāścāpsarasaḥ sarvā rambhādyā danujairhṛtāḥ // MatsP_133.9 //
indrasya vāhyāśca gajāḥ kumudāñjanavāmanāḥ /
airāvatādyā apahṛtā devatānāṃ maheśvara // MatsP_133.10 //
ye cendrarathamukhyāś ca harayo 'pahṛtāsuraiḥ /
jātāśca dānavānāṃ te rathayogyāsturaṃgamāḥ // MatsP_133.11 //
ye rathā ye gajāścaiva yāḥ striyo vasu yacca naḥ /
tanno vyapahṛtaṃ daityaiḥ saṃśayo jīvite punaḥ // MatsP_133.12 //
trinetra evamuktastu devaiḥ śakrapurogamaiḥ /
uvāca devāndeveśo varado vṛṣavāhanaḥ // MatsP_133.13 //
vyapagacchatu vo devā mahaddānavajaṃ bhayam /
tadahaṃ tripuraṃ dhakṣye kriyatāṃ yadbravīmi tat // MatsP_133.14 //
yadīcchata mayā dagdhuṃ tatpuraṃ sahamānavam /
rathamaupayikaṃ mahyaṃ sajjayadhvaṃ kimāsyate // MatsP_133.15 //
digvāsasā tathoktāste sapitāmahakāḥ surāḥ /
tathetyuktvā mahādevaṃ cakruste rathamuttamam // MatsP_133.16 //
dharāṃ kūbarakau dvau tu rudrapārśvacarāvubhau /
adhiṣṭhānaṃ śiro meror akṣo mandara eva ca // MatsP_133.17 //
cakruścandraṃ ca sūryaṃ ca cakre kāñcanarājate /
kṛṣṇapakṣaṃ śuklapakṣaṃ pakṣadvayamapīśvarāḥ // MatsP_133.18 //
rathanemidvayaṃ cakrur devā brahmapuraḥsarāḥ /
ādidvayaṃ pakṣayantraṃ yantrametāśca devatāḥ // MatsP_133.19 //
kambalāśvatarābhyāṃ ca nāgābhyāṃ samaveṣṭitam /
bhārgavaścāṅgirāścaiva budho 'ṅgāraka eva ca // MatsP_133.20 //
śanaiścarastathā cātra sarve te devasattamāḥ /
varūthaṃ gaganaṃ cakruś cārurūpaṃ rathasya te // MatsP_133.21 //
kṛtaṃ dvijihvanayanaṃ triveṇuṃ śātakaumbhikam /
maṇimuktendranīlaiśca vṛtaṃ hyaṣṭamukhaiḥ suraiḥ // MatsP_133.22 //
gaṅgā sindhuḥ śatadruśca candrabhāgā irāvatī /
vitastā ca vipāśā ca yamunā gaṇḍakī tathā // MatsP_133.23 //
sarasvatī devikā ca tathā ca sarayūrapi /
etāḥ saridvarāḥ sarvā veṇusaṃjñā kṛtā rathe // MatsP_133.24 //
dhṛtarāṣṭrāśca ye nāgās te ca veśyātmakāḥ kṛtāḥ /
vāsukeḥ kulajā ye ca ye ca raivatavaṃśajāḥ // MatsP_133.25 //
te sarpā darpasampūrṇāś cāpatūṇeṣv anūnagāḥ /
avatasthuḥ śarā bhūtvā nānājātiśubhānanāḥ // MatsP_133.26 //
surasā saramā kadrūr vinatā śucireva ca /
tṛṣā bubhukṣā sarvogrā mṛtyuḥ sarvaśamastathā // MatsP_133.27 //
brahmavadhyā ca govadhyā bālavadhyā prajābhayāḥ /
gadā bhūtvā śaktayaśca tadā devarathe 'bhyayuḥ // MatsP_133.28 //
yugaṃ kṛtayugaṃ cātra cāturhotraprayojakāḥ /
caturvarṇāḥ salīlāśca babhūvuḥ svarṇakuṇḍalāḥ // MatsP_133.29 //
tadyugaṃ yugasaṃkāśaṃ rathaśīrṣe pratiṣṭhitam /
dhṛtarāṣṭreṇa nāgena baddhaṃ balavatā mahat // MatsP_133.30 //
ṛgvedaḥ sāmavedaśca yajurvedastathā paraḥ /
vedāś catvāra evaite catvārasturagābhavan // MatsP_133.31 //
annadānapurogāṇi yāni dānāni kānicit /
tānyāsanvājināṃ teṣāṃ bhūṣaṇāni sahasraśaḥ // MatsP_133.32 //
padmadvayaṃ takṣakaśca karkoṭakadhanaṃjayau /
nāgā babhūvurevaite hayānāṃ vālabandhanāḥ // MatsP_133.33 //
oṃkāraprabhavāstā vā mantrayajñakratukriyāḥ /
upadravāḥ pratīkārāḥ paśubandheṣṭayastathā // MatsP_133.34 //
yajñopavāhānyetāni tasmiṃllokarathe śubhe /
maṇimuktāpravālaistu bhūṣitāni sahasraśaḥ // MatsP_133.35 //
pratoda oṃkāra evāsīt tadagraṃ ca vaṣaṭkṛtam /
sinīvālī kuhū rākā tathā cānumatiḥ śubhā /
yoktrāṇyāsaṃsturaṃgāṇām apasarpaṇavigrahāḥ // MatsP_133.36 //
kṛṣṇānyatha ca pītāni śvetamāñjiṣṭhakāni ca /
avadātāḥ patākāstu babhūvuḥ pavaneritāḥ // MatsP_133.37 //
ṛtubhiśca kṛtaḥ ṣaḍbhir dhanuḥ saṃvatsaro 'bhavat /
ajarā jyābhavaccāpi sāmbikā dhanuṣo dṛḍhā // MatsP_133.38 //
kālo hi bhagavānrudras taṃ ca saṃvatsaraṃ viduḥ /
tasmādumā kālarātrir dhanuṣo jyājarābhavat // MatsP_133.39 //
sagarbhaṃ tripuraṃ yena dagdhavānsa trilocanaḥ /
sa iṣurviṣṇusomāgni-tridaivatamayo 'bhavat // MatsP_133.40 //
ānanaṃ hyagnirabhavac chalyaṃ somastamonudaḥ /
tejasaḥ samavāyo 'tha ceṣostejo rathāṅgadhṛk // MatsP_133.41 //
tasmiṃśca vīryavṛddhyarthaṃ vāsukirnāgapārthivaḥ /
tejaḥsaṃvasanārthaṃ vai mumocātiviṣo viṣam // MatsP_133.42 //
kṛtvā devā rathaṃ cāpi divyaṃ divyaprabhāvataḥ /
lokādhipatimabhyetya idaṃ vacanamabruvan // MatsP_133.43 //
saṃskṛto 'yaṃ ratho 'smābhis tava dānavaśatrujit /
idamāpatparitrāṇaṃ devānsendrapurogamān // MatsP_133.44 //
taṃ meruśikharākāraṃ trailokyarathamuttamam /
praśasya devānsādhviti rathaṃ paśyati śaṃkaraḥ // MatsP_133.45 //
muhurdṛṣṭvā rathaṃ sādhu sādhvityuktvā muhurmuhuḥ /
uvāca sendrānamarān amarādhipatiḥ svayam // MatsP_133.46 //
yādṛśo 'yaṃ rathaḥ kḷpto yuṣmābhirmama sattamāḥ /
īdṛśo rathasampattyā yantā śīghraṃ vidhīyatām // MatsP_133.47 //
ityuktvā devadevena devā viddhā iveṣubhiḥ /
avāpurmahatīṃ cintāṃ kathaṃ kāryamiti bruvan // MatsP_133.48 //
mahādevasya devo 'nyaḥ ko nāma sadṛśo bhavet /
muktvā cakrāyudhaṃ devaṃ so 'pyasyeṣuṃ samāśritaḥ // MatsP_133.49 //
dhuri yuktā ivokṣāṇo ghaṭanta iva parvataiḥ /
niśvasantaḥ surāḥ sarve kathametaditi bruvan // MatsP_133.50 //
deveṣvāha devadevo lokanāthasya dhūrgatān /
ahaṃ sārathirityuktvā jagrāhāśvāṃstato 'grajaḥ // MatsP_133.51 //
tato devaiḥ sagandharvaiḥ siṃhanādo mahānkṛtaḥ /
pratodahastaṃ samprekṣya brahmāṇaṃ sūtatāṃ gatam // MatsP_133.52 //
bhagavānapi viśveśo rathasthe vai pitāmahe /
sadṛśaḥ sūta ityuktvā cāruroha rathaṃ haraḥ // MatsP_133.53 //
ārohati rathaṃ deve hy aśvā harabharāturāḥ /
jānubhiḥ patitā bhūmau rajogrāsaśca grāsitaḥ // MatsP_133.54 //
devo dṛṣṭvātha vedāṃstān abhīrugrahayān bhayāt /
ujjahāra pitṝnārtān suputra iva duḥkhitān // MatsP_133.55 //
tataḥ siṃharavo bhūyo babhūva rathabhairavaḥ /
jayaśabdaśca devānāṃ saṃbabhūvārṇavopamaḥ // MatsP_133.56 //
tadoṃkāramayaṃ gṛhya pratodaṃ varadaḥ prabhuḥ /
svayambhūḥ prayayau vāhān anumantrya yathājavam // MatsP_133.57 //
grasamānā ivākāśaṃ muṣṇanta iva medinīm /
mukhebhyaḥ sasṛjuḥ śvāsān ucchvasanta ivoragāḥ // MatsP_133.58 //
svayambhuvā codyamānāś coditena kapardinā /
vrajanti te 'śvā javanāḥ kṣayakāla ivānilāḥ // MatsP_133.59 //
dhvajocchrayavinirmāṇe dhvajayaṣṭimanuttamām /
ākramya nandī vṛṣabhas tasthau tasmiñchivecchayā // MatsP_133.60 //
bhārgavāṅgirasau devau daṇḍahastau raviprabhau /
rathacakre tu rakṣete rudrasya priyakāṅkṣiṇau // MatsP_133.61 //
śeṣaśca bhagavānnāgo 'nanto 'nantakaro 'riṇām /
śarahasto rathaṃ pāti śayanaṃ brahmaṇastadā // MatsP_133.62 //
yamastūrṇaṃ samāsthāya mahiṣaṃ cātidāruṇam /
draviṇādhipatirvyālaṃ surāṇāmadhipo dvipam // MatsP_133.63 //
mayūraṃ śatacandraṃ ca kūjantaṃ kiṃnaraṃ yathā /
guha āsthāya varado yugopamarathaṃ pituḥ // MatsP_133.64 //
nandīśvaraśca bhagavāñ chūlamādāya dīptimān /
pṛṣṭhataścāpi pārśvābhyāṃ lokasya kṣayakṛdyathā // MatsP_133.65 //
pramathāścāgnivarṇābhāḥ sāgnijvālā ivācalāḥ /
anujagmū rathaṃ śārvaṃ nakrā iva mahārṇavam // MatsP_133.66 //
bhṛgurbharadvājavasiṣṭhagautamāḥ kratuḥ pulastyaḥ pulahastapodhanāḥ /
marīciratrirbhagavānathāṅgirāḥ parāśarāgastyamukhā maharṣayaḥ // MatsP_133.67 //
haramajitamajaṃ pratuṣṭuvur vacanaviśeṣair vicitrabhūṣaṇaiḥ /
rathastripure sakāñcanācalo vrajati sapakṣa ivādrirambare // MatsP_133.68 //
karigiriravimeghasaṃnibhāḥ sajalapayodaninādanādinaḥ /*
pramathagaṇāḥ parivārya devaguptaṃ rathamabhitaḥ prayayuḥ svadarpayuktāḥ // MatsP_133.69 //*
makaratimitimiṅgilāvṛtaḥ pralaya ivātisamuddhato 'rṇavaḥ /
vrajati rathavaro 'tibhāsvaro hy aśaninipātapayodaniḥsvanaḥ // MatsP_133.70 //
Matsya-Purāṇa 134
*sūta uvāca
pūjyamāne rathe tasmiṃl lokairdeve rathe sthite /
pramatheṣu nadatsūgraṃ pravadatsu ca sādhviti // MatsP_134.1 //
īśvarasvaraghoṣeṇa nardamāne mahāvṛṣe /
jayatsu vipreṣu tathā garjatsu turageṣu ca // MatsP_134.2 //
raṇāṅgaṇātsamutpatya devarṣirnāradaḥ prabhuḥ /
kāntyā candropamastūrṇaṃ tripuraṃ puramāgataḥ // MatsP_134.3 //
autpātikaṃ tu daityānāṃ tripure vartate dhruvam /
nāradaścātra bhagavān prādurbhūtastapodhanaḥ // MatsP_134.4 //
āgataṃ jaladābhāsaṃ sametāḥ sarvadānavāḥ /
uttasthurnāradaṃ dṛṣṭvā abhivādanavādinaḥ // MatsP_134.5 //
tamarghyeṇa ca pādyena madhuparkeṇa ceśvarāḥ /
nāradaṃ pūjayāmāsur brahmāṇamiva vāsavaḥ // MatsP_134.6 //
teṣāṃ sa pūjāṃ pūjārhaḥ pratigṛhya tapodhanaḥ /
nāradaḥ sukhamāsīnaḥ kāñcane paramāsane // MatsP_134.7 //
mayastu sukhamāsīne nārade nāradodbhave /
yathārhaṃ dānavaiḥ sārdham āsīno dānavādhipaḥ // MatsP_134.8 //
āsīnaṃ nāradaṃ prekṣya mayastvatha mahāsuraḥ /
abravīdvacanaṃ tuṣṭo hṛṣṭaromānanekṣaṇaḥ // MatsP_134.9 //
autpātikaṃ pure 'smākaṃ yathā nānyatra kutracit /
vartate vartamānajña vada tvaṃ hi ca nārada // MatsP_134.10 //
dṛśyante bhayadāḥ svapnā bhajyante ca dhvajāḥ param /
vinā ca vāyunā ketuḥ patate ca tathā bhuvi // MatsP_134.11 //
aṭṭālakāśca nṛtyante sapatākāḥ sagopurāḥ /
hiṃsa hiṃseti śrūyante giraśca bhayadāḥ pure // MatsP_134.12 //
nāhaṃ bibhemi devānāṃ sendrāṇāmapi nārada /
muktvaikaṃ varadaṃ sthāṇuṃ bhaktābhayakaraṃ haram // MatsP_134.13 //
bhagavannāstyaviditam utpāteṣu tavānagha /
anāgatamatītaṃ ca bhavāñjānāti tattvataḥ // MatsP_134.14 //
tadetanno bhayasthānam utpātābhiniveditam /
kathayasva muniśreṣṭha prapannasya tu nārada // MatsP_134.15 //
ityukto nāradastena mayenāmayavarjitaḥ // MatsP_134.16 //
*nārada uvāca
śṛṇu dānava tattvena bhavantyautpātikā yathā /
dharmeti dhāraṇe dhātur māhātmye caiva paṭhyate /
dhāraṇācca mahattvena dharma eṣa nirucyate // MatsP_134.17 //
sa iṣṭaprāpako dharma ācāryairupadiśyate /
itaraścāniṣṭaphala ācāryairnopadiśyate // MatsP_134.18 //
utpathānmārgamāgacchen mārgācceva vimārgatām /
vināśastasya nirdeśya iti vedavido viduḥ // MatsP_134.19 //
tvamadharmarathārūḍhaḥ sahaibhirmattadānavaiḥ /
apakāriṣu devānāṃ kuruṣe tvaṃ sahāyatām // MatsP_134.20 //
tadetānyevamādīni utpātāveditāni ca /
vaināśikāni dṛśyante dānavānāṃ tathaiva ca // MatsP_134.21 //
eṣa rudraḥ samāsthāya mahālokamayaṃ ratham /
āyāti tripuraṃ hantuṃ maya tvāmasurānapi // MatsP_134.22 //
sa tvaṃ mahaujasaṃ nityaṃ prapadyasva maheśvaram /
yāsyase saha putreṇa dānavaiḥ saha mānada // MatsP_134.23 //
ityevamāvedya bhayaṃ dānavopasthitaṃ mahat /
dānavānāṃ punardevo deveśapadamāgataḥ // MatsP_134.24 //
nārade tu munau yāte mayo dānavanāyakaḥ /
śūrasaṃmatamityevaṃ dānavānāha dānavaḥ // MatsP_134.25 //
śūrāḥ stha jātaputrāḥ stha kṛtakṛtyāḥ stha dānavāḥ /
yudhyadhvaṃ daivataiḥ sārdhaṃ kartavyaṃ cāpi no bhayam // MatsP_134.26 //
jitvā vayaṃ bhaviṣyāmaḥ sarve 'marasabhāsadaḥ /
devāṃśca sendrakānhatvā lokānbhokṣyāmahe 'surāḥ // MatsP_134.27 //
aṭṭālakeṣu ca tathā tiṣṭhadhvaṃ śastrapāṇayaḥ /
daṃśitā yuddhasajjāśca tiṣṭhadhvaṃ prodyatāyudhāḥ // MatsP_134.28 //
purāṇi trīṇi caitāni yathāsthāneṣu dānavāḥ /
tiṣṭhadhvaṃ laṅghanīyāni bhaviṣyanti purāṇi ca // MatsP_134.29 //
namogatāstathā śūrā devatā viditā hi vaḥ /
tāḥ prayatnena vāryāśca vidāryāścaiva sāyakaiḥ // MatsP_134.30 //
iti danutanayānmayastathoktvā suragaṇavāraṇavāraṇe vacāṃsi /
yuvatijanaviṣaṇṇamānasaṃ tat tripurapuraṃ sahasā viveśa rājā // MatsP_134.31 //
atha rajataviśuddhabhāvabhāvo bhavamabhipūjya digambaraṃ sugīrbhiḥ /
śaraṇamupajagāma devadevaṃ madanāryandhakayajñadehaghātam // MatsP_134.32 //
mayamabhayapadaiṣiṇaṃ prapannaṃ na kila bubodha tṛtīyadīptanetraḥ /
tadabhimatamadāttataḥ śaśāṅkī sa ca kila nirbhaya eva dānavo 'bhūt // MatsP_134.33 //
Matsya-Purāṇa 135
*sūta uvāca
tato raṇe devabalaṃ nārado 'bhyagamatpunaḥ /
āgatya caiva tripurāt sabhāyāmāsthitaḥ svayam // MatsP_135.1 //
ilāvṛtamiti khyātaṃ tadvarṣaṃ vistṛtāyatam /
yatra yajño balervṛtto baliryatra ca saṃyataḥ // MatsP_135.2 //
devānāṃ janmabhūmiryā triṣu lokeṣu viśrutā /
vivāhāḥ kratavaścaiva jātakarmādikāḥ kriyāḥ // MatsP_135.3 //
devānāṃ yatra vṛttāni kanyādānāni yāni ca /
reme nityaṃ bhavo yatra sahāyaiḥ pārṣadairgaṇaiḥ // MatsP_135.4 //
lokapālāḥ sadā yatra tasthurmerugirau yathā /
madhupiṅgalanetrastu candrāvayavabhūṣaṇaḥ /
devānāmadhipaṃ prāha gaṇapāṃśca maheśvaraḥ // MatsP_135.5 //
vāsavaitad arīṇāṃ te tripuraṃ paridṛśyate /
vimānaiśca patākābhir dhvajaiśca samalaṃkṛtam // MatsP_135.6 //
idaṃ vṛttamidaṃ khyātaṃ vahnivadbhṛśatāpanam /
ete janā giriprakhyāḥ sakuṇḍalakirīṭinaḥ // MatsP_135.7 //
prākāragopurāṭṭeṣu kakṣānte dānavāḥ sthitāḥ /
ime ca toyadābhāsā danujā vikṛtānanāḥ // MatsP_135.8 //
nirgacchanti puro daityāḥ sāyudhā vijayaiṣiṇaḥ // MatsP_135.9 //
sa tvaṃ suraśataiḥ sārdhaṃ sasahāyo varāyudhaḥ /
sahadbhirmāmakairbhṛtyair vyāpādaya mahāsurān // MatsP_135.10 //
ahaṃ ca rathavaryeṇa niścalācalavatsthitaḥ /
puraḥ purasya randhrārthī sthāsyāmi vijayāya vaḥ // MatsP_135.11 //
yadā tu puṣyayogeṇa ekatvaṃ sthāsyate puram /
tadetannirdahiṣyāmi śareṇaikena vāsava // MatsP_135.12 //
ityukto vai bhagavatā rudreṇeha sureśvaraḥ /
yayau tattripuraṃ jetuṃ tena sainyena saṃvṛtaḥ // MatsP_135.13 //
prakrāntarathabhīmaistaiḥ sadevaiḥ pārṣadāṃ gaṇaiḥ /
kṛtasiṃharavopetair udgacchadbhirivāmbudaiḥ // MatsP_135.14 //
tena nādena tripurād dānavā yuddhalālasāḥ /
utpatya dudruvuśceluḥ sāyudhāḥ khe gaṇeśvarān // MatsP_135.15 //
anye payodharārāvāḥ payodharasamā babhuḥ /
sasiṃhanādaṃ vāditraṃ vādayāmāsuruddhatāḥ // MatsP_135.16 //
devānāṃ siṃhanādaśca sarvatūryaravo mahān /
grasto 'bhūddaityanādaiśca candrastoyadharairiva // MatsP_135.17 //
candrodayātsamudbhūtaḥ paurṇamāsa ivārṇavaḥ /
tripuraṃ prabhavattadvad bhīmarūpamahāsuraiḥ // MatsP_135.18 //
prākāreṣu pure tatra gopureṣvapi cāpare /
aṭṭālakānsamāruhya kecic calitavādinaḥ // MatsP_135.19 //
svarṇamālādharāḥ śūrāḥ prabhāsitakarāmbarāḥ /
kecin nadanti danujās toyamattā ivāmbudāḥ // MatsP_135.20 //
itaścetaśca dhāvantaḥ kecidudbhūtavāsasaḥ /
kimetaditi papracchur anyonyaṃ gṛhamāśritāḥ // MatsP_135.21 //
kimetannaiva jānāmi jñānamantarhitaṃ hi me /
jñāsyase 'nantareṇeti kālo vistārato mahān // MatsP_135.22 //
so 'pyasau pṛthvīsāraṃ ca siṃhaśca rathamāsthitaḥ /
tiṣṭhate tripuraṃ pīḍya dehaṃ vyādhirivocchritaḥ // MatsP_135.23 //
ya eṣo 'sti sa eṣo 'stu kā cintā sambhrame sati /
ehi āyudham ādāya kva me pṛcchā bhaviṣyati // MatsP_135.24 //
iti te 'nyonyamāviddhā uttarottarabhāṣiṇaḥ /
āsādya pṛcchanti tadā dānavāstripurālayāḥ // MatsP_135.25 //
tārakākhyapure daityās tārakākhyapuraḥsarāḥ /
nirgatāḥ kupitāstūrṇaṃ bilādiva mahoragāḥ // MatsP_135.26 //
nirdhāvantastu te daityāḥ pramathādhipayūthapaiḥ /
niruddhā gajarājāno yathā kesariyūthapaiḥ // MatsP_135.27 //
darpitānāṃ tataścaiṣāṃ darpitānām ivāgnīnām /
rūpāṇi jajvalusteṣām agnīnāmiva dhamyatām // MatsP_135.28 //
tato bṛhanti cāpāni bhīmanādāni sarvaśaḥ /
nikṛṣya jaghnuranyonyam iṣubhiḥ prāṇabhojanaiḥ // MatsP_135.29 //
mārjāramṛgabhīmāsyān pārṣadānvikṛtānanān /
dṛṣṭvā dṛṣṭvāhasannuccair dānavā rūpasampadā // MatsP_135.30 //
bāhubhiḥ parighākāraiḥ kṛṣyatāṃ dhanuṣāṃ śarāḥ /
bhaṭavarmeṣu viviśus taḍāgānīva pakṣiṇaḥ // MatsP_135.31 //
mṛtāḥ stha kva nu yāsyadhvaṃ haniṣyāmo nivartatām /
ityevaṃ paruṣāṇyuktvā dānavāḥ pārṣadarṣabhān // MatsP_135.32 //
bibhiduḥ sāyakaistīkṣṇaiḥ sūryapādā ivāmbudān /
pramathā api siṃhākṣāḥ siṃhavikrāntavikramāḥ /
khaṇḍaśailaśilāvṛkṣair bibhidur daityadānavān // MatsP_135.33 //
ambudairākulamiva haṃsākulamivāmbaram /
dānavākulamatyarthaṃ tatpuraṃ sakalaṃ babhau // MatsP_135.34 //
vikṛṣṭacāpā daityendrāḥ sṛjanti śaradurdinam /
indracāpāṅkitoraskā jaladā iva durdinam // MatsP_135.35 //
iṣubhistāḍyamānāste bhūyo bhūyo gaṇeśvarāḥ /
cakruste dehaniryāsaṃ svarṇadhātumivācalāḥ // MatsP_135.36 //
tathā vṛkṣaśilāvajra-śūlapaṭṭiparaśvadhaiḥ /
cūrṇyante 'bhihatā daityāḥ kācāṣṭaṅkahatā iva // MatsP_135.37 //
candrodayātsamudbhūtaḥ paurṇamāsa ivārṇavaḥ /
tripuraṃ prabhavat tadvad bhīmarūpamahāsuraiḥ // MatsP_135.38 //
tārakākhyo jayatyeṣa iti daityā aghoṣayan /
jayatīndraśca rudraśca ityeva ca gaṇeśvarāḥ // MatsP_135.39 //
vāritā dāritā bāṇair yodhāstasminbalārṇave /
niḥsvananto 'mbusamaye jalagarbhā ivāmbudāḥ // MatsP_135.40 //
karaiśchinnaiḥ śirobhiśca dhvajaiśchattraiśca pāṇḍuraiḥ /
yuddhabhūmirbhayavatī māṃsaśoṇitapūritā // MatsP_135.41 //
vyomni cotplutya sahasā tālamātraṃ varāyudhaiḥ /
dṛḍhāhatāḥ patan pūrvaṃ dānavāḥ pramathāstathā // MatsP_135.42 //
siddhāścāpsarasaścaiva cāraṇāśca nabhogatāḥ /
dṛḍhaprahārahṛṣitāḥ sādhu sādhviti cukruśuḥ // MatsP_135.43 //
anāhatāśca viyati devadundubhayastathā /
nadanto meghaśabdena śarabhā iva roṣitāḥ // MatsP_135.44 //
te tasmiṃstripure daityā nadyaḥ sindhupatāviva /
viśanti kruddhavadanā valmīkamiva pannagāḥ // MatsP_135.45 //
tārakākhyapure tasmin surāḥ śūrāḥ samantataḥ /
saśastrā nipatanti sma sapakṣā iva bhūdharāḥ // MatsP_135.46 //
yodhayanti tribhāgeṇa tripure tu gaṇeśvarāḥ /
vidyunmālī mayaścaiva magnau ca drumavadraṇe // MatsP_135.47 //
vidyunmālī sa daityendro girīndrasadṛśadyutiḥ /
ādāya parighaṃ ghoraṃ tāḍayāmāsa nandinam // MatsP_135.48 //
sa nandī dānavendreṇa parigheṇa dṛḍhāhataḥ /
bhramate madhunā vyaktaḥ purā nārāyaṇo yathā // MatsP_135.49 //
nandīśvare gate tatra gaṇapāḥ khyātavikramāḥ /
dudruvurjātasaṃrambhā vidyunmālinamāsuram // MatsP_135.50 //
ghaṇṭākarṇaḥ śaṅkukarṇo mahākālaśca pārṣadāḥ /
tataśca sāyakaiḥ sarvān gaṇapāngaṇapākṛtīn // MatsP_135.51 //
bhūyo bhūyaḥ sa vivyādha gaṇeśvaramahattamān /
bhittvā bhittvā rurāvoccair nabhasyambudharo yathā // MatsP_135.52 //
tasyārambhitaśabdena nandī dinakaraprabhaḥ /
saṃjñāṃ prāpya tataḥ so 'pi vidyunmālinamādravat // MatsP_135.53 //
rudradattaṃ tadā dīptaṃ dīptānalasamaprabham /
vajraṃ vajranibhāṅgasya dānavasya sasarja ha // MatsP_135.54 //
taṃ nandibhujanirmuktaṃ muktāphalavibhūṣitam /
papāta vakṣasi tadā vajraṃ daityasya bhīṣaṇam // MatsP_135.55 //
sa vajranihato daityo vajrasaṃhananopamaḥ /
papāta vajrābhihataḥ śakreṇādririvāhataḥ // MatsP_135.56 //
daityeśvaraṃ vinihataṃ nandinā kulanandinā /
cukruśurdānavāḥ prekṣya dudruvuśca gaṇādhipāḥ // MatsP_135.57 //
duḥkhāmarṣitaroṣāste vidyunmālini pātite /
drumaśailamahāvṛṣṭiṃ payodāḥ sasṛjuryathā // MatsP_135.58 //
te pīḍyamānā gurubhir giribhiśca gaṇeśvarāḥ /
kartavyaṃ na viduḥ kiṃcid vandyamādhārmikā iva // MatsP_135.59 //
tato 'suravaraḥ śrīmāṃs tārakākhyaḥ pratāpavān /
satarūṇāṃ girīṇāṃ vai tulyarūpadharo babhau // MatsP_135.60 //
bhinnottamāṅgā gaṇapā bhinnapādāṅkitānanāḥ /
virejurbhujagā mantrair vāryamāṇā yathā tathā // MatsP_135.61 //
mayena māyāvīryeṇa vadhyamānā gaṇeśvarāḥ /
bhramanti bahuśabdālāḥ pañjare śakunā iva // MatsP_135.62 //
tayāsuravaraḥ śrīmāṃs tārakākhyaḥ pratāpavān /
dadāha ca balaṃ sarvaṃ śuṣkendhanamivānalaḥ // MatsP_135.63 //
tārakākhyena vāryante śaravarṣaistadā gaṇāḥ /
mayena māyānihatās tārakākhyena ceṣubhiḥ /
gaṇeśā vidhurā jātā jīrṇamūlā yathā drumāḥ // MatsP_135.64 //
bhūyaḥ saṃpatate cāgnir grahāngrāhānbhujaṃgamān /
girīndrāṃśca harīnvyāghrān vṛkṣān sṛmaravarṇakān // MatsP_135.65 //
śarabhānaṣṭapādāṃśca apaḥ pavanameva ca /
mayo māyābalenaiva pātayatyeva śatruṣu // MatsP_135.66 //
te tārakākhyena mayena māyayā saṃmuhyamānā vivaśā gaṇeśvarāḥ /
nāśaknuvaṃste manasāpi ceṣṭituṃ yathendriyārthā muninābhisaṃyatāḥ // MatsP_135.67 //
mahājalāgnyādisakuñjaroragair harīndravyāghrarkṣatarakṣurākṣasaiḥ /
vibādhyamānāstamasā vimohitāḥ samudramadhyeṣviva gādhakāṅkṣiṇaḥ // MatsP_135.68 //
saṃmardyamāneṣu gaṇeśvareṣu saṃnardamāneṣu suretareṣu /
tataḥ surāṇāṃ pravarābhirakṣituṃ riporbalaṃ saṃviviśuḥ sahāyudhāḥ // MatsP_135.69 //
yamo gadāstro varuṇaśca bhāskaras tathā kumāro 'marakoṭisaṃyutaḥ /
svayaṃ ca śakraḥ sitanāgavāhanaḥ kulīśapāṇiḥ suralokapuṃgavaḥ // MatsP_135.70 //
sa coḍunāthaḥ sasuto divākaraḥ sa sāntakastryakṣapatir mahādyutiḥ /
ete ripūṇāṃ prabalābhirakṣitaṃ tadā balaṃ saṃviviśurmadoddhatāḥ // MatsP_135.71 //
yathā vanaṃ darpitakuñjarādhipā yathā nabhaḥ sāmbudharaṃ divākaraḥ /
yathā ca siṃhairvijaneṣu gokulaṃ tathā balaṃ tattridaśair abhidrutam // MatsP_135.72 //
kṛtaprahārāturadīnadānavaṃ tatastvabhajyanta balaṃ hi pārṣadāḥ /
svarjyotiṣāṃ jyotir ivoṣmavān harir yathā tamo ghorataraṃ narāṇām // MatsP_135.73 //
viśāntayāmāsa yathā sadaiva niśākaraḥ saṃcitaśārvaraṃ tamaḥ /
tato 'pakṛṣṭe ca tamaḥprabhāve astraprabhāve ca vivardhamāne // MatsP_135.74 //
diglokapālair gaṇanāyakaiśca kṛto mahānsiṃharavo muhūrtam /
saṃkhye vibhagnā vikarā vipādāś chinnottamāṅgāḥ śarapūritāṅgāḥ // MatsP_135.75 //
devetarā devavarairvibhinnāḥ sīdanti paṅkeṣu yathā gajendrāḥ /
vajreṇa bhīmena ca vajrapāṇiḥ śaktyā ca śaktyā ca mayūraketuḥ // MatsP_135.76 //
daṇḍena cogreṇa ca dharmarājaḥ pāśena cogreṇa ca vārigoptā /
śūlena kālena ca yakṣarājo vīryeṇa tejasvitayā sukeśaḥ // MatsP_135.77 //
gaṇeśvarāste surasaṃnikāśāḥ pūrṇāhutīsiktaśikhiprakāśāḥ /
utsādayante danuputravṛndān yathaiva indrāśanayaḥ patantyaḥ // MatsP_135.78 //
mayastu devānparirakṣitāram umātmajaṃ devavaraṃ kumāram /
śareṇa bhittvā sa hi tārakāsutaṃ sa tārakākhyāsuram ābabhāṣe // MatsP_135.79 //
kṛtvā prahāraṃ praviśāmi vīraṃ puraṃ hi daityendrabalena yuktaḥ /
viśrāmamūrjaskaramapyavāpya punaḥ kariṣyāmi raṇaṃ prapannaiḥ // MatsP_135.80 //
vayaṃ hi śastrakṣatavikṣatāṅgā viśīrṇaśastradhvajavarmavāhāḥ /
jayaiṣiṇaste jayakāśinaśca gaṇeśvarā lokavarādhipāśca // MatsP_135.81 //
mayasya śrutvā divi tārakākhyo vaco 'bhikāṅkṣankṣatajopamākṣaḥ /
viveśa tūrṇaṃ tripuraṃ diteḥ sutaiḥ sutairadityā yudhi vṛddhaharṣaiḥ // MatsP_135.82 //
tataḥ saśaṅkhānakabheribhīmaṃ sasiṃhanādaṃ harasainyamābabhau /*
mayānugaṃ ghoragabhīragahvaraṃ yathā siṃhanāditam // MatsP_135.83 //*
Matsya-Purāṇa 136
*sūta uvāca
mayaḥ prahāraṃ kṛtvā tu māyāvī dānavarṣabhaḥ /
viveśa tūrṇaṃ tripuram abhraṃ nīlamivāmbaram // MatsP_136.1 //
sa dīrghamuṣṇaṃ niḥśvasya dānavānvīkṣya madhyagān /
dadhyau lokakṣaye prāpte kālaṃ kāla ivāparaḥ // MatsP_136.2 //
indro 'pi bibhyate yasya sthito yuddhepsuragrataḥ /
sa cāpi nidhanaṃ prāpto vidyunmālī mahāyaśāḥ // MatsP_136.3 //
durgaṃ vai tripurasyāsya na samaṃ vidyate puram /
tasyāpyeṣo 'nayaḥ prāpto na durgaṃ kāraṇaṃ kvacit // MatsP_136.4 //
kālasyaiva vaśe sarvaṃ durgaṃ durgataraṃ ca yat /
kāle kruddhe kathaṃ kālāt trāṇaṃ no 'dya bhaviṣyati // MatsP_136.5 //
ekeṣu triṣu yatkiṃcid balaṃ vai sarvajantuṣu /
kālasya tadvaśaṃ sarvam iti paitāmaho vidhiḥ // MatsP_136.6 //
asminkaḥ prabhavedyogo hy asaṃdhārye 'mitātmani /
laṅghane kaḥ samarthaḥ syād ṛte devaṃ maheśvaram // MatsP_136.7 //
bibhemi nendrāddhi yamād varuṇānna ca vittapāt /
svāmī caiṣāṃ tu devānāṃ durjayaḥ sa maheśvaraḥ // MatsP_136.8 //
aiśvaryasya phalaṃ yattat prabhutvasya ca yatphalam /
tadadya darśayiṣyāmi yāvadvīrāḥ samantataḥ // MatsP_136.9 //
vāpīmamṛtatoyena pūrṇāṃ srakṣye varauṣadhīḥ /
jīviṣyanti tadā daityāḥ saṃjīvanavarauṣadhaiḥ // MatsP_136.10 //
iti saṃcintya balavān mayo māyāvināṃ varaḥ /
māyayā sasṛje vāpīṃ rambhāmiva pitāmahaḥ // MatsP_136.11 //
dviyojanāyatāṃ dīrghāṃ pūrṇayojanavistṛtām /
ārohasaṃkramavatīṃ citrarūpāṃ kathāmiva // MatsP_136.12 //
indoḥ kiraṇakalpena mṛṣṭenāmṛtagandhinā /
pūrṇāṃ paramatoyena guṇapūrṇāmivāṅganām // MatsP_136.13 //
utpalaiḥ kumudaiḥ padmair vṛtāṃ kādambakaistathā /
candrabhāskaravarṇābhair bhīmair āvaraṇairvṛtām // MatsP_136.14 //
khagair madhurarāvaiśca cārucāmīkaraprabhaiḥ /
kāmaiṣibhir ivākīrṇāṃ jīvānāmaraṇīm iva // MatsP_136.15 //
tāṃ vāpīṃ sṛjya sa mayo gaṅgāmiva maheśvaraḥ /
tasyāṃ prakṣālayāmāsa vidyunmālinamāditaḥ // MatsP_136.16 //
sa vāpyāṃ majjito daityo devaśatrurmahābalaḥ /
uttasthāvindhanairiddhaḥ sadyo huta ivānalaḥ // MatsP_136.17 //
mayasya cāñjaliṃ kṛtvā tārakākhyo 'bhivāditaḥ /
vidyunmālīti vacanaṃ mayamutthāya cābravīt // MatsP_136.18 //
kva nandī saha rudreṇa vṛtaḥ pramathajambukaiḥ /
yudhyāmo 'rīn viniṣpīḍya dayā deheṣu kā hi naḥ // MatsP_136.19 //
anvāsyaiva ca rudrasya bhavāmaḥ prabhaviṣṇavaḥ /
tairvā vinihatā yuddhe bhaviṣyāmo yamāśanāḥ // MatsP_136.20 //
vidyunmāler niśamyaitan mayo vacanamūrjitam /
taṃ pariṣvajya sārdrākṣa idamāha mahāsuraḥ // MatsP_136.21 //
vidyunmālinna me rājyam abhipretaṃ na jīvitam /
tvayā vinā mahābāho kimanyena mahāsura // MatsP_136.22 //
mahāmṛtamayī vāpī hy eṣā māyābhirīśvara /
sṛṣṭā dānavadaityānāṃ hatānāṃ jīvavardhinī // MatsP_136.23 //
diṣṭyā tvāṃ daitya paśyāmi yamalokād ihāgatam /
durgatāvanayagrastaṃ bhokṣyāmo 'dya mahānidhim // MatsP_136.24 //
dṛṣṭvā dṛṣṭvā ca tāṃ vāpīṃ māyayā mayanirmitām /
hṛṣṭānanākṣā daityendrā idaṃ vacanamabruvan // MatsP_136.25 //
dānavā yudhyatedānīṃ pramathaiḥ saha nirbhayāḥ /
mayena nirmitā vāpī hatānsaṃjīvayiṣyati // MatsP_136.26 //
tataḥ kṣubdhāmbudhinibhā bherī sā tu bhayaṃkarī /
vādyamānā nanādoccai rauravī sā punaḥ punaḥ // MatsP_136.27 //
śrutvā bherīravaṃ ghoraṃ meghārambhitasaṃnibham /
nyapatannasurāstūrṇaṃ tripurādyuddhalālasāḥ // MatsP_136.28 //
loharājatasauvarṇaiḥ kaṭakairmaṇirājitaiḥ /
āmuktaiḥ kuṇḍalairhārair mukuṭairapi cotkaṭaiḥ // MatsP_136.29 //
dhūmāyitā hyaviramā jvalanta iva pāvakāḥ /
āyudhāni samādāya kāśino dṛḍhavikramāḥ // MatsP_136.30 //
nṛtyamānā iva naṭā garjanta iva toyadāḥ /
karocchrayā iva gajāḥ siṃhā iva ca nirbhayāḥ // MatsP_136.31 //
hradā iva ca gambhīrāḥ sūryā iva pratāpitāḥ /
drumā iva ca daityendrās trāsayanto balaṃ mahat // MatsP_136.32 //
pramathā api sotsāhā garuḍotpātapātinaḥ /
yuyutsavo 'bhidhāvanti dānavāndānavārayaḥ // MatsP_136.33 //
nandīśvareṇa pramathās tārakākhyena dānavāḥ /
cakruḥ saṃhatya saṃgrāmaṃ codyamānā balena ca // MatsP_136.34 //
te 'sibhiścandrasaṃkāśaiḥ śūlaiścānalapiṅgalaiḥ /
bāṇaiśca dṛḍhanirmuktair abhijaghnuḥ parasparam // MatsP_136.35 //
śarāṇāṃ sṛjyamānānām asīnāṃ ca nipātyatām /
rūpāṇyāsanmaholkānāṃ patantīnāmivāmbarāt // MatsP_136.36 //
śaktibhirbhinnahṛdayā nirdayā iva pātitāḥ /
nirayeṣviva nirmagnāḥ kūjante pramathāsurāḥ // MatsP_136.37 //
hemakuṇḍalayuktāni kirīṭotkaṭavanti ca /
śirāṃsyurvyāṃ patanti sma girikūṭā ivātyaye // MatsP_136.38 //
paraśvadhaiḥ paṭṭiśaiśca khaḍgaiśca parighaistathā /
chinnāḥ karivarākārā nipetuste dharātale // MatsP_136.39 //
garjanti sahasā hṛṣṭāḥ pramathā bhīmagarjanāḥ /
sādhayantyapare siddhā yuddhagāndharvamadbhutam // MatsP_136.40 //
balavānbhāsi pramatha darpito bhāsi dānava /
iti coccārayanvācaṃ vāraṇā raṇadhūrgatāḥ // MatsP_136.41 //
parighairāhatāḥ kecid dānavaiḥ śaṃkarānugāḥ /
vamante rudhiraṃ vaktraiḥ svarṇadhātumivācalāḥ // MatsP_136.42 //
pramathairapi nārācair asurāḥ suraśatravaḥ /
drumaiśca giriśṛṅgaiśca gāḍhamevāhave hatāḥ // MatsP_136.43 //
sūditānatha tāndaityān anye dānavapuṃgavāḥ /
utkṣipya cikṣipur vāpyāṃ mayadānavacoditāḥ // MatsP_136.44 //
te cāpi bhāsvarairdehaiḥ svargaloka ivāmarāḥ /
uttasthurvāpīmāsādya sadrūpābharaṇāmbarāḥ // MatsP_136.45 //
athaike dānavāḥ prāpya vāpīprakṣepaṇād asūn /
āsphoṭya siṃhanādaṃ ca kṛtvādhāvaṃstathāsurāḥ // MatsP_136.46 //
dānavāḥ pramathānetān prasarpata kim āsatha /
hatānapi hi vo vāpī punarujjīvayiṣyati // MatsP_136.47 //
evaṃ śrutvā śaṅkukarṇo vaco 'gragrahasaṃnibhaḥ /
drutamevaitya deveśam idaṃ vacanamabravīt // MatsP_136.48 //
sūditāḥ sūditā deva pramathairasurā hyamī /
uttiṣṭhanti punarbhīmāḥ sasyā iva jalokṣitāḥ // MatsP_136.49 //
asminkila pure vāpī pūrṇāmṛtarasāmbhasā /
nihatā nihatā yatra kṣiptā jīvanti dānavāḥ // MatsP_136.50 //
iti vijñāpayaddevaṃ śaṅkukarṇo maheśvaram /
abhavandānavabala utpātā vai sudāruṇāḥ // MatsP_136.51 //
tārakākhyaḥ subhīmākṣo dāritāsyo hariryathā /
abhyadhāvatsusaṃkruddho mahādevarathaṃ prati // MatsP_136.52 //
tripure tu mahānghoro bherīśaṅkharavo babhau /
dānavā niḥsṛtā dṛṣṭvā devadevarathe suram // MatsP_136.53 //
bhūkampaścābhavattatra śatāṅgo bhūgato 'bhavat /
dṛṣṭvā kṣobhamagādrudraḥ svayambhūśca pitāmahaḥ // MatsP_136.54 //
tābhyāṃ devavariṣṭhābhyām anvitaḥ sa rathottamaḥ /
anāyatanam āsādya sīdate guṇavāniva // MatsP_136.55 //
dhātukṣaye deha iva grīṣme cālpamivodakam /
śaithilyaṃ yāti sa rathaḥ sneho viprakṛto yathā // MatsP_136.56 //
rathādutpatyātmabhūr vai sīdantaṃ tu rathottamam /
ujjahāra mahāprāṇo rathaṃ trailokyarūpiṇam // MatsP_136.57 //
tadā śarādviniṣpatya pītavāsā janārdanaḥ /
vṛṣarūpaṃ mahatkṛtvā rathaṃ jagrāha durdharam // MatsP_136.58 //
sa viṣāṇābhyāṃ trailokyaṃ rathameva mahārathaḥ /
pragṛhyodvahate sajjaṃ kulaṃ kulavaho yathā // MatsP_136.59 //
tārakākhyo 'pi daityendro girīndra iva pakṣavān /
abhyadravattadā devaṃ brahmāṇaṃ hatavāṃśca saḥ // MatsP_136.60 //
sa tārakākhyābhihataḥ pratodaṃ nyasya kūbare /
vijajvāla muhurbrahmā śvāsaṃ vaktrāt samudgiran // MatsP_136.61 //
tatra daityairmahānādo dānavairapi bhairavaḥ /
tārakākhyasya pūjārthaṃ kṛto jaladharopamaḥ // MatsP_136.62 //
rathacaraṇakaro 'tha mahāmṛdhe vṛṣabhavapurvṛṣabhendrapūjitaḥ /
dititanayabalaṃ vimardya sarvaṃ tripurapuraṃ praviveśa keśavaḥ // MatsP_136.63 //
sajalajaladarājitāṃ samastāṃ kumudavarotpalaphullapaṅkajāḍhyām /
suragururapibatpayo 'mṛtaṃ tad raviriva saṃcitaśārvaraṃ tamo 'ndham // MatsP_136.64 //
vāpīṃ pītvāsurendrāṇāṃ pītavāsā janārdanaḥ /
nardamāno mahābāhuḥ praviveśa śaraṃ tataḥ // MatsP_136.65 //
tato 'surā bhīmagaṇeśvarairhatāḥ prahārasaṃvardhitaśoṇitāpagāḥ /
parāṅmukhā bhīmamukhaiḥ kṛtā raṇe yathā nayābhyudyatatatparairnaraiḥ // MatsP_136.66 //
sa tārakākhyas taḍinmālireva ca mayena sārdhaṃ pramathairabhidrutāḥ /
puraṃ parāvṛtya nu te śarārditā yathā śarīraṃ pavanodaye gatāḥ // MatsP_136.67 //
gaṇeśvarābhyudyatadarpakāśino mahendranandīśvaraṣaṇmukhā yudhi /
vineduruccairjahasuśca durmadā jayema candrādidigīśvaraiḥ saha // MatsP_136.68 //
Matsya-Purāṇa 137
*sūta uvāca
pramathaiḥ samare bhinnās traipurāste surārayaḥ /
puraṃ praviviśurbhītāḥ pramathairbhagnagopuram // MatsP_137.1 //
śīrṇadaṃṣṭrā yathā nāgā bhagnaśṛṅgā yathā vṛṣāḥ /
yathā vipakṣāḥ śakunā nadyaḥ kṣīṇodakā yathā // MatsP_137.2 //
mṛtaprāyāstathā daityā daivatairvikṛtānanāḥ /
babhūvuste vimanasaḥ kathaṃ kāryamiti bruvan // MatsP_137.3 //
atha tānmlānamanasas tadā tāmarasānanaḥ /
uvāca daityo daityānāṃ paramādhipatirmayaḥ // MatsP_137.4 //
kṛtvā yuddhāni ghorāṇi pramathaiḥ saha sāmaraiḥ /
toṣayitvā tathā yuddhe pramathānamaraiḥ saha // MatsP_137.5 //
yūyaṃ yatprathamaṃ daityāḥ paścācca balapīḍitāḥ /
praviṣṭā nagaraṃ trāsāt pramathairbhṛśamarditāḥ // MatsP_137.6 //
apriyaṃ kriyate vyaktaṃ devairnāstyatra saṃśayaḥ /
yatra nāma mahābhāgāḥ praviśanti girervanam // MatsP_137.7 //
aho hi kālasya balam aho kālo hi durjayaḥ /
yatredṛśasya durgasya uparodho 'vamāgataḥ // MatsP_137.8 //
maye vivadamāne tu nardamāna ivāmbude /
babhūvurniṣprabhā daityā grahā indūdaye yathā // MatsP_137.9 //
vāpīpālāstato 'bhyetya nabhaḥ kāla ivāmbudāḥ /
mayamāhuryamaprakhyaṃ sāñjalipragrahāḥ sthitāḥ // MatsP_137.10 //
yā sāmṛtarasā gūḍhā vāpī vai nirmitā tvayā /
samākulotpalavanā samīnākulapaṅkajā // MatsP_137.11 //
pītā sā vṛṣarūpeṇa kenaciddaityanāyaka /
vāpī sā sāmprataṃ dṛṣṭā mṛtasaṃjñā ivāṅganā // MatsP_137.12 //
vāpīpālavacaḥ śrutvā mayo 'sau dānavaprabhuḥ /
kaṣṭamityasakṛtprocya ditijānidamabravīt // MatsP_137.13 //
mayā māyābalakṛtā vāpī pītā tviyaṃ yadi /
vinaṣṭāḥ sma na saṃdehas tripuraṃ dānavā gatam // MatsP_137.14 //
nihatānnihatāndaityān ājīvayati daivataiḥ /
pītā vā yadi vā vāpī pītā vai pītavāsasā // MatsP_137.15 //
ko 'nyo manmāyayā guptāṃ vāpīm amṛtatoyinīm /
pāsyate viṣṇumajitaṃ varjayitvā gadādharam // MatsP_137.16 //
suguhyam api daityānāṃ nāstyasyāviditaṃ bhuvi /
yatra madvarakauśalyaṃ vijñātaṃ na vṛtaṃ budhaiḥ // MatsP_137.17 //
samo 'yaṃ ruciro deśo nirdrumo nirdrumācalaḥ /
navāmbhaḥpūritaṃ kṛtvā bādhante 'smānmarudgaṇāḥ // MatsP_137.18 //
te yūyaṃ yadi manyadhvaṃ sāgaroparidhiṣṭhitāḥ /
pramathānāṃ mahāvegaṃ sahāmaḥ śvasanopamam // MatsP_137.19 //
eteṣāṃ ca samārambhās tasminsāgarasamplave /
nirutsāhā bhaviṣyanti etadrathapathāvṛtāḥ // MatsP_137.20 //
yudhyatāṃ nighnatāṃ śatrūn bhītānāṃ ca draviṣyatām /
sāgaro 'mbarasaṃkāśaḥ śaraṇaṃ no bhaviṣyati // MatsP_137.21 //
ityuktvā sa mayo daityo daityānāmadhipastadā /
tripureṇa yayau tūrṇaṃ sāgaraṃ sindhubāndhavam // MatsP_137.22 //
sāgare jalagambhīra utpapāta puraṃ varam /
avatasthuḥ purāṇyeva gopurābharaṇāni ca // MatsP_137.23 //
apakrānte tu tripure tripurāristrilocanaḥ /
pitāmahamuvācedaṃ vedavādaviśāradam // MatsP_137.24 //
pitāmaha dṛḍhaṃ bhītā bhagavandānavā hi naḥ /
vipulaṃ sāgaraṃ te tu dānavāḥ samupāśritāḥ // MatsP_137.25 //
yata eva hi te yātās tripureṇa tu dānavāḥ /
tata eva rathaṃ tūrṇaṃ prāpayasva pitāmaha // MatsP_137.26 //
siṃhanādaṃ tataḥ kṛtvā devā devarathaṃ ca tam /
parivārya yayurhṛṣṭāḥ sāyudhāḥ paścimodadhim // MatsP_137.27 //
tato 'marāmaraguruṃ parivārya bhavaṃ haram /
nardayanto yayustūrṇaṃ sāgaraṃ dānavālayam // MatsP_137.28 //
atha cārupatākabhūṣitaṃ paṭahāḍambaraśaṅkhanāditam /*
tripuramabhisamīkṣya devatā vividhabalā nanaduryathā ghanāḥ // MatsP_137.29 //*
amaravarapure 'pi dāruṇo jaladhararāvamṛdaṅgagahvaraḥ /
danutanayaninādamiśritaḥ pratinidhisaṃkṣubhitāṇavopamaḥ // MatsP_137.30 //
atha bhuvanapatirgatiḥ surāṇām arimṛgayām adadātsulabdhabuddhiḥ /
tridaśagaṇapatirhyuvāca śakraṃ tripuragataṃ sahasā nirīkṣya śatrum // MatsP_137.31 //
tridaśagaṇapate niśāmayaitat tripuraniketanaṃ dānavāḥ praviṣṭāḥ /
yamavaruṇakuberaṣaṇmukhaistat saha gaṇapairapi hanmi tāvadeva // MatsP_137.32 //
vihitaparabalābhighātabhūtaṃ vraja jaladhestu yataḥ purāṇi tasthuḥ /
sa rathavaragato bhavaḥ samartho hy udadhimagāttripuraṃ punarnihantum // MatsP_137.33 //
iti parigaṇayanto diteḥ sutā hy avatasthurlavaṇārṇavopariṣṭāt /
abhibhavatripuraṃ sadānavendraṃ śaravarṣairmusalaiśca vajramiśraiḥ // MatsP_137.34 //
ahamapi rathavaryamāsthitaḥ suravaravarya bhaveya pṛṣṭhataḥ /
asuravaravadhārthamudyatānāṃ pratividadhāmi sukhāya te 'nagha // MatsP_137.35 //
iti bhavavacanapracodite daśaśatanayanavapuḥ samudyataḥ /
tripurapurajighāṃsayā hariḥ pravikasitāmbujalocano yayau // MatsP_137.36 //
Matsya-Purāṇa 138
*sūta uvāca
maghavā tu nihantuṃ tān-asurānamareśvaraḥ /
lokapālā yayuḥ sarve gaṇapālāśca sarvaśaḥ // MatsP_138.1 //
īśvarā moditāḥ sarva utpetuścāmbare tadā /
khagatāstu virejuste pakṣavanta ivācalāḥ // MatsP_138.2 //
prayayustatpuraṃ hantuṃ śarīramiva vyādhayaḥ /
śaṅkhāḍambaranirghoṣaiḥ paṇavānpaṭahānapi /
nādayantaḥ puro devā dṛṣṭāstripuravāsibhiḥ // MatsP_138.3 //
haraḥ prāpta itīvoktvā balinaste mahāsurāḥ /
ājagmuḥ paramaṃ kṣobham atyayeṣviva sāgarāḥ // MatsP_138.4 //
suratūryaravaṃ śrutvā dānavā bhīmadarśanāḥ /
ninedurvādayantaśca nānāvādyānyanekaśaḥ // MatsP_138.5 //
bhūyodīritavīryāste parasparakṛtāgasaḥ /
pūrvadevāśca devāśca sūdayantaḥ parasparam // MatsP_138.6 //
ākrośe 'pi samaprakhye teṣāṃ dehanikṛntanam /
pravṛttaṃ yuddhamatulaṃ prahārakṛtaniḥsvanam // MatsP_138.7 //
niṣpatanta ivādityāḥ prajvalanta ivāgnayaḥ /
śaṃsanta iva nāgendrā bhramanta eva pakṣiṇaḥ /
girīndrā iva kampanto garjanta iva toyadāḥ // MatsP_138.8 //
jṛmbhanta iva śārdūlāḥ garjanta iva toyadāḥ /
pravṛddhormitaraṃgaughāḥ kṣubhyanta iva sāgarāḥ // MatsP_138.9 //
pramathāśca mahāśūrā dānavāśca mahābalāḥ /
yuyudhurniścalā bhūtvā vajrā iva mahācalaiḥ // MatsP_138.10 //
kārmukāṇāṃ vikṛṣṭānāṃ babhūvurdāruṇā ravāḥ /
kālānugānāṃ meghānāṃ yathā viyati vāyunā // MatsP_138.11 //
āhuśca yuddhe mā bhaiṣīḥ kva yāsyasi mṛto hyasi /
praharāśu sthito 'smyatra ehi darśaya pauruṣam // MatsP_138.12 //
gṛhāṇa chinddhi bhinddhīti khāda māraya dāraya /
ityanyonyam anūccārya prayayuryamasādanam // MatsP_138.13 //
khaḍgāpavarjitāḥ kecit kecicchinnāḥ paraśvadhaiḥ /
kecinmudgaracūrṇāśca kecidbāhubhirāhatāḥ // MatsP_138.14 //
paṭṭiśaiḥ sūditāḥ kecit kecicchūlavidāritāḥ /
dānavāḥ śarapuṣpābhāḥ savanā iva parvatāḥ /
nipatantyarṇavajale bhīmanakratimiṅgile // MatsP_138.15 //
vyasubhiḥ sunibaddhāṅgaiḥ patamānaiḥ suretaraiḥ /
saṃbabhūvārṇave śabdaḥ sajalāmbudanisvanaḥ // MatsP_138.16 //
tena śabdena makarā nakrāstimitimiṅgilāḥ /
mattā lohitagandhena kṣobhayanto mahārṇavam // MatsP_138.17 //
paraspareṇa kalahaṃ kurvāṇā bhīmamūrtayaḥ /
bhramante bhakṣayantaśca dānavānāṃ ca lohitam // MatsP_138.18 //
sarathān sāyudhān sāśvān savastrābharaṇāvṛtān /
jagrasustimayo daityān drāvayanto jalecarān // MatsP_138.19 //
mṛdhaṃ yathāsurāṇāṃ ca pramathānāṃ pravartate /
ambare 'mbhasi ca tathā yuddhaṃ cakrurjalecarāḥ // MatsP_138.20 //
yathā bhramanti pramathāḥ sadaityās tathā bhramante timayaḥ sanakrāḥ /
yathaiva chindanti parasparaṃ tu tathaiva krandanti vibhinnadehāḥ // MatsP_138.21 //
vraṇānanair aṅgarasaṃ sravadbhiḥ surāsurairnakratimiṅgilaiśca /
kṛto muhūrtena samudradeśaḥ saraktatoyaḥ samudīrṇatoyaḥ // MatsP_138.22 //
pūrvaṃ mahāmbhodharaparvatābhaṃ dvāraṃ mahāntaṃ tripurasya śakraḥ /
nipīḍya tasthau mahatā balena yukto 'marāṇāṃ mahatā balena // MatsP_138.23 //
tathottaraṃ so 'ntarajo harasya bālārkajāmbūnadatulyavarṇaḥ /
skandaḥ puradvāramathāruroha vṛddho 'staśṛṅgaṃ prapatannivārkaḥ // MatsP_138.24 //
yamaśca vittādhipatiśca devo daṇḍānvitaḥ pāśavarāyudhaśca /
devāriṇastasya purasya dvāraṃ tābhyāṃ tu tatpaścimato niruddham // MatsP_138.25 //
dakṣārirudrastapanāyutābhaḥ sa bhāsvatā devarathena devaḥ /
taddakṣiṇadvāramareḥ purasya ruddhvāvatasthau bhagavāṃstrinetraḥ // MatsP_138.26 //
tuṅgāni veśmāni sagopurāṇi svarṇāni kailāsaśaśiprabhāṇi /
prahlādarūpāḥ pramathāvaruddhā jyotīṃṣi meghā iva cāśmavarṣāḥ // MatsP_138.27 //
utpātya cotpāṭya gṛhāṇi teṣāṃ saśailamālāsamavedikāni /
prakṣipya prakṣipya samudramadhye kālāmbudābhāḥ pramathā vineduḥ // MatsP_138.28 //
raktāni cāśeṣavanairyutāni sāśokakhaṇḍāni sakokilāni /
gṛhāṇi he nātha pitaḥ suteti bhrāteti kānteti priyeti cāpi /
utpāṭyamāneṣu gṛheṣu nāryas tv anāryaśabdānvividhānpracakruḥ // MatsP_138.29 //
kalatraputrakṣayaprāṇanāśe tasminpure yuddhamatipravṛtte /
mahāsurāḥ sāgaratulyavegā gaṇeśvarāḥ kopavṛtāḥ pratīyuḥ // MatsP_138.30 //
paraśvadhaistatra śilopalaiśca triśūlavajrottamakampanaiśca /
śarīrasadmakṣapaṇaṃ sughoraṃ yuddhaṃ pravṛttaṃ dṛḍhavairabaddham // MatsP_138.31 //
anyonyamuddiśya vimardatāṃ ca pradhāvatāṃ caiva vinighnatāṃ ca /
śabdo babhūvāmaradānavānāṃ yugāntakāleṣviva sāgarāṇām // MatsP_138.32 //
vraṇairajasraṃ kṣatajaṃ vamantaḥ kopoparaktā bahudhā nadantaḥ /
gaṇeśvarāste 'surapuṃgavāśca yudhyanti śabdaṃ ca mahadudgirantaḥ // MatsP_138.33 //
mārgāḥ pure lohitakardamālāḥ svarṇeṣṭakāsphāṭikabhinnacitrāḥ /
kṛtā muhūrtena sukhena gantuṃ chinnottamāṅgāṅghrikarāḥ karālāḥ // MatsP_138.34 //
kopāvṛtākṣaḥ sa tu tārakākhyaḥ saṃkhye savṛkṣaḥ sagirirnilīnaḥ /
tasminkṣaṇe dvāravaraṃ rirakṣo ruddhaṃ bhavenādbhutavikrameṇa // MatsP_138.35 //
sa tatra prākārāgatāṃśca bhūtāñ chātan mahānadbhutavīryasattvaḥ /
cacāra cāptendriyagarvadṛptaḥ purādviniṣkramya rarāsa ghoram // MatsP_138.36 //
tataḥ sa daityottamaparvatābho yathāñjasā nāga ivābhimattaḥ /
nivārito rudrarathaṃ jighṛkṣur yathārṇavaḥ sarpati cātivelaḥ // MatsP_138.37 //
śeṣaḥ sudhanvā giriśaśca devaś caturmukho yaḥ sa trilocanaśca /
te tārakākhyābhigatā gatājau kṣobhaṃ yathā vāyuvaśātsamudrāḥ // MatsP_138.38 //
śeṣo girīśaḥ sapitāmaheśaś cotkṣubhyamāṇaḥ sa rathe 'mbarasthaḥ /
bibheda saṃdhīṣu balābhipannaḥ kūjanninādāṃśca karoti ghorān // MatsP_138.39 //
ekaṃ tu ṛgvedaturaṃgamasya pṛṣṭhe padaṃ nyasya vṛṣasya caikam /
tasthau bhavaḥ sodyatabāṇacāpaḥ purasya tatsaṅgasamīkṣamāṇaḥ // MatsP_138.40 //
tadā bhavapadanyāsād dhayasya vṛṣabhasya ca /
petuḥ stanāśca dantāśca pīḍitābhyāṃ triśūlinā // MatsP_138.41 //
tataḥprabhṛti cāśvānāṃ stanā dantā gavāṃ tathā /
mūḍhāḥ samabhavaṃstena cādṛśyatvamupāgatāḥ // MatsP_138.42 //
tārakākhyastu bhīmākṣo raudraraktāntarekṣaṇaḥ /
rudrāntike susaṃruddho nandinā kulanandinā // MatsP_138.43 //
paraśvadhena tīkṣṇena sa nandī dānaveśvaram /
takṣayāmāsa vai takṣā candanaṃ gandhado yathā // MatsP_138.44 //
paraśvadhahataḥ śūraḥ śailādiḥ śarabho yathā /
dudrāva khaḍgaṃ niṣkṛṣya tārakākhyo gaṇeśvaram // MatsP_138.45 //
yajñopavītam ādāya cicheda ca nanāda ca /
tataḥ siṃharavo ghoraḥ śaṅkhaśabdaśca bhairavaḥ /
gaṇeśvaraiḥ kṛtastatra tārakākhye niṣūdite // MatsP_138.46 //
pramathārasitaṃ śrutvā vāditrasvanameva ca /
pārśvasthaḥ sumahāpārśvaṃ vidyunmāliṃ mayo 'bravīt // MatsP_138.47 //
bahuvadanavatāṃ kimeṣa śabdo nadatāṃ śrūyate bhinnasāgarābhaḥ /
vada vacanaṃ taḍinmālin kiṃ kim etadgaṇapālā yuyudhuryayurgajendrāḥ // MatsP_138.48 //
iti mayavacanāṅkuśārditastaṃ taḍinmālī ravirivāṃśumālī /
raṇaśirasi samāgataḥ surāṇāṃ nijagādedam ariṃdamo 'tiharṣāt // MatsP_138.49 //
yamavaruṇamahendrarudravīryas tava yaśaso nidhirdhīra tārakākhyaḥ /
sakalasamaraśīrṣaparvatendro yuddhvā yastapati hi tārako gaṇendraiḥ // MatsP_138.50 //
mṛditam upaniśamya tārakākhyaṃ ravidīptānalabhīṣaṇāyatākṣam /
hṛṣitasakalanetralomasattvāḥ pramathāstoyamuco yathā nadanti // MatsP_138.51 //
iti suhṛdo vacanaṃ niśamya tat tvaṃ taḍimāleḥ sa mayaḥ suvarṇamālī /
raṇaśirasy asitāñjanācalābho jagade vākyamidaṃ navendumālim // MatsP_138.52 //
vidyunmālinna naḥ kālaḥ sādhituṃ hyavahelayā /
karomi vikrameṇaitat puraṃ vyasanavarjitam // MatsP_138.53 //
vidyunmālī tataḥ kruddho mayaśca tripureśvaraḥ /
gaṇāñjaghnustu drāghiṣṭhāḥ sahitāstairmahāsuraiḥ // MatsP_138.54 //
yena yena tato vidyun mālī yāti mayaśca saḥ /
tena tena puraṃ śūnyaṃ pramathaiḥ prahṛtaiḥ kṛtam // MatsP_138.55 //
atha yamavaruṇamṛdaṅgaghoṣaiḥ paṇavaḍiṇḍimajyāsvanapraghoṣaiḥ /
sakaratalapuṭaiśca siṃhanādair bhavamabhipūjya tadā surā avatasthuḥ // MatsP_138.56 //
sampūjyamāno ditijairmahātmabhiḥ sahasraraśmipratimaujasair vibhuḥ /
abhiṣṭutaḥ satyaratais tapodhanair yathāstaśṛṅgābhigato divākaraḥ // MatsP_138.57 //
Matsya-Purāṇa 139
*sūta uvāca
tārakākhye hate yuddhe utsārya pramathānmayaḥ /
uvāca dānavānbhūyo bhūyaḥ sa tu bhayāvṛtān // MatsP_139.1 //
bho 'surendrādhunā sarve nibodhadhvaṃ prabhāṣitam /
yatkartavyaṃ mayā caiva yuṣmābhiśca mahābalaiḥ // MatsP_139.2 //
puṣyaṃ sameṣyate kāle candraścandranibhānanāḥ /
yadaikaṃ tripuraṃ sarvaṃ kṣaṇamekaṃ bhaviṣyati // MatsP_139.3 //
kurudhvaṃ nirbhayāḥ kāle kokilāśaṃsitena ca /
sa kālaḥ puṣyayogasya purasya ca mayā kṛtaḥ // MatsP_139.4 //
kāle tasminpure yastu saṃbhāvayati saṃhatim /
sa enaṃ kārayeccūrṇaṃ balinaikaiṣuṇā suraḥ // MatsP_139.5 //
yo vaḥ prāṇo balaṃ yacca yā ca vo vairitāsurāḥ /
tatkṛtvā hṛdaye caiva pālayadhvamidaṃ puram // MatsP_139.6 //
maheśvararathaṃ hyekaṃ sarvaprāṇena bhīṣaṇam /
vimukhīkurutātyarthaṃ yathā notsṛjate śaram // MatsP_139.7 //
tata evaṃ kṛte 'smābhis tripurasyāpi rakṣaṇe /
pratīkṣiṣyanti vivaśāḥ puṣyayogaṃ divaukasaḥ // MatsP_139.8 //
niśamya tanmayasyaivaṃ dānavāstripurālayāḥ /
muhuḥ siṃharutaṃ kṛtvā mayamūcuryamopamāḥ // MatsP_139.9 //
prayatnena vayaṃ sarve kurmastava prabhāṣitam /
tathā kurmo yathā rudro na mokṣyati pure śaram // MatsP_139.10 //
adya yāsyāmaḥ saṃgrāmaṃ tadrudrasya jighāṃsavaḥ /
kathayanti diteḥ putrā hṛṣṭā bhinnatanūruhāḥ // MatsP_139.11 //
kalpaṃ sthāsyati vā khasthaṃ tripuraṃ śāśvataṃ dhruvam /
adānavaṃ vā bhavitā nārāyaṇapadatrayam // MatsP_139.12 //
vayaṃ na dharmaṃ hāsyāmo yasminyokṣyasi no bhavān /
adaivatam adaityaṃ vā lokaṃ drakṣyanti mānavāḥ // MatsP_139.13 //
iti saṃmantrya hṛṣṭāste purāntarvibudhārayaḥ /
pradoṣe muditā bhūtvā cerurmanmathacāratām // MatsP_139.14 //
muhurmuktodayo bhrānta udayāgraṃ mahāmaṇiḥ /
tamāṃsyutsārya bhagavāṃś candro jṛmbhati so 'mbaram // MatsP_139.15 //
kumudālaṃkṛte haṃso yathā sarasi vistṛte /
siṃho yathā copaviṣṭo vaiḍūryaśikhare mahān // MatsP_139.16 //
viṣṇoryathā ca vistīrṇe hāraścorasi saṃsthitaḥ /
tathāvagāḍhe nabhasi candro 'trinayanodbhavaḥ /
bhrājate bhrājayaṃl lokān sṛjañjyotsnārasaṃ balāt // MatsP_139.17 //
śītāṃśāvudite candre jyotsnāpūrṇe pure 'surāḥ /
pradoṣe lalitaṃ cakrur gṛhamātmānameva ca // MatsP_139.18 //
rathyāsu rājamārgeṣu prāsādeṣu gṛheṣu ca /
dīpāścampakapuṣpābhā nālpasnehapradīpitāḥ // MatsP_139.19 //
tadā maṭheṣu te dīpāḥ snehapūrṇāḥ pradīpitāḥ /
gṛhāṇi vasumantyeṣāṃ sarvaratnamayāni ca /
jvalato 'dīpayandīpāṃś candrodaya iva grahāḥ // MatsP_139.20 //
candrāṃśubhirbhāsamānam antardīpaiḥ sudīpitam /
upadravaiḥ kulamiva pīyate tripure tamaḥ // MatsP_139.21 //
tasminpure vai taruṇapradoṣe candrāṭṭahāse taruṇapradoṣe /
ratyarthino vai danujā gṛheṣu sahāṅganābhiḥ suciraṃ viremuḥ // MatsP_139.22 //
vinoditā ye tu vṛṣadhvajasya pañceṣavaste makaradhvajena /
tatrāsureṣvāsurapuṃgaveṣu svāṅgāṅganāḥ svedayutā babhūvuḥ // MatsP_139.23 //
kalapralāpeṣu ca dānavīnāṃ vīṇāpralāpeṣu ca mūrchiteṣu /
mattapralāpeṣu ca kokilānāṃ sacāpabāṇo madano mamantha // MatsP_139.24 //
tamāṃsi naiśāni drutaṃ nihatya jyotsnāvitānena jagadvitatya /
khe rohiṇīṃ tāṃ ca priyāṃ sametya candraḥ prabhābhiḥ kurute 'dhirājyam // MatsP_139.25 //
sthitvaiva kāntasya tu pādamūle kācidvarastrī svakapolamūle /
viśeṣakaṃ cārutaraṃ karoti tenānanaṃ svaṃ samalaṃkaroti // MatsP_139.26 //
dṛṣṭvānanaṃ maṇḍaladarpaṇasthaṃ mahāprabhā me mukhajeti japtvā /
smṛtvā varāṅgī ramaṇeritāni tenaiva bhāvena ratīmavāpa // MatsP_139.27 //
romāñcitairgātravarairyuvabhyo ratānurāgād ramaṇena cānyāḥ /
svayaṃ drutaṃ yānti madābhibhūtāḥ kṣapā yathā cārkadināvasāne // MatsP_139.28 //
pepīyate cātirasānuviddhā vimārgitānyā ca priyaṃ prasannā /
kācitpriyasyāticirātprasannā āsītpralāpeṣu ca samprasannā // MatsP_139.29 //
gośīrṣayuktairharicandanaiśca paṅkāṅkitākṣī ca varāsurīṇām /
manojñarūpā rucirā babhūvuḥ pūrṇāmṛtasyeva suvarṇakumbhāḥ // MatsP_139.30 //
kṣatādharoṣṭhā drutadoṣaraktā lalanti daityā dayitāsu raktāḥ /
tantrīpralāpāstripureṣu raktāḥ strīṇāṃ pralāpeṣu punarviraktāḥ // MatsP_139.31 //
kvacitpravṛttaṃ madhurābhigānaṃ kāmasya bāṇaiḥ sukṛtaṃ nidhānam /
āpānabhūmīṣu sukhaprameyaṃ geyaṃ pravṛttaṃ tvatha sādhayanti // MatsP_139.32 //
geyaṃ pravṛttaṃ tvatha śodhayanti kecitpriyāṃ tatra ca sādhayanti /
kecitpriyāṃ samprati bodhayanti saṃbudhya saṃbudhya ca rāmayanti // MatsP_139.33 //
dhūtaprasūnaprabhavaḥ subandhaḥ sūrye gate vai tripure babhūva /
samarmaro nūpuramekhalānāṃ śabdaśca saṃbādhati kokilānām // MatsP_139.34 //
priyāvagūḍhā dayitopagūḍhā kācitprarūḍhāṅgaruhāpi nārī /
sucārubāṣpāṅkurapallavānāṃ navāmbusiktā iva bhūmirāsīt // MatsP_139.35 //
śaśāṅkapādairupaśobhiteṣu prāsādavaryeṣu varāṅganānām /
mādhuryabhūtābharaṇā mahāntaḥ svanā babhūvurmadaneṣu tulyāḥ // MatsP_139.36 //
pānena khinnā dayitātivelaṃ kapolamājighrasi kiṃ mamedam /
āroha me śroṇimimāṃ viśālāṃ pīnonnatāṃ kāñcanamekhalāḍhyām // MatsP_139.37 //
rathyāsu candrodayabhāsitāsu surendramārgeṣu ca vistṛteṣu /
daityāṅganā yūthagatā vibhānti tārā yathā candramaso divānte // MatsP_139.38 //
aṭṭāṭṭahāseṣu ca cāmareṣu preṅkhāsu cānyā madalolabhāvāt /
saṃdolayante kalasamprahāsāḥ provāca kāñcī guṇasūkṣmanādā // MatsP_139.39 //
amlānamālānvitasundarīṇāṃ paryāya eṣo 'sti ca harṣitānām /
śrūyanti vācaḥ kaladhautakalpā vāpīṣu cānye kalahaṃsaśabdāḥ // MatsP_139.40 //
kāñcīkalāpaśca sahāṅgarāgaḥ preṅkhāsu tadrāgakṛtāśca bhāvāḥ /
chindanti tāsāmasurāṅganānāṃ priyālayān manmathamārgaṇānām // MatsP_139.41 //
citrāmbaraścoddhṛtakeśapāśaḥ saṃdolyamānaḥ śuśubhe 'surīṇām /
sucāruveśābharaṇairupetas tārāgaṇair jyotirivāsa candraḥ // MatsP_139.42 //
saṃdolanād ucchvasitaiśchinnasūtraiḥ kāñcībhraṣṭairmaṇibhirviprakīrṇaiḥ /
dolābhūmistairvicitrā vibhāti candrasya pārśvopagatair vicitrā // MatsP_139.43 //
sacandrike sopavane pradoṣe ruteṣu vṛndeṣu ca kokilānām /
śaravyayaṃ prāpya pure 'surāṇāṃ prakṣīṇabāṇo madanaścacāra // MatsP_139.44 //
iti tatra pure 'maradviṣāṇāṃ sapadi hi paścimakaumudī tadāsīt /*
raṇaśirasi parābhaviṣyatāṃ vai bhavaturagaiḥ kṛtasaṃkṣayā arīṇām // MatsP_139.45 //*
candro 'tha kundakusumākarahāravarṇo jyotsnāvitānarahito 'bhrasamānavarṇaḥ /
vichāyatāṃ hi samupetya na bhāti tadvad bhāgyakṣaye dhanapatiśca naro vivarṇaḥ // MatsP_139.46 //
candraprabhāmaruṇasārathinābhibhūya saṃtaptakāñcanarathāṅgasamānabimbaḥ /
sthitvodayāgramukuṭe bahureva sūryo bhātyambare timiratoyavahāṃ tariṣyan // MatsP_139.47 //
Matsya-Purāṇa 140
*sūta uvāca
udite tu sahasrāṃśau merau bhāsākare ravau /
nadaddevabalaṃ kṛtsnaṃ yugānta iva sāgaraḥ // MatsP_140.1 //
sahasranayano devas tataḥ śakraḥ puraṃdaraḥ /
savittadaḥ savaruṇas tripuraṃ prayayau haraḥ // MatsP_140.2 //
te nānāvidharūpāśca pramathātipramāthinaḥ /
yayuḥ siṃharavair ghorair vāditraninadairapi // MatsP_140.3 //
tato vāditavāditraiś cātapatrairmahādrumaiḥ /
babhūva tadbalaṃ divyaṃ vanaṃ pracalitaṃ yathā // MatsP_140.4 //
tadāpatantaṃ samprekṣya raudraṃ rudrabalaṃ mahat /
saṃkṣobho dānavendrāṇāṃ samudrapratimo babhau // MatsP_140.5 //
te cāsīnpaṭṭiśāñśaktīḥ śūladaṇḍaparaśvadhān /
śarāsanāni vajrāṇi gurūṇi musalāni ca // MatsP_140.6 //
pragṛhya koparaktākṣāḥ sapakṣā iva parvatāḥ /
nijaghnuḥ parvataghnāya ghanā iva tapātyaye // MatsP_140.7 //
savidyunmālinaste vai samayā ditinandanāḥ /
modamānāḥ samāsedur devadevaiḥ surārayaḥ // MatsP_140.8 //
martavyakṛtabuddhīnāṃ jaye cāniścitātmanām /
abalānāṃ camūrhyāsīd abalāvayavā iva // MatsP_140.9 //
vigarjanta ivāmbhodā ambhodasadṛśatviṣaḥ /
prayudhya yuddhakuśalāḥ parasparakṛtāgasaḥ // MatsP_140.10 //
dhūmāyanto jvaladbhiśca āyudhaiścandravarcasaiḥ /
kopādvā yuddhalubdhāśca kuṭṭayante parasparam // MatsP_140.11 //
vajrāhatāḥ patantyanye bāṇairanye vidāritāḥ /
anye vidāritāścakraiḥ patanti hyudadherjale // MatsP_140.12 //
chinnasragdāmahārāśca pramṛṣṭāmbarabhūṣaṇāḥ /
timinakragaṇe caiva patanti pramathāḥ surāḥ // MatsP_140.13 //
gadānāṃ musalānāṃ ca tomarāṇāṃ paraśvadhām /
vajraśūlarṣṭipātānāṃ paṭṭiśānāṃ ca sarvataḥ // MatsP_140.14 //
giriśṛṅgopalānāṃ ca preritānāṃ pramanyubhiḥ /
sajavānāṃ dānavānāṃ sadhūmānāṃ ravitviṣām /
āyudhānāṃ mahānoghaḥ sāgaraughe patatyapi // MatsP_140.15 //
pravṛddhavegaistaistatra surāsurakareritaiḥ /
āyudhaistrastanakṣatraḥ kriyate saṃkṣayo mahān // MatsP_140.16 //
kṣudrāṇāṃ gajayoryuddhe yathā bhavati saṃkṣayaḥ /
devāsuragaṇais tadvat timinakrakṣayo 'bhavat // MatsP_140.17 //
vidyunmālī ca vegena vidyunmālī ivāmbudaḥ /
vidyurmālaghanonnādo nandīśvaramabhidrutaḥ // MatsP_140.18 //
sa taṃ tamorivadanaṃ praṇadanvadatāṃ varaḥ /
uvāca yudhi śailādiṃ dānavo 'mbudhiniḥsvanaḥ // MatsP_140.19 //
yuddhākāṅkṣī tu balavān vidyunmālyahamāgataḥ /
yadi tvidānīṃ me jīvan mucyase nandikeśvara /
na vidyunmālihananaṃ vacobhiryudhi dānava // MatsP_140.20 //
tam evaṃvādinaṃ daityaṃ nandīśastapatāṃ varaḥ /
uvāca praharaṃstatra vākyālaṃkārakovidaḥ // MatsP_140.21 //
dānavā dharmakāmāṇāṃ naiṣo 'vasara ityuta /
śakto hantuṃ kimātmānaṃ jātidoṣād vibṛṃhasi // MatsP_140.22 //
yadi tāvanmayā pūrvaṃ hato 'si paśuvadyathā /
idānīṃ vā kathaṃ nāma na hiṃsye kratudūṣaṇam // MatsP_140.23 //
sāgaraṃ tarate dorbhyāṃ pātayedyo divākaram /
so 'pi māṃ śaknuyānnaiva cakṣurbhyāṃ samavekṣitum // MatsP_140.24 //
ityevaṃvādinaṃ tatra nandinaṃ tannibho bale /
bibhedaikeṣuṇā daityaḥ kareṇārka ivāmbudam // MatsP_140.25 //
vakṣasaḥ sa śarastasya papau rudhiramuttamam /
sūryastvātmaprabhāveṇa nadyarṇavajalaṃ yathā // MatsP_140.26 //
sa tena suprahāreṇa prathamaṃ cātiropitaḥ /
hastena vṛkṣamutpāṭya cikṣepa gajarāḍiva // MatsP_140.27 //
vāyununnaḥ sa ca taruḥ śīrṇapuṣpo mahāravaḥ /
vidyunmāliśaraiśchinnaḥ papāta patageśavat // MatsP_140.28 //
vṛkṣamālokya taṃ chinnaṃ dānavena vareṣubhiḥ /
roṣamāhārayattīvraṃ nandīśvaraḥ suvigrahaḥ // MatsP_140.29 //
sodyamya karamārāve raviśakrakaraprabham /
dudrāva hantuṃ sa krūraṃ mahiṣaṃ gajarāḍiva // MatsP_140.30 //
tamāpatantaṃ vegena vegavānprasabhaṃ balāt /
vidyunmālī śaraśataiḥ pūrayāmāsa nandinam // MatsP_140.31 //
śarakaṇṭakitāṅgo vai śailādiḥ so 'bhavatpunaḥ /
arergṛhya rathaṃ tasya mahataḥ prayayau javāt // MatsP_140.32 //
vilambitāśvo viśiro bhramitaśca raṇe rathaḥ /
papāta muniśāpena sādityo 'rkaratho yathā // MatsP_140.33 //
antarānnirgataścaiva māyayā sa diteḥ sutaḥ /
ājaghāna tadā śaktyā śailādiṃ samavasthitam // MatsP_140.34 //
tāmeva tu viniṣkramya śaktiṃ śoṇitabhūṣitām /
vidyunmālinamuddiśya cikṣepa pramathāgraṇīr // MatsP_140.35 //
tayā bhinnatanutrāṇo vibhinnahṛdayastvapi /
vidyunmālyapatadbhūmau vajrāhata ivācalaḥ // MatsP_140.36 //
vidyunmālini nihate siddhacāraṇakiṃnarāḥ /
sādhu sādhviti coktvā te pūjayanta umāpatim // MatsP_140.37 //
nandinā sādite daitye vidyunmālau hate mayaḥ /
dadāha pramathānīkaṃ vanamagnirivoddhataḥ // MatsP_140.38 //
śūlanirdāritoraskā gadācūrṇitamastakāḥ /
iṣubhirgāḍhaviddhāśca patanti pramathārṇave // MatsP_140.39 //
atha vajradharo yamo 'rthadaḥ sa ca nandī sa ca ṣaṇmukho guhaḥ /*
mayam asuravīrasampravṛttaṃ vividhuḥ śastravarairhatārayaḥ // MatsP_140.40 //*
nāgaṃ tu nāgādhipateḥ śatākṣaṃ mayo vidāryeṣuvareṇa tūrṇam /
yamaṃ ca vittādhipatiṃ ca viddhvā rarāsa mattāmbudavattadānīm // MatsP_140.41 //
tataḥ śaraiḥ pramathagaṇaiśca dānavā dṛḍhāhatāścottamavegavikramāḥ /
bhṛśānuviddhāstripuraṃ praveśitā yathā śivaścakradhareṇa saṃyuge // MatsP_140.42 //
tatastu śaṅkhānakabherimardalāḥ sasiṃhanādā danuputrabhaṅgadāḥ /
kapardisainye prababhuḥ samantato nipātyamānā yudhi vajrasaṃnibhāḥ // MatsP_140.43 //
atha daityapurābhāve puṣyayogo babhūva ha /
babhūva cāpi saṃyuktaṃ tadyogena puratrayam // MatsP_140.44 //
tato bāṇaṃ tridhā devas tridaivatamayaṃ haraḥ /
mumoca tripure tūrṇaṃ trinetrastripathādhipaḥ // MatsP_140.45 //
tena muktena bāṇena bāṇapuṣpasamaprabham /
ākāśaṃ svarṇasaṃkāśaṃ kṛtaṃ sūryeṇa rañjitam // MatsP_140.46 //
muktvā tridaivatamayaṃ tripure tridaśaḥ śaram /
dhigdhiṅ māmiti cakranda kaṣṭaṃ kaṣṭamiti bruvan // MatsP_140.47 //
vaidhuryaṃ daivataṃ dṛṣṭvā śailādirgajavadgataḥ /
kimidaṃ tviti papraccha śūlapāṇiṃ maheśvaram // MatsP_140.48 //
tataḥ śaśāṅkatilakaḥ kapardī paramārtavat /
uvāca nandinaṃ bhaktaḥ sa mayo 'dya vinaṅkṣyati // MatsP_140.49 //
atha nandīśvarastūrṇaṃ manomārutavadbalī /
śare tripuramāyāti tripuraṃ praviveśa saḥ // MatsP_140.50 //
sa mayaṃ prekṣya gaṇapaḥ prāha kāñcanasaṃnibhaḥ /
vināśastripurasyāsya prāpto maya sudāruṇaḥ /
anenaiva gṛheṇa tvam apakrāma bravīmyaham // MatsP_140.51 //
śrutvā tannandivacanaṃ dṛḍhabhakto maheśvare /
tenaiva gṛhamukhyeṇa tripurād apasarpitaḥ // MatsP_140.52 //
so 'pīṣuḥ pattrapuṭavad dagdhvā tannagaratrayam /
tridhā iva hutāśaśca somo nārāyaṇastathā // MatsP_140.53 //
śaratejaḥparītāni purāṇi dvijapuṃgavāḥ /
duṣputradoṣāddahyante kulānyūrdhvaṃ yathā tathā // MatsP_140.54 //
merukailāsakalpāni mandarāgranibhāni ca /
sakapāṭagavākṣāṇi balibhiḥ śobhitāni ca // MatsP_140.55 //
saprāsādāni ramyāṇi kūṭāgārotkaṭāni ca /
sajalāni samākhyāni sāvalokanakāni ca // MatsP_140.56 //
baddhadhvajapatākāni svarṇaraupyamayāni ca /
gṛhāṇi tasmiṃstripure dānavānāmupadrave /
dahyante dahanābhāni dahanena sahasraśaḥ // MatsP_140.57 //
prāsādāgreṣu ramyeṣu vaneṣūpavaneṣu ca /
vātāyanagatāścānyāś cākāśasya taleṣu ca // MatsP_140.58 //
ramaṇairupagūḍhāśca ramantyo ramaṇaiḥ saha /
dahyante dānavendrāṇām agninā hyapi tāḥ striyaḥ // MatsP_140.59 //
kācitpriyaṃ parityajya aśaktā gantumanyataḥ /
puraḥ priyasya pañcatvaṃ gatāgnivadane kṣayam // MatsP_140.60 //
uvāca śatapattrākṣī sāsrākṣīva kṛtāñjaliḥ /
havyavāhana bhāryāhaṃ parasya paratāpana /
dharmasākṣī trilokasya na māṃ spraṣṭumihārhasi // MatsP_140.61 //
śāyitaṃ ca mayā deva śivayā ca śivaprabha /
pareṇa praihi muktvedaṃ gṛhaṃ ca dayitaṃ hi me // MatsP_140.62 //
ekā putramupādāya bālakaṃ dānavāṅganā /
hutāśanasamīpasthā ityuvāca hutāśanam // MatsP_140.63 //
bālo 'yaṃ duḥkhalabdhaśca mayā pāvaka putrakaḥ /
nārhasyenamupādātuṃ dayitaṃ ṣaṇmukhapriya // MatsP_140.64 //
kāścitpriyānparityajya pīḍitā dānavāṅganāḥ /
nipatantyarṇavajale siñjamānavibhūṣaṇāḥ // MatsP_140.65 //
tāta putreti māteti mātuleti ca vihvalam /
cakrandustripure nāryaḥ pāvakajvālavepitāḥ // MatsP_140.66 //
yathā dahati śailāgniḥ sāmbujaṃ jalajākaram /
tathā strīvaktrapadmāni cādahattripure 'nalaḥ // MatsP_140.67 //
tuṣārarāśiḥ kamalākarāṇāṃ yathā dahatyambujakāni śīte /
tathaiva so 'gnistripurāṅganānāṃ dadāha vaktrekṣaṇapaṅkajāni // MatsP_140.68 //
śarāgnipātāt samabhidrutānāṃ tatrāṅganānām atikomalānām /
babhūva kāñcīguṇanūpurāṇām ākranditānāṃ ca ravo 'timiśraḥ // MatsP_140.69 //
dagdhārdhacandrāṇi savedikāni viśīrṇaharmyāṇi satoraṇāni /
dagdhāni dagdhāni gṛhāṇi tatra patanti rakṣārthamivārṇavaughe // MatsP_140.70 //
gṛhaiḥ patadbhirjvalanāvalīḍhair āsītsamudre salilaṃ prataptam /
kuputradoṣaiḥ prahatānuviddhaṃ yathā kulaṃ yāti dhanānvitasya // MatsP_140.71 //
gṛhapratāpaiḥ kvathitaṃ samantāt tadārṇave toyamudīrṇavegam /
vitrāsayāmāsa timīnsanakrāṃs timiṅgilāṃstatkvathitāṃstathānyān // MatsP_140.72 //
sagopuro mandarapādakalpaḥ prākāravaryastripure ca so 'tha /
taireva sārdhaṃ bhavanaiḥ papāta śabdaṃ mahāntaṃ janayansamudre // MatsP_140.73 //
sahasraśṛṅgair bhavanair yadāsīt sahasraśṛṅgaḥ sa ivācaleśaḥ /
nāmāvaśeṣaṃ tripuraṃ prajajñe hutāśanāhārabaliprayuktam // MatsP_140.74 //
pradahyamānena pureṇa tena jagat sapātāladivaṃ prataptam /
duḥkhaṃ mahatprāpya jalāvamagnaṃ yasminmahānsaudhavaro mayasya // MatsP_140.75 //
taddeveśo vacaḥ śrutvā indro vajradharastadā /
śaśāpa tadgṛhaṃ cāpi mayasyāditinandanaḥ // MatsP_140.76 //
asevyamapratiṣṭhaṃ ca bhayena ca samāvṛtam /
bhaviṣyati mayagṛhaṃ nityameva yathānalaḥ // MatsP_140.77 //
yasya yasya tu deśasya bhaviṣyati parābhavaḥ /
drakṣyanti tripuraṃ khaṇḍaṃ tatredaṃ nāśagā janāḥ /
tadetadadyāpi gṛhaṃ mayasyāmayavarjitam // MatsP_140.78 //
*ṛṣaya ūcuḥ
bhagavansa mayo yena gṛheṇa prapalāyitaḥ /
tasya no gatimākhyāhi mayasya camasodbhava // MatsP_140.79 //
*sūta uvāca
dṛśyate dṛśyate yatra dhruvastatra mayāspadam /
devadviṭ tu mayaścātaḥ sa tadā khinnamānasaḥ /
tataścyuto 'nyaloke 'smiṃs trāṇārthaṃ vai cakāra saḥ // MatsP_140.80 //
tatrāpi devatāḥ santi āptoryāmāḥ surottamāḥ /
tatrāśaktaṃ tato gantuṃ taṃ caikaṃ puramuttamam // MatsP_140.81 //
śivaḥ sṛṣṭvā gṛhaṃ prādān mayāyaiva gṛhārthine /
virarāma sahasrākṣaḥ pūjayāmāsa ceśvaram /
pūjyamānaṃ ca bhūteśaṃ sarve tuṣṭuvurīśvaram // MatsP_140.82 //
sampūjyamānaṃ tridaśaiḥ samīkṣya gaṇairgaṇeśādhipatiṃ tu mukhyam /
harṣād vavalgur jahasuśca devā jagmurnanardustu viṣaktahastāḥ // MatsP_140.83 //
pitāmahaṃ vandya tato maheśaṃ pragṛhya cāpaṃ pravimṛjya bhūtān /
rathācca saṃpatya hareṣudagdhaṃ kṣiptaṃ puraṃ tanmakarālaye ca // MatsP_140.84 //
ya imaṃ rudravijayaṃ paṭhate vijayāvaham /
vijayaṃ tasya kṛtyeṣu dadāti vṛṣabhadhvajaḥ // MatsP_140.85 //
pitṝṇāṃ vāpi śrāddheṣu ya imaṃ śrāvayiṣyati /
anantaṃ tasya puṇyaṃ syāt sarvayajñaphalapradam // MatsP_140.86 //
idaṃ svastyayanaṃ puṇyam idaṃ puṃsavanaṃ mahat /
idaṃ śrutvā paṭhitvā ca yānti rudrasalokatām // MatsP_140.87 //
Matsya-Purāṇa 141
*ṛṣaya ūcuḥ
kathaṃ gacchatyamāvāsyāṃ māsi māsi divaṃ nṛpaḥ /
ailaḥ purūravāḥ sūta tarpayeta kathaṃ pitṝn /
etadicchāmahe śrotuṃ prabhāvaṃ tasya dhīmataḥ // MatsP_141.1 //
*sūta uvāca
etadeva tu papraccha manuḥ sa madhusūdanam /
sūryaputrāya covāca yathā tanme nibodhata // MatsP_141.2 //
*matsya uvāca
tasya cāhaṃ pravakṣyāmi prabhāvaṃ vistareṇa tu /
ailasya divi saṃyogaṃ somena saha dhīmatā // MatsP_141.3 //
somāccaivāmṛtaprāptiḥ pitṝṇāṃ tarpaṇaṃ tathā /
saumyā barhiṣadaḥ kāvyā agniṣvāttāstathaiva ca // MatsP_141.4 //
yadā candraśca sūryaśca nakṣatrāṇāṃ samāgatau /
amāvāsyāṃ nivasata ekasminnatha maṇḍale // MatsP_141.5 //
tadā sa gacchati draṣṭuṃ divākaraniśākarau /
amāvāsyāmamāvāsyāṃ mātāmahapitāmahau // MatsP_141.6 //
abhivādya tu tau tatra kālāpekṣaḥ sa tiṣṭhati /
pracaskanda tataḥ somam arcayitvā pariśramāt // MatsP_141.7 //
ailaḥ purūravā vidvān māsi śrāddhacikīrṣayā /
tataḥ sa divi somaṃ vai hy upatasthe pitṝnapi // MatsP_141.8 //
dvilavaṃ kuhūmātraṃ ca tāvubhau tu nidhāya saḥ /
sinīvālīpramāṇālpa-kuhūmātravratodaye // MatsP_141.9 //
kuhūmātraṃ pitruddeśaṃ jñātvā kuhūmupāsāte /
tamupāsya tataḥ somaṃ kalāpekṣī pratīkṣate // MatsP_141.10 //
svadhāmṛtaṃ tu somādvai vasaṃsteṣāṃ ca tṛptaye /
daśabhiḥ pañcabhiścaiva svadhāmṛtaparisravaiḥ /
kṛṣṇapakṣabhujāṃ prītir druhyate paramāṃśubhiḥ // MatsP_141.11 //
sadyo 'bhikṣaratā tena saumyena madhunā ca saḥ /
nivāpeṣvatha datteṣu pitryeṇa vidhinā tu vai // MatsP_141.12 //
svadhāmṛtena saumyena tarpayāmāsa vai pitṝn /
saumyā barhiṣadaḥ kāvyā agniṣvāttāstathaiva ca // MatsP_141.13 //
ṛturagniḥ smṛto viprair ṛtuṃ saṃvatsaraṃ viduḥ /
jajñire ṛtavastasmād ṛtubhyo hyārtavā abhavan // MatsP_141.14 //
pitara ṛtavo 'rdhamāsā vijñeyā ṛtusūnavaḥ /
pitāmahāstu ṛtavo hy amāvāsyābdasūnavaḥ /
prapitāmahāḥ smṛtā devāḥ pañcābdā brahmaṇaḥ sutāḥ // MatsP_141.15 //
saumyā barhiṣadaḥ kāvyā agniṣvāttā iti tridhā /
gṛhasthā ye tu yajvāno haviryajñārtavāśca ye /
smṛtā barhiṣadaste vai purāṇe niścayaṃ gatāḥ // MatsP_141.16 //
gṛhamedhinaśca yajvāno hy agniṣvāttārtavāḥ smṛtāḥ /
aṣṭakāpatayaḥ kāvyāḥ pañcābdāṃstu nibodhata // MatsP_141.17 //
teṣu saṃvatsaro hyagniḥ sūryastu parivatsaraḥ /
somas tviḍvatsaraś caiva vāyuścaivānuvatsaraḥ // MatsP_141.18 //
rudrastu vatsarasteṣāṃ pañcābdā ye yugātmakāḥ /
kālenādhiṣṭhitasteṣu candramāḥ sravate sudhām // MatsP_141.19 //
ete smṛtā devakṛtyāḥ somapāścoṣmapāśca ye /
tāṃstena tarpayāmāsa yāvadāsītpurūravāḥ // MatsP_141.20 //
yasmātprasūyate somo māsi māsi viśeṣataḥ /
tataḥ svadhābhṛtaṃ tadvai pitṝṇāṃ somapāyinām /
etattadamṛtaṃ somam avāpa madhu caiva hi // MatsP_141.21 //
tataḥ pītasudhaṃ somaṃ sūryo 'sāvekaraśminā /
āpyāyate suṣumnena somaṃ tu somapāyinam // MatsP_141.22 //
niḥśeṣā vai kalāḥ pūrvā yugapad vyāpayan purā /
suṣumnāpyāyamānasya bhāgaṃ bhāgamahaḥkramāt // MatsP_141.23 //
kalāḥ kṣīyanti kṛṣṇāstāḥ śuklā hyāpyāyayanti ca /
evaṃ sā sūryavīryeṇa candrasyāpyāyitā tanuḥ // MatsP_141.24 //
paurṇamāsyāṃ sa dṛśyeta śuklaḥ sampūrṇamaṇḍalaḥ /
evamāpyāyitaḥ somaḥ śuklapakṣe 'pyahaḥkramāt /
devaiḥ pītasudhaṃ somaṃ purā paścātpibedraviḥ // MatsP_141.25 //
pītaṃ pañcadaśāhaṃ tu raśminaikena bhāskaraḥ /
āpyāyayatsuṣumnena bhāgaṃ bhāgamahaḥkramāt // MatsP_141.26 //
suṣumnāpyāyamānasya śuklā vardhanti vai kalāḥ /
tasmāddhrasanti vai kṛṣṇāḥ śuklā hyāpyāyayanti ca // MatsP_141.27 //
evamāpyāyate somaḥ kṣayite ca punaḥ punaḥ /
samṛddhirevaṃ somasya pakṣayoḥ śuklakṛṣṇayoḥ // MatsP_141.28 //
ityeṣa pitṛmānsomaḥ smṛtastadvasudhātmakaḥ /
kāntaḥ pañcadaśaiḥ sārdhaṃ sudhābhṛtaparisravaiḥ // MatsP_141.29 //
ataḥ paraṃ pravakṣyāmi parvaṇāṃ saṃdhayaśca yāḥ /
yathā grathnanti parvāṇi āvṛttādikṣuveṇuvat // MatsP_141.30 //
tathābdamāsāḥ pakṣāśca śuklāḥ kṛṣṇāstu vai smṛtāḥ /
paurṇamāsyāstu yo bhedo granthayaḥ saṃdhayastathā // MatsP_141.31 //
ardhamāsasya parvāṇi dvitīyāprabhṛtīni ca /
agnyādhānakriyā yasmān nīyante parvasaṃdhiṣu // MatsP_141.32 //
tasmāttu parvaṇo hyādau pratipadyādisaṃdhiṣu /
sāyāhne anumatyāśca dvau lavau kāla ucyate /
lavau dvāveva rākāyāḥ kālo jñeyo 'parāhṇikaḥ // MatsP_141.33 //
prakṛtiḥ kṛṣṇapakṣasya kāle 'tīte 'parāhṇike /
sāyāhne pratipadyeṣa sa kālaḥ paurṇamāsikaḥ // MatsP_141.34 //
vyatīpāte sthite sūrye lekhādūrdhvaṃ yugāntaram /
yugāntarodite caiva candre lekhopari sthite // MatsP_141.35 //
pūrṇamāsavyatīpātau yadā paśyetparasparam /
tau tu vai pratipadyāvat tasminkāle vyavasthitau // MatsP_141.36 //
tatkālaṃ sūryamuddiśya dṛṣṭvā saṃkhyātumarhasi /
sa caiva satkriyākālaḥ ṣaṣṭhaḥ kālo 'bhidhīyate // MatsP_141.37 //
pūrṇenduḥ pūrṇapakṣe tu rātrisaṃdhiṣu pūrṇimā /
tasmādāpyāyate naktaṃ paurṇamāsyāṃ niśākaraḥ // MatsP_141.38 //
yadānyonyavatīṃ pāte pūrṇimāṃ prekṣate divā /
candrādityo 'parāhṇe tu pūrṇatvātpūrṇimā smṛtā // MatsP_141.39 //
yasmāttāmanumanyante pitaro daivataiḥ saha /
tasmādanumatirnāma pūrṇatvātpūrṇimā smṛtā // MatsP_141.40 //
atyarthaṃ rājate yasmāt paurṇamāsyāṃ niśākaraḥ /
rañjanāccaiva candrasya rāketi kavayo viduḥ // MatsP_141.41 //
amā vasetāmṛkṣe tu yadā candradivākarau /
ekā pañcadaśī rātrir amāvāsyā tataḥ smṛtā // MatsP_141.42 //
uddiśya tāmamāvāsyāṃ yadā darśaṃ samāgatau /
anyonyaṃ candrasūryau tu darśanāddarśa ucyate // MatsP_141.43 //
dvau dvau lavāvamāvāsyāṃ sa kālaḥ parvasaṃdhiṣu /
dvyakṣaraḥ kuhūmātraśca parvakālastu sa smṛtaḥ // MatsP_141.44 //
dṛṣṭacandrā tvamāvāsyā madhyāhnaprabhṛtīha vai /
divā tadūrdhvaṃ rātryāṃ tu sūrye prāpte tu candramāḥ /
sūryeṇa sahasodgacchet tataḥ prātastanāttu vai // MatsP_141.45 //
samāgamya lavau dvau tu madhyāhnānnipatanraviḥ /
pratipacchuklapakṣasya candramāḥ sūryamaṇḍalāt // MatsP_141.46 //
nirmucyamānayormadhye tayormaṇḍalayostu vai /
sa tadānvāhuteḥ kālo darśasya ca vaṣaṭkriyāḥ /
etadṛtumukhaṃ jñeyam amāvāsyāṃ tu pārvaṇam // MatsP_141.47 //
divā parva tvamāvāsyāṃ kṣīṇendau dhavale tu vai /
tasmāddivā tvamāvāsyāṃ gṛhyate yo divākaraḥ // MatsP_141.48 //
kuheti kokilenoktaṃ yasmātkālātsamāpyate /
tatkālasaṃjñitā hyeṣā amāvāsyā kuhūḥ smṛtā // MatsP_141.49 //
sinīvālīpramāṇaṃ tu kṣīṇaśeṣo niśākaraḥ /
amāvāsyā viśatyarkaṃ sinīvālī tadā smṛtā // MatsP_141.50 //
anumatiśca rākā ca sinīvālī kuhūstathā /
etāsāṃ dvilavaḥ kālaḥ kuhūmātrā kuhūḥ smṛtā // MatsP_141.51 //
ityeṣa parvasaṃdhīnāṃ kālo vai dvilavaḥ smṛtaḥ /
parvaṇāṃ tulyakālastu tulyāhutivaṣaṭkriyāḥ // MatsP_141.52 //
candrabhūryavyatīpāte same vai pūrṇime ubhe /
pratipatpratipannastu parvakālo dvimātrakaḥ // MatsP_141.53 //
kālaḥ kuhūsinīvālyoḥ samuddho dvilavaḥ smṛtaḥ /
arkanirmaṇḍale some parvakālaḥ kalāḥ smṛtāḥ // MatsP_141.54 //
yasmād āpūryate somaḥ pañcadaśyāṃ tu pūrṇimā /
daśabhiḥ pañcabhiścaiva kalābhirdivasakramāt // MatsP_141.55 //
tasmātpañcadaśe some kalā vai nāsti ṣoḍaśī /
tasmātsomasya viproktaḥ pañcadaśyāṃ mayā kṣayaḥ // MatsP_141.56 //
ityete pitaro devāḥ somapāḥ somavardhanāḥ /
ārtavā ṛtavo 'thābdā devāstānbhāvayanti hi // MatsP_141.57 //
ataḥ paraṃ pravakṣyāmi pitṝñchrāddhabhujastu ye /
teṣāṃ gatiṃ ca sattatvaṃ prāptiṃ śrāddhasya caiva hi // MatsP_141.58 //
na mṛtānāṃ gatiḥ śakyā jñātuṃ vā punarāgatiḥ /
tapasā hi prasiddhena kiṃ punarmāṃsacakṣuṣā // MatsP_141.59 //
atra devānpitṝṃścaite pitaro laukikāḥ smṛtāḥ /
teṣāṃ te dharmasāmarthyāt smṛtāḥ sāyujyagā dvijaiḥ // MatsP_141.60 //
yadi vāśramadharmeṇa prajñāneṣu vyavasthitān /
anye cātra prasīdanti śraddhāyukteṣu karmasu // MatsP_141.61 //
brahmacaryeṇa tapasā yajñena prajayā bhuvi /
śrāddhena vidyayā caiva cānnadānena saptadhā // MatsP_141.62 //
karmasveteṣu ye saktā vartanty ā dehapātanāt /
devaiste pitṛbhiḥ sārdham ūṣmapaiḥ somapaistathā /
svargatā divi modante pitṛmanta upāsate // MatsP_141.63 //
prajāvatāṃ prasiddhaiṣā uktā śrāddhakṛtāṃ ca vai /
teṣāṃ nivāpe dattaṃ hi tatkulīnaistu bāndhavaiḥ // MatsP_141.64 //
māsaśrāddhaṃ hi bhuñjānās te'tyete somalaukikāḥ /
ete manuṣyāḥ pitaro māsaśrāddhabhujastu vai // MatsP_141.65 //
tebhyo 'pare tu ye tvanye saṃkīrṇāḥ karmayoniṣu /
bhraṣṭāścāśramadharmeṣu svadhāsvāhāvivarjitāḥ // MatsP_141.66 //
bhinne dehe durāpannāḥ pretabhūtā yamakṣaye /
svakarmāṇyanuśocanto yātanāsthānamāgatāḥ // MatsP_141.67 //
dīrghāścaivātiśuṣkāśca śmaśrulāśca vivāsasaḥ /
kṣutpipāsābhibhūtāste vidravanti tvitastataḥ // MatsP_141.68 //
saritsarastaḍāgāni puṣkariṇyaśca sarvaśaḥ /
parānnānyabhikāṅkṣantaḥ kālyamānā itastataḥ // MatsP_141.69 //
sthāneṣu pātyamānā ye yātanāstheṣu teṣu vai /
śālmalyāṃ vaitaraṇyāṃ ca kumbhīpākeddhavāluke // MatsP_141.70 //
asipattravane caiva pātyamānāḥ svakarmabhiḥ /
tatrasthānāṃ tu teṣāṃ vai duḥkhitānām aśāyinām // MatsP_141.71 //
teṣāṃ lokāntarasthānāṃ bāndhavairnāmagotrataḥ /
bhūmāvasavyaṃ darbheṣu dattāḥ piṇḍāstrayastu vai /
prāptāṃstu tarpayantyeva pretasthāneṣvadhiṣṭhitān // MatsP_141.72 //
aprāptā yātanāsthānaṃ prabhraṣṭā ye ca pañcadhā /
paścādye sthāvarānte vai bhūtānīke svakarmabhiḥ // MatsP_141.73 //
nānārūpāsu jātīnāṃ tiryagyoniṣu mūrtiṣu /
yadāhārā bhavantyete tāsu tāsviha yoniṣu // MatsP_141.74 //
tasmiṃs tasmiṃs tadāhāre śrāddhaṃ dattaṃ tu prīṇayet /
kāle nyāyāgataṃ pātre vidhinā pratipāditam /
prāpnuvantyannamādattaṃ yatra yatrāvatiṣṭhate // MatsP_141.75 //
yathā goṣu pranaṣṭāsu vatso vindati mātaram /
tathā śrāddheṣu dṛṣṭānto mantraḥ prāpayate tu tam // MatsP_141.76 //
evaṃ hyavikalaṃ śrāddhaṃ śraddhādattaṃ manurbravīt /
sanatkumāraḥ provāca paśyandivyena cakṣuṣā // MatsP_141.77 //
gatāgatajñaḥ pretānāṃ prāptiṃ śrāddhasya caiva hi /
kṛṣṇapakṣastvahasteṣāṃ śuklaḥ svapnāya śarvarī // MatsP_141.78 //
ityete pitaro devā devāśca pitaraśca vai /
anyonyapitaro hyete devāśca pitaro divi // MatsP_141.79 //
ete tu pitaro devā manuṣyāḥ pitaraśca ye /
pitā pitāmahaścaiva tathaiva prapitāmahaḥ // MatsP_141.80 //
ityeṣa viṣayaḥ proktaḥ pitṝṇāṃ somapāyinām /
etatpitṛmahattvaṃ hi purāṇe niścayaṃ gatam // MatsP_141.81 //
ityeṣa somasūryābhyām ailasya ca samāgamaḥ /
avāptiṃ śraddhayā caiva pitṝṇāṃ caiva tarpaṇam // MatsP_141.82 //
parvaṇāṃ caiva yaḥ kālo yātanāsthānameva ca /
samāsātkīrtitastubhyaṃ sarga eṣa sanātanaḥ // MatsP_141.83 //
vairūpyaṃ yena tatsarvaṃ kathitaṃ tvekadeśikam /
aśakyaṃ parisaṃkhyātuṃ śraddheyaṃ bhūtimicchatā // MatsP_141.84 //
svāyambhuvasya devasya eṣa sargo mayeritaḥ /
vistareṇānupūrvyācca bhūyaḥ kiṃ kathayāmi vaḥ // MatsP_141.85 //
Matsya-Purāṇa 142
*ṛṣaya ūcuḥ
caturyugāṇi yāni syuḥ pūrve svāyambhuve 'ntare /
eṣāṃ nisargasaṃkhyāṃ ca śrotumicchāma vistarāt // MatsP_142.1 //
*sūta uvāca
pṛthivīdyuprasaṅgena mayā tu prāgudāhṛtam /
etaccaturyugaṃ tvevaṃ tadvakṣyāmi nibodhata /
tatpramāṇaṃ prasaṃkhyāya vistarāccaiva kṛtsnaśaḥ // MatsP_142.2 //
laukikena pramāṇena niṣpādyābdaṃ tu mānuṣam /
tenāpīha prasaṃkhyāya vakṣyāmi tu caturyugam /
nimeṣatulyakālāni mātrālabdhekṣarāṇi ca // MatsP_142.3 //
kāṣṭhā nimeṣā daśa pañca caiva triṃśacca kāṣṭhāṃ gaṇayetkalāṃ tu /
triṃśatkalāścaiva bhavenmuhūrtas taistriṃśatā rātryahanī samete // MatsP_142.4 //
ahorātre vibhajate sūryo mānuṣalaukike /
rātriḥ svapnāya bhūtānāṃ ceṣṭāyai karmaṇāmahaḥ // MatsP_142.5 //
pitrye rātryahanī māsaḥ pravibhāgas tayoḥ punaḥ /
kṛṣṇapakṣas tvahasteṣāṃ śuklaḥ svapnāya śarvarī // MatsP_142.6 //
triṃśadye mānuṣā māsāḥ pitryo māsaḥ sa ucyate /
śatāni trīṇi māsānāṃ ṣaṣṭyā cābhyadhikāni tu /
pitryaḥ saṃvatsaro hyeṣa mānuṣeṇa vibhāvyate // MatsP_142.7 //
mānuṣeṇaiva mānena varṣāṇāṃ yacchataṃ bhavet /
pitṝṇāṃ tāni varṣāṇi saṃkhyātāni tu trīṇi vai /
daśa ca dvyadhikā māsāḥ pitṛsaṃkhyeha kīrtitā // MatsP_142.8 //
laukikena pramāṇena abdo yo mānuṣaḥ smṛtaḥ /
etaddivyamahorātram ityeṣā vaidikī śrutiḥ // MatsP_142.9 //
divye rātryahanī varṣaṃ pravibhāgastayoḥ punaḥ /
ahastu yadudakcaiva rātriryā dakṣiṇāyanam /
ete rātryahanī divye prasaṃkhyāte tayoḥ punaḥ // MatsP_142.10 //
triṃśadyāni tu varṣāṇi divyo māsastu sa smṛtaḥ /
mānuṣāṇāṃ śataṃ yacca divyā māsāstrayastu vai /
tathaiva saha saṃkhyāto divya eṣa vidhiḥ smṛtaḥ // MatsP_142.11 //
trīṇi varṣaśatānyevaṃ ṣaṣṭirvarṣāstathaiva ca /
divyaḥ saṃvatsaro hyeṣa mānuṣeṇa prakīrtitaḥ // MatsP_142.12 //
trīṇi varṣasahasrāṇi mānuṣeṇa pramāṇataḥ /
triṃśadanyāni varṣāṇi smṛtaḥ saptarṣivatsaraḥ // MatsP_142.13 //
nava yāni sahasrāṇi varṣāṇāṃ mānuṣāṇi ca /
varṣāṇi navatiścaiva dhruvasaṃvatsaraḥ smṛtaḥ // MatsP_142.14 //
ṣaṭtriṃśattu sahasrāṇi varṣāṇāṃ mānuṣāṇi ca /
ṣaṣṭiścaiva sahasrāṇi saṃkhyātāni tu saṃkhyayā /
divyaṃ varṣasahasraṃ tu prāhuḥ saṃkhyāvido janāḥ // MatsP_142.15 //
ityetadṛṣibhirgītaṃ divyayā saṃkhyayā dvijāḥ /
divyenaiva pramāṇena yugasaṃkhyā prakalpitā // MatsP_142.16 //
catvāri bhārate varṣe yugāni ṛṣayo 'bruvan /
kṛtaṃ tretā dvāparaṃ ca kaliścaivaṃ caturyugam // MatsP_142.17 //
pūrvaṃ kṛtayugaṃ nāma tatastretābhidhīyate /
dvāparaṃ ca kaliścaiva yugāni parikalpayet // MatsP_142.18 //
catvāryāhuḥ sahasrāṇi varṣāṇāṃ tatkṛtaṃ yugam /
tasya tāv acchatī saṃdhyā saṃdhyāṃśaśca tathāvidhaḥ // MatsP_142.19 //
itareṣu sasaṃdhyeṣu sasaṃdhyāṃśeṣu ca triṣu /
ekapāde nivartante sahasrāṇi śatāni ca // MatsP_142.20 //
tretā trīṇi sahasrāṇi yugasaṃkhyāvido viduḥ /
tasyāpi triśatī saṃdhyā saṃdhyāṃśaḥ saṃdhyayā samaḥ // MatsP_142.21 //
dve sahasre dvāparaṃ tu saṃdhyāṃśau tu catuḥśatam /
sahasramekaṃ varṣāṇāṃ kalireva prakīrtitaḥ /
dve śate ca tathānye ca saṃdhyāsaṃdhyāṃśayoḥ smṛte // MatsP_142.22 //
eṣā dvādaśasāhasrī yugasaṃkhyā tu saṃjñitā /
kṛtaṃ tretā dvāparaṃ ca kaliśceti catuṣṭayam // MatsP_142.23 //
tatra saṃvatsarāḥ sṛṣṭā mānuṣāstānnibodhata /
niyutāni daśa dve ca pañca caivātra saṃkhyayā /
aṣṭāviṃśatsahasrāṇi kṛtaṃ yugamathocyate // MatsP_142.24 //
prayutaṃ tu tathā pūrṇaṃ dve cānye niyute punaḥ /
ṣaṇṇavatisahasrāṇi saṃkhyātāni ca saṃkhyayā /
tretāyugasya saṃkhyaiṣā mānuṣeṇa tu saṃjñitā // MatsP_142.25 //
aṣṭau śatasahasrāṇi varṣāṇāṃ mānuṣāṇi tu /
catuḥṣaṣṭisahasrāṇi varṣāṇāṃ dvāparaṃ yugam // MatsP_142.26 //
catvāri niyutāni syur varṣāṇi tu kaliryugam /
dvātriṃśacca tathānyāni sahasrāṇi tu saṃkhyayā /
etatkaliyugaṃ proktaṃ mānuṣeṇa pramāṇataḥ // MatsP_142.27 //
eṣā caturyugāvasthā mānuṣeṇa prakīrtitā /
caturyugasya saṃkhyātā saṃdhyā saṃdhyāṃśakaiḥ saha // MatsP_142.28 //
eṣā caturyugākhyā tu sādhikā tvekasaptatiḥ /
kṛtatretādiyuktā sā manorantaramucyate // MatsP_142.29 //
manvantarasya saṃkhyā tu mānuṣeṇa nibodhata /
ekatriṃśattathā koṭyaḥ saṃkhyātāḥ saṃkhyayā dvijaiḥ // MatsP_142.30 //
tathā śatasahasrāṇi daśa cānyāni bhāgaśaḥ /
sahasrāṇi tu dvātriṃśac chatānyaṣṭādhikāni ca // MatsP_142.31 //
aśītiścaiva varṣāṇi māsāścaivādhikāstu ṣaṭ /
manvantarasya saṃkhyaiṣā mānuṣeṇa prakīrtitā // MatsP_142.32 //
divyena ca pramāṇena pravakṣyāmyantaraṃ manoḥ /
sahasrāṇāṃ śatānyāhuḥ sa ca vai parisaṃkhyayā // MatsP_142.33 //
catvāriṃśatsahasrāṇi manorantaramucyate /
manvantarasya kālastu yugaiḥ saha prakīrtitaḥ // MatsP_142.34 //
eṣā caturyugākhyā tu sādhikā hyekasaptatiḥ /
krameṇa parivṛttā sā manorantaramucyate // MatsP_142.35 //
etaccaturdaśaguṇaṃ kalpamāhustu tadvidaḥ /
tatastu pralayaḥ kṛtsnaḥ sa tu saṃpralayo mahān // MatsP_142.36 //
kalpapramāṇo dviguṇo yathā bhavati saṃkhyayā /
caturyugākhyā vyākhyātā kṛtaṃ tretāyugaṃ ca vai // MatsP_142.37 //
tretāsṛṣṭaṃ pravakṣyāmi dvāparaṃ kalimeva ca /
yugapatsamavetau dvau dvidhā vaktuṃ na śakyate // MatsP_142.38 //
kramāgataṃ mayāpyetat tubhyaṃ noktaṃ yugadvayam /
ṛṣivaṃśaprasaṅgena vyākulatvāttathā kramāt // MatsP_142.39 //
noktaṃ tretāyuge śeṣaṃ tadvakṣyāmi nibodhata /
atha tretāyugasyādau manuḥ saptarṣayaśca ye /
śrautasmārtaṃ bruvandharmaṃ brahmaṇā tu pracoditāḥ // MatsP_142.40 //
dārāgnihotrasambandham ṛgyajuḥsāmasaṃhitāḥ /
ityādibahulaṃ śrautaṃ dharmaṃ saptarṣayo 'bruvan // MatsP_142.41 //
paramparāgataṃ dharmaṃ smārtaṃ tvācāralakṣaṇam /
varṇāśramācārayutaṃ manuḥ svāyambhuvo 'bravīt // MatsP_142.42 //
satyena brahmacaryeṇa śrutena tapasā tathā /
teṣāṃ sutaptatapasām ārṣeṇānukrameṇa ha // MatsP_142.43 //
saptarṣīṇāṃ manoścaiva ādau tretāyuge tataḥ /
abuddhipūrvakaṃ tena sakṛtpūrvakameva ca // MatsP_142.44 //
abhivṛttāstu te mantrā darśanaistārakādibhiḥ /
ādikalpe tu devānāṃ prādurbhūtāstu te svayam // MatsP_142.45 //
pramāṇeṣvatha siddhānām anyeṣāṃ ca pravartate /
mantrayogo vyatīteṣu kalpeṣvatha sahasraśaḥ /
te mantrā vai punasteṣāṃ pratimāyāmupasthitāḥ // MatsP_142.46 //
ṛco yajūṃṣi sāmāni mantrāścātharvaṇāstu ye /
saptarṣibhiśca ye proktāḥ smārtaṃ tu manurabravīt // MatsP_142.47 //
tretādau saṃhatā vedāḥ kevalaṃ dharmasetavaḥ /
saṃrodhādāyuṣaścaiva vyasyante dvāpare ca te /
ṛṣayastapasā vedān ahorātramadhīyate // MatsP_142.48 //
anādinidhanā divyāḥ pūrvaṃ proktāḥ svayambhuvā /
svadharmasaṃvṛtāḥ sāṅgā yathādharmaṃ yuge yuge /
vikriyante svadharmaṃ tu vedavādādyathāyugam // MatsP_142.49 //
ārambhayajñaḥ kṣatrasya haviryajñā viśaḥ smṛtāḥ /
paricārayajñāḥ śūdrāśca japayajñāśca brāhmaṇāḥ // MatsP_142.50 //
tataḥ samuditā varṇās tretāyāṃ dharmaśālinaḥ /
kriyāvantaḥ prajāvantaḥ samṛddhāḥ sukhinaśca vai // MatsP_142.51 //
brāhmaṇaiśca vidhīyante kṣatriyāḥ kṣatriyairviśaḥ /
vaiśyāñchūdrā anuvartante parasparamanugrahāt // MatsP_142.52 //
śubhāḥ prakṛtayasteṣāṃ dharmā varṇāśramāśrayāḥ /
saṃkalpitena manasā vācā vā hastakarmaṇā /
tretāyuge hyavikale karmārambhaḥ prasidhyati // MatsP_142.53 //
āyūrūpaṃ balaṃ medhā ārogyaṃ dharmaśīlatā /
sarvasādhāraṇaṃ hyetad āsīttretāyuge tu vai // MatsP_142.54 //
varṇāśramavyavasthānam eṣāṃ brahmā tathākarot /
saṃhitāśca tathā mantrā ārogyaṃ dharmaśīlatā // MatsP_142.55 //
saṃhitāśca tathā mantrā ṛṣibhir brahmaṇaḥ sutaiḥ /
yajñaḥ pravartitaścaiva tadā hyeva tu daivataiḥ // MatsP_142.56 //
yāmaiḥ śuklairjayaiścaiva sarvasādhanasaṃbhṛtaiḥ /
viśvasṛḍbhis tathā sārdhaṃ devendreṇa mahaujasā /
svāyambhuve 'ntare devais te yajñāḥ prākpravartitāḥ // MatsP_142.57 //
satyaṃ japastapo dānaṃ pūrvadharmo ya ucyate /
yadā dharmasya hrasate śākhādharmasya vardhate // MatsP_142.58 //
jāyante ca tadā śūrā āyuṣmanto mahābalāḥ /
nyastadaṇḍā mahāyogā yajvāno brahmavādinaḥ // MatsP_142.59 //
padmapattrāyatākṣāśca pṛthuvaktrāḥ susaṃhatāḥ /
siṃhoraskā mahāsattvā mattamātaṃgagāminaḥ // MatsP_142.60 //
mahādhanurdharāścaiva tretāyāṃ cakravartinaḥ /
sarvalakṣaṇapūrṇāste nyagrodhaparimaṇḍalāḥ // MatsP_142.61 //
nyagrodhau tu smṛtau bāhū vyāmo nyagrodha ucyate /
vyāmena sūcchrayo yasya ata ūrdhvaṃ tu dehinaḥ /
samucchrayaḥ parīṇāho nyagrodhaparimaṇḍalaḥ // MatsP_142.62 //
cakraṃ ratho maṇirbhāryā nidhiraśvo gajastathā /
proktāni sapta ratnāni pūrvaṃ svāyambhuve 'ntare // MatsP_142.63 //
viṣṇoraṃśena jāyante pṛthivyāṃ cakravartinaḥ /
manvantareṣu sarveṣu hy atītānāgateṣu vai // MatsP_142.64 //
bhūtabhavyāni yānīha vartamānāni yāni ca /
tretāyugāni teṣvatra jāyante cakravartinaḥ // MatsP_142.65 //
bhadrāṇīmāni teṣāṃ ca vibhāvyante mahīkṣitām /
atyadbhutāni catvāri balaṃ dharmaṃ sukhaṃ dhanam // MatsP_142.66 //
anyonyasyāvirodhena prāpyante nṛpateḥ samam /
artho dharmaśca kāmaśca yaśo vijaya eva ca // MatsP_142.67 //
aiśvaryeṇāṇimādyena prabhuśaktibalānvitāḥ /
śrutena tapasā caiva ṛṣīṃste 'bhibhavanti hi // MatsP_142.68 //
balenābhibhavantyete tena dānavamānavān /
lakṣaṇaiścaiva jāyante śarīrasthairamānuṣaiḥ // MatsP_142.69 //
keśāḥ sthitā lalāṭena jihvā ca parimārjanī /
śyāmaprabhāścaturdaṃṣṭrāḥ suvaṃśāścordhvaretasaḥ // MatsP_142.70 //
ājānubāhavaścaiva tālahastau vṛṣākṛtī /
pariṇāhapramāṇābhyāṃ siṃhaskandhāśca medhinaḥ // MatsP_142.71 //
pādayoścakramatsyau tu śaṅkhapadme ca hastayoḥ /
pañcāśītisahasrāṇi jīvanti hyajarāmayāḥ // MatsP_142.72 //
asaṅgā gatayasteṣāṃ catasraścakravartinām /
antarikṣe samudreṣu pātāle parvateṣu ca // MatsP_142.73 //
ijyā dānaṃ tapaḥ satyaṃ tretādharmāstu vai smṛtāḥ /
tadā pravartate dharmo varṇāśramavibhāgaśaḥ /
maryādāsthāpanārthaṃ ca daṇḍanītiḥ pravartate // MatsP_142.74 //
hṛṣṭapuṣṭā janāḥ sarve arogāḥ pūrṇamānasāḥ /
eko vedaścatuṣpādas tretāyāṃ tu vidhiḥ smṛtaḥ /
trīṇi varṣasahasrāṇi jīvante tatra tāḥ prajāḥ // MatsP_142.75 //
putrapautrasamākīrṇā mriyante ca krameṇa tāḥ /
eṣa tretāyuge bhāvas tretāsaṃkhyāṃ nibodhata // MatsP_142.76 //
tretāyugasvabhāvena saṃdhyāpādena vartate /
saṃdhyāpādaḥ svabhāvācca yo 'ṃśaḥ pādena tiṣṭhati // MatsP_142.77 //
Matsya-Purāṇa 143
*ṛṣaya ūcuḥ
kathaṃ tretāyugamukhe yajñasyāsītpravartanam /
pūrve svāyambhuve sarge yathāvatprabravīhi naḥ // MatsP_143.1 //
antarhitāyāṃ saṃdhyāyāṃ sārdhaṃ kṛtayugena hi /
kālākhyāyāṃ pravṛttāyāṃ prāpte tretāyuge tadā // MatsP_143.2 //
oṣadhīṣu ca jātāsu pravṛtte vṛṣṭisarjane /
pratiṣṭhitāyāṃ vārttāyāṃ grāmeṣu ca pureṣu ca // MatsP_143.3 //
varṇāśramapratiṣṭhānaṃ kṛtvā mantraiśca taiḥ punaḥ /
saṃhitāstu susaṃhṛtya kathaṃ yajñaḥ pravartitaḥ /
etacchrutvābravītsūtaḥ śrūyatāṃ tatpracoditam // MatsP_143.4 //
*sūta uvāca
mantrānvai yojayitvā tu ihāmutra ca karmasu /
tathā viśvabhugindrastu yajñaṃ prāvartayatprabhuḥ // MatsP_143.5 //
daivataiḥ saha saṃhṛtya sarvasādhanasaṃvṛtaḥ /
tasyāśvamedhe vitate samājagmurmaharṣayaḥ // MatsP_143.6 //
yajñakarmaṇyavartanta karmaṇyagre tathartvijaḥ /
hūyamāne devahotre agnau bahuvidhaṃ haviḥ // MatsP_143.7 //
sampratīteṣu deveṣu sāmageṣu ca susvaram /
parikrānteṣu laghuṣu adhvaryupuruṣeṣu ca // MatsP_143.8 //
ālabdheṣu ca madhye tu tathā paśugaṇeṣu vai /
āhūteṣu ca deveṣu yajñabhukṣu tatastadā // MatsP_143.9 //
ya indriyātmakā devā yajñabhāgabhujastu te /
tānyajanti tadā devāḥ kalyādiṣu bhavanti ye // MatsP_143.10 //
adhvaryupraiṣakāle tu vyutthitā ṛṣayastathā /
maharṣayaśca tāndṛṣṭvā dīnānpaśugaṇāṃstadā /
viśvabhujaṃ te tvapṛcchan kathaṃ yajñavidhistava // MatsP_143.11 //
adharmo balavāneṣa hiṃsā dharmepsayā tava /
navaḥ paśuvidhistviṣṭas tava yajñe surottama // MatsP_143.12 //
adharmo dharmaghātāya prārabdhaḥ paśubhistvayā /
nāyaṃ dharmo hyadharmo 'yaṃ na hiṃsā dharma ucyate /
āgamena bhavāndharmaṃ prakarotu yadīcchati // MatsP_143.13 //
vidhidṛṣṭena yajñena dharmeṇāvyasanena tu /
yajñabījaiḥ suraśreṣṭha trivargaparimoṣitaiḥ // MatsP_143.14 //
eṣa yajño mahānindraḥ svayambhuvihitaḥ purā /
evaṃ viśvabhugindrastu ṛṣibhistattvadarśibhiḥ /
ukto na pratijagrāha mānamohasamanvitaḥ // MatsP_143.15 //
teṣāṃ vivādaḥ sumahāñ jajñe indramaharṣīṇām /
jaṅgamaiḥ sthāvaraiḥ kena yaṣṭavyamiti cocyate // MatsP_143.16 //
te tu khinnā vivādena śaktyā yuktā maharṣayaḥ /
saṃdhāya samamindreṇa papracchuḥ khacaraṃ vasum // MatsP_143.17 //
*ṛṣaya ūcuḥ
mahāprājña tvayā dṛṣṭaḥ kathaṃ yajñavidhirnṛpa /
auttānapāde prabrūhi saṃśayaṃ nastuda prabho // MatsP_143.18 //
*sūta uvāca
śrutvā vākyaṃ vasusteṣām avicārya balābalam /
vedaśāstramanusmṛtya yajñatattvamuvāca ha // MatsP_143.19 //
yathopanītairyaṣṭavyam iti hovāca pārthivaḥ /
yaṣṭavyaṃ paśubhirmedhyair atha mūlaphalairapi // MatsP_143.20 //
hiṃsā svabhāvo yajñasya iti me darśanāgamaḥ /
tathaite bhāvitā mantrā hiṃsāliṅgā maharṣibhiḥ // MatsP_143.21 //
dīrgheṇa tapasā yuktais tārakādinidarśibhiḥ /
tatpramāṇaṃ mayā coktaṃ tasmācchamitum arhatha // MatsP_143.22 //
yadi pramāṇaṃ svānyeva mantravākyāṇi vo dvijāḥ /
tathā pravartatāṃ yajño hy anyathā mānṛtaṃ vacaḥ // MatsP_143.23 //
evaṃ kṛtottarāste tu yujyātmānaṃ tato dhiyā /
avaśyambhāvinaṃ dṛṣṭvā tamadho hyaśapaṃstadā // MatsP_143.24 //
ityuktamātro nṛpatiḥ praviveśa rasātalam /
ūrdhvacārī nṛpo bhūtvā rasātalacaro 'bhavat // MatsP_143.25 //
vasudhātalacārī tu tena vākyena so 'bhavat /
dharmāṇāṃ saṃśayachettā rājā vasuradhogataḥ // MatsP_143.26 //
tasmānna vācyo hyekena bahujñenāpi saṃśayaḥ /
bahudhārasya dharmasya sūkṣmā duranugā gatiḥ // MatsP_143.27 //
tasmānna niścayādvaktuṃ dharmaḥ śakyo hi kenacit /
devānṛṣīnupādāya svāyambhuvamṛte manum // MatsP_143.28 //
tasmānna hiṃsā yajñe syād yaduktamṛṣibhiḥ purā /
ṛṣikoṭisahasrāṇi svaistapobhirdivaṃ gatāḥ // MatsP_143.29 //
tasmānna hiṃsāyajñaṃ ca praśaṃsanti maharṣayaḥ /
uñchaṃ mūlaṃ phalaṃ śākam udapātraṃ tapodhanāḥ // MatsP_143.30 //
etaddattvā vibhavataḥ svargaloke pratiṣṭhitāḥ /
adrohaścāpyalobhaśca damo bhūtadayā śamaḥ // MatsP_143.31 //
brahmacaryaṃ tapaḥ śaucam anukrośaṃ kṣamā dhṛtiḥ /
sanātanasya dharmasya mūlameva durāsadam // MatsP_143.32 //
dravyamantrātmako yajñas tapaśca samatātmakam /
yajñaiśca devānāpnoti vairājaṃ tapasā punaḥ // MatsP_143.33 //
brahmaṇaḥ karmasaṃnyāsād vairāgyātprakṛterlayam /
jñānātprāpnoti kaivalyaṃ pañcaitā gatayaḥ smṛtāḥ // MatsP_143.34 //
evaṃ vivādaḥ sumahān yajñasyāsītpravartane /
ṛṣīṇāṃ devatānāṃ ca pūrve svāyambhuve 'ntare // MatsP_143.35 //
tataste ṛṣayo dṛṣṭvā hṛtaṃ dharmaṃ balena tu /
vasorvākyamanādṛtya jagmuste vai yathāgatam // MatsP_143.36 //
gateṣu ṛṣisaṃgheṣu devā yajñamavāpnuyuḥ /
śrūyante hi tapaḥsiddhā brahmakṣatrādayo nṛpāḥ // MatsP_143.37 //
priyavratottānapādau dhruvo medhātithirvasuḥ /
sudhāmā virajāścaiva śaṅkhapādrājasastathā // MatsP_143.38 //
prācīnabarhiḥ parjanyo havirdhānādayo nṛpāḥ /
ete cānye ca bahavas te tapobhirdivaṃ gatāḥ // MatsP_143.39 //
rājarṣayo mahātmāno yeṣāṃ kīrtiḥ pratiṣṭhitā /
tasmādviśiṣyate yajñāt tapaḥ sarvaistu kāraṇaiḥ // MatsP_143.40 //
brahmaṇā tapasā sṛṣṭaṃ jagadviśvamidaṃ purā /
tasmānnāpnoti tadyajñāt tapomūlamidaṃ smṛtam // MatsP_143.41 //
yajñapravartanaṃ hyevam āsītsvāyambhuve 'ntare /
tadāprabhṛti yajño 'yaṃ yugaiḥ sārdhaṃ pravartitaḥ // MatsP_143.42 //
Matsya-Purāṇa 144
*sūta uvāca
ata ūrdhvaṃ pravakṣyāmi dvāparasya vidhiṃ punaḥ /
tatra tretāyuge kṣīṇe dvāparaṃ pratipadyate // MatsP_144.1 //
dvāparādau prajānāṃ tu siddhistretāyuge tu yā /
parivṛtte yuge tasmiṃs tataḥ sā vai praṇaśyati // MatsP_144.2 //
tataḥ pravartite tāsāṃ prajānāṃ dvāpare punaḥ /
lobho dhṛtirvaṇigyuddhaṃ tattvānām aviniścayaḥ // MatsP_144.3 //
pradhvaṃsaścaiva varṇānāṃ karmaṇāṃ tu viparyayaḥ /
yātrā vadhaḥ paro daṇḍo māno darpo 'kṣamā balam // MatsP_144.4 //
tathā rajastamo bhūyaḥ pravṛtte dvāpare punaḥ /
ādye kṛte nādharmo 'sti sa tretāyāṃ pravartitaḥ // MatsP_144.5 //
dvāpare vyākulo bhūtvā praṇaśyati kalau punaḥ /
varṇānāṃ dvāpare dharmāḥ saṃkīryante tathāśramāḥ // MatsP_144.6 //
dvaidhamutpadyate caiva yuge tasmiñśrutismṛtau /
dvidhā śrutiḥ smṛtiścaiva niścayo nādhigamyate // MatsP_144.7 //
aniścayāvagamanād dharmatattvaṃ na vidyate /
dharmatattve hyavijñāte matibhedastu jāyate // MatsP_144.8 //
parasparaṃ vibhinnāste dṛṣṭīnāṃ vibhrameṇa tu /
ato dṛṣṭivibhinnaistaiḥ kṛtamatyākulaṃ tvidam // MatsP_144.9 //
eko vedaścatuṣpādaḥ saṃhṛtya tu punaḥ punaḥ /
saṃkṣepādāyuṣaścaiva vyasyate dvāpareṣviha // MatsP_144.10 //
vedaścaikaścaturdhā tu vyasyate dvāparādiṣu /
ṛṣiputraiḥ punarvedā bhidyante dṛṣṭivibhramaiḥ // MatsP_144.11 //
te tu brāhmaṇavinyāsaiḥ svarakramaviparyayaiḥ /
saṃhṛtā ṛgyajuḥsāmnāṃ saṃhitāstairmaharṣibhiḥ // MatsP_144.12 //
sāmānyādvaikṛtāccaiva dṛṣṭibhinnaiḥ kvacitkvacit /
brāhmaṇaṃ kalpasūtrāṇi bhāṣyavidyāstathaiva ca // MatsP_144.13 //
anye tu prasthitāstānvai kecit tān pratyavasthitāḥ /
dvāpareṣu pravartante bhinnārthaistaiḥ svadarśanaiḥ // MatsP_144.14 //
ekamādhvaryavaṃ pūrvam āsīddvaidhaṃ tu tatpunaḥ /
sāmānyaviparītārthaiḥ kṛtaṃ śāstrākulaṃ tvidam // MatsP_144.15 //
ādhvaryavaṃ ca prasthānair bahudhā vyākulīkṛtam /
tathaivātharvaṇāṃ sāmnāṃ vikalpaiḥ svasya saṃkṣayaiḥ // MatsP_144.16 //
vyākulo dvāpareṣvarthaḥ kriyate bhinnadarśanaiḥ /
dvāpare saṃnivṛtte te vedā naśyanti vai kalau // MatsP_144.17 //
teṣāṃ viparyayotpannā bhavanti dvāpare punaḥ /
adṛṣṭirmaraṇaṃ caiva tathaiva vyādhyupadravāḥ // MatsP_144.18 //
vāṅmanaḥkarmabhirduḥkhair nirvedo jāyate tataḥ /
nirvedājjāyate teṣāṃ duḥkhamokṣavicāraṇā // MatsP_144.19 //
vicāraṇāyāṃ vairāgyaṃ vairāgyāddoṣadarśanam /
doṣāṇāṃ darśanāccaiva jñānotpattistu jāyate // MatsP_144.20 //
teṣāṃ medhāvināṃ pūrvaṃ martye svāyambhuve 'ntare /
utpasyantīha śāstrāṇāṃ dvāpare paripanthinaḥ // MatsP_144.21 //
āyurvedavikalpāśca aṅgānāṃ jyotiṣasya ca /
arthaśāstravikalpāśca hetuśāstravikalpanam // MatsP_144.22 //
prakriyā kalpasūtrāṇāṃ bhāṣyavidyāvikalpanam /
smṛtiśāstraprabhedāśca prasthānāni pṛthak pṛthak // MatsP_144.23 //
dvāpareṣvabhivartante matibhedāstathā nṛṇām /
manasā karmaṇā vācā kṛcchrādvārttā prasidhyati // MatsP_144.24 //
dvāpare sarvabhūtānāṃ kālaḥ kleśaparaḥ smṛtaḥ /
lobho 'dhṛtirvaṇigyuddhaṃ tattvānāmaviniścayaḥ // MatsP_144.25 //
vedaśāstrapraṇayanaṃ dharmāṇāṃ saṃkarastathā /
varṇāśramaparidhvaṃsaḥ kāmadveṣau tathaiva ca // MatsP_144.26 //
pūrṇe varṣasahasre dve paramāyustadā nṛṇām /
niḥśeṣe dvāpare tasmiṃs tasya saṃdhyā tu pādataḥ // MatsP_144.27 //
guṇahīnāstu tiṣṭhanti dharmasya dvāparasya tu /
tathaiva saṃdhyā pādena aṃśastasyāṃ pratiṣṭhitaḥ // MatsP_144.28 //
dvāparasya tu paryāye puṣyasya ca nibodhata /
dvāparasyāṃśaśeṣe tu pratipattiḥ kaleratha // MatsP_144.29 //
hiṃsā steyānṛtaṃ māyā dambhaścaiva tapasvinām /
ete svabhāvāḥ puṣyasya sādhayanti ca tāḥ prajāḥ // MatsP_144.30 //
eṣa dharmaḥ smṛtaḥ kṛtsno dharmaśca parihīyate /
manasā karmaṇā vācā vārttāḥ sidhyanti vā na vā // MatsP_144.31 //
kaliḥ pramārako rogaḥ satataṃ cāpi kṣudbhayam /
anāvṛṣṭibhayaṃ caiva deśānāṃ ca viparyayaḥ // MatsP_144.32 //
na pramāṇe sthitirhyasti puṣye ghore yuge kalau /
garbhastho mriyate kaścid yauvanasthastathā paraḥ // MatsP_144.33 //
sthāvirye madhyakaumāre mriyante ca kalau prajāḥ /
alpatejobalāḥ pāpā mahākopā hyadhārmikāḥ // MatsP_144.34 //
anṛtavratalubdhāśca puṣye caiva prajāḥ sthitāḥ /
duriṣṭairduradhītaiśca durācārairdurāgamaiḥ // MatsP_144.35 //
viprāṇāṃ karmadoṣaistaiḥ prajānāṃ jāyate bhayam /
hiṃsā mānastatherṣyā ca krodho 'sūyākṣamādhṛtiḥ // MatsP_144.36 //
puṣye bhavanti jantūnāṃ lobho mohaśca sarvaśaḥ /
saṃkṣobho jāyate 'tyarthaṃ kalimāsādya vai yugam // MatsP_144.37 //
nādhīyate tathā vedān na yajante dvijātayaḥ /
utsīdanti tathā caiva vaiśyaiḥ sārdhaṃ tu kṣatriyāḥ // MatsP_144.38 //
śūdrāṇāṃ mantrayonistu sambandho brāhmaṇaiḥ saha /
bhavatīha kalau tasmiñ chayanāsanabhojanaiḥ // MatsP_144.39 //
rājānaḥ śūdrabhūyiṣṭhāḥ pāṣaṇḍānāṃ pravṛttayaḥ /
kāṣāyiṇaśca niṣkacchās tathā kāpālinaśca ha // MatsP_144.40 //
ye cānye devavratinas tathā ye dharmadūṣakāḥ /
divyavṛttāśca ye kecid vṛttyarthaṃ śrutiliṅginaḥ // MatsP_144.41 //
evaṃvidhāśca ye kecid bhavantīha kalau yuge /
adhīyate tadā vedāñ chūdrā dharmārthakovidāḥ // MatsP_144.42 //
yajante hyaśvamedhaistu rājānaḥ śūdrayonayaḥ /
strībālagovadhaṃ kṛtvā hatvā caiva parasparam // MatsP_144.43 //
upahatya tathānyonyaṃ sādhayanti tadā prajāḥ /
duḥkhapracuratālpāyur deśotsādaḥ sarogatā // MatsP_144.44 //
adharmābhiniveśitvaṃ tamovṛttaṃ kalau smṛtam /
bhrūṇahatyā prajānāṃ na tathā hyevaṃ pravartate // MatsP_144.45 //
tasmādāyurbalaṃ rūpaṃ prahīyante kalau yuge /
duḥkhenābhiplutānāṃ ca paramāyuḥ śataṃ nṛṇām // MatsP_144.46 //
bhūtvā ca na bhavantīha vedāḥ kaliyuge 'khilāḥ /
utsīdante tathā yajñāḥ kevalaṃ dharmahetavaḥ // MatsP_144.47 //
eṣā kaliyugāvasthā saṃdhyāṃśau tu nibodhata /
yuge yuge tu hīyante trīṃstrīnpādāṃśca siddhayaḥ // MatsP_144.48 //
yugasvabhāvāḥ saṃdhyāsu avatiṣṭhanti pādataḥ /
saṃdhyāsvabhāvāḥ svāṃśeṣu pādenaivāvatasthire // MatsP_144.49 //
evaṃ saṃdhyāṃśake kāle samprāpte tu yugāntike /
teṣāmadharmiṇāṃ śāstā bhṛgūṇāṃ ca kule sthitaḥ // MatsP_144.50 //
gotreṇa vai candramaso nāmnā pramatirucyate /
kalisaṃdhyāṃśabhāgeṣu manoḥ svāyambhuve 'ntare // MatsP_144.51 //
samāstriṃśattu sampūrṇāḥ paryaṭanvai vasuṃdharām /
aśvakarmā sa vai senāṃ hastyaśvarathasaṃkulām // MatsP_144.52 //
pragṛhītāyudhairvipraiḥ śataśo 'tha sahasraśaḥ /
sa tadā taiḥ parivṛto mlecchānsarvān nijaghnivān // MatsP_144.53 //
sa hatvā sarvaśaścaiva rājānaḥ śūdrayonayaḥ /
pāṣaṇḍānsa sadā sarvān niḥśeṣānakarotprabhuḥ // MatsP_144.54 //
adhārmikāśca ye kecit tānsarvānhanti sarvaśaḥ /
udīcyānmadhyadeśāṃśca pārvatīyāṃstathaiva ca // MatsP_144.55 //
prācyānpratīcyāṃśca tathā vindhyapṛṣṭhāparāntikān /
tathaiva dākṣiṇātyāṃśca draviḍānsiṃhalaiḥ saha // MatsP_144.56 //
gāndhārānpāradāṃścaiva pahlavānyavanāñchakān /
tuṣārānbarbarāñchvetān halikāndaradānkhasān // MatsP_144.57 //
lampakān āndhrakāṃścāpi corajātīṃstathaiva ca /
pravṛttacakro balavāñ chūdrāṇāmantakṛdbabhau // MatsP_144.58 //
vidrāvya sarvabhūtāni cacāra vasudhāmimām /
mānavasya tu vaṃśe tu nṛdevasyeha jajñivān // MatsP_144.59 //
pūrvajanmani viṣṇuśca pramatirnāma vīryavān /
sutaḥ sa vai candramasaḥ pūrve kaliyuge prabhuḥ // MatsP_144.60 //
dvātriṃśe 'bhyudite varṣe prakrānto viṃśatiṃ samāḥ /
nijaghne sarvabhūtāni mānuṣāṇyeva sarvaśaḥ // MatsP_144.61 //
kṛtvā bījāvaśiṣṭāṃ tāṃ pṛthvīṃ krūreṇa karmaṇā /
parasparanimittena kālenākasmikena ca // MatsP_144.62 //
saṃsthitā sahasā yā tu senā pramatinā saha /
gaṅgāyamunayormadhye siddhiṃ prāptā samādhinā // MatsP_144.63 //
tatasteṣu pranaṣṭeṣu saṃdhyāṃśe kūrakarmasu /
utsādya pārthivānsarvāṃs teṣvatīteṣu vai tadā // MatsP_144.64 //
tataḥ saṃdhyāṃśake kāle samprāpte ca yugāntike /
sthitāsvalpāvaśiṣṭāsu prajāsviha kvacit kvacit // MatsP_144.65 //
svāpradānās tadā te vai lobhāviṣṭāstu vṛndaśaḥ /
upahiṃsanti cānyonyaṃ pralumpanti parasparam // MatsP_144.66 //
arājake yugāṃśe tu saṃkṣaye samupasthite /
prajāstā vai tadā sarvāḥ parasparabhayārditāḥ // MatsP_144.67 //
vyākulāstāḥ parāvṛttās tyaktvā devaṃ gṛhāṇi tu /
svānsvānprāṇānavekṣanto niṣkāruṇyāt suduḥkhitāḥ // MatsP_144.68 //
naṣṭe śrautasmṛte dharme kāmakrodhavaśānugāḥ /
nirmaryādā nirānandā niḥsnehā nirapatrapāḥ // MatsP_144.69 //
naṣṭe dharme pratihatā hrasvakāḥ pañcaviṃśakāḥ /
hitvā dārāṃśca putrāṃśca viṣādavyākulaprajāḥ // MatsP_144.70 //
anāvṛṣṭihatāste vai vārttāmutsṛjya duḥkhitāḥ /
āśrayanti sma pratyantān hitvā janapadānsvakān // MatsP_144.71 //
saritaḥ sāgarānūpān sevante parvatānapi /
cīrakṛṣṇājinadharā niṣkriyā niṣparigrahāḥ // MatsP_144.72 //
varṇāśramaparibhraṣṭāḥ saṃkaraṃ ghoramāsthitāḥ /
evaṃ kaṣṭamanuprāptā hy alpaśeṣāḥ prajāstataḥ // MatsP_144.73 //
jantavaśca kṣudhāviṣṭā duḥkhānnirvedamāgaman /
saṃśrayanti ca deśāṃstāṃś cakravatparivartanāḥ // MatsP_144.74 //
tataḥ prajāstu tāḥ sarvā māṃsāhārā bhavanti hi /
mṛgānvarāhānvṛṣabhān ye cānye vanacāriṇaḥ // MatsP_144.75 //
bhakṣyāṃścaivāpyabhakṣyāṃśca sarvāṃstānbhakṣayanti tāḥ /
samudraṃ saṃśritā yāstu nadīścaiva prajāstu tāḥ // MatsP_144.76 //
te 'pi matsyānharantīha āhārārthaṃ ca sarvaśaḥ /
abhakṣyāhāradoṣeṇa ekavarṇagatāḥ prajāḥ // MatsP_144.77 //
yathā kṛtayuge pūrvam ekavarṇamabhūtkila /
tathā kaliyugasyānte śūdrībhūtāḥ prajāstathā // MatsP_144.78 //
evaṃ varṣaśataṃ pūrṇaṃ divyaṃ teṣāṃ nyavartata /
ṣaṭtriṃśacca sahasrāṇi mānuṣāṇi tu tāni vai // MatsP_144.79 //
atha dīrgheṇa kālena pakṣiṇaḥ paśavastathā /
matsyāścaiva hatāḥ sarvaiḥ kṣudhāviṣṭaiśca sarvaśaḥ // MatsP_144.80 //
niḥśeṣeṣvatha sarveṣu matsyapakṣipaśuṣvatha /
saṃdhyāṃśe pratipanne tu niḥśeṣāstu tadā kṛtāḥ // MatsP_144.81 //
tataḥ prajāstu sambhūya kandamūlamatho 'khanan /
phalamūlāśanāḥ sarve aniketāstathaiva ca // MatsP_144.82 //
valkalānyatha vāsāṃsi adhaḥśayyāśca sarvaśaḥ /
parigraho na teṣvasti dhanaśuddhimavāpnuyuḥ // MatsP_144.83 //
evaṃ kṣayaṃ gamiṣyanti hy alpaśiṣṭāḥ prajāstadā /
tāsāmalpāvaśiṣṭānām āhārādṛddhiriṣyate // MatsP_144.84 //
evaṃ varṣaśataṃ divyaṃ saṃdhyāṃśastasya vartate /
tato varṣaśatasyānte alpaśiṣṭāḥ striyaḥ sutāḥ // MatsP_144.85 //
mithunāni tu tāḥ sarvā hy anyonyaṃ samprajajñire /
tatastāstu mriyante vai pūrvotpannāḥ prajāstu yāḥ // MatsP_144.86 //
jātamātreṣvapatyeṣu tataḥ kṛtamavartata /
yathā svarge śarīrāṇi narake caiva dehinām // MatsP_144.87 //
upabhogasamarthāni evaṃ kṛtayugādiṣu /
evaṃ kṛtasya saṃtānaḥ kaleścaiva kṣayastathā // MatsP_144.88 //
vicāraṇāttu nirvedaḥ sāmyāvasthātmanā tathā /
tataścaivātmasambodhaḥ sambodhāddharmaśīlatā // MatsP_144.89 //
kaliśiṣṭeṣu teṣvevaṃ jāyante pūrvavatprajāḥ /
bhāvino 'rthasya ca balāt tataḥ kṛtamavartata // MatsP_144.90 //
atītānāgatāni syur yāni manvantareṣviha /
ete yugasvabhāvāstu mayoktāstu samāsataḥ // MatsP_144.91 //
vistareṇānupūrvyācca namaskṛtya svayambhuve /
pravṛtte tu tatastasmin punaḥ kṛtayuge tu vai // MatsP_144.92 //
utpannāḥ kaliśiṣṭeṣu prajāḥ kārtayugāstathā /
tiṣṭhanti ceha ye siddhā adṛṣṭā viharanti ca // MatsP_144.93 //
saha saptarṣibhirye tu tatra ye ca vyavasthitāḥ /
brahmakṣatraviśaḥ śūdrā bījārthe ya iha smṛtāḥ /
kārtayugabhavaiḥ sārdhaṃ nirviśeṣāstadābhavan // MatsP_144.94 //
teṣāṃ saptarṣayo dharmaṃ kathayantīha teṣu ca // MatsP_144.95 //
varṇāśramācārayutaṃ śrautasmārtavidhānataḥ /
evaṃ teṣu kriyāvatsu pravartantīha vai kṛte // MatsP_144.96 //
śrautasmārtasthitānāṃ tu dharme saptarṣidarśite /
te tu dharmavyavasthārthaṃ tiṣṭhantīha kṛte yuge // MatsP_144.97 //
manvantarādhikāreṣu tiṣṭhanti ṛṣayastu te /
yathā dāvapradagdheṣu tṛṇeṣvevāparaṃ tṛṇam // MatsP_144.98 //
vanānāṃ prathamaṃ vṛṣṭyā teṣāṃ mūleṣu sambhavaḥ /
evaṃ yugādyugānāṃ vai saṃtānastu parasparam // MatsP_144.99 //
pravartate hyavicchedād yāvanmanvantarakṣayaḥ /
sukhamāyurbalaṃ rūpaṃ dharmārthau kāma eva ca // MatsP_144.100 //
yugeṣvetāni hīyante trayaḥ pādāḥ krameṇa tu /
ityeṣa pratisaṃdhirvaḥ kīrtitastu mayā dvijāḥ // MatsP_144.101 //
caturyugāṇāṃ sarveṣām etadeva prasādhanam /
eṣāṃ caturyugāṇāṃ tu gaṇitā hyekasaptatiḥ // MatsP_144.102 //
krameṇa parivṛttāstā manorantaramucyate /
yugākhyāsu tu sarvāsu bhavatīha yadā ca yat // MatsP_144.103 //
tadeva ca tadanyāsu punastadvai yathākramam /
sarge sarge yathā bhedā hy utpadyante tathaiva ca // MatsP_144.104 //
caturdaśasu tāvanto jñeyā manvantareṣviha /
āsurī yātudhānī ca paiśācī yakṣarākṣasī // MatsP_144.105 //
yuge yuge tadā kāle prajā jāyanti tāḥ śṛṇu /
yathākalpaṃ yugaiḥ sārdhaṃ bhavante tulyalakṣaṇāḥ /
ityetallakṣaṇaṃ proktaṃ yugānāṃ vai yathākramam // MatsP_144.106 //
manvantarāṇāṃ parivartanāni cirapravṛttāni yugasvabhāvāt /
kṣaṇaṃ na saṃtiṣṭhati jīvalokaḥ kṣayodayābhyāṃ parivartamānaḥ // MatsP_144.107 //
ete yugasvabhāvā vaḥ parikrāntā yathākramam /
manvantarāṇi yānyasmin kalpe vakṣyāmi tāni ca // MatsP_144.108 //
Matsya-Purāṇa 145
*sūta uvāca
manvantarāṇi yāni syuḥ kalpe kalpe caturdaśa /
vyatītānāgatāni syur yāni manvantareṣviha // MatsP_145.1 //
vistareṇānupūrvyācca sthitiṃ vakṣye yuge yuge /
tasminyuge ca sambhūtir yāsāṃ yāvacca jīvitam // MatsP_145.2 //
yugamātraṃ tu jīvanti nyūnaṃ tatsyāddvayena ca /
caturdaśasu tāvanto jñeyā manvantareṣviha // MatsP_145.3 //
manuṣyāṇāṃ paśūnāṃ ca pakṣiṇāṃ sthāvaraiḥ saha /
teṣāmāyurupakrāntaṃ yugadharmeṣu sarvaśaḥ // MatsP_145.4 //
tathaivāyuḥ parikrāntaṃ yugadharmeṣu sarvaśaḥ /
asthitiṃ ca kalau dṛṣṭvā bhūtānāmāyuṣaśca vai // MatsP_145.5 //
paramāyuḥ śataṃ tvetan mānuṣāṇāṃ kalau smṛtam /
devāsuramanuṣyāśca yakṣagandharvarākṣasāḥ // MatsP_145.6 //
pariṇāhocchraye tulyā jāyante ha kṛte yuge /
ṣaṇṇavatyaṅgulotsedho hy aṣṭānāṃ devayoninām // MatsP_145.7 //
navāṅgulapramāṇena niṣpannena tathāṣṭakam /
etatsvābhāvikaṃ teṣāṃ pramāṇamadhikurvatām // MatsP_145.8 //
manuṣyā vartamānāstu yugasaṃdhyāṃśakeṣviha /
devāsurapramāṇaṃ tu saptasaptāṅgulaṃ kramāt // MatsP_145.9 //
caturaśītikaiścaiva kalijairaṅgulaiḥ smṛtam /
ā pādatalamastako navatālo bhavettu yaḥ // MatsP_145.10 //
saṃhṛtyājānubāhuśca daivatairabhipūjyate /
gavāṃ ca hastināṃ caiva mahiṣasthāvarātmanām // MatsP_145.11 //
krameṇaitena vijñeye hrāsavṛddhī yuge yuge /
ṣaṭsaptatyaṅgulotsedhaḥ paśur ākakudo bhavet // MatsP_145.12 //
aṅgulānāmaṣṭaśatam utsedho hastināṃ smṛtaḥ /
aṅgulānāṃ sahasraṃ tu dvicatvāriṃśadaṅgulam // MatsP_145.13 //
śatārdhamaṅgulānāṃ tu hy utsedhaḥ śākhināṃ paraḥ /
mānuṣasya śarīrasya saṃniveśastu yādṛśaḥ // MatsP_145.14 //
tallakṣaṇaṃ tu devānāṃ dṛśyate 'nvayadarśanāt /
buddhyātiśayasaṃyukto devānāṃ kāya ucyate // MatsP_145.15 //
tathā nātiśayaścaiva mānuṣaḥ kāya ucyate /
ityeva hi parikrāntā bhāvā ye divyamānuṣāḥ // MatsP_145.16 //
paśūnāṃ pakṣiṇāṃ caiva sthāvarāṇāṃ ca sarvaśaḥ /
gāvo 'jāśvāśca vijñeyā hastinaḥ pakṣiṇo mṛgāḥ // MatsP_145.17 //
upayuktāḥ kriyāsvete yajñiyāstviha sarvaśaḥ /
yathākramopabhogāśca devānāṃ paśumūrtayaḥ // MatsP_145.18 //
teṣāṃ rūpānurūpaiśca pramāṇaiḥ sthirajaṅgamāḥ /
manojñaistatra tairbhogaiḥ sukhino hyupapedire // MatsP_145.19 //
atha śiṣṭānpravakṣyāmi sādhūnatha tataśca vai /
brāhmaṇāḥ śrutiśabdāśca devānāṃ paśumūrtayaḥ /
saṃyujya brahmaṇā hyantas tena santaḥ pracakṣate // MatsP_145.20 //
sāmānyeṣu ca dharmeṣu tathā vaiśiṣikeṣu ca /
brahmakṣatraviśo yuktāḥ śrautasmārtena karmaṇā // MatsP_145.21 //
varṇāśrameṣu yuktasya sukhodarkasya svargatau /
śrautasmārto hi yo dharmo jñānadharmaḥ sa ucyate // MatsP_145.22 //
divyānāṃ sādhanātsādhur brahmacārī gurorhitaḥ /
kāraṇātsādhanāccaiva gṛhasthaḥ sādhurucyate // MatsP_145.23 //
tapasaśca tathāraṇye sādhurvaikhānasaḥ smṛtaḥ /
yatamāno yatiḥ sādhuḥ smṛto yogasya sādhanāt // MatsP_145.24 //
dharmo dharmagatiḥ proktaḥ śabdo hyeṣa kriyātmakaḥ /
kuśalākuśalau caiva dharmādharmau bravītprabhuḥ // MatsP_145.25 //
atha devāśca pitara ṛṣayaścaiva mānuṣāḥ /
ayaṃ dharmo hyayaṃ neti bruvate maunamūrtinā // MatsP_145.26 //
dharmeti dhāraṇe dhātur mahattve caiva ucyate /
ādhāraṇe mahattve vā dharmaḥ sa tu nirucyate // MatsP_145.27 //
tatreṣṭaprāpako dharma ācāryairupadiśyate /
adharmaścāniṣṭaphala ācāryairnopadiśyate // MatsP_145.28 //
vṛddhāścālolupāścaiva ātmavanto hyadāmbhikāḥ /
samyagvinītā mṛdavas tānācāryānpracakṣate // MatsP_145.29 //
dharmajñairvihito dharmaḥ śrautasmārto dvijātibhiḥ /
dārāgnihotrasambandham ijyā śrautasya lakṣaṇam // MatsP_145.30 //
smārto varṇāśramācāro yamaiśca niyamairyutaḥ /
pūrvebhyo vedayitveha śrautaṃ saptarṣayo 'bruvan // MatsP_145.31 //
ṛco yajūṃṣi sāmāni brahmaṇo 'ṅgāni vai śrutiḥ /
manvantarasyātītasya smṛtvā tanmanurabravīt // MatsP_145.32 //
tasmātsmārtaḥ sūto dharmo varṇāśramavibhāgaśaḥ /
evaṃ vai dvividho dharmaḥ śiṣṭācāraḥ sa ucyate // MatsP_145.33 //
śiṣer dhātośca niṣṭhāntāc chiṣṭaśabdaṃ pracakṣate /
manvantareṣu ye śiṣṭā iha tiṣṭhanti dhārmikāḥ // MatsP_145.34 //
manuḥ saptarṣayaścaiva lokasaṃtānakāriṇaḥ /
tiṣṭhantīha ca dharmārthaṃ tāñchiṣṭānsampracakṣate // MatsP_145.35 //
taiḥ śiṣṭaiścalito dharmaḥ sthāpyate vai yuge yuge /
trayī vārttā daṇḍanītiḥ prajāvarṇāśramepsayā // MatsP_145.36 //
śiṣṭairācaryate yasmāt punaścaiva manukṣaye /
pūrvaiḥpūrvairmatatvācca śiṣṭācāraḥ sa śāśvataḥ // MatsP_145.37 //
dānaṃ satyaṃ tapo loko vidyejyā pūjanaṃ damaḥ /
aṣṭau tāni caritrāṇi śiṣṭācārasya lakṣaṇam // MatsP_145.38 //
śiṣṭā yasmāccarantyenaṃ manuḥ saptarṣayaśca ha /
manvantareṣu sarveṣu śiṣṭācārastataḥ smṛtaḥ // MatsP_145.39 //
vijñeyaḥ śravaṇācchrautaḥ smaraṇātsmārta ucyate /
ijyāvedātmakaḥ śrautaḥ smārto varṇāśramātmakaḥ /
pratyaṅgāni pravakṣyāmi dharmasyeha tu lakṣaṇam // MatsP_145.40 //
dṛṣṭānubhūtamarthaṃ ca yaḥ pṛṣṭo na vigūhate /
yathābhūtapravādastu ityetatsatyalakṣaṇam // MatsP_145.41 //
brahmacaryaṃ tapo maunaṃ nirāhāratvameva ca /
ityetattapaso rūpaṃ sughoraṃ tu durāsadam // MatsP_145.42 //
paśūnāṃ dravyahaviṣām ṛksāmayajuṣāṃ tathā /
ṛtvijāṃ dakṣiṇāyāśca saṃyogo yajña ucyate // MatsP_145.43 //
ātmavatsarvabhūteṣu yo hitāya śubhāya ca /
vartate satataṃ hṛṣṭaḥ kriyā śreṣṭhā dayā smṛtā // MatsP_145.44 //
ākruṣṭo 'bhihato yastu nākrośetpraharedapi /
aduṣṭo vāṅmanaḥkāyais titikṣuḥ sā kṣamā smṛtā // MatsP_145.45 //
svāminā rakṣyamāṇānām utsṛṣṭānāṃ ca sambhrame /
parasvānām anādānam alobha iti saṃjñitam // MatsP_145.46 //
maithunasyāsamācāro jalpanāccintanāttathā /
nivṛttirbrahmacaryaṃ ca tadetacchamalakṣaṇam // MatsP_145.47 //
ātmārthe vā parārthe vā indriyāṇīha yasya vai /
viṣaye na pravartante damasyaitattu lakṣaṇam // MatsP_145.48 //
pañcātmake yo viṣaye kāraṇe cāṣṭalakṣaṇe /
na krudhyeta pratihataḥ sa jitātmā bhaviṣyati // MatsP_145.49 //
yadyadiṣṭatamaṃ dravyaṃ nyāyenaivāgataṃ ca yat /
tattadguṇavate deyam ityetaddānalakṣaṇam // MatsP_145.50 //
śrutismṛtibhyāṃ vihito dharmo varṇāśramātmakaḥ /
śiṣṭācārapravṛddhaśca dharmo 'yaṃ sādhusaṃmataḥ // MatsP_145.51 //
apradveṣo hyaniṣṭeṣu iṣṭaṃ vai nābhinandati /
prītitāpaviṣādānāṃ vinivṛttir viraktatā // MatsP_145.52 //
saṃnyāsaḥ karmaṇāṃ nyāsaḥ kṛtānāmakṛtaiḥ saha /
kuśalākuśalābhyāṃ tu prahāṇaṃ nyāsa ucyate // MatsP_145.53 //
avyaktādiviśeṣāntav ikāre 'sminnivartate /
cetanācetanaṃ jñātvā jñāne jñānī sa ucyate // MatsP_145.54 //
pratyaṅgāni tu dharmasya cetyetallakṣaṇaṃ smṛtam /
ṛṣibhirdharmatattvajñaiḥ pūrvaiḥ svāyambhuve 'ntare // MatsP_145.55 //
atra vo varṇayiṣyāmi vidhiṃ manvantarasya tu /
tathaiva cāturhotrasya cāturvarṇyasya caiva hi // MatsP_145.56 //
pratimanvantaraṃ caiva śrutiranyā vidhīyate /
ṛco yajūṃṣi sāmāni yathāvatpratidaivatam // MatsP_145.57 //
vidhistotraṃ tathā hautraṃ pūrvavatsampravartate /
dravyastotraṃ guṇastotraṃ karmastotraṃ tathaiva ca // MatsP_145.58 //
tathaivābhijanastotraṃ stotramevaṃ caturvidham /
manvantareṣu sarveṣu yathā bhedā bhavanti hi // MatsP_145.59 //
pravartayanti teṣāṃ vai brahmastotraṃ punaḥ punaḥ /
evaṃ mantraguṇānāṃ tu samutpattiścaturvidhā // MatsP_145.60 //
atharvaṛgyajuḥsāmnāṃ vedeṣviha pṛthakpṛthak /
ṛṣīṇāṃ tapyatāṃ teṣāṃ tapaḥ paramaduścaram // MatsP_145.61 //
mantrāḥ prādurbhavantyādau pūrvamanvantarasya ha /
asaṃtoṣādbhayādduḥkhān mohācchokācca pañcadhā // MatsP_145.62 //
ṛṣīṇāṃ tārakā yena lakṣaṇena yadṛcchayā /
ṛṣīṇāṃ yādṛśatvaṃ hi tadvakṣyāmīha lakṣaṇam // MatsP_145.63 //
atītānāgatānāṃ ca pañcadhā hyārṣakaṃ smṛtam /
tathā ṛṣīṇāṃ vakṣyāmi ārṣasyeha samudbhavam // MatsP_145.64 //
guṇasāmyena vartante sarvasaṃpralaye tadā /
avibhāgena devānām anirdeśye tamomaye // MatsP_145.65 //
abuddhipūrvakaṃ tadvai cetanārthaṃ pravartate /
tenārṣaṃ buddhipūrvaṃ tu cetanenāpyadhiṣṭhitam // MatsP_145.66 //
pravartate tathā te tu yathā matsyodakāvubhau /
cetanādhikṛtaṃ sarvaṃ prāvartata guṇātmakam /
kāryakāraṇabhāvena tathā tasya pravartate // MatsP_145.67 //
viṣayo viṣayitvaṃ ca tadā hyarthapadātmakau /
kālena prāpaṇīyena bhedāśca kāraṇātmakāḥ // MatsP_145.68 //
sāṃsiddhikāstadā vṛttāḥ krameṇa mahadādayaḥ /
mahato 'sāvahaṃkāras tasmādbhūtendriyāṇi ca // MatsP_145.69 //
bhūtabhedāśca bhūtebhyo jajñire tu parasparam /
saṃsiddhikāraṇaṃ kāryaṃ sadya eva vivartate // MatsP_145.70 //
yatholmukāttu viṭapā ekakālādbhavanti hi /
tathā pravṛttāḥ kṣetrajñāḥ kālenaikena kāraṇāt // MatsP_145.71 //
yathāndhakāre khadyotaḥ sahasā sampradṛśyate /
tathā nivṛtto hyavyaktaḥ khadyota iva saṃjvalan // MatsP_145.72 //
sa mahātmā śarīrasthas tatraiveha pravartate /
mahatastamasaḥ pāre vailakṣaṇyādvibhāvyate // MatsP_145.73 //
tatraiva saṃsthito vidvāṃs tapaso 'nta iti śrutam /
buddhirvivardhatastasya prādurbhūtā caturvidhā // MatsP_145.74 //
jñānaṃ vairāgyamaiśvaryaṃ dharmaśceti catuṣṭayam /
sāṃsiddhikānyathaitāni apratītāni tasya vai // MatsP_145.75 //
mahātmanaḥ śarīrasya caitanyātsiddhirucyate /
puri śete yataḥ pūrvaṃ kṣetrajñānaṃ tathāpi ca // MatsP_145.76 //
pure śayanātpuruṣo jñānātkṣetrajña ucyate /
yasmāddharmātprasūte hi tasmādvai dhārmikastu saḥ // MatsP_145.77 //
sāṃsiddhike śarīre ca buddhyāvyaktastu cetanaḥ /
evaṃ vivṛttaḥ kṣetrajñaḥ kṣetraṃ hyanabhisaṃdhitaḥ // MatsP_145.78 //
nivṛttisamakāle tu purāṇaṃ tadacetanam /
kṣetrajñena parijñātaṃ bhogyo 'yaṃ viṣayo mama // MatsP_145.79 //
ṛṣirhiṃsāgatau dhātur vidyā satyaṃ tapaḥ śrutam /
eṣa sannilayo yasmād brāhmaṇastutatas tv ṛṣiḥ // MatsP_145.80 //
nivṛttisamakālācca buddhyāvyakta ṛṣistvayam /
ṛṣate paramaṃ yasmāt paramarṣistataḥ smṛtaḥ // MatsP_145.81 //
gatyarthād ṛṣater dhātor nāmanirvṛttikāraṇam /
yasmādeṣa svayaṃbhūtas tasmācca ṛṣitā matā // MatsP_145.82 //
seśvarāḥ svayamudbhūtā brahmaṇo mānasāḥ sutāḥ /
nivartamānaistairbuddhyā mahānparigataḥ paraḥ // MatsP_145.83 //
yasmād dṛśaparatvena saha tasmānmaharṣayaḥ /
īśvarāṇāṃ sutāsteṣāṃ mānasāścaurasāśca vai // MatsP_145.84 //
ṛṣistasmātparatvena bhūtādirṛṣayastataḥ /
ṛṣiputrā ṛṣīkāstu maithunādgarbhasambhavāḥ // MatsP_145.85 //
paratvena ṛṣante vai bhūtādīnṛṣikāstataḥ /
ṛṣikāṇāṃ sutā ye tu vijñeyā ṛṣiputrakāḥ // MatsP_145.86 //
śrutvā ṛṣaṃ paratvena śrutāstasmācchrutarṣayaḥ /
avyaktātmā mahātmā vā-haṃkārātmā tathaiva ca // MatsP_145.87 //
bhūtātmā cendriyātmā ca teṣāṃ tajjñānamucyate /
ityevamṛṣijātistu pañcadhā nāmaviśrutā // MatsP_145.88 //
bhṛgurmarīciratriśca aṅgirāḥ pulahaḥ kratuḥ /
manurdakṣo vasiṣṭhaśca pulastyaścāpi te daśa // MatsP_145.89 //
brahmaṇo mānasā hyete utpannāḥ svayamīśvarāḥ /
paratvenarṣayo yasmān matāstasmānmaharṣayaḥ // MatsP_145.90 //
īśvarāṇāṃ sutāstveṣām ṛṣayastānnibodhata /
kāvyo bṛhaspatiścaiva kaśyapaścyavanastathā // MatsP_145.91 //
utathyo vāmadevaśca agastyaḥ kauśikastathā /
kardamo vālakhilyāśca viśravāḥ śaktivardhanaḥ // MatsP_145.92 //
ityete ṛṣayaḥ proktās tapasā ṛṣitāṃ gatāḥ /
teṣāṃ putrānṛṣīkāṃstu garbhotpannānnibodhata // MatsP_145.93 //
vatsaro nagnahūś caiva bharadvājaśca vīryavān /
ṛṣirdīrghatamāścaiva bṛhadvakṣāḥ śaradvataḥ // MatsP_145.94 //
vājiśravāḥ sucintaśca śāvaśca saparāśaraḥ /
śṛṅgī ca śaṅkhapāc caiva rājā vaiśravaṇastathā // MatsP_145.95 //
ityete ṛṣikāḥ sarve satyena ṛṣitāṃ gatāḥ /
īśvarā ṛṣayaścaiva ṛṣīkā ye ca viśrutāḥ // MatsP_145.96 //
evaṃ mantrakṛtaḥ sarve kṛtsnaśaśca nibodhata /
bhṛguḥ kāśyapaḥ pracetā dadhīco hyātmavānapi // MatsP_145.97 //
ūrṣo 'tha jamadagniśca vedaḥ sārasvatastathā /
ārṣṭiṣeṇaścyavanaśca vītahavyaḥ savedhasaḥ // MatsP_145.98 //
vainyaḥ pṛthurdivodāso brahmavāngṛtsaśaunakau /
ekonaviṃśatirhyete bhṛgavo mantrakṛttamāḥ // MatsP_145.99 //
aṅgirāścaiva tritaśca bharadvājo 'tha lakṣmaṇaḥ /
kṛtavācastathā gargaḥ smṛtisaṃkṛtireva ca // MatsP_145.100 //
guruvītaśca māndhātā ambarīṣastathaiva ca /
yuvanāśvaḥ purukutsaḥ svaśravastu sadasyavān // MatsP_145.101 //
ajamīḍho 'svahāryaśca hy utkalaḥ kavireva ca /
pṛṣadaśvo virūpaśca kāvyaścaivātha mudgalaḥ // MatsP_145.102 //
utathyaśca śaradvāṃśca tathā vājiśravā api /
apasyauṣaḥ sucittiśca vāmadevastathaiva ca // MatsP_145.103 //
ṛṣijo bṛhacchuklaśca ṛṣirdīrghatamā api /
kakṣīvāṃśca trayastriṃśat smṛtā hyaṅgirasāṃ varāḥ // MatsP_145.104 //
ete mantrakṛtaḥ sarve kāśyapāṃstu nibodhata /
kāśyapaḥ sahavatsāro naidhruvo nitya eva ca // MatsP_145.105 //
asito devalaścaiva ṣaḍete brahmavādinaḥ /
atrir ardhasvanaścaiva śāvāsyo 'tha gaviṣṭhiraḥ // MatsP_145.106 //
karṇakaśca ṛṣiḥ siddhas tathā pūrvātithiśca yaḥ // MatsP_145.107 //
ityete tvatrayaḥ proktā mantrakṛtṣaṇmaharṣayaḥ /
vasiṣṭhaścaiva śaktiśca tṛtīyaśca parāśaraḥ // MatsP_145.108 //
tatastu indrapratimaḥ pañcamastu bharadvasuḥ /
ṣaṣṭhastu mitrāvaruṇaḥ sattamaḥ kuṇḍinastathā // MatsP_145.109 //
ityete sapta vijñeyā vāsiṣṭhā brahmavādinaḥ /
viśvāmitraśca gādheyo devarātastathā balaḥ // MatsP_145.110 //
tathā vidvānmadhucchandā ṛṣiścānyo 'ghamarṣaṇaḥ /
aṣṭako lohitaścaiva bhṛtakīlaśca māmbudhiḥ // MatsP_145.111 //
devaśravā devarātaḥ purāṇaśca dhanaṃjayaḥ /
śiśiraśca mahātejāḥ śālaṅkāyana eva ca // MatsP_145.112 //
trayodaśaite vijñeyā brahmiṣṭhāḥ kauśikā varāḥ /
agastyo 'tha dṛḍhadyumna indrabāhustathaiva ca // MatsP_145.113 //
brahmiṣṭhāgastayo hyete trayaḥ paramakīrtayaḥ /
manurvaivasvataścaiva ailo rājā purūravāḥ // MatsP_145.114 //
kṣatriyāṇāṃ varā hyete vijñeyā mantravādinaḥ /
bhalandakaśca vāsāśvaḥ saṃkīlaścaiva te trayaḥ // MatsP_145.115 //
ete mantrakṛto jñeyā vaiśyānāṃ pravarāḥ sadā /
iti dvinavatiḥ proktā mantrāyaiśca bahiṣkṛtāḥ // MatsP_145.116 //
brāhmaṇāḥ kṣatriyā vaiśyā ṛṣiputrānnibodhata /
ṛṣīkāṇāṃ sutā hyete ṛṣiputrāḥ śrutarṣayaḥ // MatsP_145.117 //
Matsya-Purāṇa 146
*ṛṣaya ūcuḥ
kathaṃ matsyena kathitas tārakasya vadho mahān /
kasminkāle vinirvṛttā katheyaṃ sūtanandana // MatsP_146.1 //
tvanmukhakṣīrasindhūtthā katheyamamṛtātmikā /
karṇābhyāṃ pibatāṃ tṛptir asmākaṃ na prajāyate /
idaṃ mune samākhyāhi mahābuddhe manogatam // MatsP_146.2 //
*sūta uvāca
pṛṣṭastu manunā devo matsyarūpī janārdanaḥ /
kathaṃ śaravaṇe jāto devaḥ ṣaḍvadano vibho // MatsP_146.3 //
etattu vacanaṃ śrutvā pārthivasyāmitaujasaḥ /
uvāca bhagavānprīto brahmasūnurmahāmatim // MatsP_146.4 //
*matsya uvāca
vajrāṅgo nāma daityo 'bhūt tasya putrastu tārakaḥ /
surānudvāsayāmāsa purebhyaḥ sa mahābalaḥ // MatsP_146.5 //
tataste brahmaṇo 'bhyāśaṃ jagmurbhayanipīḍitāḥ /
bhītāṃśca tridaśāndṛṣṭvā brahmā teṣāmuvāca ha // MatsP_146.6 //
saṃtyajadhvaṃ bhayaṃ devāḥ śaṃkarasyātmajaḥ śiśuḥ /
tuhinācaladauhitras taṃ haniṣyati dānavam // MatsP_146.7 //
tataḥ kāle tu kasmiṃścid dṛṣṭvā vai śailajāṃ śivaḥ /
svareto vahnivadane vyasṛjatkāraṇāntare // MatsP_146.8 //
tatprāptaṃ vahnivadane reto devānatarpayat /
vidārya jaṭharāṇyeṣām ajīrṇaṃ nirgataṃ mune // MatsP_146.9 //
patitaṃ tatsaridvarāṃ tatastu śarakānane /
tasmāttu sa samudbhūto guho dinakaraprabhaḥ // MatsP_146.10 //
sa saptadivaso bālo nijaghne tārakāsuram /
evaṃ śrutvā tato vākyaṃ tam ūcur ṛṣisattamāḥ // MatsP_146.11 //
*ṛṣaya ūcuḥ
atyāścaryavatī ramyā katheyaṃ pāpanāśinī /
vistareṇa hi no brūhi yāthātathyena śṛṇvatām // MatsP_146.12 //
vajrāṅgo nāma daityendraḥ kasya vaṃśodbhavaḥ purā /
yasyābhūttārakaḥ putraḥ surapramathano balī // MatsP_146.13 //
nirmitaḥ ko vadhe cābhūt tasya daityeśvarasya tu /
guhajanma tu kārtsnyena asmākaṃ brūhi mānada // MatsP_146.14 //
*sūta uvāca
mānaso brahmaṇaḥ putro dakṣo nāma prajāpatiḥ /
ṣaṣṭiṃ so 'janayatkanyā vairiṇyāmeva naḥ śrutam // MatsP_146.15 //
dadau sa daśa dharmāya kaśyapāya trayodaśa /
saptaviṃśatiṃ somāya catasro 'riṣṭanemaye // MatsP_146.16 //
dve vai bāhukaputrāya dve vai cāṅgirase tathā /
dve kṛśāśvāya viduṣe prajāpatisutaḥ prabhuḥ // MatsP_146.17 //
aditirditirdanurviśvā hy ariṣṭā surasā tathā /
surabhirvinatā caiva tāmrā krodhavaśā irā // MatsP_146.18 //
kadrūrmuniśca lokasya mātaro goṣu mātaraḥ /
tāsāṃ sakāśāllokānāṃ jaṅgamasthāvarātmanām // MatsP_146.19 //
janma nānāprakārāṇāṃ tābhyo 'nye dehinaḥ smṛtāḥ /
devendropendrapūṣādyāḥ sarve te ditijā matāḥ // MatsP_146.20 //
diteḥ sakāśāllokāstu hiraṇyakaśipādayaḥ /
dānavāśca danoḥ putrā gāvaśca surabhīsutāḥ // MatsP_146.21 //
pakṣiṇo vinatāputrā garuḍapramukhāḥ smṛtāḥ /
nāgāḥ kadrūsutā jñeyāḥ śeṣāścānye 'pi jantavaḥ // MatsP_146.22 //
trailokyanāthaṃ śakraṃ tu sarvāmaragaṇaprabhum /
hiraṇyakaśipuścakre jitvā rājyaṃ mahābalaḥ // MatsP_146.23 //
tataḥ kenāpi kālena hiraṇyakaśipādayaḥ /
nihatā viṣṇunā saṃkhye śeṣāścendreṇa dānavāḥ // MatsP_146.24 //
tato nihataputrābhūd ditir varamayācata /
bhartāraṃ kaśyapaṃ devaṃ putramanyaṃ mahābalam // MatsP_146.25 //
samare śakrahantāraṃ sa tasyā adadātprabhuḥ // MatsP_146.26 //
niyame varta he devi sahasraṃ śucimānasā /
varṣāṇāṃ lapsyase putram ityuktā sā tathākarot // MatsP_146.27 //
vartantyā niyame tasyāḥ sahasrākṣaḥ samāhitaḥ /
upāsāmācarattasyāḥ sā cainamanvamanyata // MatsP_146.28 //
daśavatsaraśeṣasya sahasrasya tadā ditiḥ /
uvāca śakraṃ suprītā varadā tapasi sthitā // MatsP_146.29 //
*ditiruvāca
putrottīrṇavratāṃ prāyo viddhi māṃ pākaśāsana /
bhaviṣyati ca te bhrātā tena sārdhamimāṃ śriyam // MatsP_146.30 //
bhuṅkṣva vatsa yathākāmaṃ trailokyaṃ hatakaṇṭakam /
ityuktvā nidrayāviṣṭā caraṇākrāntamūrdhajā // MatsP_146.31 //
svayaṃ suṣvāpāniyatā bhāvino 'rthasya gauravāt /
tattu randhraṃ samāsādya jaṭharaṃ pākaśāsanaḥ // MatsP_146.32 //
cakāra saptadhā garbhaṃ kuliśena tu devarāṭ /
ekaikaṃ tu punaḥ khaṇḍaṃ cakāra maghavā tataḥ // MatsP_146.33 //
saptadhā saptadhā kopāt prābudhyata tato ditiḥ /
vibudhyovāca mā śakra ghātayethāḥ prajāṃ mama // MatsP_146.34 //
tacchrutvā nirgataḥ śakraḥ sthitvā prāñjaliragrataḥ /
uvāca vākyaṃ saṃtrasto māturvai vadaneritam // MatsP_146.35 //
*śakra uvāca
divāsvapnaparā mātaḥ pādākrāntaśiroruhā /
saptasaptabhirevātas tava garbhaḥ kṛto mayā // MatsP_146.36 //
ekonapañcāśatkṛtā bhāgā vajreṇa te sutāḥ /
dāsyāmi teṣāṃ sthānāni divi daivatapūjite // MatsP_146.37 //
ityuktā sā tadā devī saivamastvityabhāṣata /
punaśca devī bhartāram uvācāsitalocanā // MatsP_146.38 //
putraṃ prajāpate dehi śakrajetāramūrjitam /
yo nāstraśastrairvadhyatvaṃ gacchettridivavāsinām // MatsP_146.39 //
ityuktaḥ sa tathovāca tāṃ patnīmatiduḥkhitām /
daśa varṣasahasrāṇi tapaḥ kṛtvā tu lapsyase // MatsP_146.40 //
vajrāsāramayair aṅgair achedyairāyasair dṛḍhaiḥ /
vajrāṅgo nāma putraste bhavitā putravatsale // MatsP_146.41 //
sā tu labdhavarā devī jagāma tapase vanam /
daśa varṣasahasrāṇi sā tapo ghoramācarat // MatsP_146.42 //
tapaso 'nte bhagavatī janayāmāsa durjayam /
putramapratikarmāṇam ajeyaṃ vajraduśchidam // MatsP_146.43 //
sa jātamātra evābhūt sarvaśastrāstrapāragaḥ /
uvāca mātaraṃ bhaktyā mātaḥ kiṃ karavāṇyaham // MatsP_146.44 //
tamuvāca tato hṛṣṭā ditirdaityādhipaṃ ca sā /
bahavo me hatāḥ putrāḥ sahasrākṣeṇa putraka // MatsP_146.45 //
teṣāṃ tvaṃ pratikartuṃ vai gaccha śakravadhāya ca /
bāḍhamityeva tāmuktvā jagāma tridivaṃ balī // MatsP_146.46 //
baddhvā tataḥ sahasrākṣaṃ pāśenāmoghavarcasā /
māturantikamāgacchad vyāghraḥ kṣudramṛgaṃ yathā // MatsP_146.47 //
etasminnantare brahmā kaśyapaśca mahātapāḥ /
āgatau tatra yatrāstāṃ mātāputrāvabhītakau // MatsP_146.48 //
dṛṣṭvā tu tāvuvācedaṃ brahmā kaśyapa eva ca /
muñcainaṃ putra devendraṃ kimanena prayojanam // MatsP_146.49 //
apamāno vadhaḥ proktaḥ putra saṃbhāvitasya ca /
asmadvākyena yo mukto viddhi taṃ mṛtameva ca // MatsP_146.50 //
parasya gauravānmuktaḥ śatrūṇāṃ bhāramāvahet /
jīvanneva mṛto vatsa divase divase sa tu // MatsP_146.51 //
mahatāṃ vaśamāyāte vairaṃ naivāsti vairiṇi /
etacchrutvā tu vajrāṅgaḥ praṇato vākyamabravīt // MatsP_146.52 //
na me kṛtyamanenāsti māturājñā kṛtā mayā /
tvaṃ surāsuranātho 'si mama ca prapitāmahaḥ // MatsP_146.53 //
kariṣye tvadvaco deva eṣa muktaḥ śatakratuḥ /
tapase me ratirdeva nirvighnaṃ caiva me bhavet // MatsP_146.54 //
tvatprasādena bhagavann ityuktvā virarāma saḥ /
tasmiṃstūṣṇīṃ sthite daitye provācedaṃ pitāmahaḥ // MatsP_146.55 //
*brahmovāca
tapastvaṃ krūramāpanno hy asmacchāsanasaṃsthitaḥ /
anayā cittaśuddhyā te paryāptaṃ janmanaḥ phalam // MatsP_146.56 //
ityuktvā padmajaḥ kanyāṃ sasarjāyatalocanām /
tāmasmai pradadau devaḥ patnyarthaṃ padmasambhavaḥ // MatsP_146.57 //
varāṅgīti ca nāmāsyāḥ kṛtvā yātaḥ pitāmahaḥ /
vajrāṅgo 'pi tayā sārdhaṃ jagāma tapase vanam // MatsP_146.58 //
ūrdhvabāhuḥ sa daityendro 'caradabdasahasrakam /
kālaṃ kamalapattrākṣaḥ śuddhabuddhir mahātapāḥ // MatsP_146.59 //
tāvaccāvāṅmukhaḥ kālaṃ tāvatpañcāgnimadhyagaḥ /
nirāhāro ghoratapās taporāśirajāyata // MatsP_146.60 //
tataḥ so 'ntarjale cakre kālaṃ varṣasahasrakam /
jalāntaraṃ praviṣṭasya tasya patnī mahāvratā // MatsP_146.61 //
tasyaiva tīre sarasas tatprītyā maunamāsthitā /
nirāhārā tapo ghoraṃ praviveśa mahādyutiḥ // MatsP_146.62 //
tasyāṃ tapasi vartantyām indraścakre vibhīṣikām /
bhūtvā tu markaṭastatra tadāśramapadaṃ mahān // MatsP_146.63 //
cakre vilolaṃ niḥśeṣaṃ tumbīghaṭakaraṇḍakam /
tatastu megharūṣeṇa kampaṃ tasyākaronmahān // MatsP_146.64 //
tato bhujaṃgarūpeṇa baddhvā ca caraṇadvayam /
apākarṣattato dūraṃ bhramaṃstasyā mahīmimām // MatsP_146.65 //
tapobalāḍhyā sā tasya na vadhyatvaṃ jagāma ha /
tato gomāyurūpeṇa tasyādūṣayadāśramam // MatsP_146.66 //
tatastu megharūpeṇa tasyāḥ kledayadāśramam /
bhīṣikābhir anekābhis tāṃ kliśyanpākaśāsanaḥ // MatsP_146.67 //
virarāma yadā naivaṃ vajrāṅgamahiṣī tadā /
śailasya duṣṭatāṃ matvā śāpaṃ dātuṃ vyavasthitā // MatsP_146.68 //
sa śāpābhimukhāṃ dṛṣṭvā śailaḥ puruṣavigrahaḥ /
uvāca tāṃ varārohāṃ varāṅgīṃ bhīrucetanaḥ // MatsP_146.69 //
nāhaṃ varāṅgane duṣṭaḥ sevyo 'haṃ sarvadehinām /
vibhramaṃ tu karotyeṣa ruṣitaḥ pākaśāsanaḥ // MatsP_146.70 //
etasminnantare jātaḥ kālo varṣasahasrikaḥ /
tasmingate tu bhagavān kāle kamalasaṃbhavaḥ /
tuṣṭaḥ provāca vajrāṅgaṃ tamāgamya jalāśrayam // MatsP_146.71 //
*brahmovāca
dadāmi sarvakāmāṃste uttiṣṭha ditinandana /
evamuktastadotthāya daityendrastapasāṃ nidhiḥ /
uvāca prāñjalirvākyaṃ sarvalokapitāmaham // MatsP_146.72 //
*vajrāṅga uvāca
āsuro māstu me bhāvaḥ santu lokā mamākṣayāḥ /
tapasyeva ratir me'stu śarīrasyāstu vartanam // MatsP_146.73 //
evamastviti taṃ devo jagāma svakamālayam /
vajrāṅgo 'pi samāpte tu tapasi sthirasaṃyamaḥ // MatsP_146.74 //
āhāramicchanbhāryāṃ svāṃ na dadarśāśrame svake /
kṣudhāviṣṭaḥ sa śailasya gahanaṃ praviveśa ha // MatsP_146.75 //
ādātuṃ phalamūlāni sa ca tasminvyalokayat /
rudatīṃ tāṃ priyāṃ dīnāṃ tanupracchāditānanām /
tāṃ vilokya sa daityendraḥ provāca parisāntvayan // MatsP_146.76 //
*vajrāṅga uvāca
kena te 'pakṛtaṃ bhīru yamalokaṃ yiyāsunā /
kaṃ vā kāmaṃ prayacchāmi śīghraṃ me brūhi bhāmini // MatsP_146.77 //
Matsya-Purāṇa 147
*varāṅgyuvāca
trāsitāsmyapaviddhāsmi tāḍitā pīḍitāpi ca /
raudreṇa devarājena naṣṭanātheva bhūriśaḥ // MatsP_147.1 //
duḥkhapāramapaśyantī prāṇāṃstyaktuṃ vyavasthitā /
putraṃ me tārakaṃ dehi duḥkhaśokamahārṇavāt // MatsP_147.2 //
evamuktaḥ sa daityendraḥ kopavyākulalocanaḥ /
śakto 'pi devarājasya pratikartuṃ mahāsuraḥ // MatsP_147.3 //
tapaḥ kartuṃ punardaityo vyavasveta mahābalaḥ /
jñātvā tu tasya saṃkalpaṃ brahmā krūrataraṃ punaḥ // MatsP_147.4 //
ājagāma tadā tatra yatrāsau ditinandanaḥ /
uvāca tasmai bhagavān prabhurmadhurayā girā // MatsP_147.5 //
*brahmovāca
kimarthaṃ putraṃ bhūyastvaṃ niyamaṃ krūramicchasi /
āhārābhimukho daitya tanno brūhi mahāvrata // MatsP_147.6 //
yāvadabdasahasreṇa nirāhārasya yatphalam /
kṣaṇenaikena tallabhyaṃ tyaktvāhāramupasthitam // MatsP_147.7 //
tyāgo hyaprāptakāmānāṃ kāmebhyo na tathā guruḥ /
yathā prāptaṃ parityajya kāmaṃ kamalalocana // MatsP_147.8 //
śrutvaitadbrahmaṇo vākyaṃ daityaḥ prāñjalirabravīt /
cintayaṃstapasā yukto hṛdi brahmamukheritam // MatsP_147.9 //
*vajrāṅga uvāca
utthitena mayā dṛṣṭā samādhānāttvadājñayā /
mahiṣī bhīṣitā dīnā rudatī śākhinastale // MatsP_147.10 //
sā mayoktā tu tanvaṅgī dūyamānena cetasā /
kimevaṃ vartase bhīru vada tvaṃ kiṃ cikīrṣasi // MatsP_147.11 //
ityuktā sā mayā deva provāca skhalitākṣaram /
vākyaṃ covāca tanvaṅgī bhītā sā hetusaṃhitam // MatsP_147.12 //
*varāṅgyuvāca
trāsitāsmyapaviddhāsmi karṣitā pīḍitāsmi ca /
raudreṇa devarājena naṣṭanātheva bhūriśaḥ // MatsP_147.13 //
duḥkhasyāntamapaśyantī prāṇāṃstyaktuṃ vyavasthitā /
putraṃ me tārakaṃ dehi hy asmādduḥkhamahārṇavāt // MatsP_147.14 //
evamuktastu saṃkṣubdhas tasyāḥ putrārthamudyataḥ /
tapo ghoraṃ kariṣyāmi jayāya tridivaukasām // MatsP_147.15 //
etacchrutvā vaco devaḥ padmagarbhodbhavastadā /
uvāca daityarājānaṃ prasannaścaturānanaḥ // MatsP_147.16 //
*brahmovāca
alaṃ te tapasā vatsa mā kleśe dustare viśa /
putraste tārako nāma bhaviṣyati mahābalaḥ // MatsP_147.17 //
devasīmantinīnāṃ tu dhammillasya vimokṣaṇaḥ /
ityukto daityanāthastu praṇipatya pitāmaham // MatsP_147.18 //
āgatyānandayāmāsa mahiṣīṃ harṣitānanaḥ /
tau dampatī kṛtārthau tu jagmatuḥ svāśramaṃ mudā // MatsP_147.19 //
vajrāṅgeṇāhitaṃ garbhaṃ varāṅgī varavarṇinī /
pūrṇaṃ varṣasahasraṃ ca dadhārodara eva hi // MatsP_147.20 //
tato varṣasahasrānte varāṅgī suṣuve sutam /
jāyamāne tu daityendre tasmiṃllokabhayaṃkare // MatsP_147.21 //
cacāla sakalā pṛthvī samudrāśca cakampire /
celurmahīdharāḥ sarve vavurvātāśca bhīṣaṇāḥ // MatsP_147.22 //
jepurjapyaṃ munivarā nedurvyālamṛgā api /
candrasūryau jahuḥ kāntiṃ sanīhārā diśo 'bhavan // MatsP_147.23 //
jāte mahāsure tasmin sarve cāpi mahāsurāḥ /
ājagmurhṛṣitāstatra tathā cāsurayoṣitaḥ // MatsP_147.24 //
jagurharṣasamāviṣṭā nanṛtuścāsurāṅganāḥ /
tato mahotsavo jāto dānavānāṃ dvijottamāḥ // MatsP_147.25 //
viṣaṇṇamanaso devāḥ samahendrāstadābhavan /
varāṅgī svasutaṃ dṛṣṭvā harṣeṇāpūritā tadā // MatsP_147.26 //
bahu mene na devendra-vijayaṃ tu tadeva sā /
jātamātrastu daityendras tārakaścaṇḍavikramaḥ // MatsP_147.27 //
abhiṣikto 'suraiḥ sarvaiḥ kujambhamahiṣādibhiḥ /
sarvāsuramahārājye pṛthivītulanakṣamaiḥ // MatsP_147.28 //
sa tu prāpya mahārājyaṃ tārako munisattamāḥ /
uvāca dānavaśreṣṭhān yuktiyuktamidaṃ vacaḥ // MatsP_147.29 //
Matsya-Purāṇa 148
*tāraka uvāca
śṛṇudhvamasurāḥ sarve vākyaṃ mama mahābalāḥ /
śreyase kriyatāṃ buddhiḥ sarvaiḥ kṛtyasya saṃvidhau // MatsP_148.1 //
vaṃśakṣayakarā devāḥ sarveṣāmeva dānavāḥ /
asmākaṃ jātidharmo vai virūḍhaṃ vairamakṣayam // MatsP_148.2 //
vayamadya gamiṣyāmaḥ surāṇāṃ nigrahāya tu /
svabāhubalamāśritya sarva eva na saṃśayaḥ // MatsP_148.3 //
kiṃtu nātapasā yukto manye 'haṃ surasaṃgamam /
ahamādau kariṣyāmi tato ghoraṃ diteḥ sutāḥ // MatsP_148.4 //
tataḥ surānvijeṣyāmo bhokṣyāmo 'tha jagattrayam /
sthiropāyo hi puruṣaḥ sthiraśrīrapi jāyate // MatsP_148.5 //
rakṣituṃ naiva śaknoti capalaścapalāḥ śriyaḥ /
tacchrutvā dānavāḥ sarve vākyaṃ tasyāsurasya tu // MatsP_148.6 //
sādhu sādhvityavocaṃste tatra daityāḥ savismayāḥ /
so 'gacchatpāriyātrasya gireḥ kandaramuttamam // MatsP_148.7 //
sarvartukusumākīrṇaṃ nānauṣadhividīpitam /
nānādhāturasasrāva-citraṃ nānāguhāgṛham // MatsP_148.8 //
gahanaiḥ sarvato gūḍhaṃ citrakalpadrumāśrayam /
anekākārabahulaṃ pṛthakpakṣikulākulam // MatsP_148.9 //
nānāprasravaṇopetaṃ nānāvidhajalāśayam /
prāpya tatkandaraṃ daityaś cacāra vipulaṃ tapaḥ // MatsP_148.10 //
nirāhāraḥ pañcatapāḥ pattrabhugvāribhojanaḥ /
śataṃ śataṃ samānāṃ tu tapāṃsyetāni so 'karot // MatsP_148.11 //
tataḥ svadehādutkṛtya karṣaṃ karṣaṃ dine dine /
māṃsasyāgnau juhāvāsau tato nirmāṃsatāṃ gataḥ // MatsP_148.12 //
tasminnirmāṃsatāṃ yāte taporāśitvamāgate /
jajvaluḥ sarvabhūtāni tejasā tasya sarvataḥ // MatsP_148.13 //
udvignāśca surāḥ sarve tapasā tasya bhīṣitāḥ /
etasminnantare brahmā paramaṃ toṣamāgataḥ // MatsP_148.14 //
tārakasya varaṃ dātuṃ jagāma tridaśālayāt /
prāpya taṃ śailarājānaṃ sa gireḥ kandarasthitam /
uvāca tārakaṃ devo girā madhurayā yutaḥ // MatsP_148.15 //
*brahmovāca
putrālaṃ tapasā te 'stu nāstyasādhyaṃ tavādhunā /
varaṃ vṛṇīṣva ruciraṃ yatte manasi vartate // MatsP_148.16 //
ityuktastārako daityaḥ praṇamyātmabhuvaṃ vibhum /
uvāca prāñjalirbhūtvā praṇataḥ pṛthuvikramaḥ // MatsP_148.17 //
*tāraka uvāca
devabhūtamanovāsa vetsi jantuviceṣṭitam /
kṛtapratikṛtākāṅkṣī jigīṣuḥ prāyaśo janaḥ // MatsP_148.18 //
vayaṃ ca jātidharmeṇa kṛtavairāḥ sahāmaraiḥ /
taiśca niḥśeṣitā daityāḥ krūraiḥ saṃtyajya dharmitām /
teṣāmahaṃ samuddhartā bhaveyamiti me matiḥ // MatsP_148.19 //
avadhyaḥ sarvabhūtānām astrāṇāṃ ca mahaujasām /
syāmahaṃ paramo hyeṣa varo mama hṛdi sthitaḥ // MatsP_148.20 //
etanme dehi deveśa nānyo me rocate varaḥ /
tamuvāca tato daityaṃ viriñciḥ suranāyakaḥ // MatsP_148.21 //
na yujyante vinā mṛtyuṃ dehino daityasattama /
yatastato 'pi varaya mṛtyuṃ yasmānna śaṅkase // MatsP_148.22 //
tataḥ saṃcintya daityendraḥ śiśorvai saptavāsarāt /
vavre mahāsuro mṛtyum avalepena mohitaḥ // MatsP_148.23 //
brahmā cāsmai varaṃ dattvā yatkiṃcinmanasepsitam /
jagāma tridivaṃ devo daityo 'pi svakamālayam // MatsP_148.24 //
uttīrṇaṃ tapasastaṃ tu daityaṃ daityeśvarāstathā /
parivavruḥ sahasrākṣaṃ divi devagaṇā yathā // MatsP_148.25 //
tasminmahati rājyasthe tārake daityanandane /
ṛtavo mūrtimantaśca svakālaguṇabṛṃhitāḥ // MatsP_148.26 //
abhavankiṃkarāstasya lokapālāśca sarvaśaḥ /
kāntirdyutirdhṛtirmedhā śrīravekṣya ca dānavam // MatsP_148.27 //
parivavrurguṇākīrṇā niśchidrāḥ sarva eva hi /
kālāguruviliptāṅgaṃ mahāmukuṭabhūṣaṇam // MatsP_148.28 //
rucirāṅgadanaddhāṅgaṃ mahāsiṃhāsane sthitam /
vījayantyapsaraḥśreṣṭhā bhṛśaṃ muñcanti naiva tāḥ // MatsP_148.29 //
candrārkau dīpamārgeṣu vyajaneṣu ca mārutaḥ /
kṛtānto 'gresarastasya babhūvurmunisattamāḥ // MatsP_148.30 //
evaṃ prayāti kāle tu vitate tārakāsuraḥ /
babhāṣe sacivāndaityaḥ prabhūtavaradarpitaḥ // MatsP_148.31 //
*tāraka uvāca
rājyena kāraṇaṃ kiṃ me tv anākramya triviṣṭapam /
aniryāpya surairvairaṃ kā śāntirhṛdaye mama // MatsP_148.32 //
bhuñjate 'dyāpi yajñāṃśān amarā nāka eva hi /
viṣṇuḥ śriyaṃ na jahati tiṣṭhate ca gatabhramaḥ // MatsP_148.33 //
svasthābhiḥ svarganārībhiḥ pīḍyante 'maravallabhāḥ /
sotpalā madirāmodā divi krīḍāyaneṣu ca // MatsP_148.34 //
labdhvā janma na yaḥ kaścid ghaṭayetpauruṣaṃ naraḥ /
janma tasya vṛthā bhūtam ajanmā tu viśiṣyate // MatsP_148.35 //
mātāpitṛbhyāṃ na karoti kāmān bandhūnaśokānna karoti yo vā /
kīrtiṃ hi vā nārjayate himābhāṃ pumānsa jāto 'pi mṛto mataṃ me // MatsP_148.36 //
tasmājjayāyāmarapuṃgavānāṃ trailokyalakṣmīharaṇāya śīghram /
saṃyojyatāṃ me rathamaṣṭacakraṃ balaṃ ca me durjayadaityacakram /
dhvajaṃ ca me kāñcanapaṭṭanaddhaṃ chattraṃ ca me mauktikajālabaddham // MatsP_148.37 //
tārakasya vacaḥ śrutvā grasano nāma dānavaḥ /
senānīr daityarājasya tathā cakre balānvitaḥ // MatsP_148.38 //
āhatya bherīṃ gambhīrāṃ daityānāhūya satvaraḥ /
turagāṇāṃ sahasreṇa cakrāṣṭakavibhūṣitam // MatsP_148.39 //
śuklāmbarapariṣkāraṃ caturyojanavistṛtam /
nānākrīḍāgṛhayutaṃ gītavādyamanoharam // MatsP_148.40 //
vimānamiva devasya surabhartuḥ śatakratoḥ /
daśakoṭīśvarā daityā daityānāṃ caṇḍavikramāḥ // MatsP_148.41 //
teṣāmagresaro jambhaḥ kujambho 'nantarastataḥ /
mahiṣaḥ kuñjaro meghaḥ kālanemirnimistathā // MatsP_148.42 //
mathano jambhakaḥ śumbho daityendrā daśa nāyakāḥ /
anye 'pi śataśastasya pṛthivīdalanakṣamāḥ // MatsP_148.43 //
daityendrā girivarṣmāṇaḥ santi caṇḍaparākramāḥ /
nānāyudhapraharaṇā nānāśastrāstrapāragāḥ // MatsP_148.44 //
tārakasyābhavatketū raudraḥ kanakabhūṣaṇaḥ /
ketunā makareṇāpi senānīr grasano 'rihā // MatsP_148.45 //
paiśācaṃ yasya vadanaṃ jambhasyāsīdayomayam /
kharavidhūtalāṅgūlaṃ kujambhasyābhavaddhvaje // MatsP_148.46 //
mahiṣasya tu gomāyuḥ ketorhaimastadābhavat /
dhvāṅkṣo dhvaje tu śumbhasya kṛṣṇāyomayamucchritam // MatsP_148.47 //
anekākāravinyāsāś cānyeṣāṃ tu dhvajāstathā /
śatena śīghravegāṇāṃ vyāghrāṇāṃ hemamālinām // MatsP_148.48 //
grasanasya ratho yuktāṃ kiṅkiṇījālamālinām /
śatenāpi ca siṃhānāṃ ratho jambhasya durjayaḥ // MatsP_148.49 //
kujambhasya ratho yuktaḥ piśācavadanaiḥ kharaiḥ /
rathastu mahiṣasyoṣṭrair gajasya tu turaṃgamaiḥ // MatsP_148.50 //
meṣasya dvīpibhirbhīmaiḥ kuñjaraiḥ kālaneminaḥ /
parvatābhaiḥ samārūḍho nimirmattairmahāgajaiḥ // MatsP_148.51 //
caturdantairgandhavadbhiḥ śikṣitairmeghabhairavaiḥ /
śatahastāyataiḥ kṛṣṇais turaṃgairhemabhūṣaṇaiḥ // MatsP_148.52 //
sitacāmarajālena śobhite dakṣiṇāṃ diśam /
sitacandanacārvaṅgo nānāpuṣpasrajojjvalaḥ // MatsP_148.53 //
mathano nāma daityendraḥ pāśahasto vyarājata /
jambhakaḥ kiṅkiṇījāla-mālamuṣṭraṃ samāsthitaḥ // MatsP_148.54 //
kālaśuklamahāmeṣam ārūḍhaḥ śumbhadānavaḥ /
anye 'pi dānavā vīrā nānāvāhanagāminaḥ // MatsP_148.55 //
pracaṇḍacitrakarmāṇaḥ kuṇḍaloṣṇīṣabhūṣaṇāḥ /
nānāvidhottarāsaṅgā nānāmālyavibhūṣaṇāḥ // MatsP_148.56 //
nānāsugandhigandhāḍhyā nānābandijanastutāḥ /
nānāvādyaparispandāś cāgresaramahārathāḥ // MatsP_148.57 //
nānāśauryakathāsaktās tasminsainye mahāsurāḥ /
tadbalaṃ daityasiṃhasya bhīmarūpaṃ vyajāyata // MatsP_148.58 //
pramattacaṇḍamātaṃga-turaṃgarathasaṃkulam /
pratasthe 'marayuddhāya bahupattipatāki tat // MatsP_148.59 //
etasminnantare vāyur devadūto 'mbarālaye /
dṛṣṭvā sa dānavabalaṃ jagāmendrasya śaṃsitum // MatsP_148.60 //
sa gatvā tu sabhāṃ divyāṃ mahendrasya mahātmanaḥ /
śaśaṃsa madhye devānāṃ tatkāryaṃ samupasthitam // MatsP_148.61 //
tacchrutvā devarājastu nimīlitavilocanaḥ /
bṛhaspatimuvācedaṃ vākyaṃ kāle mahābhujaḥ // MatsP_148.62 //
*indra uvāca
samprāpto 'ti vimardo 'yaṃ devānāṃ dānavaiḥ saha /
kāryaṃ kimatra tadbrūhi nītyupāyasamanvitam // MatsP_148.63 //
etacchrutvā tu vacanaṃ mahendrasya girāṃpatiḥ /
ityuvāca mahābhāgo bṛhaspatirudāradhīḥ // MatsP_148.64 //
sāmapūrvā smṛtā nītiś caturaṅgā patākinī /
jigīṣatāṃ suraśreṣṭha sthitireṣā sanātanī // MatsP_148.65 //
sāma bhedastathā dānaṃ daṇḍaścāṅgacatuṣṭayam /
nītau kramāddeśakāla-ripuyogyakramādidam // MatsP_148.66 //
na śāntigocare lubdhaḥ krūro labdhasamāśrayaḥ /
saṃtāpitaḥ khalo yāti sādhyatāṃ bhraṣṭasaṃśayaḥ // MatsP_148.67 //
sāma daityeṣu naivāsti yataste labdhasaṃśrayāḥ /
jātidharmeṇa vā bhedyā dānaṃ prāptaśriye ca kim // MatsP_148.68 //
eko 'bhyupāyo daṇḍo 'tra bhavatāṃ yadi rocate /
durjaneṣu kṛtaṃ sāma mahadyāti ca vandhyatām // MatsP_148.69 //
bhavāditi vyavasyanti krūrāḥ sāma mahātmanām /
ṛjutāmāryabuddhitvaṃ dayānītivyatikramam // MatsP_148.70 //
manyante durjanā nityaṃ sāma cāpi bhayodayāt /
tasmād durjanam ākrāntuṃ śreyānpauruṣasaṃśrayaḥ // MatsP_148.71 //
ākrānte tu kriyā yuktā satāmetanmahāvratam /
durjanaḥ sujanatvāya kalpate na kadācana // MatsP_148.72 //
sujano 'pi svabhāvasya tyāgaṃ vāñchetkadācana /
evaṃ me budhyate buddhir yūyamatra vyavasyata // MatsP_148.73 //
evamuktaḥ sahasrākṣa evamevetyuvāca tam /
kartavyatāṃ sa saṃcintya provācāmarasaṃsadi // MatsP_148.74 //
*indra uvāca
sāvadhānena me vācaṃ śṛṇudhvaṃ nākavāsinaḥ /
bhavanto yajñabhoktāras tuṣṭātmāno 'tisāttvikāḥ // MatsP_148.75 //
sve mahimni sthitā nityaṃ jagataḥ paripālakāḥ /
bhavataścānimittena bādhane dānaveśvarāḥ // MatsP_148.76 //
teṣāṃ sāmādi naivāsti daṇḍa eva vidhīyatām /
kriyatāṃ samarodyogaḥ sainyaṃ saṃyojyatāṃ mama // MatsP_148.77 //
ādriyantāṃ ca śastrāṇi pūjyantāmastradevatāḥ /
vāhanāni ca yānāni yojayantu mamāmarāḥ // MatsP_148.78 //
yamaṃ senāpatiṃ kṛtvā śīghramevaṃ divaukasaḥ /
ityuktāḥ samanahyanta devānāṃ ye pradhānataḥ // MatsP_148.79 //
vājināmayutenājau hemaghaṇṭāpariṣkṛtam /
nānāścaryaguṇopetaṃ samprāptaṃ sarvadaivataiḥ // MatsP_148.80 //
rathaṃ mātalinā kḷptaṃ devarājasya durjayam /
yamo mahiṣamāsthāya senāgre samavartata // MatsP_148.81 //
caṇḍakiṃkaravṛndena sarvataḥ parivāritaḥ /
kalpakāloddhatajvālā-pūritāmbaralocanaḥ // MatsP_148.82 //
hutāśanaśchāgarūḍhaḥ śaktihasto vyavasthitaḥ /
pavano 'ṅkuśapāṇistu vistāritamahājavaḥ // MatsP_148.83 //
bhujagendrasamārūḍho jaleśo bhagavānsvayam /
narayuktarathe devo rākṣaseśo viyaccaraḥ // MatsP_148.84 //
tīkṣṇakhaḍgayuto bhīmaḥ samare samavasthitaḥ /
mahāsiṃharavo devo dhanādhyakṣo gadāyudhaḥ // MatsP_148.85 //
candrādityāvaśvinau ca caturaṅgabalānvitau /
rājabhiḥ sahitāstasthur gandharvā hemabhūṣaṇāḥ // MatsP_148.86 //
hemapītottarāsaṅgāś citravarmarathāyudhāḥ /
nākapṛṣṭhaśikhaṇḍāstu vaiḍūryamakaradhvajāḥ // MatsP_148.87 //
japāraktottarāsaṅgā rākṣasā raktamūrdhajāḥ /
gṛdhradhvajā mahāvīryā nirmalāyovibhūṣaṇāḥ // MatsP_148.88 //
musalāsigadāhastā rathe coṣṇīṣadaṃśitāḥ /
mahāmegharavā nāgā bhīmolkāśanihetayaḥ // MatsP_148.89 //
yakṣāḥ kṛṣṇāmbarabhṛto bhīmabāṇadhanurdharāḥ /
tāmrolūkadhvajā raudrā hemaratnavibhūṣaṇāḥ // MatsP_148.90 //
dvīpicarmottarāsaṅgaṃ niśācarabalaṃ babhau /
gārdhrapattradhvajaprāyam asthibhūṣaṇabhūṣitam // MatsP_148.91 //
musalāyudhaduṣprekṣyaṃ nānāprāṇimahāravam /
kiṃnarāḥ śvetavasanāḥ sitapattripatākinaḥ // MatsP_148.92 //
mattebhavāhanaprāyās tīkṣṇatomarahetayaḥ /
muktājālapariṣkāro haṃso rajatanirmitaḥ // MatsP_148.93 //
keturjalādhināthasya bhīmadhūmadhvajānalaḥ /
padmarāgamahāratna-viṭapaṃ dhanadasya tu // MatsP_148.94 //
dhvajaṃ samucchritaṃ bhāti gantukāmamivāmbaram /
vṛkeṇa kāṣṭhalohena yamasyāsīnmahādhvajaḥ // MatsP_148.95 //
rākṣaseśasya ketorvai pretasya mukhamābabhau /
hemasiṃhadhvajau devau candrārkāvamitadyutī // MatsP_148.96 //
kumbhena ratnacitreṇa ketur aśvinayor abhūt /
hemamātaṃgaracitaṃ citraratnapariṣkṛtam // MatsP_148.97 //
dhvajaṃ śatakratorāsīt sitacāmaramaṇḍitam /
sanāgayakṣagandharvam ahoraganiśācarā // MatsP_148.98 //
senā sā devarājasya durjayā bhuvanatraye /
koṭayastās trayastriṃśad devadevanikāyinām // MatsP_148.99 //
himācalābhe sitakarṇacāmare suvarṇapadmāmalasundarasraji /
kṛtābhirāgojjvalakuṅkumāṅkure kapolalīlālikadambasaṃkule // MatsP_148.100 //
sthitastadairāvatanāmakuñjare mahābalaścitravibhūṣaṇāmbaraḥ /
viśālavastrāṃśuvitānabhūṣitaḥ prakīrṇakeyūrabhujāgramaṇḍalaḥ /
sahasradṛgbandisahasrasaṃstutas triviṣṭape 'śobhata pākaśāsanaḥ // MatsP_148.101 //
turaṃgamātaṃgabalaughasaṃkulā sitātapatradhvajarājiśālinī /
camūśca sā durjayapattrisaṃtatā vibhāti nānāyudhayodhadustarā // MatsP_148.102 //
Matsya-Purāṇa 149
*sūta uvāca
surāsurāṇāṃ sammardas tasminnatyantadāruṇe /
tumulo 'timahānāsīt senayorubhayorapi // MatsP_149.1 //
garjatāṃ devadaityānāṃ śaṅkhabherīraveṇa ca /
tūryāṇāṃ caiva nirghoṣair mātaṃgānāṃ ca bṛṃhitaiḥ // MatsP_149.2 //
hveṣatāṃ hayavṛndānāṃ rathanemisvanena ca /
jyāghoṣeṇa ca śūrāṇāṃ tumulo 'timahānabhūt // MatsP_149.3 //
samāsādyobhaye sene parasparajayaiṣiṇām /
roṣeṇātiparītānāṃ tyaktajīvitacetasām // MatsP_149.4 //
samāsādya tu te 'nyonyaṃ prakrameṇa vilomataḥ /
rathenāsaktapādāto rathena ca turaṃgamaḥ // MatsP_149.5 //
hastī padātisaṃyukto rathinā ca kvacidrathī /
mātaṃgenāparo hastī turaṃgairbahubhirgajaḥ // MatsP_149.6 //
padātireko bahubhir gajairmattaiśca yujyate /
tataḥ prāsāśanigadā-bhindipālaparaśvadhaiḥ // MatsP_149.7 //
śaktibhiḥ paṭṭiśaiḥ śūlair mudgaraiḥ kuṇapairgaḍaiḥ /
cakraiśca śaṅkubhiścaiva tomarairaṅkuśaiḥ sitaiḥ // MatsP_149.8 //
karṇinālīkanārāca-vatsadantārdhacandrakaiḥ /
bhallaiśca śatapattraiśca śukatuṇḍaiśca nirmalaiḥ // MatsP_149.9 //
vṛṣṭiratyadbhutākārā gagane samadṛśyata /
saṃpracchādya diśaḥ sarvās tamomayamivākarot // MatsP_149.10 //
na prājñāyata te 'nyonyaṃ tasmiṃstamasi saṃkule /
alakṣyaṃ visṛjantaste hetisaṃghātamuddhatam // MatsP_149.11 //
patitaṃ senayormadhye nirīkṣante parasparam /
tato dhvajairbhujaiśchattraiḥ śirobhiśca sakuṇḍalaiḥ // MatsP_149.12 //
gajaisturaṃgaiḥ pādātaiḥ patadbhiḥ patitairapi /
ākāśasaraso bhraṣṭaiḥ paṅkajairiva bhūḥ stṛtā // MatsP_149.13 //
bhagnadantā bhinnakumbhāś chinnadīrghamahākarāḥ /
gajāḥ śalanibhāḥ petur dharaṇyāṃ rudhirasravāḥ // MatsP_149.14 //
bhagneṣādaṇḍacakrākṣā rathāśca śakalīkṛtāḥ /
petuḥ śakalatāṃ yātās turaṃgāśca sahasraśaḥ // MatsP_149.15 //
tato 'sṛghradadustārā pṛthivī samajāyata /
nadyaśca rudhirāvartā harṣadāḥ piśitāśinām /
vetālākrīḍamabhavat tatsaṃkularaṇājiram // MatsP_149.16 //
Matsya-Purāṇa 150
*sūta uvāca
atha grasanamālokya yamaḥ krodhavimūrchitaḥ /
vavarṣa śaravarṣeṇa viśeṣeṇāgnivarcasā // MatsP_150.1 //
sa viddho bahubhirbāṇair grasano 'tiparākramaḥ /
kṛtapratikṛtākāṅkṣī dhanurānamya bhairavam // MatsP_150.2 //
śataiḥ pañcabhiratyugraiḥ śarāṇāṃ yamamardayat /
sa vicintya yamo bāṇān grasanasyātipauruṣam // MatsP_150.3 //
bāṇavṛṣṭibhirugrābhir yamo grasanamardayat /
kṛtāntaśaravṛṣṭiṃ tāṃ viyati pratisarpiṇīm // MatsP_150.4 //
cicheda śaravarṣeṇa grasano dānaveśvaraḥ /
viphalāṃ tāṃ samālokya yamastāṃ śarasaṃtatim // MatsP_150.5 //
sa vicintya śaravrātaṃ grasanasya rathaṃ prati /
cikṣepa mudgaraṃ ghoraṃ tarasā tasya cāntakaḥ // MatsP_150.6 //
sa taṃ mudgaram āyāntam utplutya gaganasthitam /
jagrāha vāmahastena yāmyaṃ dānavanandanaḥ // MatsP_150.7 //
tameva mudgaraṃ gṛhya yamasya mahiṣaṃ ruṣā /
pātayāmāsa vegena sa papāta mahītale // MatsP_150.8 //
utplutyātha yamastasmān mahiṣānniṣpatiṣyataḥ /
prāsena tāḍayāmāsa grasanaṃ vadane dṛḍham // MatsP_150.9 //
sa tu prāsaprahāreṇa mūrchito nyapatadbhuvi /
grasanaṃ patitaṃ dṛṣṭvā jambho bhīmaparākramaḥ // MatsP_150.10 //
yamasya bhindipālena prahāramakaroddhṛdi /
yamastena prahāreṇa susrāva rudhiraṃ mukhāt // MatsP_150.11 //
kṛtāntaṃ marditaṃ dṛṣṭvā gadāpāṇirdhanādhipaḥ /
vṛto yakṣāyutaśatair jambhaṃ pratyudyayau ruṣā // MatsP_150.12 //
jambho ruṣā tam āyāntaṃ dānavānīkasaṃvṛtaḥ /
uvāca prājño vākyaṃ tu yathā snigdhena bhāṣitam // MatsP_150.13 //
grasano labdhasaṃjño 'tha yamasya prāhiṇodgadām /
maṇihemapariṣkārāṃ gurvīm arivimardinīm // MatsP_150.14 //
tāmapratarkyāṃ samprekṣya gadāṃ mahiṣavāhanaḥ /
gadāyāḥ pratighātārthaṃ jagaddalanabhairavam // MatsP_150.15 //
daṇḍaṃ mumoca kopena jvālāmālāsamākulam /
sa gadāṃ viyati prāpya rarāsāmbudharo yathā // MatsP_150.16 //
saṃghaṭṭamabhavattābhyāṃ śailābhyāmiva duḥsaham /
tābhyāṃ niṣpeṣanirhrāda-jaḍīkṛtadigantaram // MatsP_150.17 //
jagad vyākulatāṃ yātaṃ pralayāgamaśaṅkayā /
kṣaṇātpraśāntanirhrādaṃ jvaladulkāsamācitam // MatsP_150.18 //
niṣpeṣaṇe tayorbhīmam abhūdgaganagocaram /
nihatyātha gadāṃ daṇḍas tato grasanamūrdhani // MatsP_150.19 //
hṛtvā śriyamivānartho durvṛttasyāpataddṛḍhaḥ /
sa tu tena prahāreṇa dṛṣṭvā satimirā diśaḥ // MatsP_150.20 //
papāta bhūmau niḥsaṃjño bhūmireṇuvibhūṣitaḥ /
tato hāhāravo ghoraḥ senayorubhayorabhūt // MatsP_150.21 //
tato muhūrtamātreṇa grasanaḥ prāpya cetanām /
apaśyatsvāṃ tanuṃ dhvastāṃ vilolābharaṇāmbarām // MatsP_150.22 //
sa cāpi cintayāmāsa kṛte pratikṛtikriyām /
madvidhe vastuni puṃsi prabhoḥ paribhavodayāt // MatsP_150.23 //
mayyāśritāni sainyāni jite mayi vināśitā /
asaṃbhāvita evāstu janaḥ svacchandaceṣṭitaḥ // MatsP_150.24 //
na tu vyarthaśatodghuṣṭa-saṃbhāvitadhano naraḥ /
evaṃ saṃcintya vegena samuttasthau mahābalaḥ // MatsP_150.25 //
mudgaraṃ kāladaṇḍābhaṃ gṛhītvā girisaṃnibhaḥ /
grasano ghorasaṃkalpaḥ saṃdaṣṭauṣṭhapuṭacchadaḥ // MatsP_150.26 //
rathena tvarito gacchan nāsasādāntakaṃ raṇe /
samāsādya yamaṃ yuddhe grasano bhrāmya mudgaram // MatsP_150.27 //
vegena mahatā raudraṃ cikṣepa yamamūrdhani /
vilokya mudgaraṃ dīptaṃ yamaḥ saṃbhrāntalocanaḥ // MatsP_150.28 //
vañcayāmāsa durdharṣaṃ mudgaraṃ sa mahābalaḥ /
tasminnapasṛte dūraṃ caṇḍānāṃ bhīmakarmaṇām // MatsP_150.29 //
yāmyānāṃ kiṃkarāṇāṃ tu sahasraṃ niṣpipeṣa ha /
tatastāṃ nihatāṃ dṛṣṭvā ghorāṃ kiṃkaravāhinīm // MatsP_150.30 //
agamatparamaṃ kṣobhaṃ nānāpraharaṇodyataḥ /
grasanastu samālokya tāṃ kiṃkaramayīṃ camūm // MatsP_150.31 //
mene yamasahasrāṇi sṛṣṭāni yamamāyayā /
nigrāhya grasanaḥ senāṃ visṛjannastravṛṣṭayaḥ // MatsP_150.32 //
kalpāntaghorasaṃkāśo babhūva krodhamūrchitaḥ /
kāṃścidbibheda śūlena kāṃścidbāṇairajihmagaiḥ // MatsP_150.33 //
kāṃścit pipeṣa gadayā kāṃśca mudgaravṛṣṭibhiḥ /
kecitprāsaprahāraiśca dāruṇaistāḍitāstadā // MatsP_150.34 //
apare bahuśastasya lalamburbāhumaṇḍale /
śilābhirapare jaghnur drumairanyairmahocchrayaiḥ // MatsP_150.35 //
tasyāpare tu gātreṣu daśanairapyadaṃśayan /
apare muṣṭibhiḥ pṛṣṭhaṃ kiṃkarāḥ praharanti ca // MatsP_150.36 //
abhidrutastathā ghorair grasanaḥ krodhamūrchitaḥ /
utsṛjya gātraṃ bhūpṛṣṭhe niṣpipeṣa sahasraśaḥ // MatsP_150.37 //
kāṃścidutthāya muṣṭibhir jaghne kiṃkarasaṃśrayān /
sa tu kiṃkarayuddhena grasanaḥ śramamāptavān // MatsP_150.38 //
tamālokya yamaḥ śrāntaṃ nihatāṃ ca svavāhinīm /
ājagāma samudyamya daṇḍaṃ mahiṣavāhanaḥ // MatsP_150.39 //
grasanastu samāyāntam ājaghne gadayorasi /
acintayitvā tatkarma grasanasyāntako 'rihā // MatsP_150.40 //
jaghne rathasya mūrdhanyān vyāghrāndaṇḍena kopanaḥ /
sa ratho daṇḍamathitair vyāghrairardhair vikṛṣyate // MatsP_150.41 //
saṃśayaḥ puruṣasyeva cittaṃ daityasya tadratham /
samutsṛjya rathaṃ daityaḥ padātirdharaṇīṃ gataḥ // MatsP_150.42 //
yamaṃ bhujābhyāmādāya yodhayāmāsa dānavaḥ /
yamo 'pi śastrāṇyutsṛjya bāhuyuddheṣvavartata // MatsP_150.43 //
grasanaḥ kaṭivastraistu yamaṃ guhya baloddhataḥ /
bhrāmayāmāsa vegena pracittamiva sambhramaḥ // MatsP_150.44 //
yamo 'pi kaṇṭhe 'vaṣṭabhya daityaṃ bāhuyugena tu /
vegena bhrāmayāmāsa samutkṛṣya mahītalāt // MatsP_150.45 //
tato muṣṭibhiranyonyaṃ nirdayau tau nijaghnatuḥ /
daityendrasyātikāyatvāt tataḥ śrāntabhujo yamaḥ // MatsP_150.46 //
skandhe nidhāya daityasya mukhaṃ viśrāntimaicchata /
tamālakṣya tato daityaḥ śrāntamantakamojasā // MatsP_150.47 //
niṣpipeṣa mahīpṛṣṭhe bahuśaḥ pārṣṇipāṇibhiḥ /
yāvadyamasya vadanāt susrāva rudhiraṃ bahu // MatsP_150.48 //
nirjīvitaṃ yamaṃ dṛṣṭvā tataḥ saṃtyajya dānavaḥ /
jayaṃ prāpyoddhataṃ daityo nādaṃ muktvā mahāsvanaḥ // MatsP_150.49 //
svayaṃ sainyaṃ samāsādya tasthau giririvācalaḥ /
dhanādhipasya jambhena sāyakairmarmabhedibhiḥ // MatsP_150.50 //
diśo 'varuddhāḥ kruddhena sainyaṃ cāsya nikṛntitam /
tataḥ krodhaparītastu dhaneśo jambhadānavam // MatsP_150.51 //
hṛdi vivyādha bāṇānāṃ sahasreṇāgnivarcasām /
sārathiṃ ca śatenājau dhvajaṃ daśabhireva ca // MatsP_150.52 //
hastau ca pañcasaptatyā mārgaṇairdaśabhirdhanuḥ /
mārgaṇair barhipattrāṅgais tailadhautairajihmagaiḥ // MatsP_150.53 //
siṃhamekena taṃ tīkṣṇair vivyādha daśabhiḥ śaraiḥ /
jambhastu karma taddṛṣṭvā dhaneśasyātiduṣkaram // MatsP_150.54 //
hṛdi dhairyaṃ samālambya kiṃcitsaṃtrastamānasaḥ /
jagrāha niśitānbāṇāñ chatrumarmavibhedinaḥ // MatsP_150.55 //
ākarṇākṛṣṭacāpastu jambhaḥ krodhapariplutaḥ /
vivyādha dhanadaṃ tīkṣṇaiḥ śarairvakṣasi dānavaḥ // MatsP_150.56 //
sārathiṃ cāsya bāṇena dṛḍhenābhyahanaddhṛdi /
cicheda jyāmathaikena tailadhautena dānavaḥ // MatsP_150.57 //
tatastu niśitairbāṇair dāruṇair marmabhedibhiḥ /
vivyādhorasi vitteśaṃ daśabhiḥ krūrakarmakṛt // MatsP_150.58 //
mohaṃ paramato gacchan dṛḍhaviddho hi vittapaḥ /
sa kṣaṇāddhairyamālambya dhanurākṛṣya bhairavam // MatsP_150.59 //
kiranbāṇasahasrāṇi niśitāni dhanādhipaḥ /
diśaḥ khaṃ vidiśo bhūmīr anīkānyasurasya ca // MatsP_150.60 //
pūrayāmāsa vegena saṃchādya ravimaṇḍalam /
jambho 'pi paramekaikaṃ śarairbahubhirāhave // MatsP_150.61 //
cicheda laghusaṃdhāno dhaneśasyātipauruṣāt /
tato dhaneśaḥ saṃkruddho dānavendrasya karmaṇā // MatsP_150.62 //
vyadhamattasya sainyāni nānāsāyakavṛṣṭibhiḥ /
taddṛṣṭvā duṣkṛtaṃ karma dhanādhyakṣasya dānavaḥ // MatsP_150.63 //
gṛhītvā mudgaraṃ bhīmam āyasaṃ hemabhūṣitam /
dhanadānucarānyakṣān niṣpipeṣa sahasraśaḥ // MatsP_150.64 //
te vadhyamānā daityena muñcanto bhairavānravān /
rathaṃ dhanapateḥ sarve parivārya vyavasthitāḥ // MatsP_150.65 //
dṛṣṭvā tānarditāndevaḥ śūlaṃ jagrāha dāruṇam /
tena daityasahasrāṇi sūdayāmāsa satvaraḥ // MatsP_150.66 //
kṣīyamāṇeṣu daityeṣu dānavaḥ krodhamūrchitaḥ /
jagrāha paraśuṃ daityo mardanaṃ daityavidviṣām // MatsP_150.67 //
sa tena śitadhāreṇa dhanabhartur mahāratham /
cicheda śataśo daityo hy ākhuḥ snigdhamivāmbaram // MatsP_150.68 //
padātiratha vitteśo gadāmādāya bhairavīm /
mahāhavavimardeṣu dṛptaśatruvināśinīm // MatsP_150.69 //
adhṛṣyāṃ sarvabhūtānāṃ bahuvarṣagaṇārcitām /
nānācandanadigdhāṅgāṃ divyapuṣpavivāsitām // MatsP_150.70 //
nirmalāyomayīṃ gurvīm amoghāṃ hemabhūṣaṇām /
cikṣepa mūrdhni saṃkruddho jambhasya tu dhanādhipaḥ // MatsP_150.71 //
āyāntīṃ tāṃ samālokya taḍitsaṃghātamaṇḍitām /
daityo gadābhighātārthaṃ śastravṛṣṭiṃ mumoca ha // MatsP_150.72 //
cakrāṇi kuṇapānprāsān bhuśuṇḍīḥ paṭṭiśānapi /
hemakeyūranaddhābhyāṃ bāhubhyāṃ caṇḍavikramaḥ // MatsP_150.73 //
vyarthīkṛtya tu tānsarvān āyudhāndaityavakṣasi /
prasphurantī papātogrā maholkevādrikandare // MatsP_150.74 //
sa tayābhihato gāḍhaṃ papāta rathakūbare /
srotobhiścāsya rudhiraṃ susrāva gatacetasaḥ // MatsP_150.75 //
jambhaṃ tu nihataṃ matvā kujambho bhairavasvanaḥ /
dhanādhipasya saṃkruddho vākyenātīva kopitaḥ // MatsP_150.76 //
cakre bāṇamayaṃ jālaṃ dikṣu yakṣādhipasya tu /
cicheda bāṇajālaṃ tad ardhacandraiḥ śitaistataḥ // MatsP_150.77 //
mumoca śaravṛṣṭiṃ tu tasmai yakṣādhipo balī /
sa taṃ daityaḥ śaravrātaṃ cicheda niśitaiḥ śaraiḥ // MatsP_150.78 //
vyarthīkṛtāṃ tu tāṃ dṛṣṭvā śaravṛṣṭiṃ dhanādhipaḥ /
śaktiṃ jagrāha durdharṣāṃ hemaghaṇṭāṭṭahāsinīm // MatsP_150.79 //
bāhunā ratnakeyūra-kāntisaṃtānahāsinā /
sa tāṃ nirūpya vegena kujambhāya mumoca ha // MatsP_150.80 //
sā kujambhasya hṛdayaṃ dārayāmāsa dāruṇam /
vittehā svalpasattvasya puruṣasyeva bhāvitā // MatsP_150.81 //
athāsya hṛdayaṃ bhittvā jagāma dharaṇītalam /
tato muhūrtādasvastho dānavo dāruṇākṛtiḥ // MatsP_150.82 //
jagrāha paṭṭiśaṃ daityaḥ prāṃśuṃ śitaśilāmukham /
sa tena paṭṭiśenājau dhanadasya stanāntaram // MatsP_150.83 //
vākyena tīkṣṇarūpeṇa marmāntaravisarpiṇā /
nirbibhedābhijātasya hṛdayaṃ durjano yathā // MatsP_150.84 //
tena paṭṭiśaghātena dhaneśaḥ parimūrchitaḥ /
nipapāta rathopasthe jarjaro dhūrvaho yathā // MatsP_150.85 //
tathāgataṃ tu taṃ dṛṣṭvā dhaneśaṃ naravāhanam /
khaḍgāstro nirṛtirdevo niśācarabalānugaḥ // MatsP_150.86 //
abhidudrāva vegena kujambhaṃ bhīmavikramam /
atha dṛṣṭvā tu durdharṣaṃ kujambho rākṣaseśvaram // MatsP_150.87 //
codayāmāsa sainyāni rākṣasendravadhaṃ prati /
sa dṛṣṭvā coditāṃ senāṃ bhallanānāstrabhīṣaṇām // MatsP_150.88 //
rathādāplutya vegena bhūṣaṇadyutibhāsvaraḥ /
khaḍgena kamalānīva vikośenāmbaratviṣā // MatsP_150.89 //
cicheda ripuvaktrāṇi vicitrāṇi samantataḥ /
tiryakpṛṣṭhamadhaścordhvaṃ dīrghabāhurmahāsinā // MatsP_150.90 //
saṃdaṣṭauṣṭhapuṭāṭopa-bhrukuṭīvikaṭānanaḥ /
pracaṇḍakoparaktākṣo nyakṛntaddānavānraṇe // MatsP_150.91 //
tato niḥśeṣitaprāyāṃ vilokya svāmanīkinīm /
muktvā kujambho dhanadaṃ rākṣasendramabhidravan // MatsP_150.92 //
labdhasaṃjño 'tha jambhastu dhanādhyakṣapadānugān /
jīvagrāhānsa jagrāha baddhvā pāśaiḥ sahasraśaḥ // MatsP_150.93 //
mūrtimanti tu ratnāni vividhāni ca dānavāḥ /
vāhanāni ca divyāni vimānāni sahasraśaḥ // MatsP_150.94 //
dhaneśo labdhasaṃjño 'tha tāmavasthāṃ vilokya tu /
niḥśvasandīrghamuṣṇaṃ ca roṣāttāmravilocanaḥ // MatsP_150.95 //
dhyātvāstraṃ gāruḍaṃ divyaṃ bāṇaṃ saṃdhāya kārmuke /
mumoca dānavānīke taṃ bāṇaṃ śatrudāraṇam // MatsP_150.96 //
prathamaṃ kārmukāttasya niścerurdhūmarājayaḥ /
anantaraṃ sphuliṅgānāṃ koṭayo dīptavarcasām // MatsP_150.97 //
tato jvālākulaṃ vyoma cakārāstraṃ samantataḥ /
tataḥ krameṇa durvāraṃ nānārūpaṃ tadābhavat // MatsP_150.98 //
amūrtaścābhavalloko hy andhakārasamāvṛtaḥ /
tato 'ntarikṣe śaṃsanti tejaste tu pariṣkṛtam // MatsP_150.99 //
kujambhastatsamālocya dānavo 'tiparākramaḥ /
abhidudrāva vegena padātirdhanadaṃ nadan // MatsP_150.100 //
athābhimukham āyāntaṃ daityaṃ dṛṣṭvā dhanādhipaḥ /
babhūva sambhramāviṣṭaḥ palāyanaparāyaṇaḥ // MatsP_150.101 //
tataḥ palāyatastasya mukuṭaṃ ratnamaṇḍitam /
papāta bhūtale dīptaṃ ravibimbamivāmbarāt // MatsP_150.102 //
śūrāṇāmabhijātānāṃ bhartaryapasṛte raṇāt /
martuṃ saṃgrāmaśirasi yuktaṃ tadbhūṣaṇāgrataḥ // MatsP_150.103 //
iti vyavasya durdharṣā nānāśastrāstrapāṇayaḥ /
yuyutsavaḥ sthitā yakṣā mukuṭaṃ parivārya tam // MatsP_150.104 //
abhimānadhanā vīrā dhanadasya padānugāḥ /
tānamarṣācca samprekṣya dānavaścaṇḍapauruṣaḥ // MatsP_150.105 //
bhuśuṇḍīṃ bhairavākārāṃ gṛhītvā śailagauravām /
rakṣiṇo mukuṭasyātha niṣpipeṣa niśācarān // MatsP_150.106 //
tānpramathyātha danujo mukuṭaṃ tatsvake rathe /
samāropyāmararipur jitvā dhanadamāhave // MatsP_150.107 //
dhanāni ratnāni ca mūrtimanti tathā nidhānāni śarīriṇaśca /
ādāya sarvāṇi jagāma daityo jambhaḥ svasainyaṃ danujendrasiṃhaḥ /
dhanādhipo vai vinikīrṇamūrdhajo jagāma dīnaḥ surabharturantikam // MatsP_150.108 //
kujambhenātha saṃsakto rajanīcaranandanaḥ /
māyāmamoghāmāśritya tāmasīṃ rākṣaseśvaraḥ // MatsP_150.109 //
mohayāmāsa daityendraṃ jagatkṛtvā tamomayam /
tato viphalanetrāṇi dānavānāṃ balāni tu // MatsP_150.110 //
na śekuścalitaṃ tatra padādapi padaṃ tadā /
tato nānāstravarṣeṇa dānavānāṃ mahācamūm // MatsP_150.111 //
jaghāna ghananīhāra-timirāturavāhanām /
vadhyamāneṣu daityeṣu kujambhe mūḍhacetasi // MatsP_150.112 //
mahiṣo dānavendrastu kalpāntāmbhodasaṃnibhaḥ /
astraṃ cakāra sāvitram ulkāsaṃghātamaṇḍitam // MatsP_150.113 //
vijṛmbhatyatha sāvitre paramāstre pratāpini /
praṇāśamagamattīvraṃ tamo ghoramanantaram // MatsP_150.114 //
tato 'straṃ visphuliṅgāṅkaṃ tamaḥ kṛtsnaṃ vyanāśayat /
praphullāruṇapadmaughaṃ śaradīvāmalaṃ saraḥ // MatsP_150.115 //
tatastamasi saṃśānte daityendrāḥ prāptacakṣuṣaḥ /
cakruḥ krūreṇa manasā devānīkaiḥ sahādbhutam // MatsP_150.116 //
śastrairamarṣānnirmuktair bhujaṃgāstraṃ vinoditam /
athādāya dhanurghoram iṣūṃścāśīviṣopamān // MatsP_150.117 //
kujambho 'dhāvata kṣiptaṃ rakṣorājabalaṃ prati /
rākṣasendrastam āyāntaṃ vilokya sapadānugaḥ // MatsP_150.118 //
vivyādha niśitairbāṇaiḥ krūrāśīviṣabhīṣaṇaiḥ /
tadādānaṃ ca saṃdhānaṃ na mokṣaścāpi lakṣyate // MatsP_150.119 //
cichedāsya śaravrātān svaśarair atilāghavāt /
dhvajaṃ paramatīkṣṇena citrakarmāmaradviṣaḥ // MatsP_150.120 //
sārathiṃ cāsya bhallena rathanīḍādapātayat /
kujambhaḥ karma taddṛṣṭvā rākṣasendrasya saṃyuge // MatsP_150.121 //
roṣaraktekṣaṇayuto rathādāplutya dānavaḥ /
khaḍgaṃ jagrāha vegena śaradambaranirmalam // MatsP_150.122 //
carma codayakhaṇḍendu-daśakena vibhūṣitam /
abhyadravadraṇe daityo rakṣo 'dhipatimojasā // MatsP_150.123 //
taṃ rakṣo 'dhipatiḥ prāptaṃ mudgareṇāhanaddhṛdi /
sa tu tena prahāreṇa kṣīṇaḥ saṃbhrāntamānasaḥ // MatsP_150.124 //
tasthāvaceṣṭo danujo yathā dhīro dharādharaḥ /
sa muhūrtaṃ samāśvasto dānavendro 'tidurjayaḥ // MatsP_150.125 //
rathamāruhya jagrāha rakṣo vāmakareṇa tu /
keśeṣu nirṛtiṃ daityo jānunākramya dhiṣṭhitam // MatsP_150.126 //
tataḥ khaḍgena ca śiraś chettumaicchadamarṣaṇaḥ /
tasmiṃstadantare devo varuṇo 'pāṃpatirdrutam // MatsP_150.127 //
pāśena dānavendrasya babandha ca bhujadvayam /
tato baddhabhujaṃ daityaṃ viphalīkṛtapauruṣam // MatsP_150.128 //
tāḍayāmāsa gadayā dayāmutsṛjya pāśabhṛt /
sa tu tena prahāreṇa srotobhiḥ kṣatajaṃ vaman // MatsP_150.129 //
dadhāra rūpaṃ meghasya vidyunmālālatāvṛtam /
tadavasthāgataṃ dṛṣṭvā kujambhaṃ mahiṣāsuraḥ // MatsP_150.130 //
vyāvṛttavadane 'gādhe grastumaicchat surāvubhau /
nirṛtiṃ varuṇaṃ caiva tīkṣṇadaṃṣṭrotkaṭānanaḥ // MatsP_150.131 //
tāvabhiprāyamālakṣya tasya daityasya dūṣitam /
tyaktvā rathapathaṃ bhītau mahiṣasyātiraṃhasā // MatsP_150.132 //
bhṛśaṃ drutau javād digbhyām ubhābhyāṃ bhayavihvalau /
jagāma nirṛtiḥ kṣipraṃ śaraṇaṃ pākaśāsanam // MatsP_150.133 //
kruddhastu mahiṣo daityo varuṇaṃ samabhidrutaḥ /
tamantakamukhāsaktam ālokya himavaddyutiḥ // MatsP_150.134 //
cakre somāstraniḥsṛṣṭaṃ himasaṃghātakaṇṭakam /
vāyavyaṃ cāstramatulaṃ candraścakre dvitīyakam // MatsP_150.135 //
vāyunā tena candreṇa saṃśuṣkeṇa himena ca /
vyathitā dānavāḥ sarve śītocchinnā vipauruṣāḥ // MatsP_150.136 //
na śekuścalituṃ padbhyāṃ nāstrāṇyādātumeva ca /
mahāhimanipātena śastraiścandrapracoditaiḥ // MatsP_150.137 //
gātrāṇyasurasainyānām adahyanta samantataḥ /
mahiṣo niṣprayatnastu śītenākampitānanaḥ // MatsP_150.138 //
kakṣāvālambya pāṇibhyām upaviṣṭo hyadhomukhaḥ /
sarve te niṣpratīkārā daityāścandramasā jitāḥ // MatsP_150.139 //
raṇecchāṃ dūratastyaktvā tasthuste jīvitārthinaḥ /
tatrābravītkālanemir daityānkopena dīpitaḥ // MatsP_150.140 //
bho bhoḥ śṛṅgāriṇaḥ śarāḥ sarve śastrāstrapāragāḥ /
ekaiko 'pi jagatsarvaṃ śaktastulayituṃ bhujaiḥ // MatsP_150.141 //
ekaiko 'pi kṣamo grastuṃ jagatsarvaṃ carācaram /
ekaikasyāpi paryāptā na sarve 'pi divaukasaḥ // MatsP_150.142 //
kalāṃ pūrayituṃ yatnāt ṣoḍaśīmativikramāḥ /
kiṃ prayātāśca tiṣṭhadhvaṃ samare 'maranirjitāḥ // MatsP_150.143 //
na yuktametacchūrāṇāṃ viśeṣāddaityajanmanām /
rājā cāntarito 'smākaṃ tārako lokamārakaḥ // MatsP_150.144 //
viratānāṃ raṇādasmāt kruddhaḥ prāṇānhariṣyati /
śītena naṣṭaśrutayo bhraṣṭavākpāṭavāstathā // MatsP_150.145 //
mūkāstadābhavandaityā raṇaddaśanapaṅktayaḥ /
tāndṛṣṭvā naṣṭacetaskān daityāñchītena sāditān // MatsP_150.146 //
matvā kālakṣamaṃ kāryaṃ kālanemirmahāsuraḥ /
āśritya dānavīṃ māyāṃ vitatya svaṃ mahāvapuḥ // MatsP_150.147 //
pūrayāmāsa gaganaṃ diśo vidiśa eva ca /
nirmame dānavendreśaḥ śarīre bhāskarāyutam // MatsP_150.148 //
diśaśca māyayā caṇḍaiḥ pūrayāmāsa pāvakaiḥ /
tato jvālākulaṃ sarvaṃ trailokyamabhavatkṣaṇāt // MatsP_150.149 //
tena jvālāsamūhena himāṃśuragamacchamam /
tataḥ krameṇa vibhraṣṭaṃ śītadurdinam ābabhau // MatsP_150.150 //
tadbalaṃ dānavendrāṇāṃ māyayā kālaneminaḥ /
taddṛṣṭvā dānavānīkaṃ labdhasaṃjñaṃ divākaraḥ /
uvācāruṇamudbhrāntaḥ kopāllokaikalocanaḥ // MatsP_150.151 //
*divākara uvāca
nayāruṇa rathaṃ śīghraṃ kālanemiratho yataḥ /
vimardastatra viṣamo bhavitā śūrasaṃkṣayaḥ // MatsP_150.152 //
jita eṣa śaśāṅko 'tra yadbalaṃ vayamāśritāḥ /
ityuktaścodayāmāsa rathaṃ garuḍapūrvajaḥ // MatsP_150.153 //
prayatnavidhṛtairaśvaiḥ sitacāmaramālibhiḥ /
jagaddīpo 'tha bhagavāñ jagrāha vitataṃ dhanuḥ // MatsP_150.154 //
śarau ca dvau mahābhāgo divyāvāśīviṣadyutī /
saṃcārāstreṇa saṃdhāya bāṇamekaṃ sasarja saḥ // MatsP_150.155 //
dvitīyamindrajālena yojitaṃ pramumoca ha /
saṃcārāstreṇa rūpāṇāṃ kṣaṇāccakre viparyayam // MatsP_150.156 //
devānāṃ dānavaṃ rūpaṃ dānavānāṃ ca daivikam /
matvā surānsvakāneva jaghne ghorāstralāghavāt // MatsP_150.157 //
kālanemī ruṣāviṣṭaḥ kṛtānta iva saṃkṣaye /
kāṃścitkhaḍgena tīkṣṇena kāṃścin nārācavṛṣṭibhiḥ /
kāṃścidgadābhirghorābhiḥ kāṃścidghoraiḥ paraśvadhaiḥ // MatsP_150.158 //
śirāṃsi keṣāṃcidapātayacca bhujānrathānsārathīṃścogravegaḥ /
kāṃścit pipeṣātha rathasya vegāt kāṃścitkrudhā coddhatamuṣṭipātaiḥ // MatsP_150.159 //
raṇe vinihatāndṛṣṭvā nemiḥ svāndānavādhipaḥ /
rūpaṃ svaṃ tu prapadyanta hy asurāḥ suradharṣitāḥ // MatsP_150.160 //
kālanemī ruṣāviṣṭas teṣāṃ rūpaṃ na buddhavān /
nemidaityastu tāndṛṣṭvā kālanemimuvāca ha // MatsP_150.161 //
ahaṃ nemiḥ suro naiva kālaneme vidasva mām /
bhavatā mohitenājau nihatā bhūrivikramāḥ // MatsP_150.162 //
daityānāṃ daśalakṣāṇi durjayānāṃ surairiha /
sarvāstravāraṇaṃ muñca brāhmamastraṃ tvarānvitaḥ // MatsP_150.163 //
sa tena bodhito daityaḥ sambhramākulacetanaḥ /
yojayāmāsa bāṇaṃ hi brahmāstravihitena tu // MatsP_150.164 //
mumoca cāpi daityendraḥ sa svayaṃ surakaṇṭakaḥ /
tato 'stratejasā vyāptaṃ trailokyaṃ sacarācaram // MatsP_150.165 //
devānāṃ cābhavatsainyaṃ sarvameva bhayānvitam /
saṃcarāstraṃ ca saṃśāntaṃ svayamāyodhane babhau // MatsP_150.166 //
tasminpratihate hyastre bhraṣṭatejā divākaraḥ /
mahendrajālamāśritya cakre svāṃ koṭiśastanum // MatsP_150.167 //
visphūrjatkarasampāta-samākrāntajagattrayam /
tatāpa dānavānīkaṃ gatamajjaughaśoṇitam // MatsP_150.168 //
tataścāvarṣadanalaṃ samantād atisaṃhatam /
cakṣūṃṣi dānavendrāṇāṃ cakārāndhāni ca prabhuḥ // MatsP_150.169 //
gajānāmagalanmedaḥ petuścāpyaravā bhuvi /
turagā niḥśvasantaśca gharmārtā rathino 'pi ca // MatsP_150.170 //
itaścetaśca salilaṃ prārthayantastṛṣāturāḥ /
pracchāyaviṭapāṃścaiva girīṇāṃ gahvarāṇi ca // MatsP_150.171 //
teṣāṃ prārthayatāṃ śītaṃ drumāntaravisarpiṇām /
dāvāgniḥ prajvalaṃścaiva ghorārcirdagdhapādapaḥ /
toyārthinaḥ puro dṛṣṭvā toyaṃ kallolamālinam // MatsP_150.172 //
puraḥsthitamapi prāptuṃ na śekuravamarditāḥ /
aprāpya salilaṃ bhūmau vyāttāsyā gatacetasaḥ // MatsP_150.173 //
tatra tatra vyadṛśyanta mṛtā daityeśvarā bhuvi /
rathā gajāśca patitās turagāśca samāpitāḥ // MatsP_150.174 //
sthitā vamanto dhāvanto galadraktavasāsṛjaḥ /
dānavānāṃ sahasrāṇi vyadṛśyanta mṛtāni tu // MatsP_150.175 //
saṃkṣaye dānavendrāṇāṃ tasminmahati vartite /
prakopodbhūtatāmrākṣaḥ kālanemī ruṣāturaḥ // MatsP_150.176 //
abhavatkalpameghābhaḥ sphuradbhūriśatahradaḥ /
gambhīrāsphoṭanirhrāda-jagaddhṛdayaghaṭṭakaḥ // MatsP_150.177 //
pracchādya gaganābhogaṃ ravimāyāṃ vyanāśayat /
śītaṃ vavarṣa salilaṃ dānavendrabalaṃ prati // MatsP_150.178 //
daityāstāṃ vṛṣṭimāsādya samāśvastāstataḥ kramāt /
bījāṅkurā ivāmlānāḥ prāpya vṛṣṭiṃ dharātale // MatsP_150.179 //
tataḥ sa megharūpī tu kālanemirmahāsuraḥ /
śastravṛṣṭiṃ vavarṣogrāṃ devānīkeṣu durjayām // MatsP_150.180 //
tayā vṛṣṭyā bādhyamānā daityendrāṇāṃ mahaujasām /
gatiṃ kāṃ ca na paśyanto gāvaḥ śītārditā iva // MatsP_150.181 //
parasparaṃ vyalīyanta pṛṣṭheṣu vyastrapāṇayaḥ /
sveṣu bādhe vyalīyanta gajeṣu turageṣu ca // MatsP_150.182 //
ratheṣu tvamarāstrastās tatra tatra nililyire /
apare kuñcitairgātraiḥ svahastapihitānanāḥ // MatsP_150.183 //
itaścetaśca saṃbhrāntā babhramurvai diśo daśa /
evaṃvidhe tu saṃgrāme tumule devasaṃkṣaye // MatsP_150.184 //
dṛśyante patitā bhūmau śastrabhinnāṅgasaṃdhayaḥ /
vibhujā bhinnamūrdhānas tathā chinnorujānavaḥ // MatsP_150.185 //
viparyastarathāsaṅgā niṣpiṣṭadhvajapaṅktayaḥ /
nirbhinnāṅgaisturaṃgaistu gajaiścācalasaṃnibhaiḥ // MatsP_150.186 //
srutaraktahradairbhūmir vikṛtāvikṛtā babhau /
evamājau balī daityaḥ kālanemirmahāsuraḥ // MatsP_150.187 //
jaghne muhūrtamātreṇa gandharvāṇāṃ daśāyutam /
yakṣāṇāṃ pañca lakṣāṇi rakṣasāmayutāni ṣaṭ // MatsP_150.188 //
trīṇi lakṣāṇi jaghne sa kiṃnarāṇāṃ tarasvinām /
jaghne piśācamukhyānāṃ sapta lakṣāṇi nirbhayaḥ // MatsP_150.189 //
itareṣāmasaṃkhyātāḥ surajātinikāyinām /
jaghne sa koṭīḥ saṃkruddhaś citrāstrairastrakovidaḥ // MatsP_150.190 //
evaṃ paribhave bhīme tadā tvamarasaṃkṣaye /
saṃkruddhāvaśvinau devau citrāstrakavacojjvalau // MatsP_150.191 //
jaghnatuḥ samare daityaṃ kṛtāntānalasaṃnibham /
tamāsādya raṇe ghoram ekaikaḥ ṣaṣṭibhiḥ śaraiḥ // MatsP_150.192 //
jaghne marmasu tīkṣṇāgrair asuraṃ bhīmadarśanam /
tābhyāṃ bāṇaprahāraiḥ sa kiṃcidāyastacetanaḥ // MatsP_150.193 //
jagrāha cakramaṣṭāraṃ tailadhautaṃ raṇāntakam /
tena cakreṇa so 'śvibhyāṃ cicheda rathakūbaram // MatsP_150.194 //
jagrāhātha dhanurdaityaḥ śarāṃścāśīviṣopamān /
vavarṣa bhiṣajo mūrdhni saṃchādyākāśagocaram // MatsP_150.195 //
tāvapyastraiścichidatuḥ śitaistairdaityasāyakān /
tacca karma tayordṛṣṭvā vismitaḥ kopamāviśat // MatsP_150.196 //
mahatā sa tu kopena sarvāyomayasādanam /
jagrāha mudgaraṃ bhīmaṃ kāladaṇḍavibhīṣaṇam // MatsP_150.197 //
sa tato bhrāmya vegena cikṣepāśvirathaṃ prati /
taṃ tu mudgaram āyāntam ālokyāmbaragocaram // MatsP_150.198 //
tyaktvā rathau tu tau vegād āplutau tarasāśvinau /
tau rathau sa tu niṣpiṣya mudgaro 'calasaṃnibhaḥ // MatsP_150.199 //
dārayāmāsa dharaṇīṃ hemajālapariṣkṛtaḥ /
tasya karmāśvinau dṛṣṭvā bhiṣajau citrayodhinau // MatsP_150.200 //
vajrāstraṃ tu prakurvāte dānavendranivāraṇam /
tato vajramayaṃ varṣaṃ prāvartad atidāruṇam // MatsP_150.201 //
ghoravajraprahāraistu daityendraḥ sa pariṣkṛtaḥ /
ratho dhvajo dhanuścakraṃ kavacaṃ cāpi kāñcanam // MatsP_150.202 //
kṣaṇena tilaśo jātaṃ sarvasainyasya paśyataḥ /
taddṛṣṭvā duṣkaraṃ karma so 'śvibhyāṃ bhīmavikramaḥ // MatsP_150.203 //
nārāyaṇāstraṃ balavān mumoca raṇamūrdhani /
vajrāstraṃ śamayāmāsa dānavendro 'stratejasā // MatsP_150.204 //
tasminpraśānte vajrāstre kālanemiranantaram /
jīvagrāhaṃ grāhayitum aśvinau tu pracakrame // MatsP_150.205 //
tāvaśvinau raṇādbhītau sahasrākṣarathaṃ prati /
prayātau vepamānau tu padā śastravivarjitau // MatsP_150.206 //
tayoranugato daityaḥ kālanemirmahābalaḥ /
prāpyendrasya rathaṃ krūro daityānīkapadānugaḥ // MatsP_150.207 //
taṃ dṛṣṭvā sarvabhūtāni vitresurvihvalāni tu /
dṛṣṭvā daityasya tatkrauryaṃ sarvabhūtāni menire // MatsP_150.208 //
parājayaṃ mahendrasya sarvalokakṣayāvaham /
celuḥ śikhariṇo mukhyāḥ peturulkā nabhastalāt // MatsP_150.209 //
jagarjurjaladā dikṣu hy udbhūtāśca mahārṇavāḥ /
tāṃ bhūtavikṛtiṃ dṛṣṭvā bhagavāngaruḍadhvajaḥ // MatsP_150.210 //
vyabudhyatāhiparyaṅke yoganidrāṃ vihāya tu /
lakṣmīkarayugājasra-lālitāṅghrisaroruhaḥ // MatsP_150.211 //
śaradambaranīlābja-kāntadehachavirvibhuḥ /
kaustubhodbhāsitoraskaḥ kāntakeyūrabhāsvaraḥ // MatsP_150.212 //
vimṛśya surasaṃkṣobhaṃ vainateyaṃ samāhvayat /
āhūte 'vasthite tasmin nāgāvasthitavarṣmaṇi // MatsP_150.213 //
divyanānāstratīkṣṇārcir āruhyāgāt surānsvayam /
tatrāpaśyata devendram abhidrutamabhiplutaiḥ // MatsP_150.214 //
dānavendrairnavāmbhoda-sacchāyaiḥ pauruṣotkaṭaiḥ /
yathā hi puruṣaṃ ghorair abhāgyairvaṃśaśālibhiḥ // MatsP_150.215 //
paritrāṇāyāśu kṛtaṃ sukṣetre karma nirmalam /
athāpaśyanta daiteyā viyati jyotirmaṇḍalam // MatsP_150.216 //
sphurantamudayādristhaṃ sūryamuṣṇatviṣā iva /
prabhāvaṃ jñātumicchanto dānavāstasya tejasaḥ // MatsP_150.217 //
garutmantamapaśyantaḥ kalpāntānalasaṃnibham /
tamāsthitaṃ ca meghaugha-dyutimakṣayamacyutam // MatsP_150.218 //
tam ālokyāsurendrāstu harṣasampūrṇamānasāḥ /
ayaṃ vai devasarvasvaṃ jite 'sminnirjitāḥ surāḥ // MatsP_150.219 //
ayaṃ sa daityacakrāṇāṃ kṛtāntaḥ keśavo 'rihā /
enamāśritya lokeṣu yajñabhāgabhujo 'marāḥ // MatsP_150.220 //
ityuktvā dānavāḥ sarve parivārya samantataḥ /
nijaghnurvividhairastrais te tam āyāntam āhave // MatsP_150.221 //
kālanemiprabhṛtayo daśa daityā mahārathāḥ /
ṣaṣṭyā vivyādha bāṇānāṃ kālanemirjanārdanam // MatsP_150.222 //
nimiḥ śatena bāṇānāṃ mathano 'śītibhiḥ śaraiḥ /
jambhakaścaiva saptatyā śumbho daśabhireva ca // MatsP_150.223 //
śeṣā daityeśvarāḥ sarve viṣṇumekaikaśaḥ śaraiḥ /
daśabhiścaiva yattāste jaghnuḥ sagaruḍaṃ raṇe // MatsP_150.224 //
teṣām amṛṣya tatkarma viṣṇurdānavasūdanaḥ /
ekaikaṃ dānavaṃ jaghne ṣaḍbhiḥ ṣaḍbhirajihmagaiḥ // MatsP_150.225 //
ākarṇakṛṣṭairbhūyaśca kālanemis tribhiḥ śaraiḥ /
viṣṇuṃ vivyādha hṛdaye krodhādraktavilocanaḥ // MatsP_150.226 //
tasyāśobhanta te bāṇā hṛdaye taptakāñcanāḥ /
mayūkhānīva dīptāni kaustubhasya sphuṭatviṣaḥ // MatsP_150.227 //
tairbāṇaiḥ kiṃcidāyasto harirjagrāha mudgaram /
satataṃ bhrāmya vegena dānavāya vyasarjayat // MatsP_150.228 //
dānavendrastamaprāptaṃ viyatyeva śataiḥ śaraiḥ /
cicheda tilaśaḥ kruddho darśayanpāṇilāghavam // MatsP_150.229 //
tato viṣṇuḥ prakupitaḥ prāsaṃ jagrāha bhairavam /
tena daityasya hṛdayaṃ tāḍayāmāsa gāḍhataḥ // MatsP_150.230 //
kṣaṇena labdhasaṃjñastu kālanemirmahāsuraḥ /
śaktiṃ jagrāha tīkṣṇāgrāṃ hemaghaṇṭāṭṭahāsinīm // MatsP_150.231 //
tayā vāmabhujaṃ viṣṇor bibheda ditinandanaḥ /
bhinnaḥ śaktyā bhujastasya srutaśoṇita ābabhau // MatsP_150.232 //
padmarāgamayeneva keyūreṇa vibhūṣitaḥ /
tato viṣṇuḥ prakupito jagrāha vipulaṃ dhanuḥ // MatsP_150.233 //
saptadaśa ca nārācāṃs tīkṣṇānmarmavibhedinaḥ /
daityasya hṛdayaṃ ṣaḍbhir vivyādha ca tribhiḥ śaraiḥ // MatsP_150.234 //
caturbhiḥ sārathiṃ cāsya dhvajaṃ caikena pattriṇā /
dvābhyāṃ jyādhanuṣī cāpi bhujaṃ savyaṃ ca pattriṇā // MatsP_150.235 //
sa viddho hṛdaye gāḍhaṃ daityo hariśilīmukhaiḥ /
srutaraktāruṇaprāṃśuḥ pīḍākulitamānasaḥ // MatsP_150.236 //
cakampe māruteneva noditaḥ kiṃśukadrumaḥ /
tamākampitamālakṣya gadāṃ jagrāha keśavaḥ // MatsP_150.237 //
tāṃ ca vegena cikṣepa kālanemirathaṃ prati /
sā papāta śirasyugrā vipulā kālaneminaḥ // MatsP_150.238 //
saṃcūrṇitottamāṅgastu niṣpiṣṭamukuṭo 'suraḥ /
srutaraktaugharandhrastu srutadhāturivācalaḥ // MatsP_150.239 //
prāpatatsve rathe bhagne visaṃjñaḥ śiṣṭajīvitaḥ /
patitasya rathopasthe dānavasyācyuto 'rihā // MatsP_150.240 //
smitapūrvamuvācedaṃ vākyaṃ cakrāyudhaḥ prabhuḥ /
gacchāsura vimukto 'si sāmprataṃ jīva nirbhayaḥ // MatsP_150.241 //
tataḥ svalpena kālena ahameva tavāntakaḥ /
etacchrutvā vacastasya sārathiḥ kālaneminaḥ /
apavāhya rathaṃ dūram anayatkālaneminaḥ // MatsP_150.242 //
Matsya-Purāṇa 151
*sūta uvāca
taṃ dṛṣṭvā dānavāḥ kruddhāśceruḥ svaiḥ svairbalairvṛtāḥ /*
saraghā iva mākṣīkaharaṇe sarvatodiśam // MatsP_151.1 //*
kṛṣṇacāmarajālāḍhye sudhāviracitāṅkure /
citrapañcapatāke tu prabhinnakaraṭāmukhe // MatsP_151.2 //
parvatābhe gaje bhīme madasrāviṇi durdhare /
āruhyājau nimirdaityo hariṃ pratyudyayau balī // MatsP_151.3 //
tasyāsandānavā raudrā gajasya padarakṣiṇaḥ /
saptaviṃśatisāhasrāḥ kirīṭakavacojjvalāḥ // MatsP_151.4 //
aśvārūḍhaśca mathano jambhakaścoṣṭravāhanaḥ /
śumbho 'pi vipulaṃ meṣaṃ samāruhyāvrajadraṇam // MatsP_151.5 //
apare dānavendrāstu yattā nānāstrapāṇayaḥ /
ājaghnuḥ samare kruddhā viṣṇumakliṣṭakāriṇam // MatsP_151.6 //
parigheṇa nimirdaityo mathano mudgareṇa tu /
śumbhaḥ śūlena tīkṣṇena prāsena grasanastathā // MatsP_151.7 //
cakreṇa mahiṣaḥ kruddho jambhaḥ śaktyā mahāraṇe /
jaghnurnārāyaṇaṃ sarve śeṣāstīkṣṇaiśca mārgaṇaiḥ // MatsP_151.8 //
tānyastrāṇi prayuktāni śarīraṃ viviśurhareḥ /
gurūktānyupadiṣṭāni sacchiṣyasya śrutāviva // MatsP_151.9 //
asambhrānto raṇe viṣṇur atha jagrāha kārmukam /
śarāṃścāśīviṣākārāṃs tailadhautānajihmagān // MatsP_151.10 //
tato 'bhisaṃdhya daityāṃstān ākarṇākṛṣṭakārmukaḥ /
abhyadravadraṇe kruddho daityānīke tu pauruṣāt // MatsP_151.11 //
nimiṃ vivyādha viṃśatyā bāṇānāmagnivarcasām /
mathanaṃ daśabhirbāṇaiḥ śumbhaṃ pañcabhireva ca // MatsP_151.12 //
ekena mahiṣaṃ kruddho vivyādhorasi pattriṇā /
jambhaṃ dvādaśabhistīkṣṇaiḥ sarvāṃścaikaikaśo 'ṣṭabhiḥ // MatsP_151.13 //
tasya tallāghavaṃ dṛṣṭvā dānavāḥ krodhamūrchitāḥ /
nardamānāḥ prayatnena cakruratyadbhutaṃ raṇam // MatsP_151.14 //
cichedātha dhanurviṣṇor nimirbhallena dānavaḥ /
saṃdhyamānaṃ śaraṃ haste cicheda mahiṣāsuraḥ // MatsP_151.15 //
pīḍayāmāsa garuḍaṃ jambhastīkṣṇaistu sāyakaiḥ /
bhujaṃ tasyāhanadgāḍhaṃ śumbho bhūdharasaṃnibhaḥ // MatsP_151.16 //
chinne dhanuṣi govindo gadāṃ jagrāha bhīṣaṇām /
tāṃ prāhiṇotsa vegena mathanāya mahāhave // MatsP_151.17 //
tāmaprāptāṃ nimirbāṇaiś cicheda tilaśo raṇe /
tāṃ nāśamāgatāṃ dṛṣṭvā hīnāgre prārthanāmiva // MatsP_151.18 //
jagrāha mudgaraṃ ghoraṃ divyaratnapariṣkṛtam /
taṃ mumocātha vegena nimimuddiśya dānavam // MatsP_151.19 //
tam āyāntaṃ viyatyeva trayo daityā nyavārayan /
gadayā jambhadaityastu grasanaḥ paṭṭiśena tu // MatsP_151.20 //
śaktyā ca mahiṣo daityaḥ svapakṣajayakāṅkṣayā /
nirākṛtaṃ tamālokya durjane praṇayaṃ yathā // MatsP_151.21 //
jagrāha śaktimugrāgrām aṣṭaghaṇṭotkaṭasvanām /
jambhāya tāṃ samuddiśya prāhiṇodraṇabhīṣaṇaḥ // MatsP_151.22 //
tāmambarasthāṃ jagrāha gajo dānavanandanaḥ /
gṛhītāṃ tāṃ samālokya śikṣāmiva vivekibhiḥ // MatsP_151.23 //
dṛḍhaṃ bhārasahaṃ sāram anyadādāya kārmukam /
raudrāstramabhisaṃdhāya tasminbāṇaṃ mumoca ha // MatsP_151.24 //
tato 'stratejasā sarvaṃ vyāptaṃ lokaṃ carācaram /
tato bāṇamayaṃ sarvam ākāśaṃ samadṛśyata // MatsP_151.25 //
bhūrdiśo vidiśaścaiva bāṇajālamayā babhuḥ /
dṛṣṭvā tadastramāhātmyaṃ senanīr grasano 'suraḥ // MatsP_151.26 //
brāhmamastraṃ cakārāsau sarvāstravinivāraṇam /
tena tatpraśamaṃ yātaṃ raudrāstraṃ lokaghasmaram // MatsP_151.27 //
astre pratihate tasmin viṣṇurdānavasūdanaḥ /
kāladaṇḍāstramakarot sarvalokabhayaṃkaram // MatsP_151.28 //
saṃdhīyamāne tasmiṃstu mārutaḥ paruṣo vavau /
cakampe ca mahī devī daityā bhinnadhiyo 'bhavan // MatsP_151.29 //
tadastramugraṃ dṛṣṭvā tu dānavā yuddhadurmadāḥ /
cakrurastrāṇi divyāni nānārūpāṇi saṃyuge // MatsP_151.30 //
nārāyaṇāstraṃ grasano gṛhītvā cakraṃ nimiḥ svāstravaraṃ mumoca /
aiṣīkamastraṃ ca cakāra jambhas tatkāladaṇḍāstranivāraṇāya // MatsP_151.31 //
yāvanna saṃdhyā na daśāṃ prayānti daityeśvarāścāstranivāraṇāya /
tāvatkṣaṇenaiva jaghāna koṭīr daityeśvarāṇāṃ sagajānsahāśvān // MatsP_151.32 //
anantaraṃ śāntamabhūttadastraṃ daityāstrayogeṇa tu kāladaṇḍam /
śāntaṃ tadālokya hariḥ svaśastraṃ svavikrame manyuparītamūrtiḥ // MatsP_151.33 //
jagrāha cakraṃ tapanāyutābham ugrāramātmānamiva dvitīyam /
cikṣepa senāpataye 'bhisaṃdhya kaṇṭhasthalaṃ vajrakaṭhoramugram // MatsP_151.34 //
cakraṃ tadākāśagataṃ vilokya sarvātmanā daityavarāḥ svavīryaiḥ /
nāśaknuvanvārayituṃ pracaṇḍaṃ daivaṃ yathā karma mudhā prapannam // MatsP_151.35 //
tamapratarkyaṃ janayannajayyaṃ cakraṃ papāta grasanasya kaṇṭhe /
dvidhā tu kṛtvā grasanasya kaṇṭhaṃ tadraktadhārāruṇaghoranābhi /
jagāma bhūyo 'pi janārdanasya pāṇiṃ pravṛddhānalatulyadīpti // MatsP_151.36 //
Matsya-Purāṇa 152
tasminvinihate daitye grasane lokanāyake /
nirmaryādamayudhyanta hariṇā saha dānavāḥ // MatsP_152.1 //
paṭṭiśairmuśalaiḥ pāśair gadābhiḥ kuṇapairapi /
tīkṣṇānanaiśca nārācaiś cakraiḥ śaktibhireva ca // MatsP_152.2 //
tānastrāndānavairmuktāṃś citrayodhī janārdanaḥ /
ekaikaṃ śataśaścakre bāṇairagniśikhopamaiḥ // MatsP_152.3 //
tataḥ kṣīṇāyudhaprāṇā dānavā bhrāntacetasaḥ /
astrāṇyādātumabhavann asamarthā yadā raṇe // MatsP_152.4 //
tadā mṛtairgajairaśvair janārdanamayodhayan /
samantātkoṭiśo daityāḥ sarvataḥ pratyayodhayan // MatsP_152.5 //
bahu kṛtvā vapurviṣṇuḥ kiṃcicchāntabhujo 'bhavat /
uvāca ca garutmantaṃ tasminsutumule raṇe // MatsP_152.6 //
garutmankaccidaśrāntas tvamasminnapi sāmpratam /
yadyaśrānto 'si tadyāhi mathanasya rathaṃ prati // MatsP_152.7 //
śrānto 'syatha muhūrtaṃ tvaṃ raṇādapasṛto bhava /
ityukto garuḍastena viṣṇunā prabhaviṣṇunā // MatsP_152.8 //
āsasāda raṇe daityaṃ mathanaṃ ghoradarśanam /
daityastvabhimukhaṃ dṛṣṭvā śaṅkhacakragadādharam // MatsP_152.9 //
jaghāna bhindipālena śitabāṇena vakṣasi /
tatprahāramacintyaiva viṣṇustasminmahāhave // MatsP_152.10 //
jaghāna pañcabhirbāṇair mārjitaiśca śilāśitaiḥ /
punardaśabhir ākṛṣṭais taṃ tatāḍa stanāntare // MatsP_152.11 //
viddho marmasu daityendro haribāṇairakampata /
sa muhūrtaṃ samāśvāsya jagrāha parighaṃ tadā // MatsP_152.12 //
jaghne janārdanaṃ cāpi parigheṇāgnivarcasā /
viṣṇustena prahāreṇa kiṃcidāghūrṇito 'bhavat // MatsP_152.13 //
tataḥ krodhavivṛttākṣo gadāṃ jagrāha mādhavaḥ /
mathanaṃ sarathaṃ roṣān niṣpipeṣātha roṣataḥ // MatsP_152.14 //
sa papātātha daityendraḥ kṣayakāle 'calo yathā /
tasminnipatite bhūmau dānave vīryaśālini // MatsP_152.15 //
avasādaṃ yayurdaityāḥ kardame kariṇo yathā /
tatasteṣu vipanneṣu dānaveṣvatimāniṣu // MatsP_152.16 //
prakopādraktanayano mahiṣo dānaveśvaraḥ /
pratyudyayau hariṃ raudraḥ svabāhubalamāsthitaḥ // MatsP_152.17 //
tīkṣṇadhāreṇa śūlena mahiṣo harimardayan /
śaktyā ca garuḍaṃ vīro mahiṣo 'bhyahanaddhṛdi // MatsP_152.18 //
tato vyāvṛtya vadanaṃ mahācalaguhānibham /
grastumaicchadraṇe daityaḥ sa garutmantamacyutam // MatsP_152.19 //
athācyuto 'pi vijñāya dānavasya cikīrṣitam /
vadanaṃ pūrayāmāsa divyairastrairmahābalaḥ // MatsP_152.20 //
mahiṣasyātha sasṛje bāṇaughaṃ garuḍadhvajaḥ /
pidhāya vadanaṃ divyair divyāstraparimantritaiḥ // MatsP_152.21 //
sa tairbāṇairabhihato mahiṣo 'calasaṃnibhaḥ /
parivartitakāyo 'dhaḥ papāta na mamāra ca // MatsP_152.22 //
mahiṣaṃ patitaṃ dṛṣṭvā bhūmau provāca keśavaḥ /
mahiṣāsura mattastvaṃ vadhaṃ nāstrairihārhasi // MatsP_152.23 //
yoṣidvadhyaḥ purokto 'si sākṣātkamalayoninā /
uttiṣṭha jīvitaṃ rakṣa gacchāsmātsaṃgarāddrutam // MatsP_152.24 //
tasminparāṅmukhe daitye mahiṣe śumbhadānavaḥ /
saṃdaṣṭauṣṭhapuṭaḥ kopād bhrukuṭīkuṭilānanaḥ // MatsP_152.25 //
nirmathya pāṇinā pāṇiṃ dhanurādāya bhairavam /
sajyaṃ cakāra sa dhanuḥ śarāṃścāśīviṣopamān // MatsP_152.26 //
sa citrayodhī dṛḍhamuṣṭipātas tatastu viṣṇuṃ garuḍaṃ ca daityaḥ /
bāṇairjvaladvahniśikhānikāśaiḥ kṣiptairasaṃkhyaiḥ parighātahīnaiḥ // MatsP_152.27 //
viṣṇuśca daityendraśarāhato 'pi bhuśuṇḍimādāya kṛtāntatulyām /
tayā bhuśuṇḍyā ca pipeṣa meṣaṃ śumbhasya pattraṃ dharaṇīdharābham // MatsP_152.28 //
tasmādavaplutya hatācca meṣād bhūbhau padātiḥ sa tu daityanāthaḥ /
tato mahīsthasya hariḥ śaraughān mumoca kālānalatulyabhāsaḥ // MatsP_152.29 //
śaraistribhistasya bhujaṃ bibheda ṣaḍbhiśca śīrṣaṃ daśabhiśca ketum /
viṣṇurvikṛṣṭaiḥ śravaṇāvasānaṃ daityasya vivyādha vivṛttanetraḥ // MatsP_152.30 //
sa tena viddho vyathito babhūva daityeśvaro visrutaśoṇitaughaḥ /
tato 'sya kiṃcic calitasya dhairyād uvāca śaṅkhāmbujaśārṅgapāṇiḥ // MatsP_152.31 //
kumārivadhyo 'si raṇaṃ vimuñca śumbhāsura svalpatarairahobhiḥ /
vadhaṃ na matto 'rhasi ceha mūḍha vṛthaiva kiṃ yuddhasamutsuko 'si // MatsP_152.32 //
jambho vaco viṣṇumukhānniśamya nimiśca niṣpeṣṭumiyeṣa viṣṇum /
gadāmathodyamya nimiḥ pracaṇḍāṃ jaghāna gāḍhāṃ garuḍaṃ śirastaḥ // MatsP_152.33 //
śumbho 'pi viṣṇuṃ parigheṇa mūrdhni pramṛṣṭaratnaughavicitrabhāsā /
tau dānavābhyāṃ viṣamaiḥ prahārair nipetururvyāṃ ghanapāvakābhau // MatsP_152.34 //
tatkarma dṛṣṭvā ditijāstu sarve jagarjuruccaiḥ kṛtasiṃhanādāḥ /
dhanūṃṣi cāsphoṭya surābhighātair vyadārayanbhūmimapi pracaṇḍāḥ /
vāsāṃsi caivādudhuvuḥ pare tu dadhmuśca śaṅkhānakagomukhaughān // MatsP_152.35 //
atha saṃjñāmavāpyāśu garuḍo 'pi sakeśavaḥ /
parāṅmukho raṇāttasmāt palāyata mahājavaḥ // MatsP_152.36 //
Matsya-Purāṇa 153
*sūta uvāca
tamālokya palāyantaṃ vibhraṣṭadhvajakārmukam /
hariṃ devaḥ sahasrākṣo mene bhagnaṃ durāhave // MatsP_153.1 //
daityāṃśca muditāndṛṣṭvā kartavyaṃ nādhyagacchata /
athāyānnikaṭe viṣṇoḥ sureśaḥ pākaśāsanaḥ // MatsP_153.2 //
uvāca cainaṃ madhuraṃ protsāhaparibṛṃhakam /
kimebhiḥ krīḍase deva dānavairduṣṭamānasaiḥ // MatsP_153.3 //
durjanairlabdharandhrasya puruṣasya kutaḥ kriyāḥ /
śaktenopekṣito nīco manyate balamātmanaḥ // MatsP_153.4 //
tasmānna nīcaṃ matimān durgahīnaṃ hi saṃtyajet /
athāgresarasaṃpattyā rathino jayamāpnuyuḥ // MatsP_153.5 //
kaste sakhābhavaccāgre hiraṇyākṣavadhe vibho /
hiraṇyakaśipurdaityo vīryaśālī madoddhataḥ // MatsP_153.6 //
tvāṃ prāpyāpaśyadasuro viṣamaṃ smṛtivibhramam /
pūrve 'pyatibalā ye ca daityendrāḥ suravidviṣaḥ // MatsP_153.7 //
vināśamāgatāḥ prāpya śalabhā iva pāvakam /
yuge yuge ca daityānāṃ tvamevāntakaro hare // MatsP_153.8 //
tathaivādyeha magnānāṃ bhava viṣṇo surāśrayaḥ /
evamuktastato viṣṇur vyavardhata mahābhujaḥ // MatsP_153.9 //
ṛddhyā paramayā yuktaḥ sarvabhūtāśrayo 'rihā /
athovāca sahasrākṣaṃ kālakṣamam adhokṣajaḥ // MatsP_153.10 //
daityendrāḥ svairvadhopāyaiḥ śakyā hantuṃ hi nānyataḥ /
durjayastārako daityo muktvā saptadinaṃ śiśum // MatsP_153.11 //
kaścitstrīvadhyatāṃ prāpto vadhe 'nyasya kumārikā /
jambhastu vadhyatāṃ prāpto dānavaḥ krūravikramaḥ // MatsP_153.12 //
tasmādvīryeṇa divyena jahi jambhaṃ jagadvaram /
avadhyaḥ sarvabhūtānāṃ tvāṃ vinā sa tu dānavaḥ // MatsP_153.13 //
mayā gupto raṇe jambhaṃ jagatkaṇṭakamuddhara /
tadvaikuṇṭhavacaḥ śrutvā sahasrākṣo 'marārihā // MatsP_153.14 //
samādiśatsurānsarvān sainyasya racanāṃ prati /
yatsāraṃ sarvalokeṣu vīryasya tapaso 'pi ca // MatsP_153.15 //
tadekādaśa rudrāṃstu cakārāgresarānhariḥ /
vyālabhogāṅgasaṃnaddhā balino nīlakaṃdharāḥ // MatsP_153.16 //
candrakhaṇḍanṛmuṇḍālī-maṇḍitoruśikhaṇḍinaḥ /
śūlajvālāvaliptāṅgā bhujamaṇḍalabhairavāḥ // MatsP_153.17 //
piṅgottuṅgajaṭājūṭāḥ siṃhacarmānuṣaṅgiṇaḥ /
kapālīśādayo rudrā vidrāvitamahāsurāḥ // MatsP_153.18 //
kapālī piṅgalo bhīmo virūpākṣo vilohitaḥ /
ajeśaḥ śāsanaḥ śāstā śaṃbhuścaṇḍo dhruvastathā // MatsP_153.19 //
eta ekādaśānanta-balā rudrāḥ prabhāviṇaḥ /
pālayanto balasyāgre dārayantaśca dānavān // MatsP_153.20 //
āpyāyayantastridaśān garjanta iva cāmbudāḥ /
himācalābhe mahati kāñcanāmburuhasraji // MatsP_153.21 //
pracalaccāmare hema-ghaṇṭāsaṃghātamaṇḍite /
airāvate caturdante mātaṅge 'calasaṃsthite // MatsP_153.22 //
mahāmadajalasrāve kāmarūpe śatakratuḥ /
tasthau himagireḥ śṛṅge bhānumāniva dīptimān // MatsP_153.23 //
tasyārakṣatpadaṃ savyaṃ māruto 'mitavikramaḥ /
jugopāparamagnistu jvālāpūritadiṅmukhaḥ // MatsP_153.24 //
pṛṣṭharakṣo 'bhavadviṣṇuḥ sasainyasya śatakratoḥ /
ādityā vasavo viśve marutaścāśvināvapi // MatsP_153.25 //
gandharvā rākṣasā yakṣāḥ sakiṃnaramahoragāḥ /
nānāvidhāyudhāścitrā dadhānā hemabhūṣaṇāḥ // MatsP_153.26 //
koṭiśaḥ koṭiśaḥ kṛtvā vṛndaṃ cihnopalakṣitam /
viśrāmayantaḥ svāṃ kīrtiṃ bandivṛndapuraḥsarāḥ /
cerurdaityavadhe hṛṣṭāḥ sahendrāḥ surajātayaḥ // MatsP_153.27 //
śatakratoramaranikāyapālitā patākinī gajaśatavājināditā /
sitonnatadhvajapaṭakoṭimaṇḍitā babhūva sā ditisutaśokavardhinī // MatsP_153.28 //
āyāntīm avalokyātha surasenāṃ gajāsuraḥ /
gajarūpī mahāmbhoda-saṃghāto bhāti bhairavaḥ // MatsP_153.29 //
paraśvadhāyudho daityo daṃśitoṣṭhakasaṃpuṭaḥ /
mamarda ca raṇe devāṃś cikṣepānyānkareṇa tu // MatsP_153.30 //
parānparaśunā jaghne daityendro raudravikramaḥ /
tasya pātayataḥ senāṃ yakṣagandharvakiṃnarāḥ // MatsP_153.31 //
mumucuḥ saṃhatāḥ sarve citraśastrāstrasaṃhatim /
pāśān paraśvadhāṃścakrān bhindipālān samudgarān // MatsP_153.32 //
kuntānprāsān asīṃstīkṣṇān mudgarāṃścāpi duḥsahān /
tānsarvānso 'grasaddaityaḥ kavalāniva yūthapaḥ // MatsP_153.33 //
kopāsphālitadīrghāgra-karāsphoṭena pātayan /
vicacāra raṇe devān duṣprekṣye gajadānavaḥ // MatsP_153.34 //
yasminyasminnipatati suravṛnde gajāsuraḥ /
tasmiṃstasminmahāśabdo hāhākārakṛto 'bhavat // MatsP_153.35 //
atha vidravamāṇaṃ tad balaṃ prekṣya samantataḥ /
rudrāḥ parasparaṃ procur ahaṃkārotthitārciṣaḥ // MatsP_153.36 //
bho bho gṛhṇīta daityendraṃ mardatainaṃ hatāśrayam /
karṣatainaṃ śitaiḥ śūlair bhañjatainaṃ ca marmasu // MatsP_153.37 //
kapālī vākyamākarṇya śūlaṃ śitaśikhāmukham /
saṃmārjya vāmahastena saṃrambhavivṛtekṣaṇaḥ // MatsP_153.38 //
adhāvadbhṛkuṭīvakro daityendrābhimukho raṇe /
dṛḍhena muṣṭibandhena śūlaṃ viṣṭabhya nirmalam // MatsP_153.39 //
jaghāna kumbhadeśe tu kapālī gajadānavam /
tato daśāpi te rudrā nirmalāyomayai raṇe // MatsP_153.40 //
jaghnuḥ śūlaiśca daityendraṃ śailavarṣmāṇamāhave /
srutaśoṇitarandhrastu śitaśūlamukhārditaḥ // MatsP_153.41 //
babhau kṛṣṇacchavir daityaḥ śaradīvāmalaṃ saraḥ /
protphullāruṇanīlābja-saṃghātaḥ sarvatodiśam // MatsP_153.42 //
bhasmaśubhratanuchāyai rudrairhaṃsairivāvṛtaḥ /
upasthitārtirdaityo 'tha pracalatkarṇapallavaḥ // MatsP_153.43 //
śaṃbhuṃ bibheda daśanair nābhideśe gajāsuraḥ /
dṛṣṭvā saktaṃ tu rudrābhyāṃ nava rudrāstato 'dbhutam // MatsP_153.44 //
tatakṣurvividhaiḥ śastraiḥ śarīramamaradviṣaḥ /
nirbhayā balino yuddhe raṇabhūmau vyavasthitāḥ // MatsP_153.45 //
mṛtaṃ mahiṣamāsādya vane gomāyavo yathā /
kapālinaṃ parityajya gataścāsurapuṃgavaḥ // MatsP_153.46 //
vegena kupito daityo nava rudrānupādravat /
mamarda caraṇāghātair dantaiścāpi kareṇa ca // MatsP_153.47 //
sa taistumulayuddhena śramamāsādito yadā /
tadā kapālī jagrāha karaṃ tasyāmaradviṣaḥ // MatsP_153.48 //
bhrāmayāmāsa vegena hy atīva ca gajāsuram /
dṛṣṭvā śramāturaṃ daityaṃ kiṃcitsphuritajīvitam // MatsP_153.49 //
nirutsāhaṃ raṇe tasmin gatayuddhotsavodyamam /
tataḥ patata evāsya carma cotkṛtya bhairavam // MatsP_153.50 //
sravatsarvāṅgaraktaughaṃ cakārāmbaramātmanaḥ /
dṛṣṭvā vinihataṃ daityaṃ dānavendrā mahābalāḥ // MatsP_153.51 //
vitresurdudruvurjagmur nipetuśca sahasraśaḥ /
dṛṣṭvā kapālino rūpaṃ gajacarmāmbarāvṛtam // MatsP_153.52 //
dikṣu bhūmau tamevograṃ rudraṃ daityā vyalokayan /
evaṃ vilulite tasmin dānavendre mahābale // MatsP_153.53 //
dvipādhirūḍho daityendro hatadundubhinā tataḥ /
kalpāntāmbudharābheṇa durdhareṇāpi dānavaḥ // MatsP_153.54 //
nimirabhyapatattūrṇaṃ surasainyāni loḍayan // MatsP_153.55 //
yāṃ yāṃ nimigajo yāti diśaṃ tāṃ tāṃ savāhanā /
saṃtyajya dudruvurdevā bhayārtāstyaktahetayaḥ /
gandhena suramātaṅgā dudruvustasya hastinaḥ // MatsP_153.56 //
palāyiteṣu sainyeṣu surāṇāṃ pākaśāsanaḥ /
tasthau dikpālakaiḥ sārdham aṣṭabhiḥ keśavena ca // MatsP_153.57 //
samprāpto nimimātaṅgo yāvacchakragajaṃ prati /
tāvacchakragajo yāto muktvā nādaṃ sa bhairavam // MatsP_153.58 //
dhriyamāṇo 'pi yatnena sa raṇe naiva tiṣṭhati /
palāyite gaje tasminn ārūḍhaḥ pākaśāsanaḥ // MatsP_153.59 //
viparītamukho 'yudhyad dānavendrabalaṃ prati /
śatakratustu vajreṇa nimiṃ vakṣasyatāḍayat // MatsP_153.60 //
gadayā dantinaścāsya gaṇḍadeśe 'hanaddṛḍham /
tatprahāramacintyaiva nimirnirbhayapauruṣaḥ // MatsP_153.61 //
airāvaṇaṃ kaṭīdeśe mudgareṇābhyatāḍayat /
sa hato mudgareṇātha śakrakuñjara āhave // MatsP_153.62 //
jagāma paścāccaraṇair dharaṇīṃ bhūdharākṛtiḥ /
lāghavātkṣipramutthāya tato 'maramahāgajaḥ // MatsP_153.63 //
raṇādapasasarpāśu bhīṣito nimihastinā /
tato vāyurvavau rūkṣo bahuśarkarapāṃsulaḥ // MatsP_153.64 //
saṃmukho nimimātaṅgo javanācalakampanaḥ /
srutarakto babhau śailo ghanadhātuhrado yathā // MatsP_153.65 //
dhaneśo 'pi gadāṃ gurvīṃ tasya dānavahastinaḥ /
cikṣepa vegāddaityendro nipapātāsya mūrdhani // MatsP_153.66 //
gajo gadānipātena sa tena parimūrchitaḥ /
dantairbhittvā dharāṃ vegāt papātācalasaṃnibhaḥ // MatsP_153.67 //
patite tu gaje tasmin siṃhanādo mahānabhūt /
sarvataḥ surasainyānāṃ gajabṛṃhitabṛṃhitaiḥ // MatsP_153.68 //
hreṣāraveṇa cāśvānāṃ guṇāsphoṭaiśca dhanvinām /
gajaṃ taṃ nihataṃ dṛṣṭvā nimiṃ cāpi parāṅmukham // MatsP_153.69 //
śrutvā ca siṃhanādaṃ ca surāṇāmatikopanaḥ /
jambho jajvāla kopena pītājya iva pāvakaḥ // MatsP_153.70 //
sa surānkoparaktākṣo dhanuṣyāropya sāyakam /
tiṣṭhatetyabravīttāvat sārathiṃ cāpyacodayat // MatsP_153.71 //
vegena calatastasya tadrathasyābhavaddyutiḥ /
yathādityasahasrasyā-bhuditasyodayācale // MatsP_153.72 //
patākinā rathenājau kiṅkiṇījālamālinā /
śaśiśubhrātapatreṇa sa tena syandanena tu // MatsP_153.73 //
ghaṭṭayansurasainyānāṃ hṛdayaṃ samadṛśyata /
tam āyāntam abhiprekṣya dhanuṣyāhitasāyakaḥ // MatsP_153.74 //
śatakraturadīnātmā dṛḍhamādhatta kārmukam /
bāṇaṃ ca tailadhautāgram ardhacandramajihmagam // MatsP_153.75 //
tenāsya saśaraṃ cāpaṃ raṇe cicheda vṛtrahā /
kṣipraṃ saṃtyajya taccāpaṃ jambho dānavanandanaḥ // MatsP_153.76 //
anyatkārmukamādāya vegavadbhārasādhanam /
śarāṃścāśīviṣākārāṃs tailadhautānajihmagān // MatsP_153.77 //
śakraṃ vivyādha daśabhir jatrudeśe tu pattribhiḥ /
hṛdaye ca tribhiścāpi dvābhyāṃ ca skandhayor dvayoḥ // MatsP_153.78 //
śakro 'pi dānavendrāya bāṇajālamapīdṛśam /
aprāptāndānavendrastu śarāñchakrabhujeritān // MatsP_153.79 //
cicheda daśadhākāśe śarairagniśikhopamaiḥ /
tatastu śarajālena devendro dānaveśvaram // MatsP_153.80 //
ācchādayata yatnena varṣāsviva ghanairnabhaḥ /
daityo 'pi bāṇajālaṃ tad vyadhamatsāyakaiḥ śitaiḥ // MatsP_153.81 //
yathā vāyurghanāṭopaṃ parivārya diśo mukhe /
śakro 'tha krodhasaṃrambhān na viśeṣayate yadā // MatsP_153.82 //
dānavendraṃ tadā cakre gandharvāstraṃ mahādbhutam /
tadutthatejasā vyāptam abhūdgamanagocaram // MatsP_153.83 //
gandharvanagaraiś cāpi nānāprākāratoraṇaiḥ /
muñcadbhiradbhutākārair astravṛṣṭiṃ samantataḥ // MatsP_153.84 //
athāstravṛṣṭyā daityānāṃ hanyamānā mahācamūḥ /
jambhaṃ śaraṇamāgacchad aprameyaparākramam // MatsP_153.85 //
vyākulo 'pi svayaṃ daityaḥ sahasrākṣāstrapīḍitaḥ /
smaransādhusamācāraṃ bhītatrāṇaparo 'bhavat // MatsP_153.86 //
athāstraṃ mausalaṃ nāma mumoca ditinandanaḥ /
tato 'yomusalaiḥ sarvam abhavatpūritaṃ jagat // MatsP_153.87 //
ekaprahārakaraṇair apradhṛṣyaiḥ samantataḥ /
gandharvanagaraṃ teṣu gandharvāstravinirmitam // MatsP_153.88 //
gāndharvamastraṃ saṃdhāya surasainyeṣu cāparam /
ekaikena prahāreṇa gajānaśvānmahārathān // MatsP_153.89 //
rathāśvānso 'hanatkṣipraṃ śataśo 'tha sahasraśaḥ /
tataḥ surādhipastvāṣṭram astraṃ ca samudīrayat // MatsP_153.90 //
saṃdhyamāne tatastvāṣṭre niśceruḥ pāvakārciṣaḥ /
tato yantramayān divyān āyudhānduṣpradharṣiṇaḥ // MatsP_153.91 //
tairyantrairabhavadbaddham antarikṣe vitānakam /
vitānakena tenātha praśamaṃ mausale gate // MatsP_153.92 //
śailāstraṃ mumuce jambho yantrasaṃghātatāḍanam /
vyāmapramāṇairupalais tato varṣamavartata // MatsP_153.93 //
tvāṣṭrasya nirmitānyāśu yantrāṇi tadanantaram /
tenopalanipātena gatāni tilaśastataḥ // MatsP_153.94 //
yantrāṇi tilaśaḥ kṛtvā śailāstraṃ paramūrdhasu /
nipapātātivegenā-dārayatpṛthivīṃ tataḥ // MatsP_153.95 //
tato vajrāstram akarot sahasrākṣaḥ puraṃdaraḥ /
tadopalamahāvarṣaṃ vyaśīryata samantataḥ // MatsP_153.96 //
tataḥ praśānte śailāstre jambho bhūdharasaṃnibhaḥ /
aiṣīkamastramakarod abhīto 'tiparākramaḥ // MatsP_153.97 //
aiṣīkeṇāgamannāśaṃ vajrāstraṃ śakravallabham /
vijṛmbhatyatha caiṣīke paramāstre 'tidurdhare // MatsP_153.98 //
jajvalurdevasainyāni sasyandanagajāni tu /
dahyamāneṣvanīkeṣu tejasā surasattamaḥ // MatsP_153.99 //
āgneyamastramakarod balavānpākaśāsanaḥ /
tenāstreṇa tadastraṃ ca babhraṃśe tadanantaram // MatsP_153.100 //
tasminpratihate cāstre pāvakāstraṃ vyajṛmbhata /
jajvāla kāyaṃ jambhasya sarathaṃ ca sasārathim // MatsP_153.101 //
tataḥ pratihataḥ so 'tha daityendraḥ pratibhānavān /
vāruṇāstraṃ mumocātha śamanaṃ pāvakārciṣām // MatsP_153.102 //
tato jaladharairvyoma sphuradvidyullatākulaiḥ /
gambhīramurajadhvānair āpūritam ivāmbaram // MatsP_153.103 //
karīndrakaratulyābhir jaladhārābhir ambarāt /
patantībhirjagatsarvaṃ kṣaṇenāpūritaṃ babhau // MatsP_153.104 //
śāntamāgneyamastraṃ tat pravilokya surādhipaḥ /
vāyavyam astram akaron meghasaṃghātanāśanam // MatsP_153.105 //
vāyavyāstrabalenātha nirdhūte meghamaṇḍale /
babhūva vimalaṃ vyoma nīlotpaladalaprabham // MatsP_153.106 //
vāyunā cātighoreṇa kampitāste tu dānavāḥ /
na śekustatra te sthātuṃ raṇe 'tibalino 'pi ye // MatsP_153.107 //
tadā jambho 'bhavacchailo daśayojanavistṛtaḥ /
mārutapratighātārthaṃ dānavānāṃ bhayāpahaḥ // MatsP_153.108 //
muktanānāyudhodagra-tejo 'bhijvalitadrumaḥ /
tataḥ praśamite vāyau daityendre parvatākṛtau // MatsP_153.109 //
mahāśanīṃ vajramayīṃ mumocāśu śatakratuḥ /
tayāśanyā patitayā daityasyācalarūpiṇaḥ // MatsP_153.110 //
kandarāṇi vyaśīryanta samantānnirjharāṇi tu /
tataḥ sā dānavendrasya śailamāyā nyavartata // MatsP_153.111 //
nivṛttaśailamāyo 'tha dānavendro madotkaṭaḥ /
babhūva kuñjaro bhīmo mahāśailasamākṛtiḥ // MatsP_153.112 //
sa mamarda surānīkaṃ dantaiścāpyahanatsurān /
babhañja pṛṣṭhataḥ kāṃścit kareṇāveṣṭya dānavaḥ // MatsP_153.113 //
tataḥ kṣapayatastasya surasainyāni vṛtrahā /
astraṃ trailokyadurdharṣaṃ nārasiṃhaṃ mumoca ha // MatsP_153.114 //
tataḥ siṃhasahasrāṇi niścerurmantratejasā /
kṛṣṇadaṃṣṭrāṭṭahāsāni krakacābhanakhāni ca // MatsP_153.115 //
tairvipāṭitagātro 'sau gajamāyāṃ vyapothayat /
tataścāśīviṣo ghoro 'bhavatphaṇaśatākulaḥ // MatsP_153.116 //
viṣaniḥśvāsanirdagdhaṃ surasainyaṃ mahārathaḥ /
tato 'straṃ gāruḍaṃ cakre śakraścārubhujastadā // MatsP_153.117 //
tato garutmatastasmāt sahasrāṇi viniryayuḥ /
tairgarutmadbhirāsādya jambho bhujagarūpavān /
kṛtastu khaṇḍaśo daityaḥ sāsya māyā vyanaśyata // MatsP_153.118 //
pranaṣṭāyāṃ tu māyāyāṃ tato jambho mahāsuraḥ /
cakāra rūpamatulaṃ candrādityapathānugam /
vivṛttavadano grastum iyeṣa surapuṃgavān // MatsP_153.119 //
tato 'sya viviśurvaktraṃ samahārathakuñjarā /
surasenāviśadbhīmaṃ pātālottānatālukam // MatsP_153.120 //
sainyeṣu grasyamāneṣu dānavena balīyasā /
śakro dainyaṃ samāpannaḥ śrāntabāhuḥ savāhanaḥ // MatsP_153.121 //
kartavyatāṃ nādhyagacchat provācedaṃ janārdanam /
kimanantaramatrāsti kartavyasyāvaśeṣitam // MatsP_153.122 //
yadāśritya ghaṭāmo 'sya dānavasya yuyutsavaḥ /
tato hariruvācedaṃ vajrāyudhamudāradhīḥ // MatsP_153.123 //
na sāṃprataṃ raṇastyājyas tvayā kātarabhairavaḥ /
vardhasvāśu mahāmāyāṃ puraṃdara ripuṃ prati // MatsP_153.124 //
mayaiṣa lakṣito daityo 'dhiṣṭhitaḥ prāptapauruṣaḥ /
mā śakra mohamāgaccha kṣipramastraṃ smara prabho // MatsP_153.125 //
tataḥ śakraḥ prakupito dānavaṃ prati devarāṭ /
nārāyaṇāstraṃ prayato mumocāsuravakṣasi // MatsP_153.126 //
etasminnantare daityo vivṛtāsyo 'grasatkṣaṇāt /
trīṇi lakṣāṇi gandharvī-kiṃnaroragarākṣasān // MatsP_153.126* //
tato nārāyaṇāstraṃ tat papātāsuravakṣasi /
mahāstrabhinnahṛdayaḥ susrāva rudhiraṃ ca saḥ // MatsP_153.127 //
raṇāgāramivodgāraṃ tatyājāsuranandanaḥ /
tadastratejasā tasya rūpaṃ daityasya nāśitam // MatsP_153.128 //
tataścāntardadhe daityo viyatyanupalakṣitaḥ /
gaganasthaḥ sa daityendraḥ śastrāsanamatīndriyam // MatsP_153.129 //
mumoca surasainyānāṃ saṃhāre kāraṇaṃ param /
prāsānparaśvadhāṃścakrān bāṇānvajrānsamudgarān // MatsP_153.130 //
kuṭhārānsaha khaḍgaiśca bhindipālānayoguḍān /
vavarṣa dānavo raudro hy abandhyānakṣayānapi // MatsP_153.131 //
tairastrairdānavairmuktair devānīkeṣu bhīṣaṇaiḥ /
bāhubhirdharaṇiḥ pūrṇā śirobhiśca sakuṇḍalaiḥ // MatsP_153.132 //
ūrubhir gajahastābhaiḥ karīndrairvācalopamaiḥ /
bhagneṣādaṇḍacakrākṣai rathaiḥ sārathibhiḥ saha // MatsP_153.133 //
duḥsaṃcārābhavatpṛthvī māṃsaśoṇitakardamā /
rudhiraughahradāvartā śavarāśiśiloccayaiḥ // MatsP_153.134 //
kabandhanṛtyasaṃkule sravadvasāsrakardame jagattrayopasaṃhṛtau same samastadehinām /
śṛgālagṛdhravāyasāḥ paraṃ pramodamādadhuḥ kvacidvikṛṣṭalocanaḥ śavasya rauti vāyasaḥ // MatsP_153.135 //
vikṛṣṭapīvarāntrakāḥ prayānti jambukāḥ kvacit kvacitsthito 'tibhīṣaṇaḥ śvacañcucarvito bakaḥ /
mṛtasya māṃsamāharañchvajātayaśca saṃsthitāḥ kvacidvṛko gajāsṛjaṃ papau nilīyatāntrataḥ // MatsP_153.136 //
kvacit turaṃgamaṇḍalī vikṛṣyate śvajātibhiḥ kvacitpiśācajātakaiḥ prapītaśoṇitāsavaiḥ /
svakāminīyutairdrutaṃ pramodamattasaṃbhramair mamaitadānayānanaṃ khuro 'yamastu me priyaḥ // MatsP_153.137 //
karo 'yamabjasaṃnibho mamāstu karṇapūrakaḥ saroṣamīkṣate 'parā vapāṃ vinā priyaṃ tadā /
parā priyā hyavāpa yadbhṛtoṣṇaśoṇitāsavaṃ vikṛṣya śavacarma tatprabaddhasāndrapallavam // MatsP_153.138 //
cakāra yakṣakāminī taruṃ kuṭhārapāṭitaṃ gajasya dantamātmajaṃ pragṛhya kumbhasaṃpuṭam /
vipāṭya mauktikaṃ paraṃ priyaprasādamicchate samāṃsaśoṇitāsavaṃ papuśca yakṣarākṣasāḥ // MatsP_153.139 //
mṛtāśvakeśavāsitaṃ rasaṃ pragṛhya pāṇinā priyāvimuktajīvitaṃ samānayāsṛgāsavam /
na pathyatāṃ prayāti me gataṃ śmaśānagocaraṃ narasya tajjahātyasau praśasya kiṃnarānanam // MatsP_153.140 //
sa nāga eṣa no bhayaṃ dadhāti muktajīvito na dānavasya śakyate mayā tadekayānanam /
iti priyāya vallabhā vadanti yakṣayoṣitaḥ pare kapālapāṇayaḥ piśācayakṣarākṣasāḥ // MatsP_153.141 //
vadanti dehi dehi me mamātibhakṣyacāriṇaḥ pare 'vatīrya śoṇitāpagāsu dhautamūrtayā /
pitṝn pratarpya devatāḥ samarcayanti cāmiṣair gajoḍupe susaṃsthitāstaranti śoṇitaṃ hradam // MatsP_153.142 //
iti pragāḍhasaṃkaṭe surāsure susaṃgare bhayaṃ samujhya durjayā bhaṭāḥ sphuṭanti māninaḥ // MatsP_153.143 //
tata śakro dhaneśaśca varuṇaḥ pavano 'nalaḥ /
yamo 'pi nirṛtiścāpi divyāstrāṇi mahābalāḥ // MatsP_153.144 //
ākāśe mumucuḥ sarve dānavānabhisaṃdhya te /
astrāṇi vyarthatāṃ jagmur devānāṃ dānavānprati // MatsP_153.145 //
saṃrambheṇāpyayudhyanta saṃhatāstumulena ca /
gatiṃ na vividuścāpi śrāntā daityasya devatāḥ // MatsP_153.146 //
daityāstrabhinnasarvāṅgā hy akiṃcitkaratāṃ gatāḥ /
parasparaṃ vyalīyanta gāvaḥ śītārditā iva // MatsP_153.147 //
tadavasthānharirdṛṣṭvā devāñchakramuvāca ha /
brahmāstraṃ smara devendra yasyāvadhyo na vidyate /
viṣṇunā coditaḥ śakraḥ sasmārāstraṃ mahaujasam // MatsP_153.148 //
sampūjitaṃ nityamarātināśanaṃ samāhitaṃ bāṇamamitraghātane /
dhanuṣyajayye viniyojya buddhimān abhūttato mantrasamādhimānasaḥ // MatsP_153.149 //
sa mantramuccārya yatāntarāśayo vadhāya daityasya dhiyābhisaṃdhya tu /
vikṛṣya karṇāntam akuṇṭhadīdhitiṃ mumoca vīkṣyāmbaramārgamunmukhaḥ // MatsP_153.150 //
athāsuraḥ prekṣya mahāstramāhitaṃ vihāya māyāmavanau vyatiṣṭhata /
pravepamānena mukhena śuṣyatā balena gātreṇa ca saṃbhramākulaḥ // MatsP_153.151 //
tatastu tasyāstravarābhimantritaḥ śaro 'rdhacandrapratimo mahāraṇe /
puraṃdarasyāsanabandhutāṃ gato navārkabimbaṃ vapuṣā viḍambayan // MatsP_153.152 //
kirīṭakoṭisphuṭakāntisaṃkaṭaṃ sugandhinānākusumādhivāsitam /
prakīrṇadhūmajvalanābhamūrdhajaṃ papāta jambhasya śiraḥ sakuṇḍalam // MatsP_153.153 //
tasminvinihate jambhe dānavendrāḥ parāṅmukhāḥ /
tataste bhagnasaṃkalpāḥ prayayuryatra tārakaḥ // MatsP_153.154 //
tāṃstu trastānsamālokya śrutvāroṣamagātparam /
sa jambhadānavendraṃ tu surai raṇamukhe hatam // MatsP_153.155 //
sāvalepaṃ sasaṃrambhaṃ sagarvaṃ saparākramam /
sāviṣkāramanākāraṃ tārako bhāvamāviśat // MatsP_153.156 //
sa jaitraṃ rathamāsthāya sahasreṇa garutmatām /
saṃrambhāddānavendrastu surai raṇamukhe gataḥ // MatsP_153.157 //
sarvāyudhapariṣkāraḥ sarvāstraparirakṣitaḥ /
trailokyaṛddhisampannaḥ suvistṛtamahānanaḥ // MatsP_153.158 //
raṇāyābhyapatattūrṇaṃ sainyena mahatā vṛtaḥ /
jambhāstrakṣatasarvāṅgaṃ tyaktvairāvatadantinam // MatsP_153.159 //
sajjaṃ mātalinā guptaṃ rathamindrasya tejasā /
taptahemapariṣkāraṃ mahāratnasamanvitam // MatsP_153.160 //
caturyojanavistīrṇaṃ siddhasaṃghapariṣkṛtam /
gandharvakiṃnarodgītam apsaronṛtyasaṃkulam // MatsP_153.161 //
sarvāyudham asaṃbādhaṃ vicitraracanojjvalam /
taṃ rathaṃ devarājasya parivārya samantataḥ // MatsP_153.162 //
daṃśitā lokapālāstu tasthuḥ sagaruḍadhvajāḥ /
tataścacāla vasudhā tato rūkṣo marudvavau // MatsP_153.163 //
tato 'mbudhaya udbhūtās tato naṣṭā raviprabhā /
tatastamaḥ samudbhūtaṃ nāto 'dṛśyanta tārakāḥ // MatsP_153.164 //
tato jajvalurastrāṇi tato 'kampata vāhinī /
ekatastārako daityaḥ surasaṃghastu caikataḥ // MatsP_153.165 //
lokāvasādamekatra jagatpālanamekataḥ /
carācarāṇi bhūtāni surāsuravibhedataḥ // MatsP_153.166 //
taddvidhāpyekatāṃ yātaṃ dadṛśuḥ prekṣakā iva /
yadvastu kiṃcil lokeṣu triṣu sattāsvarūpakam /
tat tatrādṛśyad akhilaṃ khilībhūtavibhūtikam // MatsP_153.167 //
astrāṇi tejāṃsi dhanāni dhairyaṃ senābalaṃ vīryaparākramau ca /
sattvaujasāṃ tannikaraṃ babhūva surāsurāṇāṃ tapaso balena // MatsP_153.168 //
athābhimukham āyāntaṃ navabhirnataparvabhiḥ /
bāṇairanalakalpāgrair bibhidustārakaṃ hṛdi // MatsP_153.169 //
sa tānacintya daityendraḥ surabāṇāngatānhṛdi /
navabhirnavabhirbāṇaiḥ surānvivyādha dānavaḥ // MatsP_153.170 //
jagaddharaṇasambhūtaiḥ śalyairiva puraḥsaraiḥ /
tato 'cchinnaṃ śaravrātaṃ saṃgrāme mumucuḥ surāḥ // MatsP_153.171 //
anantaraṃ ca kāntānām aśrupātamivāniśam /
tadaprāptaṃ viyatyeva nāśayāmāsa dānavaḥ // MatsP_153.172 //
śarairyathā kucaritaiḥ prakhyātaṃ paramāgatam /
sunirmalaṃ kramāyātaṃ kuputraḥ svaṃ mahākulam // MatsP_153.173 //
tato nivārya tadbāṇa-jālaṃ surabhujeritam /
bāṇairvyoma diśaḥ pṛthvīṃ pūrayāmāsa dānavaḥ // MatsP_153.174 //
cicheda puṅkhadeśeṣu svake sthāne ca lāghavāt /
bāṇajālaiḥ sutīkṣṇāgraiḥ kaṅkabarhiṇavājitaiḥ // MatsP_153.175 //
karṇāntakṛṣṭairvimalaiḥ suvarṇarajatojjvalaiḥ /
śāstrārthaiḥ saṃśayaprāptān yathārthānvai vikalpitaiḥ // MatsP_153.176 //
tataḥ śatena bāṇānāṃ śakraṃ vivyādha dānavaḥ /
nārāyaṇaṃ ca saptatyā navatyā ca hutāśanam // MatsP_153.177 //
daśabhirmārutaṃ mūrdhni yamaṃ daśabhireva ca /
dhanadaṃ caiva saptatyā varuṇaṃ ca tathāṣṭabhiḥ // MatsP_153.178 //
viṃśatyā nirṛtiṃ daityaḥ punaścāṣṭābhireva ca /
vivyādha punarekaikaṃ daśabhirdaśabhiḥ śaraiḥ // MatsP_153.179 //
tathā ca mātaliṃ daityo vivyādha tribhirāśugaiḥ /
garuḍaṃ daśabhiścaiva sa vivyādha patatribhiḥ // MatsP_153.180 //
punaśca daityo devānāṃ tilaśo nataparvabhiḥ /
cakāra varmajātāni cicheda ca dhanūṃṣi tu /
tato vikavacā devā vidhanuṣkāḥ śaraiḥ kṛtāḥ // MatsP_153.181 //
athānyāni cāpāni tasminsaroṣā raṇe lokapālā gṛhītvā samantāt /
śarairakṣayairdānavendraṃ tatakṣus tadā dānavo 'marṣasaṃraktanetraḥ // MatsP_153.182 //
śarānagnikalpānvavarṣāmarāṇāṃ tato bāṇamādāya kalpānalābham /
jaghānorasi kṣipramindraṃ subāhuṃ mahendro vyakampadrathopastha eva // MatsP_153.183 //
vilokyāntarikṣe sahasrārkabimbaṃ punardānavo viṣṇumudbhūtavīryam /
śarābhyāṃ jaghānāṃsamūle salīlaṃ tataḥ keśavasyāpatacchārṅgamagre // MatsP_153.184 //
tatastārakaḥ pretanāthaṃ pṛṣatkair vasuṃ tasya savye smarankṣudrabhāvam /
śarairagnikalpairjaleśasya kāyaṃ raṇe 'śoṣayaddurjayo daityarājaḥ // MatsP_153.185 //
śarairagnikalpaiścakārāśu daityas tathā rākṣasānbhītabhītāndiśāsu /
pṛṣatkaiśca rūkṣairvikāraprayuktaṃ cakārānilaṃ līlayaivāsureśaḥ // MatsP_153.186 //
kṣaṇāllabdhacittāḥ svayaṃ viṣṇuśakrānalādyāḥ susaṃhatya tīkṣṇaiḥ pṛṣatkaiḥ /*
pracakruḥ pracaṇḍena daityena sārdhaṃ mahāsaṃgaraṃ saṃgaragrāsakalpam // MatsP_153.187 //*
athānamya cāpaṃ haristīkṣṇabāṇair hanatsārathiṃ daityarājasya hṛdyam /
dhvajaṃ dhūmaketuḥ kirīṭaṃ mahendro dhaneśo dhanuḥ kāñcanānaddhapṛṣṭham /
yamo bāhudaṇḍaṃ rathāṅgāni vāyur niśācāriṇām īśvarasyāpi varma // MatsP_153.188 //
dṛṣṭvā tadyuddhamamarair akṛtrimaparākramam /
daityanāthaḥ kṛtaṃ saṃkhye svabāhuyugabāndhavaḥ // MatsP_153.189 //
mumoca mudgaraṃ bhīmaṃ sahasrākṣāya saṃgare /
dṛṣṭvā mudgaram āyāntam anivāryamathāmbare // MatsP_153.190 //
rathādāplutya dharaṇīm agamatpākaśāsanaḥ /
mudgaro 'pi rathopasthe papāta paruṣasvanaḥ // MatsP_153.191 //
sa rathaṃ cūrṇayāmāsa na mamāra ca mātaliḥ /
gṛhītvā paṭṭiśaṃ daityo jaghānorasi keśavam // MatsP_153.192 //
skandhe garutmataḥ so 'pi niṣasāda vicetanaḥ /
khaḍgena rākṣasendrasya nicakarta ca vāhanam // MatsP_153.193 //
yamaṃ ca pātayāmāsa bhūmau daityo bhuśuṇḍinā /
vahniṃ ca bhindipālena tāḍayāmāsa mūrdhani // MatsP_153.194 //
vāyuṃ ca dorbhyāmutkṣipya pātayāmāsa bhūtale /
dhaneśaṃ ca dhanuṣkoṭyā kuṭṭayāmāsa kopanaḥ // MatsP_153.195 //
tato devanikāyānām ekaikaṃ samare tataḥ /
jaghānāstrairasaṃkhyeyair daityendro 'mitavikramaḥ // MatsP_153.196 //
labdhasaṃjñaḥ kṣaṇādviṣṇuś cakraṃ jagrāha durdharam /
dānavendravasāsiktaṃ piśitāśanakonmukham // MatsP_153.197 //
mumoca dānavendrasya dṛḍhaṃ vakṣasi keśavaḥ /
papāta cakraṃ daityasya hṛdaye bhāskaradyuti // MatsP_153.198 //
vyaśīryata tataḥ kāye nīlotpalamivāśmani /
tato vajraṃ mahendrastu pramumocārcitaṃ ciram // MatsP_153.199 //
yasmiñjayāśā śakrasya dānavendraraṇe tvabhūt /
tārakasya susaṃprāpya śarīraṃ śauryaśālinaḥ // MatsP_153.200 //
vyaśīryata vikīrṇārciḥ śatadhā khaṇḍatāṃ gatam /
vināśamagamanmuktaṃ vāyunāsuravakṣasi // MatsP_153.201 //
jvalitaṃ jvalanābhāsam aṅkuśaṃ kuliśaṃ yathā /
vināśamāgataṃ dṛṣṭvā vāyuścāṅkuśamāhave // MatsP_153.202 //
ruṣṭaḥ śailendramutpāṭya puṣpitadrumakandaram /
cikṣepa dānavendrāya pañcayojanavistṛtam // MatsP_153.203 //
mahīdharaṃ tam āyāntaṃ daityaḥ smitamukhastadā /
jagrāha vāmahastena bālakandukalīlayā // MatsP_153.204 //
tato daṇḍaṃ samudyamya kṛtāntaḥ krodhamūrchitaḥ /
daityendraṃ mūrdhni cikṣepa bhrāmya vegena durjayaḥ // MatsP_153.205 //
so 'surasyāpatanmūrdhni daityastaṃ ca na buddhavān /
kalpāntadahanālokām ajayyāṃ jvalanastataḥ // MatsP_153.206 //
śaktiṃ cikṣepa durdharṣāṃ dānavendrāya saṃyuge /
navā śirīṣamāleva sāsya vakṣasyarājata // MatsP_153.207 //
tataḥ khaḍgaṃ samākṛṣya kośād ākāśanirmalam /
bhāsitāsitadigbhāgaṃ lokapālo 'pi nirṛtiḥ // MatsP_153.208 //
cikṣepa dānavendrāya tasya mūrdhni papāta ca /
patitaścāgamatkhaḍgaḥ sa śīghraṃ śatakhaṇḍatām // MatsP_153.209 //
jaleśastūgradurdharṣaṃ viṣapāvakabhairavam /
mumoca pāśaṃ daityasya bhujabandhābhilāṣukaḥ // MatsP_153.210 //
sa daityabhujamāsādya sarpaḥ sadyo vyapadyata /
sphuṭitakrakacakrūra-daśanālir mahāhanuḥ // MatsP_153.211 //
tato 'śvinau samarutaḥ sasādhyāḥ samahoragāḥ /
yakṣarākṣasagandharvā divyanānāstrapāṇayaḥ // MatsP_153.212 //
jaghnurdaityeśvaraṃ sarve sambhūya sumahābalāḥ /
na cāstrāṇyasya sajanti gātre vajrācalopame // MatsP_153.213 //
tato rathādavaplutya tārako dānavādhipaḥ /
jaghāna koṭiśo devān karapārṣṇibhireva ca // MatsP_153.214 //
hataśeṣāṇi sainyāni devānāṃ vipradudruvuḥ /
diśo bhītāni saṃtyajya raṇopakaraṇāni tu // MatsP_153.215 //
lokapālāṃstato daityo babandhendramukhānraṇe /
sakeśavāndṛḍhaiḥ pāśaiḥ paśumāraḥ paśūniva // MatsP_153.216 //
sa bhūyo rathamāsthāya jagāma svakamālayam /
siddhagandharvasaṃghuṣṭa-vipulācalamastakam // MatsP_153.217 //
stūyamāno ditisutair apsarobhirvinoditaḥ /
trailokyalakṣmīstaddeśe prāviśatsvapuraṃ yathā // MatsP_153.218 //
niṣasādāsane padma-rāgaratnavinirmite /
tataḥ kiṃnaragandharva-nāganārīvinoditaiḥ /
kṣaṇaṃ vinodyamānastu pracalanmaṇikuṇḍalaḥ // MatsP_153.219 //
Matsya-Purāṇa 154
*sūta uvāca
prādurāsītpratīhāraḥ śubhranīlāmbujāmbaraḥ /
sa jānubhyāṃ mahīṃ gatvā pihitāsyaḥ svapāṇinā // MatsP_154.1 //
uvācānāvilaṃ vākyam alpākṣaraparisphuṭam /
daityendramarkavṛndānāṃ bibhrataṃ bhāsvaraṃ vapuḥ // MatsP_154.2 //
kālanemiḥ surānbaddhāṃś cādāya dvāri tiṣṭhati /
sa vijñāpayati stheyaṃ kva bandibhiriti prabho // MatsP_154.3 //
tanniśamyābravīddaityaḥ pratīhārasya bhāṣitam /
yatheṣṭaṃ sthīyatāmebhir gṛhaṃ me bhuvanatrayam // MatsP_154.4 //
kevalaṃ pāśabandhena vimuktairavilambitam /
evaṃ kṛte tato devā dūyamānena cetasā // MatsP_154.5 //
jagmurjagadguruṃ draṣṭuṃ śaraṇaṃ kamalodbhavam /
niveditāste śakrādyāḥ śirobhirdharaṇiṃ gatāḥ /
tuṣṭuvuḥ spaṣṭavarṇārthair vacobhiḥ kamalāsanam // MatsP_154.6 //
*devā ūcuḥ
tvamoṃkāro 'syaṅkurāya prasūto viśvasyātmānantabhedasya pūrvam /
sambhūtasyānantaraṃ sattvamūrte saṃhārecchoste namo rudramūrte // MatsP_154.7 //
vyaktiṃ nītvā tvaṃ vapuḥ svaṃ mahimnā tasmādaṇḍāt sābhidhānādacintyaḥ /
dyāvāpṛthvyor ūrdhvakhaṇḍāvarāmyāṃ hy aṇḍādasmāttvaṃ vibhāgaṃ karoṣi // MatsP_154.8 //
vyaktaṃ merau yajjanāyustavābhūd evaṃ vidmastvatpraṇītaścakāsti /
vyaktaṃ devā janmanaḥ śāśvatasya dyauste mūrdhā locane candrasūryau // MatsP_154.9 //
vyālāḥ keśāḥ śrotrarandhrā diśaste pādau bhūmirnābhirandhre samudrāḥ /
māyākāraḥ kāraṇaṃ tvaṃ prasiddho vedaiḥ śānto jyotiṣā tvaṃ vimuktaḥ // MatsP_154.10 //
vedārtheṣu tvāṃ vivṛṇvanti buddhvā hṛtpadmāntaḥsaṃniviṣṭaṃ purāṇam /
tvāmātmānaṃ labdhayogā gṛṇanti sāṃkhyairyāstāḥ sapta sūkṣmāḥ praṇītāḥ // MatsP_154.11 //
tāsāṃ heturyāṣṭamī cāpi gītā tasyāṃ tasyāṃ gīyase vai tvamantam /
dṛṣṭvā mūrtiṃ sthūlasūkṣmāṃ cakāra devairbhāvāḥ kāraṇaiḥ kaiściduktāḥ // MatsP_154.12 //
sambhūtāste tvatta evādisarge bhūyastāṃ tāṃ vāsanāṃ te 'bhyupeyuḥ /
tvatsaṃkalpenāntamāyāptigūḍhaḥ kālo meyo dhvastasaṃkhyāvikalpaḥ // MatsP_154.13 //
bhāvābhāvavyaktisaṃhārahetus tvaṃ so 'nantastasya kartāsi cātman /
ye 'nye sūkṣmāḥ santi tebhyo 'bhigītaḥ sthūlā bhāvāścāvṛtāraśca teṣām // MatsP_154.14 //
tebhyaḥ sthūlaistaiḥ purāṇaiḥ pratīto bhūtaṃ bhavyaṃ caivamudbhūtibhājām /
bhāve bhāve bhāvitaṃ tvā yunakti yuktaṃ yuktaṃ vyaktibhāvānnirasya /
itthaṃ devo bhaktibhājāṃ śaraṇyas trātā goptā no bhavānantamūrtiḥ // MatsP_154.15 //
viremuramarāḥ stutvā brahmāṇamavikāriṇam /
tasthurmanobhir iṣṭārtha-samprāptiprārthanāstataḥ // MatsP_154.16 //
evaṃ stuto viriñcistu prasādaṃ paramaṃ gataḥ /
amarānvaradenāha vāmahastena nirdiśan // MatsP_154.17 //
*brahmovāca
nārī yābhartṛkākasmāt tanuste tyaktabhūṣaṇā /
na rājate tathā śakra mlānavaktraśiroruhā // MatsP_154.18 //
hutāśanavimukto 'pi na dhūmena virājase /
bhasmaneva praticchanno dagdhadāvaściroṣitaḥ // MatsP_154.19 //
yamāmayamaye naiva śarīre tvaṃ virājase /
daṇḍasyālambaneneva hy akṛcchrastu pade pade // MatsP_154.20 //
rajanīcaranātho 'pi kiṃ bhīta iva bhāṣase /
rākṣasendra kṣatārāte tvamarātikṣato yathā // MatsP_154.21 //
tanuste varuṇocchuṣkā parītasyeva vahninā /
vimuktarudhiraṃ pāśaṃ phaṇibhiḥ pravilokayan // MatsP_154.22 //
vāyo bhavān vicetaskas tvaṃ snigdhairiva nirjitaḥ /
kiṃ tvaṃ bibheṣi dhanada saṃnyasyaiva kuberatām // MatsP_154.23 //
rudrāstriśūlinaḥ santo vadadhvaṃ bahuśūlatām /
bhavantaḥ kena tatkṣiptaṃ tejastu bhavatāmapi // MatsP_154.24 //
akiṃcitkaratāṃ yātaḥ karaste na vibhāsate /
alaṃ nīlotpalābhena cakreṇa madhusūdana // MatsP_154.25 //
kiṃ tvayānudarālīna- bhuvanapravilokanam /
kriyate stimitākṣeṇa bhavatā viśvatomukha // MatsP_154.26 //
evamuktāḥ surāstena brahmaṇā brahmamūrtinā /
vācāṃ pradhānabhūtatvān mārutaṃ tamacodayan // MatsP_154.27 //
atha viṣṇumukhairdevaiḥ śvasanaḥ pratibodhitaḥ /
caturmukhaṃ tadā prāha carācaraguruṃ vibhum // MatsP_154.28 //
na tu vetsi carācarabhūtagataṃ bhavabhāvamatīva mahānucchritaḥ prabhavaḥ /*
punararthivaco 'bhivistṛtaśravaṇopamakautukabhāvakṛtaḥ // MatsP_154.29 //*
tvamananta karoṣi jagadbhavatāṃ sacarācaragarbhavibhinnaguṇām /
amarāsurametadaśeṣamapi tvayi tulyamaho janako 'si yataḥ // MatsP_154.30 //
piturasti tathāpi manovikṛtiḥ saguṇo viguṇo balavānabalaḥ /
bhavato varalābhanivṛttabhayaḥ kuliśāṅgasuto ditijo 'tibalaḥ // MatsP_154.31 //
sacarācaranirmathane kimiti kitavastu kṛto vihito bhavatā /
kila deva tvayā sthitaye jagatāṃ mahadadbhutacitraviciguṇāḥ // MatsP_154.32 //
api tuṣṭikṛtaḥ śrutakāmaphalā vihitā dvijanāyaka devagaṇāḥ /
api nākamabhūtkila yajñabhujāṃ bhavato viniyogavaśātsatatam // MatsP_154.33 //
apahṛtya vimānagaṇaṃ sa kṛto ditijena mahāmarubhūmisamaḥ /
kṛtavānasi sarvaguṇātiśayaṃ yamaśeṣamahīdhararājatayā // MatsP_154.34 //
samamiṅgitabhāvavidhiḥ sa girir gaganena sadocchrayatāṃ hi gataḥ /
adhivāsavihāravidhāvucito ditijane pavikṣataśṛṅgataṭaḥ // MatsP_154.35 //
pariluṇṭhitaratnaguhānivaho bahudaityasabhāśrayatāṃ gamitaḥ /
surarāja sa tasya bhayena gataṃ vyadadhādaśarīra ito 'pi vṛthā // MatsP_154.36 //
upayogyatayā vivṛtaṃ suciraṃ vimaladyutipūritadigvadanam /
bhavataiva vinirmitamādiyuge surahetisamūham anutthamidam // MatsP_154.37 //
ditijasya śarīramavāpya gataṃ śatadhā matibhedamivālpamanāḥ /
āsāradhūlidhvastāṅgā dvārasthāḥ smaḥ kadarthinaḥ /
labdhapraveśāḥ kṛcchreṇa vayaṃ tasyāmaradviṣaḥ // MatsP_154.38 //
sabhāyāmamarā deva nikṛṣṭe 'pyupaveśitāḥ /
vetrahastair ajalpantas tato 'pahasitāstu taiḥ // MatsP_154.39 //
mahārthāḥ siddhasarvārthā bhavantaḥ svalpabhāṣiṇaḥ /
cāṭuyuktamatho karma hy amarā bahu bhāṣata // MatsP_154.40 //
samayaṃ daityasiṃhasya saśakrasya nu saṃsthitāḥ /
vadateti ca daityasya preṣyairvihasitā bahu // MatsP_154.41 //
ṛtavo mūrtimantastam upāsante hyaharniśam /
kṛtāparādhasaṃtrāsaṃ na tyajanti kadācana // MatsP_154.42 //
tantrītrayalayopetaṃ siddhagandharvakiṃnaraiḥ /
surāgam upadhā nityaṃ gīyate tasya veśmasu // MatsP_154.43 //
hantākṛtopakaraṇair mitrāṇi gurulāghavaiḥ /
śaraṇāgatasaṃtyāgī tyaktasatyapariśrayaḥ // MatsP_154.44 //
iti niḥśeṣamathavā niḥśeṣaṃ vai na śakyate /
tasyāvinayamākhyātuṃ sraṣṭā tatra parāyaṇam // MatsP_154.45 //
ityuktaḥ svātmabhūrdevaḥ surairdaityaviceṣṭitam /
surānuvāca bhagavāṃs tataḥ smitamukhāmbujaḥ // MatsP_154.46 //
*brahmovāca
avadhyastārako daityaḥ sarvairapi surāsuraiḥ /
yasya vadhyaḥ sa nādyāpi jātastribhuvane pumān // MatsP_154.47 //
mayā sa varadānena chandayitvā nivāritaḥ /
tapasaḥ sāṃprataṃ rājā trailokyadahanātmakāt // MatsP_154.48 //
sa ca vavre vadhaṃ daityaḥ śiśutaḥ saptavāsarāt /
sa saptadivaso bālaḥ śaṃkarādyo bhaviṣyati // MatsP_154.49 //
tārakasya nihantā sa bhāskarābho bhaviṣyati /
sāṃprataṃ cāpyapatnīkaḥ śaṃkaro bhagavānprabhuḥ // MatsP_154.50 //
yaccāhamuktavānyasyā hy uttānakaratā sadā /
uttāno varadaḥ pāṇir eṣa devyāḥ sadaiva tu // MatsP_154.51 //
himācalasya duhitā sā tu devī bhaviṣyati /
tasyāḥ sakāśādyaḥ śarvas tv araṇyāṃ pāvako yathā // MatsP_154.52 //
janayiṣyati taṃ prāpya tārako 'bhibhaviṣyati /
mayāpyupāyaḥ sa kṛto yathaivaṃ hi bhaviṣyati // MatsP_154.53 //
śeṣaścāpyasya vibhavo vinaśyettadanantaram /
stokakālaṃ pratīkṣadhvaṃ nirviśaṅkena cetasā // MatsP_154.54 //
ityuktāstridaśāstena sākṣātkamalajanmanā /
jagmustaṃ praṇipatyeśaṃ yathāyogaṃ divaukasaḥ // MatsP_154.55 //
tato gateṣu deveṣu brahmā lokapitāmahaḥ /
niśāṃ sasmāra bhagavān svatanoḥ pūrvasaṃbhavām // MatsP_154.56 //
tato bhagavatī rātrir upatasthe pitāmaham /
tāṃ vivikte samālokya brahmovāca vibhāvarīm // MatsP_154.57 //
*brahmovāca
vibhāvari mahatkāyaṃ vibudhānāmupasthitam /
tatkartavyaṃ tvayā devi śṛṇu kāryasya niścayam // MatsP_154.58 //
tārako nāma daityendraḥ suraketuranirjitaḥ /
tasyābhāvāya bhagavāñ janayiṣyati ceśvaraḥ // MatsP_154.59 //
sutaṃ sa bhavitā tasya tārakasyāntakārakaḥ /
śaṃkarasyābhavatpatnī satī dakṣasutā tu yā // MatsP_154.60 //
sā mṛtā kupitā devī kasmiṃścitkāraṇāntare /
bhavitā himaśailasya duhitā lokabhāvinī // MatsP_154.61 //
viraheṇa harastasyā matvā śūnyaṃ jagattrayam /
tapasyanhimaśailasya kandare siddhasevite // MatsP_154.62 //
pratīkṣamāṇastajjanma kaṃcitkālaṃ nivatsyati /
tayoḥ sutaptatapasor bhavitā yo mahābalaḥ // MatsP_154.63 //
sa bhaviṣyati daityasya tārakasya vināśakaḥ /
jātamātrā tu sā devī svalpasaṃjñā ca bhāminī // MatsP_154.64 //
virahotkaṇṭhitā gāḍhaṃ harasaṃgamalālasā /
tayoḥ sutaptatapasoḥ saṃyogaḥ syācchubhānane // MatsP_154.65 //
tatastābhyāṃ tu janitaḥ svalpo vākkalaho bhavet /
tato 'pi saṃśayo bhūyas tārakaṃ prati dṛśyate // MatsP_154.66 //
tayoḥ saṃyuktayostasmāt suratāsaktikāraṇe /
vighnastvayā vidhātavyo yathā tābhyāṃ tathā śṛṇu // MatsP_154.67 //
garbhasthāne ca tanmātuḥ svena rūpeṇa rañjaya /
tato vihāya śarvastāṃ viśrānto narmapūrvakam // MatsP_154.68 //
bhartsayiṣyati tāṃ devīṃ tataḥ sā kupitā satī /
prayāsyati tapaścartuṃ tattasmāttapase punaḥ // MatsP_154.69 //
janayiṣyati yaṃ śarvā dayitadyutimaṇḍitam /
sa bhaviṣyati hantā vai surārīṇāmasaṃśayam // MatsP_154.70 //
tvayāpi dānavā devi hantavyā lokadurjayāḥ /
yāvacca na satī deha-saṃkrāntaguṇasaṃcayā // MatsP_154.71 //
tatsaṃgamena tāvattvaṃ daityānhantuṃ na śakṣyase /
evaṃ kṛte tapastaptvā sṛṣṭisaṃhārakāriṇī // MatsP_154.72 //
samāptaniyamā devī yadā comā bhaviṣyati /
tadā svameva tadrūpaṃ śailajā pratipatsyate // MatsP_154.73 //
tanustavāpi sahajā saikānaṃśā bhaviṣyati /
rūpāṃśena tu saṃyuktā tvamumāyāṃ bhaviṣyasi // MatsP_154.74 //
ekānaṃśeti lokastvāṃ varade pūjayiṣyati /
bhedairbahuvidhākāraiḥ sarvagā kāmasādhinī // MatsP_154.75 //
oṃkāravaktrā gāyatrī tvamiti brahmavādibhiḥ /
ākrāntirūrjitākārā rājabhiśca mahābhujaiḥ // MatsP_154.76 //
tvaṃ bhūriti viśāṃ mātā śūdraiḥ śaivīti pūjitā /
kṣāntirmunīnāmakṣobhyā dayā niyamināmiti // MatsP_154.77 //
tvaṃ mahopāyasaṃdohā nītirnayavisarpiṇām /
paricchittistvamarthānāṃ tvamīhā prāṇihṛcchayā // MatsP_154.78 //
tvaṃ muktiḥ sarvabhūtānāṃ tvaṃ gatiḥ sarvadehinām /
tvaṃ ca kīrtimatāṃ kīrtis tvaṃ mūrtiḥ sarvadehinām // MatsP_154.79 //
ratistvaṃ raktacittānāṃ prītistvaṃ hṛṣṭadarśinām /
tvaṃ kāntiḥ kṛtabhūṣāṇāṃ tvaṃ śāntirduḥkhakarmaṇām // MatsP_154.80 //
tvaṃ bhrāntiḥ sarvabodhānāṃ tvaṃ gatiḥ kratuyājinām /
jaladhīnāṃ mahāvelā tvaṃ ca līlā vilāsinām // MatsP_154.81 //
saṃbhūtistvaṃ padārthānāṃ sthitistvaṃ lokapālinī /
tvaṃ kālarātrirniḥśeṣa-bhuvanāvalināśinī // MatsP_154.82 //
priyakaṇṭhagrahānanda-dāyinī tvaṃ vibhāvarī /
ityanekavidhairdevi rūpairloke tvamarcitā // MatsP_154.83 //
ye tvāṃ stoṣyanti varade pūjayiṣyanti vāpi ye /
te sarvakāmānāpsyanti niyatā nātra saṃśayaḥ // MatsP_154.84 //
ityuktā tu niśā devī tathetyuktvā kṛtāñjaliḥ /
jagāma tvaritā tūrṇaṃ gṛhaṃ himagireḥ param // MatsP_154.85 //
tatrāsīnāṃ mahāharmye ratnabhittisamāśrayām /
dadarśa menāmāpāṇḍu-cchavivaktrasaroruhām // MatsP_154.86 //
kiṃcic chyāmamukhodagra-stanabhārāvanāmitām /
mahauṣadhigaṇābaddha-mantrarājaniṣevitām // MatsP_154.87 //
udvahatkanakonnaddha-jīvarakṣāmahoragām /
maṇidīpagaṇajyotir mahālokaprakāśite // MatsP_154.88 //
prakīrṇabahusiddhārthe manojaparivārake /
śucinyaṃśukasaṃchanna-bhūśayyāstaraṇojjvale // MatsP_154.89 //
dhūpāmodamanoramye sarjagandhopayogike /
tataḥ krameṇa divase gate dūraṃ vibhāvarī // MatsP_154.90 //
vyajṛmbhata sukhodarke tato menā mahāgṛhe /
prasuptaprāyapuruṣe nidrābhūtopacārike // MatsP_154.91 //
sphuṭāloke śaśabhṛti bhrāntirātrivihaṃgame /
rajanīcarabhūtānāṃ saṃghairāvṛtacatvare // MatsP_154.92 //
gāḍhakaṇṭhagrahālagna-subhageṣṭajane tataḥ /
kiṃcidākulatāṃ prāpte menānetrāmbujadvaye // MatsP_154.93 //
āviveśa mukhe rātriḥ sucirasphuṭasaṃgamā /
janmadāyā jaganmātuḥ krameṇa jaṭharāntare // MatsP_154.94 //
āviveśāntaraṃ janma manyamānā kṣapā tu vai /
arañjayacchaviṃ devyā guhāraṇye vibhāvarī // MatsP_154.95 //
tato jagatpatiprāṇa-heturhimagiripriyā /
brāhme muhūrte subhage vyasūyata guhāraṇim // MatsP_154.96 //
tasyāṃ tu jāyamānāyāṃ jantavaḥ sthāṇujaṅgamāḥ /
abhavansukhinaḥ sarve sarvalokanivāsinaḥ // MatsP_154.97 //
nārakāṇāmapi tadā sukhaṃ svargasamaṃ mahat /
abhavatkrūrasattvānāṃ cetaḥ śāntaṃ ca dehinām // MatsP_154.98 //
jyotiṣāmapi tejastvam abhavatsuratonnatā /
vanāśritāścauṣadhayaḥ svāduvanti phalāni ca // MatsP_154.99 //
gandhavanti ca mālyāni vimalaṃ ca nabho 'bhavat /
mārutaśca sukhasparśo diśaśca sumanoharā // MatsP_154.100 //
tena codbhūtaphalita-paripākaguṇojjvalāḥ /
abhavatpṛthivī devī śālimālākulāpi ca // MatsP_154.101 //
tapāṃsi dīrghacīrṇāni munīnāṃ bhāvitātmanām /
tasmingatāni sāphalyaṃ kāle nirmalacetasām // MatsP_154.102 //
vismṛtāni ca śastrāṇi prādurbhāvaṃ prapedire /
prabhāvastīrthamukhyānāṃ tadā puṇyatamo 'bhavat // MatsP_154.103 //
antarikṣe surāścāsan vimāneṣu sahasraśaḥ /
samahendraharibrahma-vāyuvahnipurogamāḥ // MatsP_154.104 //
puṣpavṛṣṭiṃ pramumucus tasmiṃstu himabhūdhare /
jagurgandharvamukhyāśca nanṛtuścāpsarogaṇāḥ // MatsP_154.105 //
meruprabhṛtayaścāpi mūrtimanto mahābalāḥ /
tasminmahotsave prāpte divyaprabhṛtapāṇayaḥ // MatsP_154.106 //
saritaḥ sāgarāścaiva samājagmuśca sarvaśaḥ /
himaśailo 'bhavalloke tathā sarvaiścarācaraiḥ // MatsP_154.107 //
sevyaścāpyabhigamyaśca sa śreyāṃścācalottamaḥ /
anubhūyotsavaṃ devā jagmuḥ svānālayānmudā // MatsP_154.108 //
devagandharvanāgendra-śailaśīlāvanīguṇaiḥ /
himaśailasutā devī svayaṃpūrvikayā tataḥ // MatsP_154.109 //
krameṇa vṛddhimānītā lakṣmīvānalasairbudhaiḥ /
krameṇa rūpasaubhāgya-prabodhairbhuvanatrayam // MatsP_154.110 //
ajayadbhūṣayaccāpi niḥsādhārairnagātmajā /
etasminnantare śakro nāradaṃ devasaṃmatam // MatsP_154.111 //
devarṣimatha sasmāra kāryasādhanasatvaram /
smṛtiṃ śakrasya vijñāya jātāṃ tu bhagavāṃstadā // MatsP_154.112 //
ājagāma mudā yukto mahendrasya niveśanam /
taṃ sa dṛṣṭvā sahasrākṣaḥ samutthāya mahāsanāt // MatsP_154.113 //
yathārheṇa tu pādyena pūjayāmāsa vāsavaḥ /
śakrapraṇītāṃ tāṃ pūjāṃ pratigṛhya yathāvidhi // MatsP_154.114 //
nāradaḥ kuśalaṃ devam apṛcchatpākaśāsanam /
pṛṣṭe ca kuśale śakraḥ provāca vacanaṃ prabhuḥ // MatsP_154.115 //
*indra uvāca
kuśalasyāṅkure tāvat sambhūte bhuvanatraye /
tatphalodbhavasaṃpattau tvaṃ bhavātandrito mune // MatsP_154.116 //
vetsi caitatsamastaṃ tvaṃ tathāpi paricodakaḥ /
nirvṛtiṃ paramāṃ yāti nivedyārthaṃ suhṛjjane // MatsP_154.117 //
tadyathā śailajā devī yogaṃ yāyātpinākinā /
śīghraṃ tadudyamaḥ sarvair asmatpakṣairvidhīyatām // MatsP_154.118 //
avagamyārthamakhilaṃ tata āmantrya nāradaḥ /
śakraṃ jagāma bhagavān himaśailaniveśanam // MatsP_154.119 //
tatra dvāre sa viprendraś citravetralatākule /
vandito himaśailena nirgatena puro muniḥ // MatsP_154.120 //
saha praviśya bhavanaṃ bhuvo bhūṣaṇatāṃ gatam /
nivedite svayaṃ haime himaśaile na vistṛte // MatsP_154.121 //
mahāsane munivaro niṣasādātuladyutiḥ /
yathārhaṃ cārghyapādyaṃ ca śailastasmai nyavedayat // MatsP_154.122 //
munistu pratijagrāha tamarghaṃ vidhivattadā /
gṛhītārghaṃ munivaram apṛcchacchlakṣṇayā girā // MatsP_154.123 //
kuśalaṃ tapasaḥ śailaḥ śanaiḥ phullānanāmbujaḥ /
munirapyadrirājānam apṛcchatkuśalaṃ tadā // MatsP_154.124 //
*nārada uvāca
aho 'vatāritāḥ sarve saṃniveśe mahāgire /
pṛthutvaṃ manasā tulyaṃ kandarāṇāṃ tathācala // MatsP_154.125 //
gurutvaṃ te guṇaughānāṃ sthāvarādatiricyate /
prasannatā ca toyasya manaso 'pyadhikā ca te // MatsP_154.126 //
na lakṣayāmaḥ śailendra śiṣyate kandarodarāt /
na ca lakṣmīstathā svarge kutrādhikatayā sthitā // MatsP_154.127 //
nānātapobhirmunibhir jvalanārkasamaprabhaiḥ /
pāvanaiḥ pāvito nityaṃ tvatkandarasamāśritaiḥ // MatsP_154.128 //
avamatya vimānāni svargavāsavirāgiṇaḥ /
piturgṛha ivāsannā devagandharvakiṃnarāḥ // MatsP_154.129 //
aho dhanyo 'si śailendra yasya te kandaraṃ haraḥ /
adhyāste lokanātho 'pi samādhānaparāyaṇaḥ // MatsP_154.130 //
ityuktavati devarṣau nārade sādaraṃ girā /
himaśailasya mahiṣī menā munididṛkṣayā // MatsP_154.131 //
anuyātā duhitrā tu svalpāliparicārikā /
lajjāpraṇayanamrāṅgī praviveśa niveśanam // MatsP_154.132 //
tatra sthito munivaraḥ śailena sahito vaśī /
dṛṣṭvā tu tejaso rāśiṃ muniṃ śailapriyā tadā // MatsP_154.133 //
vavande gūḍhavadanā pāṇipadmakṛtāñjaliḥ /
tāṃ vilokya mahābhāgo maharṣir amitadyutiḥ // MatsP_154.134 //
āśīrbhir amṛtodgāra-rūpābhistāṃ vyavardhayat /
tato vismitacittā tu himavadgiriputrikā // MatsP_154.135 //
udaikṣannāradaṃ devī munimadbhutarūpiṇam /
ehi vatseti cāpyuktā ṛṣiṇā snigdhayā girā // MatsP_154.136 //
kaṇṭhe gṛhītvā pitaram utsaṅge samupāviśat /
uvāca mātā tāṃ devīm abhivandaya putrike // MatsP_154.137 //
bhagavantaṃ tato dhanyaṃ patimāpsyasi saṃmatam /
ityuktā tu tato mātrā vastrāntapihitānanā // MatsP_154.138 //
kiṃcitkampitamūrdhā tu vākyaṃ novāca kiṃcana /
tataḥ punaruvācedaṃ vākyaṃ mātā sutāṃ tadā // MatsP_154.139 //
vatse vandaya devarṣiṃ tato dāsyāmi te śubham /
ratnakrīḍanakaṃ ramyaṃ sthāpitaṃ yacciraṃ mayā // MatsP_154.140 //
ityuktā tu tato vegād uddhṛtya caraṇau tadā /
vavande mūrdhni saṃdhāya karapaṅkajakuḍmalam // MatsP_154.141 //
kṛte tu vandane tasyā mātā sakhīmukhena tu /
codayāmāsa śanakais tasyāḥ saubhāgyaśaṃsinām // MatsP_154.142 //
śarīralakṣaṇānāṃ tu vijñānāya tu kautukāt /
strīsvabhāvādyadduhituś cintāṃ hṛdi samudvahan // MatsP_154.143 //
jñātvā tadiṅgitaṃ śailo mahiṣyā hṛdayena tu /
anudgīrṇo 'kṣatirmene ramyametadupasthitam // MatsP_154.144 //
coditaḥ śailamahiṣī-sakhyā munivarastadā /
smitānano mahābhāgo vākyaṃ provāca nāradaḥ // MatsP_154.145 //
na jāto 'syāḥ patirbhadre lakṣaṇaiśca vivarjitā /
uttānahastā satataṃ caraṇairvyabhicāribhiḥ /
svachāyayā bhaviṣyeyaṃ kimanyadbahu bhāṣyate // MatsP_154.146 //
śrutvaitatsaṃbhramāviṣṭo dhvastadhairyo mahābalaḥ /
nāradaṃ pratyuvācātha sāśrukaṇṭho mahāgiriḥ // MatsP_154.147 //
*himavānuvāca
saṃsārasyātidoṣasya durvijñeyā gatiryataḥ /
sṛṣṭyāṃ cāvaśyabhāvinyāṃ kenāpyatiśayātmanā // MatsP_154.148 //
kartrā praṇītā maryādā sthitā saṃsāriṇāmiyam /
yo jāyate hi yadbījo janituḥ sa hyasārthakaḥ // MatsP_154.149 //
janitā cāpi jātasya na kaściditi yatsphuṭam /
svakarmaṇaiva jāyante vividhā bhūtajātayaḥ // MatsP_154.150 //
aṇḍajo hyaṇḍajājjātaḥ punarjāyeta mānavaḥ /
mānuṣācca sarīsṛpyāṃ manuṣyatvena jāyate // MatsP_154.151 //
tatrāpi jātau śreṣṭhāyāṃ dharmasyotkarṣaṇena tu /
aputrajanminaḥ śeṣāḥ prāṇinaḥ samavasthitāḥ // MatsP_154.152 //
manujāstatra jāyante yato na gṛhadharmiṇaḥ /
krameṇāśramasaṃprāptir brahmacārivratādanu // MatsP_154.153 //
tasya karturniyogena saṃsāro yena vardhitaḥ /
saṃsārasya kuto vṛddhiḥ sarve syuryadatigrahāḥ // MatsP_154.154 //
ataḥ kartrā tu śāstreṣu sutalābhaḥ praśaṃsitaḥ /
prāṇināṃ mohanārthāya narakatrāṇasaṃśrayāt // MatsP_154.155 //
striyā virahitā sṛṣṭir jantūnāṃ nopapadyate /
strījātistu prakṛtyaiva kṛpaṇā dainyabhāṣiṇī /
śāstrālocanasāmarthyam ujjhitaṃ tāsu vedhasā // MatsP_154.156 //
śāstreṣūktamasaṃdigdhaṃ bahuvāraṃ mahāphalam /
daśaputrasamā kanyā yā na syācchīlavarjitā // MatsP_154.157 //
vākyametatphalabhraṣṭaṃ puṃsi glānikaraṃ param /
kanyā hi kṛpaṇā śocyā piturduḥkhavivardhinī // MatsP_154.158 //
yāpi syātpūrṇasarvāḍhyā patiputradhanādibhiḥ /
kiṃ punardurbhagā hīnā patiputradhanādibhiḥ // MatsP_154.159 //
tvaṃ coktavānsutāyā me śarīre doṣasaṃgraham /
aho muhyāmi śuṣyāmi glāmi sīdāmi nārada // MatsP_154.160 //
ayuktamatha vaktavyam aprāpyamapi sāṃpratam /
anugraheṇa me chinddhi duḥkhaṃ kanyāśrayaṃ mune // MatsP_154.161 //
paricchinne 'pyasaṃdigdhe manaḥ paribhavāśrayam /
tṛṣṇā muṣṇāti niṣṇātā phalalobhāśrayāśubhā // MatsP_154.162 //
strīṇāṃ hi paramaṃ janma kulānāmubhayātmanām /
ihāmutra sukhāyoktaṃ satpatiprāptisaṃjñitam // MatsP_154.163 //
durlabhaḥ satpatiḥ strīṇāṃ viguṇo 'pi patiḥ kila /
na prāpyate vinā puṇyaiḥ patirnāryā kadācana // MatsP_154.164 //
yato niḥsādhano dharmaḥ parimāṇojjhitā ratiḥ /
dhanaṃ jīvitaparyāptaṃ patyau nāryāḥ pratiṣṭhitam // MatsP_154.165 //
nirdhano durbhago mūrkhaḥ sarvalakṣaṇavarjitaḥ /
daivataṃ paramaṃ nāryāḥ patiruktaḥ sadaiva hi // MatsP_154.166 //
tvayā coktaṃ hi devarṣe na jāto 'syāḥ patiḥ kila /
etaddaurbhāgyamatulam asaṃkhyaṃ guru duḥsaham // MatsP_154.167 //
carācare bhūtasarge yadadyāpi ca no mune /
na sa jāta iti brūṣe tena me vyākulaṃ manaḥ // MatsP_154.168 //
manuṣyadevajātīnāṃ śubhāśubhanivedakam /
lakṣaṇaṃ hastapādādau vihitairlakṣaṇaiḥ kila // MatsP_154.169 //
seyam uttānahasteti tvayoktā munipuṃgava /
uttānahastatā proktā yācatāmeva nityadā // MatsP_154.170 //
śubhodayānāṃ dhanyānāṃ na kadācitprayacchatām /
svachāyayāsyāścaraṇau tvayoktau vyabhicāriṇau // MatsP_154.171 //
tatrāpi śreyasāṃ hyāśā mune na pratibhāti naḥ /
śarīralakṣaṇāścānye pṛthakphalanivedinaḥ // MatsP_154.172 //
saubhāgyadhanaputrāyuḥ patilābhānuśaṃsanam /
taiśca sarvairvihīneyaṃ tvamāttha munipuṃgava // MatsP_154.173 //
tvaṃ me sarvaṃ vijānāsi satyavāgasi cāpyataḥ /
muhyāmi muniśārdūla hṛdayaṃ dīryatīva me // MatsP_154.174 //
ityuktvā virataḥ śailo mahāduḥkhavicāraṇāt /
śrutvaitadakhilaṃ tasmāc chailarājamukhāmbujāt /
smitapūrvamuvācedaṃ nārado devacoditaḥ // MatsP_154.175 //
*nārada uvāca
harṣasthāne 'pi mahati tvayā duḥkhaṃ nirūpyate /
aparicchinnavākyārthe mohaṃ yāsi mahāgire // MatsP_154.176 //
imāṃ śṛṇu giraṃ matto rahasyapariniṣṭhitām /
samāhito mahāśaila mayoktasya vicāraṇe // MatsP_154.177 //
na jāto 'syāḥ patirdevyā yanmayoktaṃ himācala /
na sa jāto mahādevo bhūtabhavyabhavodbhavaḥ /
śaraṇyaḥ śāśvataḥ śāstā śaṃkaraḥ parameśvaraḥ // MatsP_154.178 //
brahmaviṣṇvindramunayo janmamṛtyujarārditāḥ /
tasyaite parameśasya sarve krīḍanakā gire // MatsP_154.179 //
āste brahmā tadicchātaḥ sambhūto bhuvanaprabhuḥ /
viṣṇuryuge yuge jāto nānājātirmahātanuḥ // MatsP_154.180 //
manyase māyayā jātaṃ viṣṇuṃ cāpi yuge yuge /
ātmano na vināśo 'sti sthāvarānte 'pi bhūdhara // MatsP_154.181 //
saṃsāre jāyamānasya bhriyamāṇasya dehinaḥ /
naśyate deha evātra nātmano nāśa ucyate // MatsP_154.182 //
brahmādisthāvarānto 'yaṃ saṃsāro yaḥ prakīrtitaḥ /
sa janmamṛtyuduḥkhārto hy avaśaḥ parivartate // MatsP_154.183 //
mahādevo 'calaḥ sthāṇur na jāto janako 'jaraḥ /
bhaviṣyati patiḥ so 'syā jagannātho nirāmayaḥ // MatsP_154.184 //
yaduktaṃ ca mayā devī lakṣaṇairvarjitā tava /
śṛṇu tasyāpi vākyasya samyaktvena vicāraṇam // MatsP_154.185 //
lakṣaṇaṃ daiviko hyaṅkaḥ śarīrāvayavāśrayaḥ /
sarvāyurdhanasaubhāgya-parimāṇaprakāśakaḥ // MatsP_154.186 //
anantasyāprameyasya saubhāgyasyāsya bhūdhara /
naivāṅko lakṣaṇākāraḥ śarīre saṃvidhīyate // MatsP_154.187 //
ato 'syā lakṣaṇaṃ gātre śaila nāsti mahāmate /
yathāhamuktavānasyā hy uttānakaratāṃ sadā // MatsP_154.188 //
uttāno varadaḥ pāṇir eṣa devyāḥ sadaiva tu /
surāsuramunivrāta-varadeyaṃ bhaviṣyati // MatsP_154.189 //
yathā proktaṃ tadā pādau svacchāyāvyabhicāriṇau /
asyāḥ śṛṇu mamātrāpi vāgyuktiṃ śailasattama // MatsP_154.190 //
caraṇau padmasaṃkāśāv asyāḥ svacchanakhojjvalau /
surāsurāṇāṃ namatāṃ kirīṭamaṇikāntibhiḥ // MatsP_154.191 //
vicitravarṇairbhāsantau svacchāyāpratibimbitau /
bhāryā jagadgurorhyeṣā vṛṣāṅkasya mahīdhara // MatsP_154.192 //
jananī lokadharmasya sambhūtā bhūtabhāvanī /
śiveyaṃ pāvanāyaiva tvatkṣetre pāvakadyutiḥ // MatsP_154.193 //
tadyathā śīghramevaiṣāṃ yogaṃ yāyātpinākinā /
tathā vidheyaṃ vidhivat tvayā śailendrasattama /
atyantaṃ hi mahatkāryaṃ devānāṃ himabhūdhara // MatsP_154.194 //
*sūta uvāca
evaṃ śrutvā tu śailendro nāradātsarvameva hi /
ātmānaṃ sa punarjātaṃ mene menāpatistadā // MatsP_154.195 //
namaskṛtya vṛṣāṅkāya tadā devāya dhīmate /
uvāca so 'pi saṃhṛṣṭo nāradaṃ tu himācalaḥ // MatsP_154.196 //
*himavānuvāca
dustarānnarakādghorād uddhṛto 'smi tvayā mune /
pātālādahamuddhṛtya saptalokādhipaḥ kṛtaḥ // MatsP_154.197 //
himācalo 'smi vikhyātas tvayā munivarādhunā /
himācale 'calaguṇāṃ prāpito 'smi samunnatim // MatsP_154.198 //
ānandadivasāhāri hṛdayaṃ me 'dhunā mune /
nādhyavasyati kṛtyānāṃ pravibhāgavicāraṇam /
yadi vācāmadhīśaḥ syāṃ tvadguṇānāṃ vicāraṇe // MatsP_154.199 //
bhavadvidhānāṃ niyatam amoghaṃ darśanaṃ mune /
tavāsmānprati cāpalyaṃ vyaktaṃ mama mahāmune // MatsP_154.200 //
bhavadbhireva kṛtyo 'haṃ nivāsāyātmarūpiṇām /
munīnāṃ devatānāṃ ca svayaṃkartāpi kalmaṣam // MatsP_154.201 //
tathāpi vastunyekasminn ājñā me sampradīyatām /
ityuktavati śailendre sa tadā harṣanirbhare // MatsP_154.202 //
tathā ca nārado vākyaṃ kṛtaṃ sarvamiti prabho /
surakārye ya evārthas tavāpi sumahattaraḥ // MatsP_154.203 //
ityuktvā nāradaḥ śīghraṃ jagāma tridivaṃ prati /
sa gatvā śakrabhavanam amareśaṃ dadarśa ha // MatsP_154.204 //
tato 'bhirūpe sa munir upaviṣṭo mahāsane /
pṛṣṭaḥ śakreṇa provāca himajāsaṃśrayāṃ kathām // MatsP_154.205 //
*nārada uvāca
samūhya yattu kartavyaṃ tanmayā kṛtameva hi /
kiṃ tu pañcaśarasyaiva samayo 'yamupasthitaḥ // MatsP_154.206 //
ityukto devarājastu muninā kāryadarśinā /
cūtāṅkurāstraṃ sasmāra bhagavānpākaśāsanaḥ // MatsP_154.207 //
saṃsmṛtastu tadā kṣipraṃ sahasrākṣeṇa dhīmatā /
upatasthe ratiyutaḥ savilāso jhaṣadhvajaḥ /
prādurbhūtaṃ tu taṃ dṛṣṭvā śakraḥ provāca sādaram // MatsP_154.208 //
*śakra uvāca
upadeśena bahunā kiṃ tvāṃ prati vade priyam /
manobhavo 'si tena tvaṃ vetsi bhūtamanogatam // MatsP_154.209 //
tadyathārthakameva tvaṃ kuru nākasadāṃ priyam /
śaṃkaraṃ yojaya kṣipraṃ giriputryā manobhava /
saṃyuto madhunā caiva ṛturājena durjaya // MatsP_154.210 //
ityukto madanastena śakreṇa svārthasiddhaye /
provāca pañcabāṇo 'tha vākyaṃ bhītaḥ śatakratum // MatsP_154.211 //
*kāma uvāca
anayā devasāmagryā munidānavabhīmayā /
duḥsādhyaḥ śaṃkaro devaḥ kiṃ na vetsi jagatprabho // MatsP_154.212 //
tasya devasya vettha tvaṃ kāraṇaṃ tu yadavyayam /
prāyaḥ prasādaḥ kopo 'pi sarvo hi mahatāṃ mahān // MatsP_154.213 //
sarvopabhogasārā hi sundaryaḥ svargasaṃbhavāḥ /
adhyāśritaṃ ca yatsaukhyaṃ bhavatā naṣṭaceṣṭitam // MatsP_154.214 //
pramādādatha vibhraśyed īśaṃ prati vicintyatām /
prāgeva ceha dṛśyante bhūtānāṃ kāryasaṃbhavāḥ // MatsP_154.215 //
viśeṣaṃ kāṅkṣatāṃ śakra sāmānyādbhraṃśanaṃ phalam /
śrutvaitadvacanaṃ śakras tamuvācāmarairyutaḥ // MatsP_154.216 //
*śakra uvāca
vayaṃ pramāṇāste hyatra ratikānta na saṃśayaḥ /
saṃdeśena vinā śaktir apakārasya neṣyate /
kasyacic ca kvaciddṛṣṭaṃ sāmarthyaṃ na tu sarvataḥ // MatsP_154.217 //
ityuktaḥ prayayau kāmaḥ sakhāyaṃ madhumāśritaḥ /
ratiyukto jagāmāśu prasthaṃ tu himabhūbhṛtaḥ // MatsP_154.218 //
sa tu tatrākaroccintāṃ kāryasyopāyapūrvikām /
mahārthā ye hi niṣkampā manasteṣāṃ sudurjayam // MatsP_154.219 //
tadādāveva saṃkṣobhya niyataṃ sujayo bhavet /
saṃsiddhiṃ prāpnuyuścaiva pūrvaṃ saṃśodhya mānasam // MatsP_154.220 //
kathaṃ ca vividhairbhāvair dveṣānugamanaṃ vinā /
krodhaḥ krūratarāsaṅgād bhīṣaṇerṣyāṃ mahāsakhīm // MatsP_154.221 //
cāpalyamūrdhni vidhvasta-dhairyādhārāṃ mahābalām /
tāmasya viniyokṣyāmi manaso vikṛtiṃ parām // MatsP_154.222 //
pidhāya dhairyadvārāṇi saṃtoṣamapakṛṣya ca /
avagantuṃ hi māṃ tatra na kaścidatipaṇḍitaḥ // MatsP_154.223 //
vikalpamātrāvasthāne vairūpyaṃ manaso bhavet /
paścānmūlakriyārambha-gambhīrāvartadustaraḥ // MatsP_154.224 //
hariṣyāmi harasyāhaṃ tapastasya sthirātmanaḥ /
indriyagrāmamāvṛtya ramyasādhanasaṃvidhiḥ // MatsP_154.225 //
cintayitveti madano bhūtabhartustadāśramam /
jagāma jagatīsāraṃ saraladrumavedikam // MatsP_154.226 //
śāntasattvasamākīrṇam acalaprāṇisaṃkulam /
nānāpuṣpalatājālaṃ gaganasthagaṇeśvaram // MatsP_154.227 //
nirvyagravṛṣabhādhyuṣṭa-nīlaśādvalasānukam /
tatrāpaśyattrinetrasya ramyaṃ kaṃciddvitīyakam // MatsP_154.228 //
vīrakaṃ lokavīreśam īśānasadṛśadyutim /
yakṣakuṅkumakiñjalka-puñjapiṅgajaṭāsaṭam // MatsP_154.229 //
vetrapāṇinam avyagram ugrabhogīndrabhūṣaṇam /
tato nimīlitonnidra-padmapatrābhalocanam // MatsP_154.230 //
prekṣamāṇamṛjusthānaṃ nāsikāgraṃ sulocanaiḥ /
śravastarasasiṃhendra-carmalambottarīyakam // MatsP_154.231 //
śravaṇāhiphalanmukta-niḥśvāsānalapiṅgalam /
preṅkhatkapālaparyanta-tumbilambijaṭācayam // MatsP_154.232 //
kṛtavāsukiparyaṅka-nābhimūlaniveśitam /
brahmāñjalisthapucchāgra-nibaddhoragabhūṣaṇam // MatsP_154.233 //
dadarśa śaṃkaraṃ kāmaḥ kramaprāptāntikaṃ śanaiḥ /
tato bhramarajhaṅkāra-mālambidrumasānukam // MatsP_154.234 //
praviṣṭaḥ karṇarandhreṇa bhavasya madano manaḥ /
śaṃkarastamathākarṇya madhuraṃ madanāśrayam // MatsP_154.235 //
sasmāra dakṣaduhitāraṃ dayitāṃ raktamānasaḥ /
tataḥ sā tasya śanakais tirobhūyātinirmalā // MatsP_154.236 //
samādhibhāvanā tasthau lakṣyapratyakṣarūpiṇī /
tatastanmayatāṃ yātaḥ pratyūhāpihitāśayaḥ // MatsP_154.237 //
vaśitvena bubodheśo vikṛtiṃ madanātmikām /
īṣatkopasamāviṣṭo dhairyamālambya dhūrjaṭiḥ // MatsP_154.238 //
nirāse madanasthityā yogamāyāsamāvrataḥ /
sa tayā māyayāviṣṭo jajvāla madanastataḥ // MatsP_154.239 //
icchāśarīro durjeyo roṣadoṣamahāśrayaḥ /
hṛdayānnirgataḥ so 'tha vāsanāvyasanātmakaḥ // MatsP_154.240 //
bahiḥsthalaṃ samālambya hy upatasthau jhaṣadhvajaḥ /
anuyāto 'tha hṛdyena mitreṇa madhunā saha // MatsP_154.241 //
sahakāratarau dṛṣṭvā mṛdumārutanirdhutam /
stabakaṃ madano ramyaṃ haravakṣasi satvaram // MatsP_154.242 //
mumoca mohanaṃ nāma mārgaṇaṃ makaradhvajaḥ /
śivasya hṛdaye śuddhe nāśaśālī mahāśaraḥ // MatsP_154.243 //
papāta paruṣaprāṃśuḥ puṣpabāṇo vimohanaḥ /
tataḥ karaṇasaṃdeho viddhastu hṛdaye bhavaḥ // MatsP_154.244 //
babhūva bhūdharaupamya-dhairyo 'pi madanonmukhaḥ /
tataḥ prabhutvādbhāvānāṃ nāveśaṃ samapadyata // MatsP_154.245 //
bāhyaṃ bahu samāsādya pratyūhaprasavātmakam /
tataḥ kopānalodbhūta-ghorahuṅkārabhīṣaṇe // MatsP_154.246 //
babhūva vadane netraṃ tṛtīyamanalākulam /
rudrasya raudravapuṣo jagatsaṃhārabhairavam // MatsP_154.247 //
tadantikasthe madane vyasphārayata dhūrjaṭiḥ /
tannetravisphuliṅgena krośatāṃ nākavāsinām // MatsP_154.248 //
gamito bhasmasāttūrṇaṃ kandarpaḥ kāmidarpakaḥ /
sa tu taṃ bhasmasātkṛtvā haranetrodbhavo 'nalaḥ // MatsP_154.249 //
vyajṛmbhata jagaddagdhuṃ jvālāhuṅkāraghasmaraḥ /
tato bhavo jagaddhetor vyabhavajjātavedasam // MatsP_154.250 //
sahakāre madhau candre sumanaḥsu pareṣvapi /
bhṛṅgeṣu kokilāsyeṣu vibhāgena smarānalam // MatsP_154.251 //
sa bāhyāntaraviddhena hareṇa smaramārgaṇaḥ /
rāgasnehasamiddhāntar-dhāvaṃstīvrahutāśanaḥ // MatsP_154.252 //
vibhaktalokasaṃkṣobha-karo durvārajṛmbhitaḥ /
samprāpya snehasaṃpṛktaṃ kāmināṃ hṛdayaṃ kila // MatsP_154.253 //
jvalatyaharniśaṃ bhīmo duścikitsyamukhātmakaḥ /
vilokya harahuṅkāra-jvālābhasmakṛtaṃ smaram // MatsP_154.254 //
vilalāpa ratiḥ krūraṃ bandhunā madhunā saha /
tato vilapya bahuśo madhunā parisāntvitā // MatsP_154.255 //
jagāma śaraṇaṃ devam indumauliṃ trilocanam /
bhṛṅgānuyātāṃ saṃgṛhya puṣpitāṃ sahakārajām // MatsP_154.256 //
latāṃ pavitrakasthāne pāṇau parabhṛtāṃ sakhīm /
nirbadhya tu jaṭājūṭaṃ kuṭilair alakai ratiḥ // MatsP_154.257 //
uddhvalya gātraṃ śubhreṇa hṛdyena smarabhasmanā /
jānubhyāmavanīṃ gatvā provācenduvibhūṣaṇam // MatsP_154.258 //
*ratiruvāca
namaḥ śivāyāstu nirāmayāya namaḥ śivāyāstu manomayāya /
namaḥ śivāyāstu surārcitāya tubhyaṃ sadā bhaktakṛpāparāya // MatsP_154.259 //
namo bhavāyāstu bhavodbhavāya namo 'stu te dhvastamanobhavāya /
namo 'stu te gūḍhamahāvratāya namo 'stu māyāgahanāśrayāya // MatsP_154.260 //
namo 'stu śarvāya namaḥ śivāya namo 'stu siddhāya purātanāya /
namo 'stu kālāya namaḥ kalāya namo 'stu te jñānavarapradāya // MatsP_154.261 //
namo 'stu te kālakalātigāya namo nisargāmalabhūṣaṇāya /
namo 'stvameyāndhakamardakāya namaḥ śaraṇyāya namo 'guṇāya // MatsP_154.262 //
namo 'stu te bhīmagaṇānugāya namo 'stu nānābhuvanādikartre /
namo 'stu nānājagatāṃ vidhātre namo 'stu te citraphalaprayoktre // MatsP_154.263 //
sarvāvasāne hyavināśanetre namo 'stu citrādhvarabhāgabhoktre /
namo 'stu bhaktābhimatapradātre namaḥ sadā te bhavasaṅgahartre // MatsP_154.264 //
anantarūpāya sadaiva tubhyam asahyakopāya namo 'stu tubhyam /
śaśāṅkacihnāya sadaiva tubhyam ameyamānāya namaḥ stutāya // MatsP_154.265 //
vṛṣendrayānāya purāntakāya namaḥ prasiddhāya mahauṣadhāya /
namo 'stu bhaktyābhimatapradāya namo 'stu sarvārtiharāya tubhyam // MatsP_154.266 //
carācarācāravicāravaryam ācāryam utprekṣitabhūtasargam /
tvāmindumauliṃ śaraṇaṃ prapannā priyāprameyaṃ mahatāṃ maheśam // MatsP_154.267 //
prayaccha me kāmayaśaḥsamṛddhiṃ punaḥ prabho jīvatu kāmadevaḥ /
priyaṃ vinā tvāṃ priyajīviteṣu tvatto 'paraḥ ko bhuvaneṣvihāsti // MatsP_154.268 //
prabhuḥ priyāyāḥ prasavaḥ priyāṇāṃ praṇītaparyāyaparāparārthaḥ /
tvamevameko bhuvanasya nātho dayālurunmūlitabhaktabhītiḥ // MatsP_154.269 //
*sūta uvāca
itthaṃ stutaḥ śaṃkara īḍya īśo vṛṣākapirmanmathakāntayā tu /
tutoṣa doṣākarakhaṇḍadhārī uvāca caināṃ madhuraṃ nirīkṣya // MatsP_154.270 //
*śaṃkara uvāca
bhaviteti ca kāmo 'yaṃ kālātkānto 'cirādapi /
anaṅga iti lokeṣu sa vikhyātiṃ gamiṣyati // MatsP_154.271 //
ityuktā śirasāvandya giriśaṃ kāmavallabhā /
jagāmopavanaṃ ramyaṃ ratistu himabhūbhṛtaḥ // MatsP_154.272 //
ruroda cāpi bahuśo dīnā ramye sthale tu sā /
maraṇavyavasāyāttu nivṛttā sā harājñayā // MatsP_154.273 //
atha nāradavākyena codito himabhūdharaḥ /
kṛtābharaṇasaṃskārāṃ kṛtakautukamaṅgalām // MatsP_154.274 //
svargapuṣpakṛtāpīḍāṃ śubhracīnāṃśukāmbarām /
śarābhyāṃ saṃyutāṃ śailo gṛhītvā svasutāṃ tataḥ // MatsP_154.275 //
jagāma śubhayogena tadā sampūrṇamānasaḥ /
sakānanānyupākramya vanānyupavanāni ca // MatsP_154.276 //
dadarśa rudatīṃ nārīm apratarkyamahaujasam /
rūpeṇāsadṛśīṃ loke ramyeṣu vanasānuṣu // MatsP_154.277 //
kautukena parāmṛśya tāṃ dṛṣṭvā rudatīṃ giriḥ /
upasarpya tatastasyā nikaṭe so 'bhyapṛcchata // MatsP_154.278 //
*himavānuvāca
kāsi kasyāsi kalyāṇi kimarthaṃ cāpi rodiṣi /
naitadalpamahaṃ manye kāraṇaṃ lokasundari // MatsP_154.279 //
sā tasya vacanaṃ śrutvā uvāca madhunā saha /
rudatī śokajananaṃ śvasatī dainyavardhanam // MatsP_154.280 //
*ratiruvāca
kāmasya dayitāṃ bhāryāṃ ratiṃ māṃ viddhi suvrata /
girāvasminmahābhāga giriśastapasi sthitaḥ // MatsP_154.281 //
tena pratyūharuṣṭena visphāryālokya locanam /
dagdho 'sau jhaṣaketustu mama kānto 'tivallabhaḥ // MatsP_154.282 //
ahaṃ tu śaraṇaṃ yātā taṃ devaṃ bhayavihvalā /
stutavatyatha saṃstutyā tato māṃ giriśo 'bravīt // MatsP_154.283 //
tuṣṭo 'haṃ kāmadayite kāmo 'yaṃ te bhaviṣyati /
tvatstutiṃ cāpyadhīyāno naro bhaktyā madāśrayaḥ /
lapsyate kāṅkṣitaṃ kāmaṃ nivartya maraṇāditaḥ // MatsP_154.284 //
pratīkṣantī ca tadvākyam āśāveśādibhirhyaham /
śarīraṃ parirakṣiṣye kaṃcitkālaṃ mahādyute // MatsP_154.285 //
ityuktastu tadā ratyā śailaḥ saṃbhramabhīṣitaḥ /
pāṇāvādāya hi sutāṃ gantumaicchatsvakaṃ puram // MatsP_154.286 //
bhāvino 'vaśyabhāvitvād bhavitrī bhūtabhāvinī /
lajjamānā sakhimukhair uvāca pitaraṃ girim // MatsP_154.287 //
*śailaduhitovāca
durbhāgyeṇa śarīreṇa kiṃ mamānena kāraṇam /
kathaṃ ca tādṛśaṃ prāptaṃ sukhaṃ me sa patirbhavet // MatsP_154.288 //
tapobhiḥ prāpyate 'bhīṣṭaṃ nāsādhyaṃ hi tapasyataḥ /
durbhagatvaṃ vṛthā loko vahate sati sādhane // MatsP_154.289 //
jīvitāddurbhagācchreyo maraṇaṃ hyatapasyataḥ /
bhaviṣyāmi na saṃdeho niyamaiḥ śoṣaye tanum // MatsP_154.290 //
tapasi bhraṣṭasaṃdeha udyamo 'rthajigīṣayā /
sāhaṃ tapaḥ kariṣyāmi yadahaṃ prāpya durlabhā // MatsP_154.291 //
ityuktaḥ śailarājastu duhitrā snehaviklavaḥ /
uvāca vācā śailendraḥ snehagadgadavarṇayā // MatsP_154.292 //
*himavānuvāca
umeti capale putri na kṣamaṃ tāvakaṃ vapuḥ /
soḍhuṃ kleśasvarūpasya tapasaḥ saumyadarśane // MatsP_154.293 //
bhāvīnyabhivicāryāṇi padārthāni sadaiva tu /
bhāvino 'rthā bhavantyeva haṭhenānicchato 'pi vā // MatsP_154.294 //
tasmānna tapasā te 'sti bāle kiṃcitprayojanam /
bhavanāyaiva gacchāmaś cintayiṣyāmi tatra vai // MatsP_154.295 //
ityuktā tu yadā naiva guhāyābhyeti śailajā /
tataḥ sa cintayāviṣṭo duhitāṃ praśaśaṃsa ca // MatsP_154.296 //
tato 'ntarikṣe divyā vāg abhūdbhuvanabhūtale /
umeti capale putri tvayoktā tanayā tataḥ // MatsP_154.297 //
umeti nāma tenāsyā bhuvaneṣu bhaviṣyati /
siddhiṃ ca mūrtimatyeṣā sādhayiṣyati cintitām // MatsP_154.298 //
iti śrutvā tu vacanam ākāśātkāśapāṇḍuraḥ /
anujñāya sutāṃ śailo jagāmāśu svamandiram // MatsP_154.299 //
*sūta uvāca
śailajāpi yayau śailam agamyamapi daivataiḥ /
sakhībhyāmanuyātā tu niyatā nagarājajā // MatsP_154.300 //
śṛṅgaṃ himavataḥ puṇyaṃ nānādhātuvibhūṣitam /
divyapuṣpalatākīrṇaṃ siddhagandharvasevitam // MatsP_154.301 //
nānāmṛgagaṇākīrṇaṃ bhramarodghuṣṭapādapam /
divyaprasravaṇopetaṃ dīrghikābhiralaṃkṛtam // MatsP_154.302 //
nānāpakṣigaṇākīrṇaṃ cakravākopaśobhitam /
jalajasthalajaiḥ puṣpaiḥ protphullairupaśobhitam // MatsP_154.303 //
citrakandarasaṃsthānaṃ guhāgṛhamanoharam /
vihaṅgasaṃghasaṃjuṣṭaṃ kalpapādapasaṃkaṭam // MatsP_154.304 //
tatrāpaśyanmahāśākhaṃ śākhinaṃ haritacchadam /
sarvartukusumopetaṃ manorathaśatojjvalam // MatsP_154.305 //
nānāpuṣpasamākīrṇaṃ nānāvidhaphalānvitam /
nataṃ sūryasya rucibhir bhinnasaṃhṛtapallavam // MatsP_154.306 //
tatrāmbarāṇi saṃtyajya bhūṣaṇāni ca śailajā /
saṃvītā valkalairdivyair darbhanirmitamekhalā // MatsP_154.307 //
triḥsnātā pāṭalāhārā babhūva śaradāṃ śatam /
śatamekena śīrṇena parṇenāvartayattadā // MatsP_154.308 //
nirāhārā śataṃ sābhūt samānāṃ tapasāṃ nidhiḥ /
tata udvejitāḥ sarve prāṇinastattapo 'gninā // MatsP_154.309 //
tataḥ sasmāra bhagavān munīnsapta śatakratuḥ /
te samāgamya munayaḥ sarve samuditāstataḥ // MatsP_154.310 //
pūjitāśca mahendreṇa papracchustaṃ prayojanam /
kimarthaṃ tu suraśreṣṭha saṃsmṛtāstu vayaṃ tvayā // MatsP_154.311 //
śakraḥ provāca śṛṇvantu bhagavantaḥ prayojanam /
himācale tapo ghoraṃ tapyate bhūdharātmajā /
tasyā hyabhimataṃ kāmaṃ bhavantaḥ kartumarhatha // MatsP_154.312 //
tataḥ samāpatandevyā jagadarthaṃ tvarānvitāḥ /
tathetyuktvā tu śailendraṃ siddhasaṃghātasevitam // MatsP_154.313 //
ūcurāgatya munayas tāmatho madhurākṣaram /
putri kiṃ te vyavasitaḥ kāmaḥ kamalalocane // MatsP_154.314 //
tānuvāca tato devī salajjā gauravānmunīn /
tapasyato mahābhāgāḥ prāpya maune bhavādṛśān // MatsP_154.315 //
vandanāya niyuktā dhīḥ pāvayatyavikalpitam /
praśnonmukhatvādbhavatāṃ yuktamāsanamāditaḥ // MatsP_154.316 //
upaviṣṭāḥ śramonmuktās tataḥ prakṣyatha māmataḥ /
ityuktvā sā tataścakre kṛtāsanaparigrahān // MatsP_154.317 //
sā tu tānvidhivatpūjyān pūjayitvā vidhānataḥ /
uvācādityasaṃkāśān munīnsapta satī śanaiḥ // MatsP_154.318 //
tyaktvā vratātmakaṃ maunaṃ maunaṃ jagrāha hrīmayam /
bhāvaṃ tasyāstu maunāntaṃ tasyāḥ saptarṣayo yathā // MatsP_154.319 //
gauravādhīnatāṃ prāptāḥ papracchustāṃ punastathā /
sāpi gauravagarbheṇa manasā cāruhāsinī // MatsP_154.320 //
munīñśāntakathālāpān prekṣya provāca vāgyamam /
bhagavanto vijānanti prāṇināṃ mānasaṃ hitam // MatsP_154.321 //
manogatībhiratyarthaṃ kadarthante hi dehinaḥ /
kecit tu nipuṇāstatra ghaṭante vibudhodyamaiḥ // MatsP_154.322 //
upāyairdurlabhānbhāvān prāpnuvanti hyatandritāḥ /
apare tu paricchinnā nānākārābhyupakramāḥ // MatsP_154.323 //
dehāntarārthamārambham āśrayanti hitapradam /
mama tvākāśasambhūta-puṣpadāmā vibhūṣitam // MatsP_154.324 //
vandhyā sutaṃ prāptukāmā manaḥ prasarate muhuḥ /
ahaṃ kila bhavaṃ devaṃ patiṃ prāptuṃ samudyatā // MatsP_154.325 //
prakṛtyaiva durādharṣaṃ tapasyantaṃ tu saṃprati /
surāsurairanirṇītaṃ paramārthakriyāśrayam // MatsP_154.326 //
sāṃprataṃ cāpi nirdagdha-madanaṃ vītarāgiṇam /
kathamārādhayedīśaṃ mādṛśī tādṛśaṃ śivam // MatsP_154.327 //
ityuktā munayaste tu sthiratāṃ manasastataḥ /
jñātumasyā vacaḥ procuḥ prakramātprakṛtārthakam // MatsP_154.328 //
*munaya ūcuḥ
dvividhaṃ tu sukhaṃ tāvat putri lokeṣu bhāvyate /
śarīrasyāsya saṃbhogaiś cetasaścāpi nirvṛtiḥ // MatsP_154.329 //
prakṛtyā sa tu digvāsā bhīmaḥ pitṛvaṇeśayaḥ /
kapālī bhikṣuko nagno virūpākṣaḥ sthirakriyaḥ // MatsP_154.330 //
pramattonmattakākāro bībhatsakṛtasaṃgrahaḥ /
yatinā tena kaste 'rtho mūrtānarthena kāṅkṣitaḥ // MatsP_154.331 //
yadi hyasya śarīrasya bhogamicchasi sāṃpratam /
tatkathaṃ te mahādevād bhayabhājo jugupsitāt // MatsP_154.332 //
sravadraktavasābhyakta-kapālakṛtabhūṣaṇāt /
śvasadugrabhujaṃgendra-kṛtabhūṣaṇabhīṣaṇāt // MatsP_154.333 //
śmaśānavāsino raudra-pramathānugatāt sati /
surendramukuṭavrāta-nighṛṣṭacaraṇo 'rihā // MatsP_154.334 //
harirasti jagaddhātā śrīkānto 'nantamūrtimān /
nātho yajñabhujāmasti tathendraḥ pākaśāsanaḥ // MatsP_154.335 //
devatānāṃ nidhiścāsti jvalanaḥ sarvakāmakṛt /
vāyurasti jagaddhātā yaḥ prāṇaḥ sarvadehinām // MatsP_154.336 //
tathā vaiśravaṇo rājā sarvārthamatimānvibhuḥ /
ebhya ekatamaṃ kasmān na tvaṃ samprāptumicchasi // MatsP_154.337 //
utānyadehasaṃprāptyā sukhaṃ te manasepsitam /
evametattavāpyatra prabhavo nākasaṃpadām /
asminneva parāḥ sarvāḥ kalyāṇaprāptayastava // MatsP_154.338 //
piturevāsti tatsarvaṃ surebhyo yanna vidyate /
atastatprāptaye kleśaḥ sa vāpyatrāphalastava // MatsP_154.339 //
prāyeṇa prārthito bhadre susvalpo hyatidurlabhaḥ /
asya te vidhiyogasya dhātā kartātra caiva hi // MatsP_154.340 //
*sūta uvāca
ityuktā sā tu kupitā munivaryeṣu śailajā /
uvāca koparaktākṣī sphuradbhirdaśanacchadaiḥ // MatsP_154.341 //
*devyuvāca
asadgrahasya kā prītir vyasanasya kva yantraṇā /
viparītārthaboddhāraḥ satpathe kena yojitāḥ // MatsP_154.342 //
evaṃ māṃ vettha duṣprajñāṃ hy asthānāsadgrahapriyām /
na māṃ prativicāro 'sti yatrehāsadgrahāvitau // MatsP_154.343 //
prajāpatisamāḥ sarve bhavantaḥ sarvadarśinaḥ /
nūnaṃ na vettha taṃ devaṃ śāśvataṃ jagataḥ prabhum // MatsP_154.344 //
ajamīśānamavyaktam ameyamahimodayam // MatsP_154.345 //
āstāṃ taddharmasadbhāva-saṃbodhastāvadadbhutaḥ /
viduryaṃ na haribrahma-pramukhā hi sureśvarāḥ // MatsP_154.346 //
yattasya vibhavātsvotthaṃ bhuvaneṣu vijṛmbhitam /
prakaṭaṃ sarvabhūtānāṃ tadapyatra na vettha kim // MatsP_154.347 //
kasyaitadgaganaṃ bhūritaḥ kasyāgniḥ kasya mārutaḥ /
kasya bhūḥ kasya varuṇaḥ kaścandrārkavilocanaḥ // MatsP_154.348 //
kasyārcayanti lokeṣu liṅgaṃ bhaktyā surāsurāḥ /
yaṃ bruvantīśvaraṃ devā vidhīndrādyā maharṣayaḥ // MatsP_154.349 //
prabhāvaṃ prabhavaṃ caiṣa teṣāmapi na vettha kim /
aditiḥ kasya māteyaṃ kasmājjāto janārdanaḥ // MatsP_154.350 //
aditeḥ kaśyapājjātā devā nārāyaṇādayaḥ /
marīceḥ kaśyapaḥ putro hy aditirdakṣaputrikā // MatsP_154.351 //
marīciścāpi dakṣaśca putrau tau brahmaṇaḥ kila /
brahmā hiraṇmayāttvaṇḍād divyasiddhivibhūtikam // MatsP_154.352 //
kasya prādurabhūddhyānāt prakṣubdhāḥ prākṛtāṃśakāḥ /
prakṛtau tu tṛtīyāyāṃ madhudviḍjananakriyā // MatsP_154.353 //
jātā sasarja ṣaḍvargān buddhipūrvān svakarmajān /
ajātako 'bhavadvedhā brahmaṇo 'vyaktajanmanaḥ // MatsP_154.354 //
yaḥ svayogena saṃkṣobhya prakṛtiṃ kṛtavānidam /
brahmaṇaḥ siddhasarvārtham aiśvaryaṃ lokakartṛtām // MatsP_154.355 //
vidurviṣṇvādayo yacca svamahimnā sadaiva hi /
kṛtvānyaṃ deham anyā dṛk tādṛk kṛtvā punarhariḥ // MatsP_154.356 //
kurute jagataḥ kṛtyam uttamādhamamadhyamam /
evameva hi saṃsāro yo janmamaraṇātmakaḥ // MatsP_154.357 //
karmaṇaśca phalaṃ hyetan nānārūpasamudbhavam /
atha nārāyaṇo devaḥ svakāṃ chāyāṃ samāśrayat // MatsP_154.358 //
tatpreritaḥ prakurute janma nānāprakārakam /
sāpi karmaṇa evoktā preraṇā vivaśātmanām // MatsP_154.359 //
yathonmādādijuṣṭasya matireva hi sā bhavet /
iṣṭānyeva yathārthāni viparītāni manyate // MatsP_154.360 //
lokasya vyavahāreṣu sṛṣṭeṣu sahate sadā /
dharmādharmaphalāvāptau viṣṇureva nibodhitaḥ // MatsP_154.361 //
athānāditvamasyāsti sāmānyāttu tadātmanā /
na hyasya jīvitaṃ dīrghaṃ dṛṣṭaṃ dehe tu kutracit // MatsP_154.362 //
bhavadbhiryasya no dṛṣṭam antaragramathāpi vā /
dehināṃ dharma evaiṣa kvacijjāyetkacinmriyet // MatsP_154.363 //
kvacidgarbhagato naśyet kvacij jīvejjarāmayaḥ /
kvacitsamāḥ śataṃ jīvet kvacidbālye vipadyate // MatsP_154.364 //
śatāyuḥ puruṣo yastu so 'nantaḥ svalpajanmanaḥ /
jīvito na mriyatyagre tasmātso 'mara ucyate // MatsP_154.365 //
adṛṣṭajanmanidhanā hy evaṃ viṣṇvādayo matāḥ /
etatsaṃśuddhamaiśvaryaṃ saṃsāre ko labhediha // MatsP_154.366 //
tatra kṣayādiyogāttu nānāścaryasvarūpiṇi /
tasmāddivaścarānsarvān malinānsvalpabhūtikān // MatsP_154.367 //
nāhaṃ bhadrāḥ kilecchāmi ṛte śarvātpinākinaḥ /
sthitaṃ ca tāratamyena prāṇināṃ paramaṃ tvidam // MatsP_154.368 //
dhībalaiśvaryakāryādi-pramāṇaṃ mahatāṃ mahat /
yasmānna kiṃcidaparaṃ sarvaṃ yasmātpravartate // MatsP_154.369 //
yasyaiśvaryamanādyantaṃ tamahaṃ śaraṇaṃ gatā /
eṣa me vyavasāyaśca dīrgho 'tiviparītakaḥ // MatsP_154.370 //
yāta vā tiṣṭhataivātha munayo madvidhāyakāḥ /
evaṃ niśamya vacanaṃ devyā munivarāstadā // MatsP_154.371 //
ānandāśruparītākṣāḥ sasvajustāṃ tapasvinīm /
ūcuśca paramaprītāḥ śailajāṃ madhuraṃ vacaḥ // MatsP_154.372 //
*ṛṣaya ūcuḥ
atyadbhutāsyaho putri jñānamūrtirivāmalā /
prasādayati no bhāvaṃ bhavabhāvapratiśrayāt // MatsP_154.373 //
nanu vidmo vayaṃ tasya devasyaiśvaryamadbhutam /
tvanniścayasya dṛḍhatāṃ vettuṃ vayamihāgatāḥ // MatsP_154.374 //
acirādeva tanvaṅgi kāmaste 'yaṃ bhaviṣyati /
kvādityasya prabhā yāti ratnebhyaḥ kva dyutiḥ pṛthak // MatsP_154.375 //
ko 'rtho varṇālikāvyaktaḥ kathaṃ tvaṃ giriśaṃ vinā /
yāmo naikābhyupāyane tamabhyarthayituṃ vayam // MatsP_154.376 //
asmākamapi vai so 'rthaḥ sutarāṃ hṛdi vartate /
atastvameva sā buddhir yato nītistvameva hi // MatsP_154.377 //
ato niḥsaṃśayaṃ kāyaṃ śaṃkaro 'pi vidhāsyati /
ityuktvā pūjitā yātā munayo girikanyayā // MatsP_154.378 //
prayayurgiriśaṃ draṣṭuṃ prasthaṃ himavato mahat /
gaṅgāmbuplāvitātmānaṃ piṅgabaddhajaṭāsaṭam // MatsP_154.379 //
bhṛṅgānuyātapāṇistha-mandārakusumasrajam /
gireḥ samprāpya te prasthaṃ dadṛśuḥ śaṃkarāśramam // MatsP_154.380 //
praśāntāśeṣasattvaughaṃ navastimitakānanam /
niḥśabdākṣobhasalila-prapātaṃ sarvatodiśam // MatsP_154.381 //
tatrāpaśyaṃstato dvāri vīrakaṃ vetrapāṇinam /
sapta te munayaḥ pūjyā vinītāḥ kāryagauravāt // MatsP_154.382 //
ūcurmadhurabhāṣiṇyā vācā te vāgmināṃ varāḥ /
draṣṭuṃ vayamihāyātāḥ śaraṇyaṃ gaṇanāyakam // MatsP_154.383 //
trilocanaṃ vijānīhi surakāryapracoditāḥ /
tvameva no gatistattvaṃ yathā kālānatikramaḥ // MatsP_154.384 //
sā prārthanaiṣā prāyeṇa pratīhāramayaḥ prabhuḥ /
ityukto munibhiḥ so 'tha gauravāttānuvāca saḥ // MatsP_154.385 //
savanasyāparāṃ saṃdhyāṃ snātuṃ mandākinījale /
kṣaṇena bhavitā viprās tatra drakṣyatha śūlinam // MatsP_154.386 //
ityuktā munayastasthus te tatkālapratīkṣiṇaḥ /
gambhīrāmbudharaṃ prāvṛṭ-tṛṣitāścātakā yathā // MatsP_154.387 //
tataḥ kṣaṇena niṣpanna-samādhānakriyāvidhiḥ /
vīrāsanaṃ bibhedeśo mṛgacarmanivāsitam // MatsP_154.388 //
tato vinīto jānubhyām avalambya mahīsthitim /
uvāca vīrako devaṃ praṇāmaikasamāśrayaḥ // MatsP_154.389 //
samprāptā munayaḥ sapta tvāṃ draṣṭuṃ dīptatejasaḥ /
vibho samādiśa draṣṭum avagantum ihārhasi /
te 'bruvandevakāryeṇa tava darśanalālasāḥ // MatsP_154.390 //
ityukto dhūrjaṭistena vīrakeṇa mahātmanā /
bhūbhaṅgasaṃjñayā teṣāṃ praveśājñāṃ dadau tadā // MatsP_154.391 //
mūrdhnaḥ kampena tānsarvān vīrako 'pi mahāmunīn /
ājuhāvāvidūrasthān darśanāya pinākinaḥ // MatsP_154.392 //
tvarābaddhārdhacūḍāste lambamānājināmbarāḥ /
viviśurvedikāṃ siddhāṃ giriśasya vibhūtibhiḥ // MatsP_154.393 //
baddhapāṇipuṭākṣipta-nākapuṣpotkarāstataḥ /
pinākipādayugalaṃ vandyaṃ nākanivāsinām // MatsP_154.394 //
tataḥ snigdhekṣitāḥ śāntā munayaḥ śūlapāṇinā /
manmathāriṃ tato hṛṣṭāḥ samaṃ tuṣṭuvurādṛtāḥ // MatsP_154.395 //
*munaya ūcuḥ
aho kṛtārthā vayameva sāṃprataṃ sureśvaro 'pyatra varo bhaviṣyati /
bhavatprasādāmalavārisekataḥ phalena kācit tapasā niyujyate // MatsP_154.396 //
jayatyasau dhanyataro himācalas tadāśrayaṃ yasya sutā tapasyati /
sa daityarājo 'pi mahāphalodayo vimūlitāśeṣasuro hi tārakaḥ // MatsP_154.397 //
tvadīyamaṃśaṃ pravilokya kalmaṣāt svakaṃ śarīraṃ parimokṣyate hi yaḥ /
sa dhanyadhīrlokapitā caturmukho hariśca yatsaṃbhramavahnidīpitaḥ // MatsP_154.398 //
tvadaṅghriyugmaṃ hṛdayena bibhrato mahābhitāpapraśamaikahetukam /
tvameva caiko vividhākṛtakriyaḥ kileti vācā vidhurair vibhāṣyate // MatsP_154.399 //
athādya ekastvamavādi nānyathā jagattathā nirghṛṇatāṃ tava spṛśet /
na vetsi vā duḥkhamidaṃ prajātmakaṃ vihanyate te khalu sarvataḥ kriyā // MatsP_154.400 //
upekṣase cej jagatāmupadravaṃ dayāmayatvaṃ tava kena kathyate /
svayogamāyāmahimāguhāśrayaṃ na vidyate nirmalabhūtigauravam // MatsP_154.401 //
vayaṃ ca te dhanyatarāḥ śarīriṇāṃ yadīdṛśaṃ tvāṃ pravilokayāmahe /
adarśanaṃ tena manoratho yathā prayāti sāphalyatayā manogatam // MatsP_154.402 //
jagadvidhānaikavidhau jaganmukhe kariṣyase 'to balabhiccarā vayam /
vinemuritthaṃ munayo visṛjya tāṃ giraṃ girīśaśrutibhūmisaṃnidhau // MatsP_154.403 //
utkṛṣṭakedāra ivāvanītale subījamuṣṭiṃ suphalāya karṣakāḥ // MatsP_154.404 //
teṣāṃ śrutvā tu tāṃ ramyāṃ prakramopakramakriyām /
vācaṃ vācaspatistuṣṭaḥ provāca smitasundarīm // MatsP_154.405 //
*śarva uvāca
jāne lokavidhānasya kanyā satkāryamuttamam /
jātā prāleyaśailasya saṃketakanirūpaṇāḥ // MatsP_154.406 //
satyamutkaṇṭhitāḥ sarve devakāryārthamudyatāḥ /
teṣāṃ tvaranti cetāṃsi kiṃtu kāryaṃ vivakṣitam // MatsP_154.407 //
lokayātrānugantavyā viśeṣeṇa vicakṣaṇaiḥ /
sevante te yato dharmaṃ tatprāmāṇyātpare sthitāḥ // MatsP_154.408 //
ityuktā munayo jagmus tvaritāstu himācalam /
tatra te pūjitāstena himaśailena sādaram /
ūcurmunivarāḥ prītāḥ svalpavarṇaṃ tvarānvitāḥ // MatsP_154.409 //
*munaya ūcuḥ
devo duhitaraṃ sākṣāt pinākī tava mārgate /
tacchīghraṃ pāvayātmānam āhutyevānalārpaṇāt // MatsP_154.410 //
kāryametacca devānāṃ suciraṃ parivartate /
jagaduddharaṇāyaiṣa kriyatāṃ vai samudyamaḥ // MatsP_154.411 //
ityuktastaistadā śailo harṣāviṣṭo 'vadanmunīn /
asamartho 'bhavadvaktum uttaraṃ prārthayañchivam // MatsP_154.412 //
tato menā munīnvīkṣya provāca snehaviklavā /
duhitustānmunīṃścaiva caraṇāśrayam arthavit // MatsP_154.413 //
*menovāca
yadarthaṃ duhiturjanma necchantyapi mahāphalam /
tadevopasthitaṃ sarvaṃ prakrameṇaiva sāṃpratam // MatsP_154.414 //
kulajanmavayorūpa-vibhūtyṛddhiyuto 'pi yaḥ /
varastasyāpi cāhūya sutā deyā hyayācataḥ // MatsP_154.415 //
tatsamastatapoghoraṃ kathaṃ putrī prayāsyati /
putrīvākyādyadatrāsti vidheyaṃ tadvidhīyatām // MatsP_154.416 //
ityuktā munayaste tu priyayā himabhūbhṛtaḥ /
ūcuḥ punarudārārthaṃ nārīcittaprasādakam // MatsP_154.417 //
*munaya ūcuḥ
aiśvaryamavagacchasva śaṃkarasya surāsuraiḥ /
ārādhyamānapādābja-yugalatvātsunirvṛtaiḥ // MatsP_154.418 //
yasyopayogi yadrūpaṃ sā ca tatprāptaye ciram /
ghoraṃ tapasyate bālā tena rūpeṇa nirvṛtiḥ // MatsP_154.419 //
yastadvratāni divyāni nayiṣyati samāpanam /
tatra sāvahitā tāvat tasmāt saiva bhaviṣyati // MatsP_154.420 //
ityuktvā giriṇā sārdhaṃ te yayuryatra śailajā /
jitārkajvalanajvālā tapastejomayī hyumā // MatsP_154.421 //
procustāṃ munayaḥ snigdhaṃ saṃmānya pathamāgatam /
ramyaṃ priyaṃ manohāri mā rūpaṃ tapasā daha // MatsP_154.422 //
prātaste śaṃkaraḥ pāṇim eṣa putri grahīṣyati /
vayamarthitavantaste pitaraṃ pūrvamāgatāḥ // MatsP_154.423 //
pitrā saha gṛhaṃ gaccha vayaṃ yāmaḥ svamandiram // MatsP_154.424 //
ityuktā tapasaḥ satyaṃ phalamastīti cintya sā /
tvaramāṇā yayau veśma piturdivyārthaśobhitam // MatsP_154.425 //
sā tatra rajanīṃ mene varṣāyutasamāṃ satī /
haradarśanasaṃjāta-mahotkaṇṭhā himādrijā // MatsP_154.426 //
tato muhūrte brāhme tu tasyāścakruḥ surastriyaḥ /
nānāmaṅgalasaṃdohān yathāvatkramapūrvakam // MatsP_154.427 //
divyamaṇḍanamaṅgānāṃ mandire bahumaṅgale /
upāsata giriṃ mūrtā ṛtavaḥ sārvakāmikāḥ // MatsP_154.428 //
vāyavo vāridāścāsan saṃmārjanavidhau gireḥ /
harmyeṣu śrīḥ svayaṃ devī kṛtanānāprasādhanā // MatsP_154.429 //
kāntiḥ sarveṣu bhāveṣu ṛddhiścābhavadākulā /
cintāmaṇiprabhṛtayo ratnāḥ śailaṃ samantataḥ // MatsP_154.430 //
upatasthurnagāścāpi kalpakāmamahādrumāḥ /
oṣadhyo mūrtimatyaśca divyauṣadhisamanvitāḥ // MatsP_154.431 //
rasāśca dhātavaścaiva sarve śailasya kiṃkarāḥ /
kiṃkarāstasya śailasya vyagrāścājñānuvartinaḥ // MatsP_154.432 //
nadyaḥ samudrā nikhilāḥ sthāvaraṃ jaṅgamaṃ ca yat /
tatsarvaṃ himaśailasya mahimānamavardhayat // MatsP_154.433 //
abhavanmunayo nāgā yakṣagandharvakiṃnarāḥ /
śaṃkarasyāpi vibudhā gandhamādanaparvate // MatsP_154.434 //
sarve maṇḍanasaṃbhārās tasthurnirmalamūrtayaḥ /
śarvasyāpi jaṭājūṭe candrakhaṇḍaṃ pitāmahaḥ // MatsP_154.435 //
babandha praṇayodāra-visphāritavilocanaḥ /
kapālamālāṃ vipulāṃ cāmuṇḍā mūrdhnyabandhayat // MatsP_154.436 //
uvāca cāpi vacanaṃ putraṃ janaya śaṃkara /
yo daityendrakulaṃ hatvā māṃ raktaistarpayiṣyati // MatsP_154.437 //
saurir jvalacchiroratna-mukuṭaṃ cānalolbaṇam /
bhujagābharaṇaṃ gṛhya sajjaṃ śaṃbhoḥ puro 'bhavat // MatsP_154.438 //
śakro gajājinaṃ tasya vasābhyaktāgrapallavam /
dadhre sarabhasaṃ svidyad vistīrṇamukhapaṅkajam // MatsP_154.439 //
vāyuśca vipulaṃ tīkṣṇa-śṛṅgaṃ himagiriprabham /
vṛṣaṃ vibhūṣayāmāsa harayānaṃ mahaujasam // MatsP_154.440 //
vitenurnayanāntaḥsthāḥ śambhoḥ sūryānalendavaḥ /
svāṃ dyutiṃ lokanāthasya jagataḥ karmasākṣiṇaḥ // MatsP_154.441 //
citābhasma samādhāya kapāle rajataprabham /
manujāsthimayīṃ mālām ābabandha ca pāṇinā // MatsP_154.442 //
pretādhipaḥ puro dvāre sagadaḥ samavartata /
nānākāramahāratna-bhūṣaṇaṃ dhanadāhṛtam // MatsP_154.443 //
vihāyodagrasarpendra-kaṭakena svapāṇinā /
karṇottaṃsaṃ cakāreśo vāsukiṃ takṣakaṃ svayam // MatsP_154.444 //
jalādhīśāhṛtāṃ sthāsnu-prasūnāveṣṭitāṃ pṛthak /
tatastu te gaṇādhīśā vinayāttatra vīrakam // MatsP_154.445 //
procurvyagrākṛte tvaṃ gāṃ samāvedaya śūline /
niṣpannābharaṇaṃ devaṃ prasādhyeśaṃ prasādhanaiḥ // MatsP_154.446 //
sapta vāridhayastasthuḥ kartuṃ darpaṇavibhramam /
tato vilokitātmānaṃ mahāmbudhijalodare // MatsP_154.447 //
dharāmāliṅgya jānubhyāṃ sthāṇuṃ provāca keśavaḥ /
śobhase deva rūpeṇa jagadānandadāyinā // MatsP_154.448 //
mātaraḥ prerayan kāma-vadhūṃ vaidhavyacihnitām /
kālo 'yamiti cālakṣya prakāreṅgitasaṃjñayā // MatsP_154.449 //
tatastāścoditā devam ūcuḥ prahasitānanāḥ /
ratiḥ purastava prāptā nābhāti madanojjhitā // MatsP_154.450 //
tatastāṃ saṃnirvāyāha vāmahastāgrasaṃjñayā /
prayāṇaṃ girijāvaktra-darśanotsukamānasaḥ // MatsP_154.451 //
tato haro himagirikandarākṛtiṃ sitaṃ kaśāmṛduhatibhiḥ pracodayat /
mahāvṛṣaṃ gaṇatumulāhitekṣaṇaṃ sa bhūdharānaśaniriva prakampayan // MatsP_154.452 //
tato harirdrutapadapaddhatiḥ puraḥ puraḥsarāndrumanikareṣu saṃśritān /
dharārajaḥśabalitabhūṣaṇo 'bravīt prayāta mā kuruta patho 'sya saṃkaṭam // MatsP_154.453 //
prabhoḥ punaḥ prathamaniyogamūrjayan suto 'bravīd bhrukuṭimukho 'pi vīrakaḥ /
viyaccarā viyati kimasti kāntakaṃ prayāta no dharaṇidharāvidūrataḥ // MatsP_154.454 //
mahārṇavāḥ kuruta śilopamaṃ payaḥ suradviṣāgamanamahātikardamam /
gaṇeśvarāś capalatayā na gamyatāṃ sureśvaraiḥ sthiramatibhir nirīkṣyate // MatsP_154.455 //
na bhṛṅgiṇā svatanumavekṣya nīyate pinākinaḥ pṛthumukhamaṇḍam agrataḥ /
vṛthā yamaḥ prakaṭitadantakoṭaraṃ tvamāyudhaṃ vahasi vihāya saṃbhramam // MatsP_154.456 //
padaṃ na yadrathaturagaiḥ puradviṣaḥ pramucyate bahutaramātṛsaṃkulam /
amī surāḥ pṛthaganuyāyibhirvṛtāḥ padātayo dviguṇapathān harapriyāḥ // MatsP_154.457 //
svavāhanaiḥ pavanavidhūtacāmaraiś caladhvajairvrajata vihāraśālibhiḥ /
surāḥ svakaṃ kimiti sarāgamūrjitaṃ vicāryate niyatalayatrayānugam // MatsP_154.458 //
na kiṃnarair abhibhavituṃ hi śakyate vibhūṣaṇacayasamudbhavo dhvaniḥ /
ajātijāḥ kimiti na ṣaḍjamadhyam apṛthusvaraṃ bahutaramatra vakṣyate // MatsP_154.459 //
natānatānatanatatānatāṃ gatāḥ pṛthaktayā samayakṛtā vibhinnatām /
viśaṅkitā bhavadatibhedaśīlinaḥ prayāntyamī drutapadameva gauḍakāḥ // MatsP_154.460 //
visaṃhatāḥ kimiti na ṣāḍgavādayaḥ svagītakair lalitapadaprayogajaiḥ /
prabhoḥ puro bhavati hi yasya cākṣataṃ samudgatārthakamiti tatpratīyate // MatsP_154.461 //
amī pṛthagviracitaramyarāsakaṃ vilāsino bahugamakasvabhāvakam /
prayuñjate giriśayaśovisāriṇaṃ prakīrṇakaṃ bahutaranāgajātayaḥ // MatsP_154.462 //
amī kathaṃ kakubhi kathāḥ pratikṣaṇaṃ dhvananti te vividhavadhūvimiśritāḥ /
na jātayo dhvanimurajāsamīritā na mūrchitāḥ kimiti ca mūrchanātmakāḥ // MatsP_154.463 //
śrutipriyakramagatibhedasādhanaṃ tatādikaṃ kimiti na tumbareritam /*
na hanyate bahuvidhavādyaḍambaraṃ prakīrṇavīṇāmurajādi nāma yat // MatsP_154.464 //*
itīrate girimavadhānaśālinaḥ surāsurāḥ sapadi tu vīrakājñayā /
niyāmitāḥ prayayuratīva harṣitāś carācaraṃ jagadakhilaṃ hyapūrayan // MatsP_154.465 //
iti stanatkakubhi rasanmahārṇave stanadghane vidalitaśailakaṃdare /
jagatyabhūttumula ivākulīkṛtaḥ pinākinā tvaritagatena bhūdharaḥ // MatsP_154.466 //
parijvalatkanakasahasratoraṇaṃ kvacinmilanmarakataveśmavedikam /
kvacit kvacid vimalavidūravedikaṃ kvacid galajjaladhararamyanirjharam // MatsP_154.467 //
caladdhvajapravarasahasramaṇḍitaṃ suradrumastabakavikīrṇacatvaram /
sitāsitāruṇarucidhātuvarṇikaṃ śriyojjvalaṃ pravitatamārgagopuram // MatsP_154.468 //
vijṛmbhitāpratimadhvanivāridaṃ sugandhibhiḥ purapavanairmanoharam /*
haro mahāgirinagaraṃ samāsadatkṣaṇādiva pravarasurāsurastutaḥ // MatsP_154.469 //*
taṃ praviśantamagātpravilokya vyākulatāṃ nagaraṃ giribhartuḥ /
vyagrapurandhrijanaṃ jayayuktaṃ dhāvitamārgajanākularathyam // MatsP_154.470 //
harmyagavākṣagatāmaranārī-locananīlasaroruhamālam /
suprakaṭā samadṛśyata kācit svābharaṇāṃśuvitānavigūḍhā // MatsP_154.471 //
kāpyakhilīkṛtamaṇḍanabhūṣā tyaktasakhīpraṇayā haram aikṣat /
kāciduvāca kalaṃ gatamānā kātaratāṃ sakhi mā kuru mūḍhe // MatsP_154.472 //
dagdhamanobhava eva pinākī kāmayate svayameva vihartum /
kācidapi svayameva patantī prāha parāṃ virahaskhalitāṅgīm // MatsP_154.473 //
mā capale madanavyatiṣaṅgaṃ śaṃkarajaṃ skhalanena vada tvam /
kāpi kṛtavyavadhānamadṛṣṭvā yuktivaśādgiriśo hyayamūce // MatsP_154.474 //
eṣa sa yatra sahasramakhādyā nākasadāmadhipāḥ svayamuktaiḥ /
nāmabhir indujaṭaṃ nijasevā-prāptaphalāya natāstu ghaṭante // MatsP_154.475 //
eṣa na caiṣa sa eṣa yadagre carmaparītatanuḥ śaśimaulī /
dhāvati vajradharo 'mararājo mārgamamuṃ vivṛtīkaraṇāya // MatsP_154.476 //
eṣa sa padmabhavo 'yamupetya prāṃśujaṭāmṛgacarmanigūḍhaḥ /
sapraṇayaṃ karaghaṭṭitavaktraḥ kiṃciduvāca mitaṃ śrutimūle // MatsP_154.477 //
evamabhūtsuranārikulānāṃ cittavisaṃṣṭhulatā gururāgāt /
śaṃkarasaṃśrayaṇād girijāyāj-anmaphalaṃ paramaṃ tviti cocuḥ // MatsP_154.478 //
tato himagirerveśma viśvakarmaniveditam /
mahānīlamayastambhaṃ jvalatkāñcanakuṭṭimam // MatsP_154.479 //
muktājālapariṣkāraṃ jvalitauṣadhidīpitam /
krīḍodyānasahasrāḍhyaṃ kāñcanāmbujadīrghikam // MatsP_154.480 //
mahendrapramukhāḥ sarve surā dṛṣṭvā tadadbhutam /
netrāṇi saphalānyadya manobhiriti te dadhuḥ // MatsP_154.481 //
vimardakṣīṇakeyūrā hariṇā dvāri rodhitāḥ /
kathaṃcitpramukhāstatra viviśurnākavāsinaḥ // MatsP_154.482 //
praṇatenācalendreṇa pūjito 'tha caturmukhaḥ /
cakāra vidhinā sarvaṃ vidhimantrapuraḥsaram // MatsP_154.483 //
śarvasya pāṇigrahaṇam agnisākṣikamakṣatam /
dātā mahībhṛtāṃ nātho hotā devaścaturmukhaḥ // MatsP_154.484 //
varaḥ paśupatiḥ sākṣāt kanyā viśvāraṇistathā /
carācarāṇi bhūtāni surāsuravarāṇi ca // MatsP_154.485 //
tatrāpyete niyamato hy abhavanvyagramūrtayaḥ /
mumocābhinavānsarvān sasyaśālīnrasauṣadhīḥ // MatsP_154.486 //
vyagrā tu pṛthivī devī sarvabhāvamanoramā /
gṛhītvā varuṇaḥ sarva-ratnānyābharaṇāni ca // MatsP_154.487 //
puṇyāni ca pavitrāṇi nānāratnamayāni tu /
tasthau sābharaṇo devo harṣadaḥ sarvadehinām // MatsP_154.488 //
dhanadaścāpi divyāni haimānyābharaṇāni ca /
jātarūpavicitrāṇi prayataḥ samupasthitaḥ // MatsP_154.489 //
vāyurvavau susurabhiḥ sukhasaṃsparśano vibhuḥ /
chatramindukarodbhāsi susitaṃ ca śatakratuḥ // MatsP_154.490 //
jagrāha muditaḥ sragvī bāhubhirbahubhūṣaṇaiḥ /
jagurgandharvamukhyāśca nanṛtuścāpsarogaṇāḥ // MatsP_154.491 //
vādayanto 'timadhuraṃ jagur gandharvakiṃnarāḥ /
mūrtāśca ṛtavastatra jaguśca nanṛtuśca vai // MatsP_154.492 //
capalāśca gaṇāstasthur lolayanto himācalam /
uttiṣṭhankramaśaścātra viśvabhugbhaganetrahā // MatsP_154.493 //
cakāraudvāhikaṃ kṛtyaṃ patnyā saha yathocitam /
dattārgho girirājena suravṛndair vinoditaḥ // MatsP_154.494 //
avasattāṃ kṣapāṃ tatra patnyā saha purāntakaḥ /
tato gandharvagītena nṛtyenāpsarasāmapi // MatsP_154.495 //
stutibhir devadaityānāṃ vibuddho vibudhādhipaḥ /
āmantrya himaśailendraṃ prabhāte comayā saha /
jagāma mandaragiriṃ vāyuvegena śṛṅgiṇā // MatsP_154.496 //
tato gate bhagavati nīlalohite sahomayā ratimalabhanna bhūdharaḥ /
sabāndhavo bhavati ca kasya no mano vihvalaṃ ca jagati hi kanyakāpituḥ // MatsP_154.497 //
jvalanmaṇisphaṭikahāṭakotkaṭaṃ sphuṭadyuti sphaṭikagopuraṃ puram /
haro girau ciramanukalpitaṃ tadā visarjitāmaranivaho 'viśatsvakam // MatsP_154.498 //
tadomāsahito devo vijahāra bhagākṣihā /
purodyāneṣu ramyeṣu vivikteṣu vaneṣu ca // MatsP_154.499 //
suraktahṛdayo devyā makarāṅkapuraḥsaraḥ /
tato bahutithe kāle sutakāmā gireḥ sutā // MatsP_154.500 //
sakhībhiḥ sahitā krīḍāṃ cakre kṛtrimaputrakaiḥ /
kadācidgandhatailena gātramabhyajya śailajā // MatsP_154.501 //
cūrṇairudvartayāmāsa malināntaritāṃ tanum /
tadudvartanakaṃ gṛhya naraṃ cakre gajānanam // MatsP_154.502 //
putrakaṃ krīḍatī devī taṃ cāpyarpayadambhasi /
jāhnavyāstu śivāsakhyās tataḥ so 'bhūdbṛhadvapuḥ // MatsP_154.503 //
kāyenātiviśālena jagadāpūrayattadā /
putretyuvāca te devī putretyūce ca jāhnavī // MatsP_154.504 //
gāṅgeya iti devaistu pūjito 'bhūdgajānanaḥ /
vināyakādhipatyaṃ ca dadāvasya pitāmahaḥ // MatsP_154.505 //
punaḥ sā krīḍanaṃ cakre putrārthaṃ varavarṇinī /
manojñamaṅkuraṃ rūḍham aśokasya śubhānanā // MatsP_154.506 //
vardhayāmāsa taṃ cāpi kṛtasaṃskāramaṅgalā /
bṛhaspatimukhairviprair divaspatipurogamaiḥ // MatsP_154.507 //
tato devaiśca munibhiḥ proktā devī tvidaṃ vacaḥ /
bhavāni bhavatī bhavyā sambhūtā lokabhūtaye // MatsP_154.508 //
prāyaḥ sutaphalo lokaḥ putrapautraiśca labhyate /
aputrāśca prajāḥ prāyo dṛśyante daivahetavaḥ // MatsP_154.509 //
adhunā darśite mārge maryādāṃ kartumarhasi /
phalaṃ kiṃ bhavitā devi kalpitaistaruputrakaiḥ /
ityuktā harṣapūrṇāṅgī provācomā śubhāṃ giram // MatsP_154.510 //
evaṃ nirudake deśe yaḥ kūpaṃ kārayedbudhaḥ /
bindau bindau ca toyasya vasetsaṃvatsaraṃ divi // MatsP_154.511 //
daśakūpasamā vāpī daśavāpīsamo hradaḥ /
daśahradasamaḥ putro daśaputrasamo drumaḥ /
eṣaiva mama maryādā niyatā lokabhāvinī // MatsP_154.512 //
ityuktāstu tato viprā bṛhaspatipurogamāḥ /
jagmuḥ svamandirāṇyeva bhavānīṃ vandya sādaram // MatsP_154.513 //
gateṣu teṣu devo 'pi śaṃkaraḥ parvatātmajām /
pāṇinālambya vāmena śanaiḥ prāveśayacchubhām // MatsP_154.514 //
cittaprasādajananaṃ prāsādamanugopuram /
lambamauktikadāmānaṃ mālikākulavedikam // MatsP_154.515 //
nirdhautakaladhautaṃ ca krīḍāguhamanoramam /
prakīrṇakusumāmoda-mattālikulakūjitam // MatsP_154.516 //
kiṃnarodgītasaṃgīta-gṛhāntaritabhittikam /
sugandhidhūpasaṃghāta-manaḥprārthyamalakṣitam // MatsP_154.517 //
krīḍanmayūranārībhir vṛtaṃ vai tatavādibhiḥ /
haṃsasaṃghātasaṃghuṣṭaṃ sphaṭikastambhavedikam // MatsP_154.518 //
anāvilamasaṃbhrāntyā bahuśaḥ kiṃnarākulam /
śukairyatrābhihanyante padmarāgavinirmitāḥ // MatsP_154.519 //
bhittayo dāḍimabhrāntyā pratibimbitamauktikāḥ /
tatrākṣakrīḍayā devī vihartumupacakrame // MatsP_154.520 //
svacchendranīlabhūbhāge krīḍane yatra dhiṣṭhitau /
vapuḥsahāyatāṃ prāptau vinodarasanirvṛtau // MatsP_154.521 //
evaṃ prakrīḍatostatra devīśaṃkarayostadā /
prādurbhavanmahāśabdas tadgṛhodaragocaraḥ // MatsP_154.522 //
tacchrutvā kautukāddevī kimetaditi śaṃkaram /
papraccha taṃ śubhatanur haraṃ vismayapūrvakam // MatsP_154.523 //
uvāca devīṃ naitatte dṛṣṭapūrvaṃ suvismite /
ete gaṇeśāḥ krīḍante śaile 'sminmatpriyāḥ sadā // MatsP_154.524 //
tapasā brahmacaryeṇa niyamaiḥ kṣetrasevanaiḥ /
yairahaṃ toṣitaḥ pūrvaṃ ta ete manujottamāḥ // MatsP_154.525 //
matsamīpamanuprāptā mama hṛdyāḥ śubhānane /
kāmarūpā mahotsāhā mahārūpaguṇānvitāḥ // MatsP_154.526 //
karmabhirvismayaṃ teṣāṃ prayāmi balaśālinām /
carācarasya jagataḥ sṛṣṭisaṃharaṇakṣamāḥ // MatsP_154.527 //
brahmaviṣṇvindragandharvaiḥ sakiṃnaramahoragaiḥ /
samāvṛto 'pyahaṃ nityaṃ naibhirvirahito rame // MatsP_154.528 //
hṛdyā me cārusarvāṅgi ta ete krīḍitā girau /
ityuktā tu tato devī tyaktvā tadvismayākulā // MatsP_154.529 //
gavākṣāntaramāsādya prekṣate vismitānanā /
yāvantaste kṛśā dīrghā hrasvāḥ sthūlā mahodarāḥ // MatsP_154.530 //
vyāghrebhavadanāḥ kecit kecinmeṣājarūpiṇaḥ /
anekaprāṇirūpāśca jvālāsyāḥ kṛṣṇapiṅgalāḥ // MatsP_154.531 //
saumyā bhīmāḥ smitamukhāḥ kṛṣṇapiṅgajaṭāsaṭāḥ /
nānāvihaṅgavadanā nānāvidhamṛgānanāḥ // MatsP_154.532 //
kauśeyacarmavasanā nagnāścānye virūpiṇaḥ /
gokarṇā gajakarṇāśca bahuvaktrekṣaṇodarāḥ // MatsP_154.533 //
bahupādā bahubhujā divyanānāstrapāṇayaḥ /
anekakusumāpīḍā nānāvyālavibhūṣaṇāḥ // MatsP_154.534 //
vṛkānanāyudhadharā nānākavacabhūṣaṇāḥ /
vicitravāhanārūḍhā divyarūpā viyaccarāḥ // MatsP_154.535 //
vīṇāvādyamukhodghuṣṭā nānāsthānakanartakāḥ /
gaṇeśāṃstāṃstathā dṛṣṭvā devī provāca śaṃkaram // MatsP_154.536 //
*devyuvāca
gaṇeśāḥ katisaṃkhyātāḥ kiṃnāmānaḥ kimātmakāḥ /
ekaikaśo mama brūhi dhiṣṭhitā ye pṛthakpṛthak // MatsP_154.537 //
*śaṃkara uvāca
koṭisaṃkhyā hyasaṃkhyātā nānāvikhyātapauruṣāḥ /
jagadāpūritaṃ sarvair ebhirbhīmairmahābalaiḥ // MatsP_154.538 //
siddhakṣetreṣu rathyāsu jīrṇodyāneṣu veśmasu /
dānavānāṃ śarīreṣu bāleṣūnmattakeṣu ca /
ete viśanti muditā nānāhāravihāriṇaḥ // MatsP_154.539 //
ūṣmapāḥ phenapāścaiva dhūmapā madhupāyinaḥ /
raktapāḥ sarvabhakṣāśca vāyupā hyambubhojanāḥ // MatsP_154.540 //
geyanṛtyopahārāśca nānāvādyaravapriyāḥ /
na hyeṣāṃ vai anantatvād guṇānvaktuṃ hi śakyate // MatsP_154.541 //
*devyuvāca
mārgatvaguttarāsaṅga-śuddhāṅgo muñjamekhalī /
mānaśilena kalkena capalo rañjitānanaḥ // MatsP_154.542 //
pinaddhotpalasragdāmā sukānto madhurākṛtiḥ /
pāṣāṇaśakalottāna-kāṃsyatālapravartakaḥ // MatsP_154.543 //
asau gaṇeśvaro devaḥ kiṃnāmā kiṃnarānugaḥ /
ya eṣa gaṇagīteṣu dattakarṇo muhurmuhuḥ // MatsP_154.544 //
sa eṣa vīrako devi sadā maddhṛdayapriyaḥ /
nānāścaryaguṇādhāro gaṇeśvaragaṇārcitaḥ // MatsP_154.545 //
*devyuvāca
īdṛśasya sutasyāsti mamotkaṇṭhā purāntaka /
kadāham īdṛśaṃ putraṃ drakṣyāmyānandadāyinam // MatsP_154.546 //
*śiva uvāca
eṣa eva sutaste 'stu nayanānandahetukaḥ /
tvayā mātrā kṛtārtho 'stu vīrako 'pi sumadhyame // MatsP_154.547 //
ityuktā preṣayāmāsa vijayāṃ harṣaṇotsukā /
vīrakānayanāyāśu duhitā himabhūbhṛtaḥ // MatsP_154.548 //
sāvaruhya tvarāyuktā prāsādādambaraspṛśaḥ /
vijayovāca gaṇapaṃ gaṇamadhye pravartitā // MatsP_154.549 //
*vijayovāca
ehi vīraka cāpalyāt tvayā devaḥ prakopitaḥ /
kimuttaraṃ vadatyarthe nṛtyaraṅge tu śailajā // MatsP_154.550 //
ityuktastyaktapāṣāṇa-śakalo mārjitānanaḥ /
āhūtastu tayodbhūta-mūlaprastāvaśaṃsakaḥ // MatsP_154.551 //
devyāḥ samīpamāgacchad vijayānuguptaḥ śanaiḥ /
prāsādaśikharātphulla-raktāmbujanibhadyutiḥ // MatsP_154.552 //
taṃ dṛṣṭvā prasrutānalpa-svādukṣīrapayodharā /
girijovāca sasnehaṃ girā madhuravarṇayā // MatsP_154.553 //
*umovāca
ehyehi yāto 'si me putratāṃ devadevena datto 'dhunā vīraka // MatsP_154.554 //
ityevamaṅke nidhāyātha taṃ paryacumbatkapole kalavādinam // MatsP_154.555 //
 mūrdhnyupāghrāya saṃmārjya gātrāṇi bhūṣayāmāsa divyaiḥ svayaṃ bhūṣaṇaiḥ kiṅkiṇīmekhalānūpurair māṇikyakeyūrahārorumūlaguṇaiḥ // MatsP_154.556 
 komalaiḥ pallavaiścitritaiścārubhir divyamantrodbhavais tasya śubhaistato bhūribhiścākaronmiśrasiddhārthakair aṅgarakṣāvidhim // MatsP_154.557 
evamādāya covāca kṛtvā srajaṃ mūrdhni gorocanāpatrabhaṅgojjvalam // MatsP_154.558 //
 gaccha gacchādhunā krīḍa sārdhaṃ gaṇairapramatto nage śvabhravarja śanairvyālamālākulāḥ śailasānudrumadantibhir bhinnasārāḥ pare saṅginaḥ // 
jāhnavīyaṃ jalaṃ kṣubdhatoyākulaṃ kūlaṃ mā viśethā bahuvyāghraduṣṭe vane // MatsP_154.560 //
vatsāsaṃkhyeṣu durgā gaṇeśeṣvetasminvīrake putrabhāvopatuṣṭāntaḥkaraṇā tiṣṭhatu // MatsP_154.561 //
svasya pitṛjanaprārthitaṃ bhavyamāyātibhāvinyasau bhavyatā // MatsP_154.562 //
so 'pi nirvartya sarvān gaṇān sasmayamāha bālatvalīlārasāviṣṭadhīḥ // MatsP_154.563 //
 eṣa mātrā svayaṃ me kṛtabhūṣaṇo 'tra eṣa paṭaḥ pāṭalairbindubhiḥ sinduvārasya puṣpairiyaṃ mālatīmiśritā mālikā me śirasyāhitā // MatsP_154.564 
ko 'yamātodyadhārī gaṇastasya dāsyāmi hastādidaṃ krīḍanam // MatsP_154.565 //
 dakṣiṇātpaścimaṃ paścimāduttaramuttarātpūrvamabhyetya sakhyā yutā prekṣatī taṃ gavākṣāntarādvīrakaṃ śailaputrī bahiḥ krīḍanaṃ yajjaganmāturapyeṣa  #
cittabhramaḥ // MatsP_154.566 // 
putralubdho janastatra ko mohamāyāti na svalpacetā jaḍo māṃsaviṇmūtrasaṃghātadehaḥ // MatsP_154.567 //
draṣṭumabhyantare nākavāseśvarair indumauliṃ praviṣṭeṣu kakṣāntaram // MatsP_154.568 //
 vāhanātyāvarohā gaṇāstairyuto lokapālāstramūrto hyayaṃ khaḍgo vikhaḍgakaro nirmamaḥ kṛtāntaḥ kasya kenāhato brūta maune bhavanto 'stradaṇḍena  #
kiṃ duḥspṛhāḥ // MatsP_154.569 // 
bhīmamūrtyānanenāsti kṛtyaṃ girau ya eṣo 'strajñena kiṃ vadhyate // MatsP_154.570 //
mā vṛthā lokapālānugacittatā evam evaitad ityūcurasmai tadā devatāḥ // MatsP_154.571 //
devadevānugaṃ vīrakaṃ lakṣaṇā prāha devī vanaṃ parvatā nirjharāṇyagnidevyānyatho bhūtapā nirjharāmbhonipāteṣu nimajjata // MatsP_154.572 //
puṣpajālāvanaddheṣu dhāmasvapi prottuṅganānādrikuñjeṣvanugarjantu hemārutāsphoṭasaṃkṣepaṇāt kāmataḥ // MatsP_154.573 //
kāñcanottuṅgaśṛṅgāvarohakṣitau hemareṇūtkarāsaṅgadyutiṃ khecarāṇāṃ vanādhāyini ramye
bahurūpasaṃpatprakare gaṇānvāsitaṃ mandarakandare sundaramandārapuṣpapravālāmbuje
siddhanārībhir āpītarūpāmṛtaṃ vistṛtair netrapātrair anunmeṣibhir vīrake śailaputrī
nimeṣāntarād asmaratputragṛdhrī vinodārthinī // MatsP_154.574 //
so 'pi tādṛkkṣaṇāvāptapuṇyodayo yo 'pi janmāntarasyātmajatvaṃ gataḥ krīḍatastasya
tṛptiḥ kathaṃ jāyate yo 'pi bhāvijagadvedhasā tejasaḥ kalpitaḥ pratikṣaṇaṃ divyagītakṣaṇo
nṛtyalolo gaṇeśaiḥ praṇataḥ // MatsP_154.575 //
kṣaṇaṃ siṃhanādākule gaṇḍaśaile sṛjadratnajāle bṛhatsālatāle /
kṣaṇaṃ phullanānātamālālikāle kṣaṇaṃ vṛkṣamūle vilolo marāle // MatsP_154.576 //
kṣaṇe svalpapaṅke jale paṅkajāḍhye kṣaṇaṃ māturaṅke śubhe niṣkalaṅke /
parikrīḍate bālalīlāvihārī gaṇeśādhipo devatānandakārī /
nikuñjeṣu vidyādharairgītaśīlaḥ pinākīva līlāvilāsaiḥ salīlaḥ // MatsP_154.577 //
prakāśya bhuvanābhogī tato dinakare gate /
deśāntaraṃ tadā paścād dūramastāvanīdharam // MatsP_154.578 //
udayāste purobhāvī yo hi cāste 'vanīdharaḥ /
mitratvamasya sudṛḍhaṃ hṛdaye paricintyatām // MatsP_154.579 //
nityamārādhitaḥ śrīmān pṛthumūlaḥ samunnataḥ /
nākarotsevituṃ merur upahāraṃ patiṣyataḥ // MatsP_154.580 //
jale 'pyeṣā vyavastheti saṃśayetākhilaṃ budhaḥ /
dināntānugato bhānuḥ svajanatvamapūrayat // MatsP_154.581 //
saṃdhyābaddhāñjalipuṭā munayo 'bhimukhā ravim /
yācantyāgamanaṃ śīghraṃ nivāryātmani bhāvitām // MatsP_154.582 //
vyajṛmbhata tathā loke kramādvaibhāvaraṃ tamaḥ /
kuṭilasyeva hṛdaye kāluṣyaṃ dūṣayanmanaḥ // MatsP_154.583 //
jvalatphaṇiphaṇāratna-dīpoddyotitabhittike /
śayanaṃ śaśisaṃghāta-śubhravastrottaracchadam // MatsP_154.584 //
nānāratnadyutilasac-chakracāpaviḍambakam /
ratnakiṅkiṇikājālaṃ lambamuktākalāpakam // MatsP_154.585 //
kamanīyacalallola-vitānācchāditāmbaram /
mandire mandasaṃcāraḥ śanairgirisutāyutaḥ // MatsP_154.586 //
tasthau girisutābāhu-latāmīlitakaṃdharaḥ /
śaśimaulisitajyotsnā śucipūritagocaraḥ // MatsP_154.587 //
girijāpyasitāpaṅgī nīlotpaladalacchaviḥ /
vibhāvaryā ca saṃpṛktā babhūvātitamomayī /
tamuvāca tato devaḥ krīḍākelikalāyutam // MatsP_154.588 //
Matsya-Purāṇa 155
*śarva uvāca
śarīre mama tanvaṅgi site bhāsyasitadyutiḥ /
bhujaṃgīvāsitā śuddhā saṃśliṣṭā candane tarau // MatsP_155.1 //
candrātapena saṃpṛktā rucirāmbarayā tathā /
rajanīvāsite pakṣe dṛṣṭidoṣaṃ dadāsi me // MatsP_155.2 //
ityuktā girijā tena muktakaṇṭhā pinākinā /
uvāca koparaktākṣī bhrukuṭīkuṭilānanā // MatsP_155.3 //
*devyuvāca
svakṛtena janaḥ sarvo jāḍyena paribhūyate /
avaśyamarthī prāpnoti khaṇḍanāṃ janamaṇḍale // MatsP_155.4 //
tapobhirdīrghacaritair yacca prārthitavatyaham /
tasyā me niyatastveṣa hy avamānaḥ pade pade // MatsP_155.5 //
naivāsmi kuṭilā śarva viṣamā naiva dhūrjaṭe /
saviṣayastvaṃ gataḥ khyātiṃ vyaktadoṣākarāśrayaḥ // MatsP_155.6 //
nāhaṃ pūṣṇo 'pi daśanā netre cāsmi bhagasya hi /
ādityaśca vijānāti bhagavāndvādaśātmakaḥ // MatsP_155.7 //
mūrdhni śūlaṃ janayasi svairdoṣairmāmadhikṣipan /
yastvaṃ māmāha kṛṣṇeti mahākāleti viśrutaḥ // MatsP_155.8 //
yāsyāmyahaṃ parityaktvā cātmānaṃ tapasā girim /
jīvantyā nāsti me kṛtyaṃ dhūrtena paribhūtayā // MatsP_155.9 //
niśamya tasyā vacanaṃ kopatīkṣṇākṣaraṃ bhavaḥ /
uvācāviṣṭasaṃbhrānti-praṇayonmiśrayā girā // MatsP_155.10 //
*śarva uvāca
anātmajñāsi girije nāhaṃ nindāparastava /
tvadbhaktibuddhyā kṛtavāṃs tavāhaṃ nāmasaṃśrayam // MatsP_155.11 //
vikalpaḥ svasthacitte 'pi girije naiva kalpanā /
yadyevaṃ kupitā bhīru tvaṃ tavāhaṃ na vai punaḥ // MatsP_155.12 //
narmavādī bhaviṣyāmi jahi kopaṃ śucismite /
śirasā praṇataścāhaṃ racitaste mayāñjaliḥ // MatsP_155.13 //
snehenāpyavamānena ninditenaiti vikriyām /
tasmānna jātu ruṣṭasya narmaspṛṣṭo janaḥ kila // MatsP_155.14 //
anekaiścāṭubhirdevī devena pratibodhitā /
kopaṃ tīvraṃ na tatyāja satī marmaṇi ghaṭṭitā // MatsP_155.15 //
avaṣṭabdham athāsphālya vāsaḥ śaṃkarapāṇinā /
viparyastālakā vegād yātumaicchata śailajā // MatsP_155.16 //
tasyā vrajantyāḥ kopena punarāha purāntakaḥ /
satyaṃ sarvairavayavaiḥ sutāsi sadṛśī pituḥ // MatsP_155.17 //
himācalasya śṛṅgaistair meghajālākulairnabhaḥ /
tathā duravagāhyebhyo hṛdayebhyastavāśayaḥ // MatsP_155.18 //
kāṭhinyāṅkastvamasmabhyaṃ vanebhyo bahudhā gatā /
kuṭilatvaṃ ca vartmabhyo duḥsevyatvaṃ himādapi /
saṃkrāntiṃ sarvadaiveti tanvaṅgi himaśailarāṭ // MatsP_155.19 //
ityuktā sā punaḥ prāha giriśaṃ śailajā tadā /
kopakampitamūrdhā ca prasphuraddaśanacchadā // MatsP_155.20 //
*umovāca
mā sarvāndoṣadānena nindānyānguṇino janān /
tavāpi duṣṭasaṃparkāt saṃkrāntaṃ sarvameva hi // MatsP_155.21 //
vyālebhyo 'nekajihvatvaṃ bhasmanā snehabandhanam /
hṛtkāluṣyaṃ śaśāṅkāttu durbodhitvaṃ vṛṣādapi // MatsP_155.22 //
tathā bahu kimuktena alaṃ vācā śrameṇa te /
śmaśānavāsān nirbhīs tvaṃ nagnatvānna tava trapā /
nirghṛṇatvaṃ kapālitvād dayā te vigatā ciram // MatsP_155.23 //
*sūta uvāca
ityuktvā mandirāttasmān nirjagāma himādrijā // MatsP_155.24 //
tasyāṃ vrajantyāṃ deveśa-gaṇaiḥ kilakilo dhvaniḥ /
kva mātargacchasi tyaktvā rudanto dhāvitāḥ punaḥ // MatsP_155.25 //
viṣṭabhya caraṇau devyā vīrako bāṣpagadgadam /
provāca mātaḥ kiṃtvetat kva yāsi kupitāntarā // MatsP_155.26 //
ahaṃ tvāmanuyāsyāmi vrajantīṃ snehavarjitām /
no cetpatiṣye śikharāt taponiṣṭhe tvayojjhitaḥ // MatsP_155.27 //
unnāmya vadanaṃ devī dakṣiṇena tu pāṇinā /
uvāca vīrakaṃ mātā śokaṃ putraka mā kṛthāḥ // MatsP_155.28 //
śailāgrātpatituṃ naiva na cāgantuṃ mayā saha /
yuktaṃ te putra vakṣyāmi yena kāryeṇa tacchṛṇu // MatsP_155.29 //
kṛṣṇetyuktvā hareṇāhaṃ ninditā cāpyaninditā /
sārhaṃ tapaḥ kariṣyāmi yena gaurītvamāpnuyām // MatsP_155.30 //
eṣa strīlampaṭo devo yātāyāṃ mayyanantaram /
dvārarakṣā tvayā kāryā nityaṃ randhrānvavekṣiṇā // MatsP_155.31 //
yathā na kācit praviśed yoṣidatra harāntikam /
dṛṣṭvā parāṃstriyaṃ cātra vadethā mama putraka // MatsP_155.32 //
śīghram eva kariṣyāmi yathāyuktam anantaram /
evamastviti devīṃ sa vīrakaḥ prāha sāṃpratam // MatsP_155.33 //
māturājñāmṛtāhlāda-plāvitāṅgo gatajvaraḥ /
jagāma kakṣāṃ saṃdraṣṭuṃ praṇipatya ca mātaram // MatsP_155.34 //
Matsya-Purāṇa 156
*sūta uvāca
devīṃ sāpaśyad āyāntīṃ sakhīṃ māturvibhūṣitām /
kusumamodinīṃ nāma tasya śailasya devatām // MatsP_156.1 //
sāpi dṛṣṭvā girisutāṃ snehaviklavamānasā /
kva putri gacchasītyuccair āliṅgyovāca devatā // MatsP_156.2 //
sā cāsyai sarvamācakhyau śaṃkarātkopakāraṇam /
punaścovāca girijā devatāṃ mātṛsaṃmatām // MatsP_156.3 //
*umovāca
nityaṃ śailādhirājasya devatā tvamanindite /
sarvataḥ saṃnidhānaṃ te mama cātīva vatsalā // MatsP_156.4 //
atastute pravakṣyāmi yadvidheyaṃ tadā dhiyā /
anyastrīsaṃpraveśastu tvayā rakṣyaḥ prayatnataḥ // MatsP_156.5 //
rahasyatra prayatnena cetasā satataṃ girau /
pinākinaḥ praviṣṭāyāṃ vaktavyaṃ me tvayānaghe // MatsP_156.6 //
tato 'haṃ saṃvidhāsyāmi yatkṛtyaṃ tadanantaram /
ityuktā sā tathetyuktvā jagāma svagiriṃ śubham // MatsP_156.7 //
umāpi piturudyānaṃ jagāmādrisutā drutam /
antarikṣaṃ samāviśya meghamālāmiva prabhā // MatsP_156.8 //
tato vibhūṣaṇānyasya vṛkṣavalkaladhāriṇī /
grīṣme pañcāgnisaṃtaptā varṣāsu ca jaloṣitā // MatsP_156.9 //
śaiśirāsu ca rātrīṣu śuṣkasthaṇḍilaśāyinī /
evaṃ sādhayatī tatra tapasā saṃvyavasthitā // MatsP_156.10 //
jñātvā tu tāṃ girisutāṃ daityastatrāntare vaśī /
andhakasya suto dṛptaḥ piturvadhamanusmaran // MatsP_156.11 //
devānsarvānvijityājau bakabhrātā raṇotkaṭaḥ /
āḍirnāmāntaraprekṣī satataṃ candramaulinaḥ // MatsP_156.12 //
ājagāmāmararipuḥ puraṃ tripuraghātinaḥ /
sa tatrāgatya dadṛśe vīrakaṃ dvāryavasthitam // MatsP_156.13 //
vicintyāsīdvaraṃ dattaṃ sa purā padmajanmanā /
hate tadāndhake daitye giriśenāmaradviṣi // MatsP_156.14 //
āḍiścakāra vipulaṃ tapaḥ paramadāruṇam /
tamāgatyābravīdbrahmā tapasā paritoṣitaḥ // MatsP_156.15 //
kimāḍe dānavaśreṣṭha tapasā prāptumicchasi /
brahmāṇamāha daityastu nirmṛtyutvamahaṃ vṛṇe // MatsP_156.16 //
*brahmovāca
na kaścic ca vinā mṛtyuṃ naro dānava vidyate /
yatastato 'pi daityendra mṛtyuḥ prāpyaḥ śarīriṇā // MatsP_156.17 //
ityukto daityasiṃhastu provācāmbujasaṃbhavam /
rūpasya parivarto me yadā syātpadmasaṃbhava // MatsP_156.18 //
tadā mṛtyurmama bhaved anyathā tvamaro hyaham /
ityuktastu tadovāca tuṣṭaḥ kamalasaṃbhavaḥ // MatsP_156.19 //
yadā dvitīyo rūpasya vivartaste bhaviṣyati /
tadā te bhavitā mṛtyur anyathā na bhaviṣyati // MatsP_156.20 //
ityukto 'maratāṃ mene daityasūnur mahābalaḥ /
tasminkāle tu saṃsmṛtya tadvadhopāyamātmanaḥ // MatsP_156.21 //
parihartuṃ dṛṣṭipathaṃ vīrakasyābhavattadā /
bhujaṃgarūpī randhreṇa praviveśa dṛśaḥ patham // MatsP_156.22 //
parihṛtya gaṇeśasya dānavo 'sau sudurjayaḥ /
alakṣito gaṇeśena praviṣṭo 'tha purāntakam // MatsP_156.23 //
bhujagarūpaṃ saṃtyajya babhūvātha mahāsuraḥ /
umārūpī chalayituṃ giriśaṃ mūḍhacetanaḥ // MatsP_156.24 //
kṛtvā māyāṃ tato rūpam apratarkyamanoharam /
sarvāvayavasampūrṇaṃ sarvābhijñānasaṃvṛtam // MatsP_156.25 //
kṛtvā mukhāntare dantān daityo vajropamāndṛḍhān /
tīkṣṇāgrān buddhimohena giriśaṃ hantumudyataḥ // MatsP_156.26 //
kṛtvomārūpasaṃsthānaṃ gato daityo harāntikam /
pāpo ramyākṛtiścitra-bhūṣaṇāmbarabhūṣitaḥ // MatsP_156.27 //
taṃ dṛṣṭvā giriśastuṣṭas tadāliṅgya mahāsuram /
manyamāno girisutāṃ sarvairavayavāntaraiḥ // MatsP_156.28 //
apṛcchatsādhu te bhāvo giriputri na kṛtrimaḥ /
yā tvaṃ madāśayaṃ jñātvā prāpteha varavarṇinī // MatsP_156.29 //
tvayā virahitaṃ śūnyaṃ manyamāno jagattrayam /
prāptā prasannavadanā yuktamevaṃvidhaṃ tvayi // MatsP_156.30 //
ityukto dānavendrastu tadābhāṣatsmayañchanaiḥ /
na cābudhyadabhijñānaṃ prāyastripuraghātinaḥ // MatsP_156.31 //
*devyuvāca
yātāsmyahaṃ tapaścartuṃ vāllabhyāya tavātulam /
ratiśca tatra me nābhūt tataḥ prāptā tvadantikam // MatsP_156.32 //
ityuktaḥ śaṃkaraḥ śaṅkāṃ kāṃcitprāpyāvadhārayat /
hṛdayena samādhāya devaḥ prahasitānanaḥ // MatsP_156.33 //
kupitā mayi tanvaṅgī prakṛtyā ca dṛḍhavratā /
aprāptakāmā samprāptā kimetatsaṃśayo mama // MatsP_156.34 //
iti cintya harastasyā abhijñānaṃ vidhārayan /
nāpaśyadvāmapārśve tu tadaṅge padmalakṣaṇam // MatsP_156.35 //
lomāvartaṃ tu racitaṃ tato devaḥ pinākadhṛk /
abudhyaddānavīṃ māyām ākāraṃ gūhayaṃstataḥ // MatsP_156.36 //
meḍhre vajrāstramādāya dānavaṃ tamasūdayat /
abudhyadvīrako naiva dānavendraṃ niṣūditam // MatsP_156.37 //
hareṇa sūditaṃ dṛṣṭvā strīrūpaṃ dānaveśvaram /
aparicchinnatattvārthā śailaputryai nyavedayat // MatsP_156.38 //
dūtena mārutenāśu-gāminā nagadevatā /
śrutvā vāyumukhāddevī krodharaktavilocanā /
aśapadvīrakaṃ putraṃ hṛdayena vidūyatā // MatsP_156.39 //
Matsya-Purāṇa 157
*devyuvāca
mātaraṃ mā parityajya yasmāttvaṃ snehaviklavām /
vihitāvasaraḥ strīṇāṃ śaṃkarasya rahovidhau // MatsP_157.1 //
tasmātte paruṣā rūkṣā jaḍā hṛdayavarjitā /
gaṇeśa kṣārasadṛśī śilā mātā bhaviṣyati // MatsP_157.2 //
nimittametadvikhyātaṃ vīrakasya śilodaye /
so 'bhavatprakrameṇaiva vicitrākhyānasaṃśrayaḥ // MatsP_157.3 //
evamutsṛṣṭaśapāyā giriputryāstvanantaram /
nirjagāma mukhātkrodhaḥ siṃharūpī mahābalaḥ // MatsP_157.4 //
sa tu siṃhaḥ karālāsyo jaṭājaṭilakaṃdharaḥ /
proddhūtalambalāṅgūlo daṃṣṭrotkaṭamukhātaṭaḥ // MatsP_157.5 //
vyāditāsyo lalajjihvaḥ kṣāmakukṣiścikhādiṣuḥ /
tasyāśu vartituṃ devī vyavasyata satī tadā // MatsP_157.6 //
jñātvā manogataṃ tasyā bhagavāṃścaturānanaḥ /
ājagāmāśramapadaṃ saṃpadāmāśrayaṃ tadā /
āgamyovāca deveśo girijāṃ spaṣṭayā girā // MatsP_157.7 //
*brahmovāca
kiṃ putri prāptukāmāsi kimalabhyaṃ dadāmi te /
viramyatām atikleśāt tapaso 'smānmadājñayā // MatsP_157.8 //
tacchrutvovāca girijā gurorgauratvagarbhitam /
vākyaṃ vācā cirodgīrṇa-varṇanirṇītavāñchitam // MatsP_157.9 //
*devyuvāca
tapasā duṣkareṇāptaḥ patitve śaṃkaro mayā /
sa māṃ śyāmalavarṇeti bahuśaḥ proktavānbhavaḥ // MatsP_157.10 //
syāmahaṃ kāñcanākārā vāllabhyena ca saṃyutā /
bharturbhūtapateraṅgam ekato nirviśe 'ṅgavat // MatsP_157.11 //
tasyāstadbhāṣitaṃ śrutvā provāca kamalāsanaḥ /
evaṃ bhava tvaṃ bhūyaśca bhartṛdehārdhadhāriṇī // MatsP_157.12 //
tatastatyāja bhṛṅgāṅgaṃ phullanīlotpalatvacam // MatsP_157.13 //
tvacā sā cābhavaddīptā ghaṇṭāhastā trilocanā /
nānābharaṇapūrṇāṅgī pītakauśeyadhāriṇī // MatsP_157.14 //
tāmabravīttato brahmā devīṃ nīlāmbujatviṣam /
niśe bhūdharajādeha-samparkāt tvaṃ mamājñayā // MatsP_157.15 //
samprāptā kṛtakṛtyatvam ekānaṃśā purā hyasi /
ya eṣa siṃhaḥ prodbhūto devyāḥ krodhādvarānane // MatsP_157.16 //
sa te 'stu vāhanaṃ devi ketau cāstu mahābalaḥ /
gaccha vindhyācalaṃ tatra surakāryaṃ kariṣyasi // MatsP_157.17 //
pañcālo nāma yakṣo 'yaṃ yakṣalakṣapadānugaḥ /
dattaste kiṃkaro devi mayā māyāśatairyutaḥ // MatsP_157.18 //
ityuktā kauśikī devī vindhyaśailaṃ jagāma ha /
umāpi prāptasaṃkalpā jagāma giriśāntikam // MatsP_157.19 //
praviśantīṃ tu tāṃ dvārād apakṛṣya samāhitaḥ /
rurodha vīrako devīṃ hemavetralatādharaḥ // MatsP_157.20 //
tāmuvāca sa kopena rūpāttu vyabhicāriṇīm /
prayojanaṃ na te 'stīha gaccha yāvanna bhetsyase // MatsP_157.21 //
devyā rūpadharo daityo devaṃ vañcayituṃ tviha /
praviṣṭo na ca dṛṣṭo 'sau sa vai devena ghātitaḥ // MatsP_157.22 //
ghātite cāhamājñapto nīlakaṇṭhena kopinā /
dvāreṣu nāvadhānaṃ te yasmātpaśyāmi vai tataḥ // MatsP_157.23 //
bhaviṣyasi na maddvāḥstho varṣapūgānyanekaśaḥ /
ataste 'tra na dāsyāmi praveśaṃ gamyatāṃ drutam // MatsP_157.24 //
Matsya-Purāṇa 158
*vīraka uvāca
evamuktvā girisutā mātā me snehavatsalā /
praveśaṃ labhate nānyā nārī kamalalocane // MatsP_158.1 //
ityuktā tu tadā devī cintayāmāsa cetasā /
na sā nārīti daityo 'sau vāyurme yāmabhāṣata // MatsP_158.2 //
vṛthaiva vīrakaḥ śapto mayā krodhaparītayā /
akāryaṃ kriyate mūḍhaiḥ prāyaḥ krodhasamīritaiḥ // MatsP_158.3 //
krodhena naśyate kīrtiḥ krodho hanti sthirāṃ śriyam /
aparicchinnatattvārthā putraṃ śāpitavatyaham /
viparītārthabuddhīnāṃ sulabho vipadodayaḥ // MatsP_158.4 //
saṃcintyaivamuvācedaṃ vīrakaṃ prati śailajā /
lajjāsajjavikāreṇa vadanenāmbujatviṣā // MatsP_158.5 //
*devyuvāca
ahaṃ vīraka te mātā mā te 'stu manaso bhramaḥ /
śaṃkarasyāsmi dayitā sutā tuhinabhūbhṛtaḥ // MatsP_158.6 //
mama gātracchavibhrāntyā mā śaṅkāṃ putra bhāvaya /
tuṣṭena gauratā dattā mameyaṃ padmajanmanā // MatsP_158.7 //
mayā śapto 'syavidite vṛttānte daityanirmite /
jñātvā nārīpraveśaṃ tu śaṃkare rahasi sthite // MatsP_158.8 //
na nivartayituṃ śakyaḥ śāpaḥ kiṃ tu bravīmi te /
śīghrameṣyasi mānuṣyāt sa tvaṃ kāmasamanvitaḥ // MatsP_158.9 //
*sūta uvāca
śirasā tu tato vandya mātaraṃ pūrṇamānasaḥ /
uvācoditapūrṇendu-dyutiṃ ca himaśailajām // MatsP_158.10 //
*vīraka uvāca
natasurāsuramaulimilanmaṇi-pracayakāntikarālanakhāṅkite /
nagasute śaraṇāgatavatsale tava nato 'smi natārtivināśini // MatsP_158.11 //
tapanamaṇḍalamaṇḍitakaṃdhare pṛthusuvarṇasuvarṇanagadyute /
viṣabhujaṃganiṣaṅgavibhūṣite girisute bhavatīmahamāśraye // MatsP_158.12 //
jagati kaḥ praṇatābhimataṃ dadau jhaṭiti siddhanute bhavatī yathā /
jagati kāṃ ca na vāñchati śaṃkaro bhuvanadhṛttanaye bhavatīṃ yathā // MatsP_158.13 //
vimalayogavinirmitadurjaya-svatanutulyamaheśvaramaṇḍale /
vidalitāndhakabāndhavasaṃhatiḥ suravaraiḥ prathamaṃ tvamabhiṣṭutā // MatsP_158.14 //
sitasaṭāpaṭaloddhatakaṃdharā-bharamahāmṛgarājarathasthitā /
vimalaśaktimukhānalapiṅgalā-yatabhujaughavipiṣṭamahāsurā // MatsP_158.15 //
nigaditā bhuvanairiti caṇḍikā janani śumbhaniśumbhaniṣūdanī /
praṇatacintitadānavadānava-pramathanaikaratistarasā bhuvi // MatsP_158.16 //
viyati vāyupathe jvalanojjvale 'vanitale tava devi ca yadvapuḥ /
tadajite 'pratime praṇamāmyahaṃ bhuvanabhāvini te bhavavallabhe // MatsP_158.17 //
jaladhayo lalitoddhatavīcayo hutavahadyutayaśca carācaram /
phaṇasahasrabhṛtaśca bhujaṃgamās tvadabhidhāsyati mayyabhayaṃkarāḥ // MatsP_158.18 //
bhagavati sthirabhaktajanāśraye pratigato bhavatīcaraṇāśrayam /
karaṇajātamihāstu mamācalaṃ nutilavāptiphalāśayahetutaḥ // MatsP_158.19 //
praśamamehi mamātmajavatsale tava namo 'stu jagattrayasaṃśraye /
tvayi mamāstu matiḥ satataṃ śive śaraṇago 'smi nato 'smi namo 'stu te // MatsP_158.19* //
*sūta uvāca
prasannā tu tato devī vīrakasyeti saṃstutā /
praviveśa śubhaṃ bhartur bhavanaṃ bhūdharātmajā // MatsP_158.20 //
atha rudro mahāgaurīṃ gaurīṃ dṛṣṭvā tu sundarīm /
cittavyāmohanākārāṃ karīndronmattagāminīm // MatsP_158.21 //
pūrṇacandrānanāṃ tanvīṃ nitamborughanastanīm /
madhye kṣāmāṃ tathākṣīṇa-lāvaṇyāmṛtavarṣiṇīm // MatsP_158.22 //
sarvābharaṇapūrvāṅgīṃ mado mandena kāriṇīm /
sakāmaḥ śaṅkito dīno raudro vīro bhayānakaḥ // MatsP_158.23 //
karuṇāhāsyabībhatsa-kiṃcitkiṃciddharo 'bhavat /
jighāṃsurdevavākyena bhairavaṃ kṛtavānvapuḥ // MatsP_158.24 //
sā cāpi bhairavī jātā devasya pratirūpiṇī /
tasyā rūpasahasrāṇi dadarśa girigocaraḥ // MatsP_158.25 //
graste sahasrarūpāṇāṃ tārārūpe pradarśite /
pārvatyā cātha niḥśaṅkaḥ śaṃkaro vābhavattataḥ // MatsP_158.26 //
dṛṣṭvā jaganmayīṃ tāṃ tu rarāma suratapriyaḥ /
virahotkaṇṭhitāṃ bhāryāṃ prāpya bhūyo himātmajām // MatsP_158.27 //
yāvadvarṣasahasrāntam ubhayo rahasisthayoḥ /
nānākaraṇabaddhotthā krīḍāsīt saṃtatā tayoḥ // MatsP_158.28 //
dvārastho vīrako devān haradarśanakāṅkṣiṇaḥ /
vyasarjayat svakānyeva gṛhāṇyādarapūrvakam // MatsP_158.29 //
nāstyatrāvasaro devā devyā saha vṛṣākapiḥ /
nibhṛtaḥ krīḍatītyuktā yayuste ca yathāgatam // MatsP_158.30 //
gate varṣasahasre tu devāstvaritamānasāḥ /
jvalanaṃ codayāmāsur jñātuṃ śaṃkaraceṣṭitam // MatsP_158.31 //
praviśya jālarandhreṇa śukarūpī hutāśanaḥ /
dadṛśe śayane śarvaṃ rataṃ girijayā saha // MatsP_158.32 //
dadṛśe taṃ ca deveśo hutāśaṃ śukarūpiṇam /
tamuvāca mahādevaḥ kiṃcitkopasamanvitaḥ // MatsP_158.33 //
*śarva uvāca
niṣiktamardhaṃ devyāṃ me śukrasya śukavigraha /
lajjayā viratisthāyāṃ tvamardhaṃ piba pāvaka // MatsP_158.34 //
yasmāttu tvatkṛto vighnas tasmāttvayyupapadyate /
ityuktaḥ prāñjalirvahnir apibadvīryamāhitam // MatsP_158.35 //
tenāpūryata tāndevāṃs tattatkāyavibhedataḥ /
vipāṭya jaṭharaṃ teṣāṃ vīryaṃ māheśvaraṃ tataḥ // MatsP_158.36 //
niṣkrānte taptahemābhaṃ vitataṃ śaṃkarāśrame /
tasminsaro mahajjātaṃ vimalaṃ bahuyojanam // MatsP_158.37 //
protphullahemakamalaṃ nānāvihaganāditam /
tacchrutvā tu tato devī hemadrumamahājalam // MatsP_158.38 //
jagāma kautukāviṣṭā tatsaraḥ kanakāmbujam /
tatra kṛtvā jalakrīḍāṃ tadabjakṛtaśekharā // MatsP_158.39 //
upaviṣṭā tatastasya tīre devī sakhīyutā /
pātukāmā ca tattoyaṃ svādu nirmalapaṅkajam // MatsP_158.40 //
apaśyatkṛttikāḥ snātāḥ ṣaḍarkadyutisaṃnibhāḥ /
padmapatre tu tadvāri gṛhītvopasthitā gṛham // MatsP_158.41 //
harṣāduvāca paśyāmi padmapatre sthitaṃ payaḥ /
tatastā ūcurakhilaṃ kṛttikā himaśailajām // MatsP_158.42 //
*kṛttikā ūcuḥ
dāsyāmo yadi te garbhaḥ sambhūto yo bhaviṣyati /
so 'smākamapi putraḥ syād asmannāmnā ca vartatām /
bhavellokeṣu vikhyātaḥ sarveṣvapi śubhānane // MatsP_158.43 //
ityuktovāca girijā kathaṃ madgātrasaṃbhavaḥ /
sarvairavayavairyukto bhavatībhyaḥ suto bhavet // MatsP_158.44 //
tatastāṃ kṛttikā ūcur vidhāsyāmo 'sya vai vayam /
uttamānyuttamāṅgāni yadyevaṃ tu bhaviṣyati // MatsP_158.45 //
uktā vai śailajā prāha bhavatvevamaninditāḥ /
tatastā harṣasampūrṇāḥ padmapatrasthitaṃ payaḥ // MatsP_158.46 //
tasyai dadustayā cāpi tatpītaṃ kramaśo jalam /
pīte tu salile tasmiṃs tatastasminsarovare // MatsP_158.47 //
vipāṭya devyāśca tato dakṣiṇāṃ kukṣimudgataḥ /
niścakrāmādbhuto bālaḥ sarvalokavibhāsakaḥ // MatsP_158.48 //
prabhākaraprabhākāraḥ prakāśakanakaprabhaḥ /
gṛhītanirmalodagra-śaktiśūlaḥ ṣaḍānanaḥ // MatsP_158.49 //
dīpto mārayituṃ daityān kutsitānkanakacchaviḥ /
etasmātkāraṇāddaivaḥ kumāraścāpi so 'bhavat // MatsP_158.50 //
Matsya-Purāṇa 159
*sūta uvāca
vāmaṃ vidārya niṣkrāntaḥ suto devyāḥ punaḥ śiśuḥ /
skandācca vadane vahneḥ śukrātsuvadano 'rihā // MatsP_159.1 //
kṛttikāmelanādeva śākhābhiḥ saviśeṣataḥ /
śākhābhidhāḥ samākhyātāḥ ṣaṭsu vaktreṣu vistṛtāḥ // MatsP_159.2 //
yatastato viśākho 'sau khyāto lokeṣu ṣaṇmukhaḥ /
skando viśākhaḥ ṣaḍvaktraḥ kārtikeyaśca viśrutaḥ // MatsP_159.3 //
caitrasya bahule pakṣe pañcadaśyāṃ mahābalau /
sambhūtāvarkasadṛśau viśāle śarakānane // MatsP_159.4 //
caitrasyaiva site pakṣe pañcamyāṃ pākaśāsanaḥ /
bālakābhyāṃ cakāraikaṃ matvā cāmarabhūtaye // MatsP_159.5 //
tasyāmeva tataḥ ṣaṣṭhyām abhiṣikto guhaḥ prabhuḥ /
sarvairamarasaṃghātair brahmendropendrabhāskaraiḥ // MatsP_159.6 //
gandhamālyaiḥ śubhairdhūpais tathā krīḍanakairapi /
chatraiścāmarajālaiśca bhūṣaṇaiśca vilepanaiḥ // MatsP_159.7 //
abhiṣikto vidhānena yathāvatṣaṇmukhaḥ prabhuḥ /
sutāmasmai dadau śakro devaseneti viśrutām // MatsP_159.8 //
patnyarthaṃ devadevasya dadau viṣṇustadāyudham /
yakṣāṇāṃ daśalakṣāṇi dadāvasmai dhanādhipaḥ // MatsP_159.9 //
dadau hutāśanastejo dadau vāyuśca vāhanam /
dadau krīḍanakaṃ tvaṣṭā kukkuṭaṃ kāmarūpiṇam /
evaṃ surāstu te sarve parivāramanuttamam // MatsP_159.10 //
dadurmuditacetaskāḥ skandāyādityavarcase // MatsP_159.11 //
jānubhyāmavanau sthitvā surasaṃghāstamastuvan /
stotreṇānena varadaṃ ṣaṇmukhaṃ mukhyaśaḥ surāḥ // MatsP_159.12 //
*devā ūcuḥ
namaḥ kumārāya mahāprabhāya skandāya ca skanditadānavāya /
navārkavidyuddyutaye namo 'stute namo 'stu te ṣaṇmukha kāmarūpa // MatsP_159.13 //
pinaddhanānābharaṇāya bhartre namo raṇe dānavadāraṇāya /
namo 'stu te 'rkapratimaprabhāya namo 'stu guhyāya guhāya tubhyam // MatsP_159.14 //
namo 'stu trailokyabhayāpahāya namo 'stu te bāla kṛpāparāya /
namo viśālāmalalocanāya namo viśākhāya mahāvratāya // MatsP_159.15 //
namo namaste 'stu manoharāya namo namaste 'stu raṇotkaṭāya /
namo mayūrojjvalavāhanāya namo 'stu keyūradharāya tubhyam // MatsP_159.16 //
namo dhṛtodagrapatākine namaste namaḥ prabhāvapraṇatāya te 'stu /
namaste namaste varavīryaśāline kṛpāparo no bhava bhavyamūrte // MatsP_159.17 //
kriyāparā yajñapatiṃ ca stutvā vinemurevaṃ tvamarādhipādyāḥ /
evaṃ tadā ṣaḍvadanastu sendrān uvāca tuṣṭaśca guhastatastān /
nirīkṣya netrairamalaiḥ sureśāñ śatrūnhaniṣyāmi gatajvarāḥ stha // MatsP_159.18 //
*kumāra uvāca
kaṃ vaḥ kāmaṃ prayacchāmi devatā brūta nirvṛtāḥ /
yadyapyasādhyaṃ hṛdyaṃ vo hṛdaye cintitaṃ param // MatsP_159.19 //
ityuktāstu surāstena procuḥ praṇatamaulayaḥ /
sarva eva mahātmānaṃ guhaṃ tadgatamānasāḥ // MatsP_159.20 //
daityendrastārako nāma sarvāmarakulāntakṛt /
balavāndurjayo duṣṭo durācāro 'tikopanaḥ /
tameva jahi hṛdyo 'rtha eṣo 'smākaṃ bhayāpaha // MatsP_159.21 //
evamuktastathetyuktvā sarvāmarapadānugaḥ /
jagāma jagatāṃ nāthaḥ stūyamāno 'mareśvaraiḥ // MatsP_159.22 //
tārakasya vadhārthāya jagataḥ kaṇṭakasya vai /
tataśca preṣayāmāsa śakro labdhasamāśrayaḥ // MatsP_159.23 //
dūtaṃ dānavasiṃhasya paruṣākṣaravādinam /
sa tu gatvābravīddaityaṃ nirbhayo bhīmadarśanaḥ // MatsP_159.24 //
*dūta uvāca
śakrastvāmāha deveśo daityaketo divaspatiḥ /
tārakāsura tacchrutvā ghaṭaśaktyā yathecchayā // MatsP_159.25 //
yajjagaddalanādāptaṃ kilbiṣaṃ dānava tvayā /
tasyāhaṃ śāsakaste 'dya rājāsmi bhuvanatraye // MatsP_159.26 //
śrutvaitaddūtavacanaṃ kopasaṃraktalocanaḥ /
uvāca dūtaṃ duṣṭātmā naṣṭaprāyavibhūtikaḥ // MatsP_159.27 //
*tāraka uvāca
dṛṣṭaṃ te pauruṣaṃ śakra raṇeṣu śataśo mayā /
nistrapatvānna te lajjā vidyate śakra durmate // MatsP_159.28 //
evamukte gate dūte cintayāmāsa dānavaḥ /
nālabdhasaṃśrayaḥ śakro vaktumevaṃ hi cārhati // MatsP_159.29 //
jitaḥ sa śakro nākasmāj jāyate saṃśrayāśrayaḥ /
nimittāni ca duṣṭāni so 'paśyadduṣṭaceṣṭitaḥ // MatsP_159.30 //
pāṃśuvarṣamasṛkpātaṃ gaganādavanītale /
bhujanetraprakampaṃ ca vaktraśoṣamanobhramam // MatsP_159.31 //
svakāntāvaktrapadmānāṃ mlānatāṃ ca vyalokayat /
duṣṭāṃśca prāṇino raudrān so 'paśyadduṣṭavedinaḥ // MatsP_159.32 //
tadacintvaiva ditijo nyastacinto 'bhavatkṣaṇāt /
yāvadgajaghaṭāghaṇṭā-raṇatkāraravotkaṭām // MatsP_159.33 //
tadvatturagasaṃghāta-kṣuṇṇabhūreṇupiñjarām /
cañcalasyandanodagra-dhvajarājivirājitām // MatsP_159.34 //
vimānaiścādbhutākāraiś calitāmaracāmaraiḥ /
tāṃ bhūṣaṇanibaddhāṃ ca kiṃnarodgatināditām // MatsP_159.35 //
nānānākatarūtphulla-kusumāpīḍadhāriṇīm /
vikośāstrapariṣkārāṃ varmanirmaladarśanām // MatsP_159.36 //
bandyudghuṣṭastutiravāṃ nānāvādyanināditām /
senāṃ nākasadāṃ daityaḥ prāsādastho vyalokayat // MatsP_159.37 //
cintayāmāsa sa tadā kiṃcidudbhrāntamānasaḥ /
apūrvaḥ ko bhavedyoddhā yo mayā na vinirjitaḥ // MatsP_159.38 //
tataścintākulo daityaḥ śuśrāva kaṭukākṣaram /
siddhabandibhirudghuṣṭam idaṃ hṛdayadāraṇam // MatsP_159.39 //
atha gāthā
jayātulaśaktidīdhitipiñjara bhujadaṇḍacaṇḍaraṇarabhasa /
suravadana kumudakānana-vikāsanendo kumāra jaya ditijakulamahodadhivaḍavānala // MatsP_159.40 //
ṣaṇmukha madhuraravamayūraratha suramukuṭakoṭighaṭṭitacaraṇanakhāṅkuramahāsana /
jaya lalitacūḍākalāpanavavimaladalakamalakānta daityavaṃśaduḥsahadāvānala // MatsP_159.41 //
jaya viśākha vibho jaya sakalalokatāraka jaya devasenānāyaka /
skanda jaya gaurīnandana ghaṇṭāpriya priya viśākha vibho dhṛtapatākaprakīrṇapaṭala /
kanakabhūṣaṇa bhāsuradinakaracchāya // MatsP_159.42 //
jaya janitasaṃbhrama līlālūnākhilārāte jaya sakalalokatāraka ditijāsuravaratārakāntaka /
skanda jaya bāla saptavāsara jaya bhuvanāvaliśokavināśana // MatsP_159.43 //
Matsya-Purāṇa 160
*sūta uvāca
śrutvaitattārakaḥ sarvam udghuṣṭaṃ devabandibhiḥ /
sasmāra brahmaṇo vākyaṃ vadhaṃ bālādupasthitam // MatsP_160.1 //
smṛtvā gharmārdrasarvāṅgaḥ padātirapadānugaḥ /
mandirānnirjagāmāśu śokagrastena cetasā // MatsP_160.2 //
kālanemimukhā daityāḥ saṃrambhādbhrāntacetasaḥ /
sve sve svanīkeṣu tadā tvarāvismitacetasaḥ /
yodhā dhāvata gṛhīta yojayadhvaṃ varūthinīm // MatsP_160.3 //
kumāraṃ tārako dṛṣṭvā babhāṣe bhīṣaṇākṛtiḥ /
kiṃ bāla yoddhukāmo 'si krīḍa kandukalīlayā // MatsP_160.4 //
tvayā na dānavā dṛṣṭā yatsaṅgaravibhīṣakāḥ /
bālatvādatha te buddhir evaṃ svalpārthadarśinī // MatsP_160.5 //
kumāro 'pi tamagrasthaṃ babhāṣe harṣayansurān /
śṛṇu tāraka śāstrārthas tava caiva nirūpyate // MatsP_160.6 //
śāstrairarthā na dṛśyante samare nirbhayairbhaṭaiḥ /
śiśutvaṃ māvamaṃsthā me śiśuḥ kālabhujaṃgamaḥ // MatsP_160.7 //
duṣprekṣyo bhāskaro bālas tathāhaṃ durjayaḥ śiśuḥ /
alpākṣaro na mantraḥ kiṃ susphuro daitya dṛśyate // MatsP_160.8 //
kumāre proktavatyevaṃ daityaścikṣepa mudgaram /
kumārastaṃ nirasyātha vajreṇāmoghavarcasā // MatsP_160.9 //
tataścikṣepa daityendro bhindipālamayomayam /
kareṇa tacca jagrāha kārtikeyo 'marārihā // MatsP_160.10 //
gadāṃ mumoca daityāya ṣaṇmukhaḥ paramasvanām /
tayā hatastato daityaś cakampe 'calarāḍiva // MatsP_160.11 //
mene ca durjayaṃ daityas tadā ṣaḍvadanaṃ raṇe /
cintayāmāsa buddhyā vai prāptaḥ kālo na saṃśayaḥ // MatsP_160.12 //
kupitaṃ tu tamālokya kālanemipurogamāḥ /
sarve daityeśvarā jaghnuḥ kumāraṃ raṇadāruṇam // MatsP_160.13 //
sa taiḥ prahārairaspṛṣṭo vṛthākleśairmahādyutiḥ /
raṇaśauṇḍāstu daityendrāḥ punaḥ prāsaiḥ śilīmukhaiḥ // MatsP_160.14 //
kumāraṃ sāmaraṃ jaghnur balino devakaṇṭakāḥ /
kumārasya vyathā nābhūd daityāstranihatasya tu // MatsP_160.15 //
prāṇāntakaraṇo jāto devānāṃ dānavāhavaḥ /
devānnipīḍitāndṛṣṭvā kumāraḥ kopamāviśat // MatsP_160.16 //
tato 'strairvārayāmāsa dānavānāmanīkinīm /
tatastair niṣpratīkarais tāḍitāḥ surakaṇṭakāḥ // MatsP_160.17 //
kālanemimukhāḥ sarve raṇādāsanparāṅmukhāḥ /
vidruteṣvatha daityeṣu hateṣu ca samantataḥ // MatsP_160.18 //
tataḥ kruddho mahādaityas tārako 'suranāyakaḥ /
jagrāha ca gadāṃ divyāṃ hemajālapariṣkṛtām // MatsP_160.19 //
jaghne kumāraṃ gadayā niṣṭaptakanakāṅgadaḥ /
śarairmayūrapatraiśca cakāra vimukhānsurān // MatsP_160.20 //
tathā parairmahābhallair mayūraṃ guhavāhanam /
bibheda tārakaḥ kruddhaḥ sa sainye 'suranāyakaḥ // MatsP_160.21 //
dṛṣṭvā parāṅmukhāndevān muktaraktaṃ svavāhanam /
jagrāha śaktiṃ vimalāṃ raṇe kanakabhūṣaṇām // MatsP_160.22 //
bāhunā hemakeyūra-rucireṇa ṣaḍānanaḥ /
tato javānmahāsenas tārakaṃ dānavādhipam // MatsP_160.23 //
tiṣṭha tiṣṭha sudurbuddhe jīvalokaṃ vilokaya /
hato 'syadya mayā śaktyā smara śastraṃ suśikṣitam // MatsP_160.24 //
ityuktvā ca tataḥ śaktiṃ mumoca ditijaṃ prati /
sā kumārabhujotsṛṣṭā tatkeyūraravānugā /
bibheda daityahṛdayaṃ vajraśailendrakarkaśam // MatsP_160.25 //
gatāsuḥ sa papātorvyāṃ pralaye bhūdharo yathā /
vikīrṇamukuṭoṣṇīṣo visrastākhilabhūṣaṇaḥ // MatsP_160.26 //
tasminvinihate daitye tridaśānāṃ mahotsave /
nābhūt kaścit tadā duḥkhī narakeṣvapi pāpakṛt // MatsP_160.27 //
stuvantaḥ ṣaṇmukhaṃ devāḥ krīḍantaścāṅganāyutāḥ /
jagmuḥ svāneva bhavanān bhūridhāmāna utsukāḥ // MatsP_160.28 //
daduścāpi varaṃ sarve devāḥ skandamukhaṃ prati /
tuṣṭāḥ samprāptasarvecchāḥ saha siddhaistapodhanaiḥ // MatsP_160.29 //
*devā ūcuḥ
yaḥ paṭhetskandasambaddhāṃ kathāṃ martyo mahāmatiḥ /
śṛṇuyācchrāvayedvāpi sa bhavetkīrtimānnaraḥ // MatsP_160.30 //
bahvāyuḥ subhagaḥ śrīmān kāntimāñchubhadarśanaḥ /
bhūtebhyo nirbhayaścāpi sarvaduḥkhavivarjitaḥ // MatsP_160.31 //
saṃdhyāmupāsya yaḥ pūrvāṃ skandasya caritaṃ paṭhet /
sa muktaḥ kilbiṣaiḥ sarvair mahādhanapatirbhavet // MatsP_160.32 //
bālānāṃ vyādhijuṣṭānāṃ rājadvāraṃ ca sevatām /
idaṃ tatparamaṃ divyaṃ sarvadā sarvakāmadam /
tanukṣaye ca sāyujyaṃ ṣaṇmukhasya vrajennaraḥ // MatsP_160.33 //
Matsya-Purāṇa 161
*ṛṣaya ūcuḥ
idānīṃ śrotumicchāmo hiraṇyakaśiporvadham /
narasiṃhasya māhātmyaṃ tathā pāpavināśanam // MatsP_161.1 //
*sūta uvāca
purā kṛtayuge viprā hiraṇyakaśipuḥ prabhuḥ /
daityānāmādipuruṣaś cakāra sa mahattapaḥ // MatsP_161.2 //
daśa varṣasahasrāṇi daśa varṣaśatāni ca /
jalavāsī samabhavat snānamaunadhṛtavrataḥ // MatsP_161.3 //
tataḥ śamadamābhyāṃ ca brahmacaryeṇa caiva hi /
brahmā prīto 'bhavattasya tapasā niyamena ca // MatsP_161.4 //
tataḥ svayaṃbhūrbhagavān svayamāgamya tatra ha /
vimānenārkavarṇena haṃsayuktena bhāsvatā // MatsP_161.5 //
ādityairvasubhiḥ sādhyair marudbhirdaivataistathā /
rudrairviśvasahāyaiśca yakṣarākṣasapannagaiḥ // MatsP_161.6 //
digbhiś caiva vidigbhiś ca nadībhiḥ sāgaraistathā /
nakṣatraiśca muhūrtaiśca khecaraiśca mahāgrahaiḥ // MatsP_161.7 //
devairbrahmarṣibhiḥ sārdhaṃ siddhaiḥ saptarṣibhistathā /
rājarṣibhiḥ puṇyakṛdbhir gandharvāpsarasāṃ gaṇaiḥ // MatsP_161.8 //
carācaraguruḥ śrīmān vṛtaḥ sarvairdivaukasaiḥ /
brahmā brahmavidāṃ śreṣṭho daityaṃ vacanamabravīt // MatsP_161.9 //
prīto 'smi tava bhaktasya tapasānena suvrata /
varaṃ varaya bhadraṃ te yatheṣṭaṃ kāmamāpnuhi // MatsP_161.10 //
*hiraṇyakaśipuruvāca
na devāsuragandharvā na yakṣoragarākṣasāḥ /
na mānuṣāḥ piśācā vā hanyurmāṃ devasattama // MatsP_161.11 //
ṛṣayo vā na māṃ śāpaiḥ śapeyuḥ prapitāmaha /
yadi me bhagavānprīto vara eṣa vṛto mayā // MatsP_161.12 //
na cāstreṇa na śastreṇa giriṇā pādapena ca /
na śuṣkeṇa na cārdreṇa na divā na niśātha vā // MatsP_161.13 //
bhaveyamahamevārkaḥ somo vāyurhutāśanaḥ /
salilaṃ cāntarikṣaṃ ca nakṣatrāṇi diśo daśa // MatsP_161.14 //
ahaṃ krodhaśca kāmaśca varuṇo vāsavo yamaḥ /
dhanadaśca dhanādhyakṣo yakṣaḥ kiṃpuruṣādhipaḥ // MatsP_161.15 //
*brahmovāca
ete divyā varāstāta mayā dattāstavādbhutāḥ /
sarvānkāmānsadā vatsa prāpsyasi tvaṃ na saṃśayaḥ // MatsP_161.16 //
evamuktvā sa bhagavāñ jagāmākāśa eva hi /
vairājaṃ brahmasadanaṃ brahmarṣigaṇasevitam // MatsP_161.17 //
tato devāśca nāgāśca gandharvā ṛṣibhiḥ saha /
varapradānaṃ śrutvaiva pitāmahamupasthitāḥ // MatsP_161.18 //
varapradānādbhagavan vadhiṣyati sa no 'suraḥ /
tatprasīdāśu bhagavan vadho 'pyasya vicintyatām // MatsP_161.19 //
bhagavansarvabhūtānām ādikartā svayaṃ prabhuḥ /
sraṣṭā tvaṃ havyakavyānām avyaktaprakṛtir budhaḥ // MatsP_161.20 //
sarvalokahitaṃ vākyaṃ śrutvā devaḥ prajāpatiḥ /
āśvāsayāmāsa surān suśītairvacanāmbubhiḥ // MatsP_161.21 //
avaśyaṃ tridaśāstena prāptavyaṃ tapasaḥ phalam /
tapaso 'nte 'sya bhagavān vadhaṃ viṣṇuḥ kariṣyati // MatsP_161.22 //
tacchrutvā vibudhā vākyaṃ sarve paṅkajajanmanaḥ /
svāni sthānāni divyāni viprajagmurmudānvitāḥ // MatsP_161.23 //
labdhamātre vare cātha sarvāḥ so 'bādhata prajāḥ /
hiraṇyakaśipurdaityo varadānena darpitaḥ // MatsP_161.24 //
āśrameṣu mahābhāgān sa munīñchaṃsitavratān /
satyadharmaparāndāntān dharṣayāmāsa dānavaḥ // MatsP_161.25 //
devāṃstribhuvanasthāṃśca parājitya mahāsuraḥ /
trailokyaṃ vaśamānīya svarge vasati dānavaḥ // MatsP_161.26 //
yadā varamadotsiktaś coditaḥ kāladharmataḥ /
yajñiyānakaroddaityān ayajñiyāśca devatāḥ // MatsP_161.27 //
tadādityāśca sādhyāśca viśve ca vasavastathā /
sendrā devagaṇā yakṣāḥ siddhadvijamaharṣayaḥ // MatsP_161.28 //
śaraṇyaṃ śaraṇaṃ viṣṇum upatasthurmahābalam /
devadevaṃ yajñamayaṃ vāsudevaṃ sanātanam // MatsP_161.29 //
*devā ūcuḥ
nārāyaṇa mahābhāga devāstvāṃ śaraṇaṃ gatāḥ /
trāyasva jahi daityendraṃ hiraṇyakaśipuṃ prabho // MatsP_161.30 //
tvaṃ hi naḥ paramo dhātā tvaṃ hi naḥ paramo guruḥ /
tvaṃ hi naḥ paramo devo brahmādīnāṃ surottama // MatsP_161.31 //
*viṣṇuruvāca
bhayaṃ tyajadhvamamarā abhayaṃ vo dadāmyaham /
tathaiva tridivaṃ devāḥ pratipadyata mā ciram // MatsP_161.32 //
eṣo 'haṃ sagaṇaṃ daityaṃ varadānena darpitam /
avadhyamamarendrāṇāṃ dānavendraṃ nihanmyaham // MatsP_161.33 //
evamuktvā tu bhagavān visṛjya tridaśeśvarān /
vadhaṃ saṃkalpayāmāsa hiraṇyakaśipoḥ prabhuḥ // MatsP_161.34 //
sāhāyyaṃ ca mahābāhur oṃkāraṃ gṛhya satvaram /
athauṃkārasahāyastu bhagavānviṣṇuravyayaḥ // MatsP_161.35 //
hiraṇyakaśipusthānaṃ jagāma harirīśvaraḥ /
tejasā bhāskarākāraḥ śaśī kāntyeva cāparaḥ // MatsP_161.36 //
narasya kṛtvārdhatanuṃ siṃhasyārdhatanuṃ tathā /
nārasiṃhena vapuṣā pāṇiṃ saṃspṛśya pāṇinā // MatsP_161.37 //
tato 'paśyata vistīrṇāṃ divyāṃ ramyāṃ manoramām /
sarvakāmayutāṃ śubhrāṃ hiraṇyakaśipoḥ sabhām // MatsP_161.38 //
vistīrṇāṃ yojanaśataṃ śatamadhyardhamāyatām /
vaihāyasīṃ kāmagamāṃ pañcayojanavistṛtām // MatsP_161.39 //
jarāśokaklamāpetāṃ niṣprakampāṃ śivāṃ sukhām /
veśmaharmyavatīṃ ramyāṃ jvalantīmiva tejasā // MatsP_161.40 //
antaḥsalilasaṃyuktāṃ vihitāṃ viśvakarmaṇā /
divyaratnamayairvṛkṣaiḥ phalapuṣpapradairyutām // MatsP_161.41 //
nīlapītasitaśyāmaiḥ kṛṣṇairlohitakairapi /
avatānaistathā gulmair mañjarīśatadhāribhiḥ // MatsP_161.42 //
sitābhraghanasaṃkāśā plavantīva vyadṛśyata /
raśmivatī bhāsvarā ca divyagandhamanoramā // MatsP_161.43 //
susukhā na ca duḥkhā sā na śītā na ca gharmadā /
na kṣutpipāse glāniṃ vā prāpya tāṃ prāpnuvanti te // MatsP_161.44 //
nānārūpairupakṛtāṃ vicitrairatibhāsvaraiḥ /
stambhairna vibhṛtā sā vai śāśvatī cākṣapā sadā // MatsP_161.45 //
ati candraṃ ca sūryaṃ ca śikhinaṃ ca svayaṃprabhā /
dīpyate nākapṛṣṭhasthā bhāsayantīva bhāskaram // MatsP_161.46 //
sarve ca kāmāḥ pracurā ye divyā ye ca mānuṣāḥ /
rasayuktaṃ prabhūtaṃ ca bhakṣyabhojyamanantakam // MatsP_161.47 //
puṇyagandhasrajaścātra nityapuṣpaphaladrumāḥ /
uṣṇe śītāni toyāni śīte coṣṇāni santi ca // MatsP_161.48 //
puṣpitāgrā mahāśākhāḥ pravālāṅkuradhāriṇaḥ /
latāvitānasaṃchannā nadīṣu ca saraḥsu ca // MatsP_161.49 //
vṛkṣānbahuvidhāṃstatra mṛgendro dadṛśe prabhuḥ /
gandhavanti ca puṣpāṇi rasavanti phalāni ca // MatsP_161.50 //
nātiśītāni noṣṇāni tatra tatra sarāṃsi ca /
apaśyatsarvatīrthāni sabhāyāṃ tasya sa prabhuḥ // MatsP_161.51 //
nalinaiḥ puṇḍarīkaiśca śatapattraiḥ sugandhibhiḥ /
raktaiḥ kuvalayairnīlaiḥ kumudaiḥ saṃvṛtāni ca // MatsP_161.52 //
sukāntairdhārtarāṣṭraiśca rājahaṃsaiśca supriyaiḥ /
kāraṇḍavaiścakravākaiḥ sārasaiḥ kurarairapi // MatsP_161.53 //
vimalaiḥ sphāṭikābhaiśca pāṇḍuracchadanairdvijaiḥ /
bahuhaṃsopagītāni sārasābhirutāni ca // MatsP_161.54 //
gandhavatyaḥ śubhāstatra puṣṭamañjaridhāriṇīḥ /
dṛṣṭavānparvatāgreṣu nānāpuṣpadharā latāḥ // MatsP_161.55 //
ketakyaśokasaralāḥ puṃnāgatilakārjunāḥ /
cūtā nīpāḥ prasthapuṣpāḥ kadambā bakulā dhavāḥ // MatsP_161.56 //
priyaṅgupāṭalāvṛkṣāḥ śālmalyaḥ saharidrakāḥ /
sālāstālāstamālāśca campakāśca manoramāḥ // MatsP_161.57 //
tathaivānye vyarājanta sabhāyāṃ puṣpitā drumāḥ /
vidrumāśca drumāścaiva jvalitāgnisamaprabhāḥ // MatsP_161.58 //
skandhavantaḥ suśākhāśca bahutālasamucchrayāḥ /
añjanāśokavarṇāśca bahavaścitrakā drumāḥ // MatsP_161.59 //
varuṇo vatsanābhaśca panasāḥ saha candanaiḥ /
nīpāḥ sumanasaścaiva nimbā aśvatthatindukāḥ // MatsP_161.60 //
pārijātāśca lodhrāśca mallikā bhadradāravaḥ /
āmalakyastathā jambū-lakucāḥ śailavālukāḥ // MatsP_161.61 //
kharjūryo nārikelāśca harītakavibhītakāḥ /
kālīyakā drukālāśca hiṅgavaḥ pāriyātrakāḥ // MatsP_161.62 //
mandārakundalaktāśca pataṅgāḥ kuṭajāstathā /
raktāḥ kuraṇṭakāścaiva nīlāścāgarubhiḥ saha // MatsP_161.63 //
kadambāścaiva bhavyāśca dāḍimā bījapūrakāḥ /
saptaparṇāśca bilvāśca madhupairāvṛtāstathā // MatsP_161.64 //
aśokāśca tamālāśca nānāgulmalatāvṛtāḥ /
madhūkāḥ saptaparṇāśca bahavaḥ kṣīrakā drumāḥ // MatsP_161.65 //
latāśca vividhākārāḥ patrapuṣpaphalopagāḥ /
ete cānye ca bahavas tatra kānanajā drumāḥ // MatsP_161.66 //
nānāpuṣpaphalopetā vyarājanta samantataḥ /
cakorāḥ śatapatrāśca mattakokilasārikāḥ // MatsP_161.67 //
puṣpitāḥ puṣpitāgraiśca saṃpatanti mahādrumāḥ /
raktapītāruṇāstatra pādapāgragatāḥ khagāḥ // MatsP_161.68 //
parasparamavekṣante prahṛṣṭā jīvajīvakāḥ /
tasyāṃ sabhāyāṃ daityendro hiraṇyakaśipustadā // MatsP_161.69 //
strīsahasraiḥ parivṛto vicitrābharaṇāmbaraḥ /
anarghyamaṇivajrārciḥ śikhājvalitakuṇḍalaḥ // MatsP_161.70 //
āsīnaścāsane citre daśanalvapramāṇataḥ /
divākaranibhe divye divyāstaraṇasaṃstṛte // MatsP_161.71 //
divyagandhavahastatra mārutaḥ susukho vavau /
hiraṇyakaśipurdaitya āste jvalitakuṇḍalaḥ // MatsP_161.72 //
upacerurmahādaityaṃ hiraṇyakaśipuṃ tadā /
divyatānena gītāni jagur gandharvasattamāḥ // MatsP_161.73 //
viśvācī sahajanyā ca pramlocetyabhiviśrutā /
divyātha saurabheyī ca samīcī puñjikasthalī // MatsP_161.74 //
miśrakeśī ca rambhā ca citralekhā śucismitā /
cārukeśī ghṛtācī ca menakā corvaśī tathā // MatsP_161.75 //
etāḥ sahasraśaścānyā nṛtyagītaviśāradāḥ /
upatiṣṭhanti rājānaṃ hiraṇyakaśipuṃ prabhum // MatsP_161.76 //
tatrāsīnaṃ mahābāhuṃ hiraṇyakaśipuṃ prabhum /
upāsate diteḥ putrāḥ sarve labdhavarāstathā // MatsP_161.77 //
tamapratimakarmāṇaṃ śataśo 'tha sahasraśaḥ /
balirvirocanastatra narakaḥ pṛthivīsutaḥ // MatsP_161.78 //
prahlādo vipracittiśca gaviṣṭhaśca mahāsuraḥ /
surahantā sunāmā ca pramatiḥ sumatirvaraḥ // MatsP_161.79 //
ghaṭodaro mahāpārśvaḥ krathanaḥ piṭharastathā /
viśvarūpaḥ surūpaśca svabalaśca mahābalaḥ // MatsP_161.80 //
daśagrīvaśca vālī ca meghavāsā mahāsuraḥ /
ghaṭāsyo 'kampanaścaiva prajanaścendratāpanaḥ // MatsP_161.81 //
daityadānavasaṃghāste sarve jvalitakuṇḍalāḥ /
sragviṇo vāgminaḥ sarve sadaiva caritavratāḥ // MatsP_161.82 //
sarve labdhavarāḥ śūrāḥ sarve vigatamṛtyavaḥ /
ete cānye ca bahavo hiraṇyakaśipuṃ prabhum // MatsP_161.83 //
upāsanti mahātmānaṃ sarve divyaparicchadāḥ /
vimānairvividhākārair bhrājamānairivāgnibhiḥ // MatsP_161.84 //
mahendravapuṣaḥ sarve vicitrāṅgadabāhavaḥ /
bhūṣitāṅgā diteḥ putrās tamupāsanta sarvaśaḥ // MatsP_161.85 //
tasyāṃ sabhāyāṃ divyāyām asurāḥ parvatopamāḥ /
hiraṇyavapuṣaḥ sarve divākarasamaprabhāḥ // MatsP_161.86 //
na śrutaṃ naiva dṛṣṭaṃ hi hiraṇyakaśiporyathā /
aiśvaryaṃ daityasiṃhasya yathā tasya mahātmanaḥ // MatsP_161.87 //
kanakarajatacitravedikāyāṃ parihṛtaratnavicitravīthikāyām /
sa dadarśa mṛgādhipaḥ sabhāyāṃ suracitaratnagavākṣaśobhitāyām // MatsP_161.88 //
kanakavimalahārabhūṣitāṅgaṃ dititanayaṃ sa mṛgādhipo dadarśa /
divasakaramahāprabhājvalantaṃ ditijasahasraśatairniṣevyamāṇam // MatsP_161.89 //
Matsya-Purāṇa 162
*sūta uvāca
tato dṛṣṭvā mahātmānaṃ kālacakramivāgatam /
narasiṃhavapuśchannaṃ bhasmacchannamivānalam // MatsP_162.1 //
hiraṇyakaśipoḥ putraḥ prahlādo nāma vīryavān /
divyena cakṣuṣā siṃham apaśyaddevamāgatam // MatsP_162.2 //
te dṛṣṭvā rukmaśailābham apūrvāṃ tanumāśritam /
vismitā dānavāḥ sarve hiraṇyakaśipuśca saḥ // MatsP_162.3 //
*prahlāda uvāca
mahābāho mahārāja daityānāmādisaṃbhava /
na śrutaṃ na ca no dṛṣṭaṃ nārasiṃhamidaṃ vapuḥ // MatsP_162.4 //
avyaktaprabhavaṃ divyaṃ kimidaṃ rūpamāgatam /
daityāntakaraṇaṃ ghoraṃ saṃśatīva mano mama // MatsP_162.5 //
asya devāḥ śarīrasthāḥ sāgarāḥ saritaśca yāḥ /
himavānpāriyātraśca ye cānye kulaparvatāḥ // MatsP_162.6 //
candramāśca sanakṣatrair ādityair vasubhiḥ saha /
dhanado varuṇaścaiva yamaḥ śakraḥ śacīpatiḥ // MatsP_162.7 //
maruto devagandharvā ṛṣayaśca tapodhanāḥ /
nāgā yakṣāḥ piśācāśca rākṣasā bhīmavikramāḥ // MatsP_162.8 //
brahmā devaḥ paśupatir lalāṭasthā bhramanti vai /
sthāvarāṇi ca sarvāṇi jaṅgamāni tathaiva ca // MatsP_162.9 //
bhavāṃśca sahito 'smābhiḥ sarvairdaityagaṇairvṛtaḥ /
vimānaśatasaṃkīrṇā tathaiva bhavataḥ sabhā // MatsP_162.10 //
sarvaṃ tribhuvanaṃ rājaṃl lokadharmāśca śāśvatāḥ /
dṛśyante nārasiṃhe 'smiṃs tathedamakhilaṃ jagat // MatsP_162.11 //
prajāpatiścātra manur mahātmā grahāśca yogāśca mahīruhāśca /
utpātakālaśca dhṛtirmatiśca ratiśca satyaṃ ca tapo damaśca // MatsP_162.12 //
sanatkumāraśca mahānubhāvo viśve ca devā ṛṣayaśca sarve /
krodhaśca kāmaśca tathaiva harṣo dharmaśca mohaḥ pitaraśca sarve // MatsP_162.13 //
prahlādasya vacaḥ śrutvā hiraṇyakaśipuḥ prabhuḥ /
uvāca dānavānsarvān gaṇāṃśca sa gaṇādhipaḥ // MatsP_162.14 //
mṛgendro gṛhyatāmeṣa apūrvāṃ tanumāsthitaḥ /
yadi vā saṃśayaḥ kaścid vadhyatāṃ vanagocaraḥ // MatsP_162.15 //
te dānavagaṇā sarve mṛgendraṃ bhīmavikramam /
parikṣipanto muditās trāsayāmāsurojasā // MatsP_162.16 //
siṃhanādaṃ vimucyātha narasiṃho mahābalaḥ /
babhañja tāṃ sabhāṃ divyāṃ vyāditāsya ivāntakaḥ // MatsP_162.17 //
sabhāyāṃ bhajyamānāyāṃ hiraṇyakaśipuḥ svayam /
cikṣepāstrāṇi siṃhasya roṣādvyākulalocanaḥ // MatsP_162.18 //
sarvāstrāṇāmatha jyeṣṭhaṃ daṇḍamantraṃ sudāruṇam /
kālacakraṃ tathāghoraṃ viṣṇucakraṃ tathā param // MatsP_162.19 //
paitāmahaṃ tathātyugraṃ trailokyadahanaṃ mahat /
vicitrāmaśanīṃ caiva śuṣkārdraṃ cāśanidvayam // MatsP_162.20 //
raudraṃ tathograṃ śūlaṃ ca kaṅkālaṃ musalaṃ tathā /
mohanaṃ śoṣaṇaṃ caiva saṃtāpanavilāpanam // MatsP_162.21 //
vāyavyaṃ mathanaṃ caiva kāpālamatha kaiṅkaram /
tathāpratihatāṃ śaktiṃ krauñcamastraṃ tathaiva ca // MatsP_162.22 //
astraṃ brahmaśiraścaiva somāstraṃ śiśiraṃ tathā /
kampanaṃ śātanaṃ caiva tvāṣṭraṃ caiva subhairavam // MatsP_162.23 //
kālamudgaramakṣobhyaṃ tapanaṃ ca mahābalam /
saṃvartanaṃ mohanaṃ ca tathā māyādharaṃ param // MatsP_162.24 //
gāndharvamastraṃ dayitam asiratnaṃ ca nandakam /
prasvāpanaṃ pramathanaṃ vāruṇaṃ cāstramuttamam /
astraṃ pāśupataṃ caiva yasyāpratihatā gatiḥ // MatsP_162.25 //
astraṃ hayaśiraścaiva brāhmamastraṃ tathaiva ca /
nārāyaṇāstramaindraṃ ca sārpamastraṃ tathādbhutam // MatsP_162.26 //
paiśācamastramajitaṃ śoṣadaṃ śāmanaṃ tathā /
mahābalaṃ bhāvanaṃ ca prasthāpanavikampane // MatsP_162.27 //
etānyastrāṇi divyāni hiraṇyakaśipustadā /
asṛjannarasiṃhasya dīptasyāgnerivāhutim // MatsP_162.28 //
astraiḥ prajvalitaiḥ siṃham āvṛṇodasurottamaḥ /
vivasvān gharmasamaye himavantamivāṃśubhiḥ // MatsP_162.29 //
sa hyamarṣānilodbhūto daityānāṃ sainyasāgaraḥ /
kṣaṇena plāvayāmāsa mainākamiva sāgaraḥ // MatsP_162.30 //
prāsaiḥ pāśaiśca khaḍgaiśca gadābhirmusalaistathā /
vajrairaśanibhiścaiva sāgnibhiśca mahādrumaiḥ // MatsP_162.31 //
mudgarairbhindipālaiśca śilolūkhalaparvataiḥ /
śataghnībhiśca dīptābhir daṇḍairapi sudāruṇaiḥ // MatsP_162.32 //
te dānavāḥ pāśagṛhītahastā mahendratulyāśanivajravegāḥ /
samantato 'bhyudyatabāhukāyāḥ sthitāstriśīrṣā iva nāgapāśāḥ // MatsP_162.33 //
suvarṇamālākulabhūṣitāṅgāḥ pītāṃśukābhogavibhāvitāṅgāḥ /
muktāvalīdāmasanāthakakṣā haṃsā ivābhānti viśālapakṣāḥ // MatsP_162.34 //
teṣāṃ tu vāyupratimaujasāṃ vai keyūramaulīvalayotkaṭānām /
tānyuttamāṅgānyabhito vibhānti prabhātasūryāṃśusamaprabhāṇi // MatsP_162.35 //
kṣipadbhir ugrair jvalitair mahābalair mahāstrapūgaiḥ susamāvṛto babhau /*
giriryathā saṃtatavarṣibhir ghanaiḥ kṛtāndhakārāntarakaṃdaro drumaiḥ // MatsP_162.36 //*
tairhanyamāno 'pi mahāstrajālair mahābalair daityagaṇaiḥ sametaiḥ /*
nākampatājau bhagavānpratāpasthitaḥ prakṛtyā himavānivācalaḥ // MatsP_162.37 //*
saṃtrāsitāstena nṛsiṃharūpiṇā diteḥ sutāḥ pāvakatulyatejasā /*
bhayādviceluḥ pavanoddhutāṅgā yathormayaḥ sāgaravārisaṃbhavāḥ // MatsP_162.38 //*
Matsya-Purāṇa 163
*sūta uvāca
kharāḥ kharamukhāścaiva makarāśīviṣānanāḥ /
īhāmṛgamukhāścānye varāhamukhasaṃsthitāḥ // MatsP_163.1 //
bālasūryamukhāścānye dhūmaketumukhāstathā /
ardhacandrārdhavaktrāśca agnidīptamukhāstathā // MatsP_163.2 //
haṃsakukkuṭavaktrāśca vyāditāsyā bhayāvahāḥ /
siṃhāsyā lelihānāśca kākagṛdhramukhāstathā // MatsP_163.3 //
dvijihvakā vakraśīrṣās tatholkāmukhasaṃsthitāḥ /
mahāgrāhamukhāścānye dānavā baladarpitāḥ // MatsP_163.4 //
śailasaṃvarṣmaṇas tasya śarīre śaravṛṣṭibhiḥ /
avadhyasya mṛgendrasya na vyathāṃ cakrurāhave // MatsP_163.5 //
evaṃ bhūyo 'parānghorān asṛjandānaveśvarāḥ /
mṛgendrasyopari kruddhā niḥśvasanta ivoragāḥ // MatsP_163.6 //
te dānavaśarā ghorā dānavendrasamīritāḥ /
vilayaṃ jagmurākāśe khadyotā iva parvate // MatsP_163.7 //
tataścakrāṇi divyāni daityāḥ krodhasamanvitāḥ /
mṛgendrāyāsṛjannāśu jvalitāni samantataḥ // MatsP_163.8 //
tairāsīdgaganaṃ cakraiḥ saṃpatadbhiritastataḥ /
yugānte saṃprakāśadbhiś candrādityagrahairiva // MatsP_163.9 //
tāni sarvāṇi cakrāṇi mṛgendreṇa mahātmanā /
grastānyudīrṇāni tadā pāvakārciḥsamāni vai // MatsP_163.10 //
tāni cakrāṇi vadane viśamānāni bhānti vai /
meghodaradarīṣveva candrasūryagrahā iva // MatsP_163.11 //
hiraṇyakaśipurdaityo bhūyaḥ prāsṛjadūrjitām /
śaktiṃ prajvalitāṃ ghorāṃ dhautaśastrataḍitprabhām // MatsP_163.12 //
tāmāpatantīṃ samprekṣya mṛgendraḥ śaktimujjvalām /
huṃkāreṇaiva raudreṇa babhañja bhagavāṃstadā // MatsP_163.13 //
rarāja bhagnā sā śaktir mṛgendreṇa mahītale /
savisphuliṅgā jvalitā maholkeva divaścyutā // MatsP_163.14 //
nārācapaṅktiḥ siṃhasya prāptā reje 'vidūrataḥ /
nīlotpalapalāśānāṃ mālevojjvaladarśanā // MatsP_163.15 //
sa garjitvā yathānyāyaṃ vikramya ca yathāsukham /
tatsainyam utsāritavāṃs tṛṇāgrāṇīva mārutaḥ // MatsP_163.16 //
tato 'śmavarṣaṃ daityendrā vyamṛjanta nabhogatāḥ /
nagamātraiḥ śilākhaṇḍair giriśṛṅgairmahāprabhaiḥ // MatsP_163.17 //
tadaśmavarṣaṃ siṃhasya mahanmūrdhani pātitam /
diśo daśa vikīrṇā vai khadyotaprakarā iva // MatsP_163.18 //
tadāśmaughair daityagaṇāḥ punaḥ siṃhamariṃdamam /
chādayāṃcakrire meghā dhārābhiriva parvatam // MatsP_163.19 //
na ca taṃ cālayāmāsur daityaughā devasattamam /
bhīmavego 'calaśreṣṭhaṃ samudra iva mandaram // MatsP_163.20 //
tato 'śmavarṣe vihate jalavarṣamanantaram /
dhārābhirakṣamātrābhiḥ prādurāsītsamantataḥ // MatsP_163.21 //
nabhasaḥ pracyutā dhārās tigmavegāḥ samantataḥ /
āvṛtya sarvato vyoma diśaścopadiśastathā // MatsP_163.22 //
dhārā divi ca sarvatra vasudhāyāṃ ca sarvaśaḥ /
na spṛśanti ca tā devaṃ nipatantyo 'niśaṃ bhuvi // MatsP_163.23 //
bāhyato vavṛṣurvarṣaṃ nopariṣṭācca vavṛṣuḥ /
mṛgendrapratirūpasya sthitasya yudhi māyayā // MatsP_163.24 //
hate 'śmavarṣe tumule jalavarṣe ca śoṣite /
so 'sṛjaddānavo māyām agnivāyusamīritām // MatsP_163.25 //
mahendrastoyadaiḥ sārdhaṃ sahasrākṣo mahādyutiḥ /
mahatā toyavarṣeṇa śamayāmāsa pāvakam // MatsP_163.26 //
tasyāṃ pratihatāyāṃ tu māyāyāṃ yudhi dānavaḥ /
asṛjadghorasaṃkāśaṃ tamastīvraṃ samantataḥ // MatsP_163.27 //
tamasā saṃvṛte loke daityeṣvāttāyudheṣu ca /
svatejasā parivṛto divākara ivābabhau // MatsP_163.28 //
triśikhāṃ bhrukuṭīṃ cāsya dadṛśurdānavā raṇe /
lalāṭasthāṃ triśūlāṅkāṃ gaṅgāṃ tripathagāmiva // MatsP_163.29 //
tataḥ sarvāsu māyāsu hatāsu ditinandanāḥ /
hiraṇyakaśipuṃ daityaṃ vivarṇāḥ śaraṇaṃ yayuḥ // MatsP_163.30 //
tataḥ prajvalitaḥ krodhāt pradahanniva tejasā /
tasminkruddhe tu daityendre tamobhūtamabhūjjagat // MatsP_163.31 //
āvahaḥ pravahaścaiva vivaho 'tha hyudāvahaḥ /
parāvahaḥ saṃvahaśca mahābalaparākramāḥ // MatsP_163.32 //
tathā parivahaḥ śrīmān utpātabhayaśaṃsinaḥ /
ityevaṃ kṣubhitāḥ sapta maruto gaganecarāḥ // MatsP_163.33 //
ye grahāḥ sarvalokasya kṣaye prādurbhavanti vai /
te sarve gagane dṛṣṭā vyacaranta yathāsukham // MatsP_163.34 //
ayogataścāpyacaran mārgaṃ niśi niśācaraḥ /
sagrahaḥ saha nakṣatrair ākāpatirariṃdamaḥ // MatsP_163.35 //
vivarṇatāṃ ca bhagavān gato divi divākaraḥ /
kṛṣṇaṃ kabandhaṃ ca tathā lakṣyate sumahaddivi // MatsP_163.36 //
amuñcaccārciṣāṃ vṛndaṃ bhūmivṛttir vibhāvasuḥ /
gaganasthaśca bhagavān abhīkṣṇaṃ paridṛśyate // MatsP_163.37 //
sapta dhūmranibhā ghorāḥ sūryā divi samutthitāḥ /
somasya gaganasthasya grahāstiṣṭhanti śṛṅgagāḥ // MatsP_163.38 //
vāme tu dakṣiṇe caiva sthitau śukrabṛhaspatī /
śanaiścaro lohitāṅgo jvalanāṅgasamadyutiḥ // MatsP_163.39 //
samaṃ samadhirohantaḥ sarve te gaganecarāḥ /
śṛṅgāṇi śanakairghorā yugāntāvartino grahāḥ // MatsP_163.40 //
candramāśca sanakṣatrair grahaiḥ saha tamonudaḥ /
carācaravināśāya rohiṇīṃ nābhyanandata // MatsP_163.41 //
gṛhīto rāhuṇā candra ulkābhirabhihanyate /
ulkāḥ prajvalitāścandre vicaranti yathāsukham // MatsP_163.42 //
devānāmapi yo devaḥ so 'pyavarṣata śoṇitam /
apatangaganādulkā vidyudrūpā mahāsvanāḥ // MatsP_163.43 //
akāle ca drumāḥ sarve puṣpanti ca phalanti ca /
latāśca saphalāḥ sarvā ye cāhurdaityanāśanam // MatsP_163.44 //
phalaiḥ phalānyajāyanta puṣpaiḥ puṣpaṃ tathaiva ca /
unmīlanti nimīlanti hasanti ca rudanti ca // MatsP_163.45 //
vikrośanti ca gambhīrā dhūmayanti jvalanti ca /
pratimāḥ sarvadevānāṃ vedayanti mahadbhayam // MatsP_163.46 //
āraṇyaiḥ saha saṃsṛṣṭā grāmyāśca mṛgapakṣiṇaḥ /
cakruḥ subhairavaṃ tatra mahāyuddhamupasthitam // MatsP_163.47 //
nadyaśca pratikūlāni vahanti kaluṣodakāḥ /
na prakāśanti ca diśo raktareṇusamākulāḥ // MatsP_163.48 //
vānaspatyo na pūjyante pūjanārhāḥ kathaṃcana /
vāyuvegena hanyante bhajyante praṇamanti ca // MatsP_163.49 //
yadā ca sarvabhūtānāṃ chāyā na parivartate /
aparāhṇagate sūrye lokānāṃ yugasaṃkṣaye // MatsP_163.50 //
tadā hiraṇyakaśipor daityasyopari veśmanaḥ /
bhāṇḍāgārāyudhāgāre niviṣṭamabhavanmadhu // MatsP_163.51 //
asurāṇāṃ vināśāya surāṇāṃ vijayāya ca /
dṛśyante vividhotpātā ghorā ghoranidarśanāḥ // MatsP_163.52 //
ete cānye ca bahavo ghorotpātāḥ samutthitāḥ /
daityendrasya vināśāya dṛśyante kālanirmitāḥ // MatsP_163.53 //
medinyāṃ kampamānāyāṃ daityendreṇa mahātmanā /
mahīdharā nāgagaṇā nipeturamitaujasaḥ // MatsP_163.54 //
viṣajvālākulairvaktrair vimuñcanto hutāśanam /
catuḥśīrṣāḥ pañcaśīrṣāḥ saptaśīrṣāśca pannagāḥ // MatsP_163.55 //
vāsukistakṣakaścaiva karkoṭakadhanaṃjayau /
elāmukhaḥ kāliyaśca mahāpadmaśca vīryavān // MatsP_163.56 //
sahasraśīrṣā nāgo vai hematāladhvajaḥ prabhuḥ /
śeṣo 'nanto mahābhāgo duṣprakampyaḥ prakampitaḥ // MatsP_163.57 //
dīptānyantarjalasthāni pṛthivīdharaṇāni ca /
tadā kruddhena mahatā kampitāni samantataḥ // MatsP_163.58 //
nāgāstejodharāścāpi pātālatalacāriṇaḥ /
hiraṇyakaśipurdaityas tadā saṃspṛṣṭavānmahīm // MatsP_163.59 //
saṃdaṣṭauṣṭhapuṭaḥ krodhād vārāha iva pūrvajaḥ /
nadī bhāgīrathī caiva sarayūḥ kauśikī tathā // MatsP_163.60 //
yamunā tvatha kāverī kṛṣṇaveṇā ca nimnagā /
suveṇā ca mahābhāgā nadī godāvarī tathā // MatsP_163.61 //
carmaṇvatī ca sindhuśca tathā nadanadīpatiḥ /
kamalaprabhavaścaiva śoṇo maṇinibhodakaḥ // MatsP_163.62 //
narmadā śubhatoyā ca tathā vetravatī nadī /
gomatī gokulākīrṇā tathā pūrvasarasvatī // MatsP_163.63 //
mahī kālamahī caiva tamasā puṣpavāhinī /
jambūdvīpaṃ ratnavaṭaṃ sarvaratnopaśobhitam // MatsP_163.64 //
suvarṇaprakaṭaṃ caiva suvarṇākaramaṇḍitam /
mahānadaṃ ca lauhityaṃ śailakānanaśobhitam // MatsP_163.65 //
pattanaṃ kośakaraṇam ṛṣivīrajanākaram /
māgadhāśca mahāgrāmā muṇḍāḥ śuṅgāstathaiva ca // MatsP_163.66 //
suhmā mallā videhāśca mālavāḥ kāśikosalāḥ /
bhavanaṃ vainateyasya daityendreṇābhikampitam // MatsP_163.67 //
kailāsaśikharākāraṃ yatkṛtaṃ viśvakarmaṇā /
raktatoyo mahābhīmo lauhityo nāma sāgaraḥ // MatsP_163.68 //
udayaśca mahāśaila ucchritaḥ śatayojanam /
suvarṇavedikaḥ śrīmān meghapaṅktiniṣevitaḥ // MatsP_163.69 //
bhrājamāno 'rkasadṛśair jātarūpamayairdrumaiḥ /
śālaistālaistamālaiśca karṇikāraiśca puṣpitaiḥ // MatsP_163.70 //
ayomukhaśca vikhyātaḥ parvato dhātumaṇḍitaḥ /
tamālavanagandhaśca parvato malayaḥ śubhaḥ // MatsP_163.71 //
surāṣṭrāśca sabāhlīkāḥ śūrābhīrāstathaiva ca /
bhojāḥ pāṇḍyāśca vaṅgāśca kaliṅgāstāmraliptakāḥ // MatsP_163.72 //
tathaivauṇḍrāśca pauṇḍrāśca vāmacūḍāḥ sakeralāḥ /
kṣobhitāstena daityena sadevāścāpsarogaṇāḥ // MatsP_163.73 //
agastyabhavanaṃ caiva yadagamyaṃ kṛtaṃ purā /
siddhacāraṇasaṃghaśca viprakīrṇaṃ manoharam // MatsP_163.74 //
vicitranānāvihagaṃ supuṣpitamahādrumam /
jātarūpamayaiḥ śṛṅgair apsarogaṇanāditam // MatsP_163.75 //
giripuṣpitakaścaiva lakṣmīvānpriyadarśanaḥ /
utthitaḥ sāgaraṃ bhittvā viśrāmaścandrasūryayoḥ /
rarāja sumahāśṛṅgair gaganaṃ vilikhanniva // MatsP_163.76 //
candrasūryāṃśusaṃkāśaiḥ sāgarāmbusamāvṛtaiḥ /
vidyutvānsarvataḥ śrīmān āyataḥ śatayojanam // MatsP_163.77 //
vidyutāṃ yatra saṃpātā nipātyante nagottame /
ṛṣabhaḥ parvataścaiva śrīmānvṛṣabhasaṃjñitaḥ // MatsP_163.78 //
kuñjaraḥ parvataḥ śrīmān yatrāgastyagṛhaṃ śubham /
viśālākṣaśca durdharṣaḥ sarpāṇāmālayaḥ purī // MatsP_163.79 //
tathā bhogavatī cāpi daityendreṇābhikampitā /
mahāseno giriścaiva pāriyātraśca parvataḥ // MatsP_163.80 //
cakravāṃśca giriśreṣṭho vārāhaścaiva parvataḥ /
prāgjyautiṣapuraṃ cāpi jātarūpamayaṃ śubham // MatsP_163.81 //
yasminvasati duṣṭātmā narako nāma dānavaḥ /
meghaśca parvataśreṣṭho meghagambhīraniḥsvanaḥ // MatsP_163.82 //
ṣaṣṭistatra sahasrāṇi parvatānāṃ dvijottamāḥ /
taruṇādityasaṃkāśo merustatra mahāgiriḥ // MatsP_163.83 //
yakṣarākṣasagandharvair nityaṃ sevitakaṃdaraḥ /
hemagarbho mahāśailas tathā hemasakho giriḥ // MatsP_163.84 //
kailāsaścaiva śailendro dānavendreṇa kampitaḥ /
hemapuṣkarasaṃchannaṃ tena vaikhānasaṃ saraḥ // MatsP_163.85 //
kampitaṃ mānasaṃ caiva haṃsakāraṇḍavākulam /
triśṛṅgaparvataścaiva kumārī ca saridvarā // MatsP_163.86 //
tuṣāracayasaṃchanno mandaraścāpi parvataḥ /
uśīrabinduśca giriś candraprasthastathādrirāṭ // MatsP_163.87 //
prajāpatigiriścaiva tathā puṣkaraparvataḥ /
devābhraparvataścaiva tathā vai reṇuko giriḥ // MatsP_163.88 //
krauñcaḥ saptarṣiśailaśca dhūmravarṇaśca parvataḥ /
ete cānye ca girayo deśā janapadāstathā // MatsP_163.89 //
nadyaḥ sasāgarāḥ sarvāḥ so 'kampayata dānavaḥ /
kapilaśca mahīputro vyāghravāṃścaiva kampitaḥ // MatsP_163.90 //
khecarāśca satīputrāḥ pātālatalavāsinaḥ /
gaṇastathā paro raudro meghanāmāṅkuśāyudhaḥ // MatsP_163.91 //
ūrdhvago bhīmavegaśca sarva evābhikampitāḥ /
gadī śūlī karālaśca hiraṇyakaśipustadā // MatsP_163.92 //
jīmūtaghanasaṃkāśo jīmūtaghananiḥsvanaḥ /
jīmūtaghananirghoṣo jīmūta iva vegavān // MatsP_163.93 //
devārirditijo vīro nṛsiṃhaṃ samupādravat /
samutpatya tatastīkṣṇair mṛgendreṇa mahānakhaiḥ /
tadoṃkārasahāyena vidārya nihato yudhi // MatsP_163.94 //
mahī ca kālaśca śaśī nabhaśca grahāśca sūryaśca diśaśca sarvāḥ /
nadyaśca śailāśca mahārṇavāśca gatāḥ prasādaṃ ditiputranāśāt // MatsP_163.95 //
tataḥ pramuditā devā ṛṣayaśca tapodhanāḥ /
tuṣṭuvurnāmabhirdivyair ādidevaṃ sanātanam // MatsP_163.96 //
yattvayā vihitaṃ deva nārasiṃhamidaṃ vapuḥ /
etadevārcayiṣyanti parāvaravido janāḥ // MatsP_163.97 //
*devā ūcuḥ
bhavānbrahmā ca rudraśca mahendro devasattamaḥ /
bhavānkartā vikartā ca lokānāṃ prabhavo 'vyayaḥ // MatsP_163.98 //
parāṃ ca siddhiṃ ca paraṃ ca devaṃ paraṃ ca mantraṃ paramaṃ haviśca /
paraṃ ca dharmaṃ paramaṃ ca viśvaṃ tvāmāhuragryaṃ puruṣaṃ purāṇam // MatsP_163.99 //
paraṃ śarīraṃ paramaṃ ca brahma paraṃ ca yogaṃ paramāṃ ca vāṇīm /
paraṃ rahasyaṃ paramāṃ gatiṃ ca tvāmāhuragryaṃ puruṣaṃ purāṇam // MatsP_163.100 //
evaṃ parasyāpi paraṃ padaṃ yat paraṃ parasyāpi paraṃ ca devam /
paraṃ parasyāpi paraṃ ca bhūtaṃ tvāmāhuragryaṃ puruṣaṃ purāṇam // MatsP_163.101 //
paraṃ parasyāpi paraṃ rahasyaṃ paraṃ parasyāpi paraṃ mahattvam /
paraṃ parasyāpi paraṃ mahadyat tvāmāhuragryaṃ puruṣaṃ purāṇam // MatsP_163.102 //
paraṃ parasyāpi paraṃ nidhānaṃ paraṃ parasyāpi paraṃ pavitram /
paraṃ parasyāpi paraṃ ca dāntaṃ tvāmāhuragryaṃ puruṣaṃ purāṇam // MatsP_163.103 //
evamuktvā tu bhagavān sarvalokapitāmahaḥ /
stutvā nārāyaṇaṃ devaṃ brahmalokaṃ gataḥ prabhuḥ // MatsP_163.104 //
tato nadatsu tūryeṣu nṛtyantīṣvapsaraḥsu ca /
kṣīrodasyottaraṃ kūlaṃ jagāma harirīśvaraḥ // MatsP_163.105 //
nārasiṃhaṃ vapurdevaḥ sthāpayitvā sudīptimat /
paurāṇaṃ rūpamāsthāya prayayau garuḍadhvajaḥ // MatsP_163.106 //
aṣṭacakreṇa yānena bhūtayutena bhāsvatā /
avyaktaprakṛtirdevaḥ svasthānaṃ gatavānprabhuḥ // MatsP_163.107 //
Matsya-Purāṇa 164
*ṛṣaya ūcuḥ
kathitaṃ narasiṃhasya māhātmyaṃ vistareṇa ca /
punastasyaiva māhātmyam anyadvistarato vada // MatsP_164.1 //
padmarūpamabhūdetat kathaṃ hemamayaṃ jagat /
kathaṃ ca vaiṣṇavī sṛṣṭiḥ padmamadhye 'bhavatpurā // MatsP_164.2 //
*sūta uvāca
śrutvā ca narasiṃhasya māhātmyaṃ ravinandanaḥ /
vismayotphullanayanaḥ punaḥ papraccha keśavam // MatsP_164.3 //
*manuruvāca
kathaṃ pādme mahākalpe tava padmamayaṃ jagat /
jalārṇavagatasyeha nābhau jātaṃ janārdana // MatsP_164.4 //
prabhāvātpadmanābhasya svapataḥ sāgarāmbhasi /
puṣkare ca kathaṃ bhūtā devāḥ sarṣigaṇāḥ purā // MatsP_164.5 //
etadākhyāhi nikhilaṃ yogaṃ yogavidāṃ pate /
śṛṇvatastasya me kīrtiṃ na tṛptirupajāyate // MatsP_164.6 //
kiyatā caiva kālena śete vai puruṣottamaḥ /
kiyantaṃ vā svapiti ca ko 'sya kālasya saṃbhavaḥ // MatsP_164.7 //
kiyatā vātha kālena hy uttiṣṭhati mahāyaśāḥ /
kathaṃ cotthāya bhagavān sṛjate nikhilaṃ jagat // MatsP_164.8 //
ke prajāpatayastāvad āsanpūrvaṃ mahāmune /
kathaṃ nirmitavāṃścaiva citraṃ lokaṃ sanātanam // MatsP_164.9 //
kathamekārṇave śūnye naṣṭasthāvarajaṅgame /
dagdhe devāsuranare pranaṣṭoragarākṣase // MatsP_164.10 //
naṣṭānilānale loke naṣṭākāśamahītale /
kevalaṃ gahvarībhūte mahābhūtaviparyaye // MatsP_164.11 //
vibhurmahābhūtapatir mahātejā mahākṛtiḥ /
āste suravaraśreṣṭho vidhimāsthāya yogavit // MatsP_164.12 //
śṛṇuyāṃ parayā bhaktyā brahmannetadaśeṣataḥ /
vaktumarhasi dharmiṣṭha yaśo nārāyaṇātmakam // MatsP_164.13 //
śraddhayā copaviṣṭānāṃ bhagavanvaktumarhasi // MatsP_164.14 //
*matsya uvāca
nārāyaṇasya yaśasaḥ śravaṇe yā tava spṛhā /
tadvaṃśyānvayabhūtasya nyāyyaṃ ravikularṣabha // MatsP_164.15 //
śṛṇuṣvādipurāṇeṣu vedebhyaśca yathā śrutam /
brāhmaṇānāṃ ca vadatāṃ śrutvā vai sumahātmanām // MatsP_164.16 //
yathā ca tapasā dṛṣṭvā bṛhaspatisamadyutiḥ /
parāśarasutaḥ śrīmān gururdvaipāyano 'bravīt // MatsP_164.17 //
tatte 'haṃ kathayiṣyāmi yathāśakti yathāśruti /
yadvijñātuṃ mayā śakyam ṛṣimātreṇa sattamāḥ // MatsP_164.18 //
kaḥ samutsahate jñātuṃ paraṃ nārāyaṇātmakam /
viśvāyanaśca yadbrahmā na vedayati tattvataḥ // MatsP_164.19 //
tatkarma viśvavedānāṃ tadrahasyaṃ maharṣīṇām /
tamīśaṃ sarvayajñānāṃ tattattvaṃ sarvadarśinām /
tadadhyātmavidāṃ cintyaṃ narakaṃ ca vikarmiṇām // MatsP_164.20 //
adhidaivaṃ ca yaddaivam adhiyajñaṃ susaṃjñitam /
tadbhūtamadhibhūtaṃ ca tatparaṃ paramarṣīṇām // MatsP_164.21 //
sa yajño vedanirdiṣṭas tattapaḥ kavayo viduḥ /
yaḥ kartā kārako buddhir manaḥ kṣetrajña eva ca // MatsP_164.22 //
praṇavaḥ puruṣaḥ śāstā ekaśceti vibhāvyate /
prāṇaḥ pañcavidhaścaiva dhruva akṣara eva ca // MatsP_164.23 //
kālaḥ pākaśca paktā ca draṣṭā svādhyāya eva ca /
ucyate vividhairdevaiḥ sa evāyaṃ na tatparam // MatsP_164.24 //
sa eva bhagavānsarvaṃ karoti vikaroti ca /
so 'smānkārayate sarvān so 'tyeti vyākulīkṛtān // MatsP_164.25 //
yajāmahe tamevādyaṃ tamevecchāma nirvṛtāḥ /
yo vaktā yacca vaktavyaṃ yaccāhaṃ tadbravīmi vaḥ // MatsP_164.26 //
śrūyate yacca vai śrāvyaṃ yaccānyatparijalpyate /
yāḥ kathāścaiva vartante śrutayo vātha tatparāḥ /
viśvaṃ viśvapatiryaśca sa tu nārāyaṇaḥ smṛtaḥ // MatsP_164.27 //
yatsatyaṃ yadamṛtamakṣaraṃ paraṃ yad yadbhūtaṃ paramamidaṃ ca yadbhaviṣyat /
yatkiṃcic caramacaraṃ yadasti cānyat tatsarvaṃ puruṣavaraḥ prabhuḥ purāṇaḥ // MatsP_164.28 //
Matsya-Purāṇa 165
*matsya uvāca
catvāryāhuḥ sahasrāṇi varṣāṇāṃ tu kṛtaṃ yugam /
tasya tāvacchatī saṃdhyā dviguṇā ravinandana // MatsP_165.1 //
yatra dharmaścatuṣpādas tv adharmaḥ pādavigrahaḥ /
svadharmaniratāḥ santo jāyante yatra mānavāḥ // MatsP_165.2 //
viprāḥ sthitā dharmaparā rājavṛttau sthitā nṛpāḥ /
kṛṣyāmabhiratā vaiśyāḥ śūdrāḥ śuśrūṣavaḥ sthitāḥ // MatsP_165.3 //
tadā satyaṃ ca śaucaṃ ca dharmaścaiva vivardhate /
sadbhirācaritaṃ karma kriyate khyāyate ca vai // MatsP_165.4 //
etatkārtayugaṃ vṛttaṃ sarveṣāmapi pārthiva /
prāṇināṃ dharmasaṅgānām api vai nīcajanmanām // MatsP_165.5 //
trīṇi varṣasahasrāṇi tretāyugamihocyate /
tasya tāvacchatī saṃdhyā dviguṇā parikīrtyate // MatsP_165.6 //
dvābhyāmadharmaḥ pādābhyāṃ tribhirdharmo vyavasthitaḥ /
yatra satyaṃ ca sattvaṃ ca tretādharmo vidhīyate // MatsP_165.7 //
tretāyāṃ vikṛtiṃ yānti varṇāstvete na saṃśayaḥ /
cāturvarṇyasya vaikṛtyād yānti daurbalyamāśramāḥ // MatsP_165.8 //
eṣā tretāyugagatir vicitrā devanirmitā /
dvāparasya tu yā ceṣṭā tāmapi śrotumarhasi // MatsP_165.9 //
dvāparaṃ dve sahasre tu varṣāṇāṃ ravinandana /
tasya tāvacchatī saṃdhyā dviguṇā yugamucyate // MatsP_165.10 //
tatra cārthaparāḥ sarve prāṇino rajasā hatāḥ /
sarve naiṣkṛtikāḥ kṣudrā jāyante ravinandana // MatsP_165.11 //
dvābhyāṃ dharmaḥ sthitaḥ padbhyām adharmastribhirutthitaḥ /
viparyayācchanairdharmaḥ kṣayameti kalau yuge // MatsP_165.12 //
brāhmaṇyabhāvasya tatas tathautsukyaṃ viśīryate /
vratopavāsāstyajyante dvāpare yugaparyaye // MatsP_165.13 //
tathā varṣasahasraṃ tu varṣāṇāṃ dve śate api /
saṃdhyayā saha saṃkhyātaṃ krūraṃ kaliyugaṃ smṛtam // MatsP_165.14 //
yatrādharmaścatuṣpādaḥ syāddharmaḥ pādavigrahaḥ /
kāminastapasā hīnā jāyante tatra mānavāḥ // MatsP_165.15 //
naivātisāttvikaḥ kaścin na sādhurna ca satyavāk /
nāstikā brahmabhaktā vā jāyante tatra mānavāḥ // MatsP_165.16 //
ahaṃkāragṛhītāśca prakṣīṇasnehabandhanāḥ /
viprāḥ śūdrasamācārāḥ santi sarve kalau yuge // MatsP_165.17 //
āśramāṇāṃ viparyāsaḥ kalau samparivartate /
varṇānāṃ caiva saṃdeho yugānte ravinandana // MatsP_165.18 //
vidyāddvādaśasāhasrīṃ yugākhyāṃ pūrvanirmitām /
evaṃ sahasraparyantaṃ tadaharbrāhmamucyate // MatsP_165.19 //
tato 'hani gate tasmin sarveṣāmeva jīvinām /
śarīranirvṛtiṃ dṛṣṭvā lokasaṃhārabuddhitaḥ // MatsP_165.20 //
devatānāṃ ca sarvāsāṃ brahmādīnāṃ mahīpate /
daityānāṃ dānavānāṃ ca yakṣarākṣasapakṣiṇām // MatsP_165.21 //
gandharvāṇāmapsarasāṃ bhujaṃgānāṃ ca pārthiva /
parvatānāṃ nadīnāṃ ca paśūnāṃ caiva sattama /
tiryagyonigatānāṃ ca sattvānāṃ kṛmiṇāṃ tathā // MatsP_165.22 //
mahābhūtapatiḥ pañca hṛtvā bhūtāni bhūtakṛt /
jagatsaṃharaṇārthāya kurute vaiśasaṃ mahat // MatsP_165.23 //
bhūtvā sūryaścakṣuṣī cādadāno bhūtvā vāyuḥ prāṇināṃ prāṇajālam /
bhūtvā vahnirnirdahansarvalokān bhūtvā megho bhūya ugro 'pyavarṣat // MatsP_165.24 //
Matsya-Purāṇa 166
*matsya uvāca
bhūtvā nārāyaṇo yogī sattvamūrtirvibhāvasuḥ /
gabhastibhiḥ pradīptābhiḥ saṃśoṣayati sāgarān // MatsP_166.1 //
tataḥ pītvārṇavān sarvān nadīḥ kūpāṃśca sarvaśaḥ /
parvatānāṃ ca salilaṃ sarvamādāya raśmibhiḥ // MatsP_166.2 //
bhittvā gabhastibhiścaiva mahīṃ gatvā rasātalāt /
pātālajalamādāya pibate rasamuttamam // MatsP_166.3 //
mūtrāsṛkkledam anyacca yadasti prāṇiṣu dhruvam /
tatsarvamaravindākṣa ādatte puruṣottamaḥ // MatsP_166.4 //
vāyuśca balavānbhūtvā vidhunvāno 'khilaṃ jagat /
prāṇāpānasamānādyān vāyūn ākarṣate hariḥ // MatsP_166.5 //
tato devagaṇāḥ sarve bhūtānyeva ca yāni tu /
gandho ghrāṇaṃ śarīraṃ ca pṛthivīṃ saṃśritā guṇāḥ // MatsP_166.6 //
jihvā rasaśca snehaśca saṃśritāḥ salile guṇāḥ /
rūpaṃ cakṣurvipākaśca jyotirevāśritā guṇāḥ // MatsP_166.7 //
sparśaḥ prāṇaśca ceṣṭā ca pavane saṃśritā guṇāḥ /
śabdaḥ śrotraṃ ca khānyeva gagane saṃśritā guṇāḥ // MatsP_166.8 //
lokamāyā bhagavatā muhūrtena vināśitā /
mano buddhiśca sarveṣāṃ kṣetrajñaśceti yaḥ śrutaḥ // MatsP_166.9 //
taṃ vareṇyaṃ parameṣṭhī hṛṣīkeśamupāśritaḥ /
tato bhagavatastasya raśmibhiḥ parivāritaḥ // MatsP_166.10 //
vāyunākramyamāṇāsu drumaśākhāsu cāśritaḥ /
teṣāṃ saṃgharṣaṇodbhūtaḥ pāvakaḥ śatadhā jvalan // MatsP_166.11 //
adahacca tadā sarvaṃ vṛtaḥ saṃvartako 'nalaḥ /
saparvatadrumāngulmāṃl latāvallīstṛṇāni ca // MatsP_166.12 //
vimānāni ca divyāni purāṇi vividhāni ca /
yāni cāśrayaṇīyāni tāni sarvāṇi so 'dahat // MatsP_166.12* //
bhasmīkṛtya tataḥ sarvāṃl lokāṃllokagururhariḥ /
bhūyo nirvāpayāmāsa yugāntena ca karmaṇā // MatsP_166.13 //
sahasravṛṣṭiḥ śatadhā bhūtvā kṛṣṇo mahābalaḥ /
divyatoyena haviṣā tarpayāmāsa medinīm // MatsP_166.14 //
tataḥ kṣīranikāyena svādunā paramāmbhasā /
śivena puṇyena mahī nirvāṇamagamatparam // MatsP_166.15 //
tena rodhena saṃchannā payasāṃ varṣato dharā /
ekārṇavajalībhūtā sarvasattvavivarjitā // MatsP_166.16 //
mahāsattvānyapi vibhuṃ praviṣṭānyamitaujasam /
naṣṭārkapavanākāśe sūkṣme jagati saṃvṛte // MatsP_166.17 //
saṃśoṣamātmanā kṛtvā samudrānapi dehinaḥ /
dagdhvā saṃplāvya ca tathā svapityekaḥ sanātanaḥ // MatsP_166.18 //
paurāṇaṃ rūpamāsthāya svapityamitavikramaḥ /
ekārṇavajalavyāpī yogī yogamupāśritaḥ // MatsP_166.19 //
anekāni sahasrāṇi yugānyekārṇavāmbhasi /
na cainaṃ kaścidavyaktaṃ vyaktaṃ veditumarhati // MatsP_166.20 //
kaścaiva puruṣo nāma kiṃyogaḥ kaśca yogavān /
asau kiyantaṃ kālaṃ ca ekārṇavavidhiṃ prabhuḥ // MatsP_166.21 //
kariṣyatīti bhagavān iti kaścin na budhyate // MatsP_166.22 //
na draṣṭā naiva gamitā na jñātā naiva pārśvagaḥ /
tasya na jñāyate kiṃcit tamṛte devasattamam // MatsP_166.23 //
nabhaḥ kṣitiṃ pavanam apaḥ prakāśakaṃ prajāpatiṃ bhuvanadharaṃ sureśvaram /
pitāmahaṃ śrutinilayaṃ mahāmuniṃ praśāmya bhūyaḥ śayanaṃ hyarocayat // MatsP_166.24 //
Matsya-Purāṇa 167
*matsya uvāca
evamekārṇavībhūte śete lokemahādyutiḥ /
pracchādya salilenorvīṃ haṃso nārāyaṇastadā // MatsP_167.1 //
mahato rajaso madhye mahārṇavasaraḥsu vai /
virajaskaṃ mahābāhum akṣayaṃ brahma yadviduḥ // MatsP_167.2 //
ātmarūpaprakāśena tamasā saṃvṛtaḥ prabhuḥ /
manaḥ sāttvikamādhāya yatra tatsatyamāsata // MatsP_167.3 //
yāthātathyaṃ paraṃ jñānaṃ bhūtaṃ tadbrahmaṇā purā /
rahasyāraṇyakoddiṣṭaṃ yaccaupaniṣadaṃ smṛtam // MatsP_167.4 //
puruṣo yajña ityetad yatparaṃ parikīrtitam /
yaścānyaḥ puruṣākhyaḥ syāt sa eṣa puruṣottamaḥ // MatsP_167.5 //
ye ca yajñakarā viprā ye cartvija iti smṛtāḥ /
asmādeva purā bhūtā yajñebhyaḥ śrūyatāṃ tathā // MatsP_167.6 //
brahmāṇaṃ prathamaṃ vaktrād udgātāraṃ ca sāmagam /
hotāramapi cādhvaryuṃ bāhubhyāmasṛjatprabhuḥ // MatsP_167.7 //
brahmaṇo brāhmaṇācchaṃsi prastotāraṃ ca sarvaśaḥ /
tau mitrāvaruṇau pṛṣṭhāt pratiprastārameva ca // MatsP_167.8 //
udarātpratihartāraṃ potāraṃ caiva pārthiva /
acchāvākamathorubhyāṃ neṣṭāraṃ caiva pārthiva // MatsP_167.9 //
pāṇibhyāmatha cāgnīdhraṃ subrahmaṇyaṃ ca jānutaḥ /
grāvastutaṃ tu pādābhyām unnetāraṃ ca yājuṣam // MatsP_167.10 //
evamevaiṣa bhagavān ṣoḍaśaiva jagatpatiḥ /
pravaktṝnsarvayajñānām ṛtvijo 'sṛjaduttamān // MatsP_167.11 //
tadeṣa vai vedamayaḥ puruṣo yajñasaṃjñitaḥ /
vedāścaitanmayāḥ sarve sāṅgopaniṣadakriyāḥ // MatsP_167.12 //
svapityekārṇave caiva yadāścaryamabhūtpurā /
śrūyatāṃ tadyathā viprā mārkaṇḍeyakutūhalam // MatsP_167.13 //
gīrṇo bhagavatastasya kukṣāveva mahāmuniḥ /
bahuvarṣasahasrāyus tasyaiva varatejasā // MatsP_167.14 //
aṭaṃstīrthaprasaṅgena pṛthivīṃ tīrthagocarām /
āśramāṇi ca puṇyāni devatāyatanāni ca // MatsP_167.15 //
deśānrāṣṭrāṇi citrāṇi purāṇi vividhāni ca /
japahomaparaḥ śāntas tapo ghoraṃ samāsthitaḥ // MatsP_167.16 //
mārkaṇḍeyastatastasya śanairvaktrādviniḥsṛtaḥ /
sa niṣkrāmanna cātmānaṃ jānīte devamāyayā // MatsP_167.17 //
niṣkramyāpyasya vadanād ekārṇavamatho jagat /
sarvatastamasācchannaṃ mārkaṇḍeyo 'nvavaikṣata // MatsP_167.18 //
tasyotpannaṃ bhayaṃ tīvraṃ saṃśayaścātmajīvite /
devadarśanasaṃhṛṣṭo vismayaṃ paramaṃ gataḥ // MatsP_167.19 //
cintayañjalamadhyastho mārkaṇḍeyo viśaṅkitaḥ /
kiṃ nu syānmama cinteyaṃ mohaḥ svapno 'nubhūyate // MatsP_167.20 //
vyaktamanyatamo bhāvas teṣāṃ saṃbhāvito mama /
na hīdṛśaṃ jagatkleśam ayuktaṃ satyamarhati // MatsP_167.21 //
naṣṭacandrārkapavane naṣṭaparvatabhūtale /
katamaḥ syādayaṃ loka iti cintāmavasthitaḥ // MatsP_167.22 //
dadarśa cāpi puruṣaṃ svapantaṃ parvatopamam /
salile 'rdhamatho magnaṃ jīmūtamiva sāgare // MatsP_167.23 //
jvalantamiva tejobhir goyuktamiva bhāskaram /
śarvaryāṃ jāgratamiva bhāsantaṃ svena tejasā // MatsP_167.24 //
devaṃ draṣṭumihāyātaḥ ko bhavāniti vismayāt /
tathaiva sa muniḥ kukṣiṃ punareva praveśitaḥ // MatsP_167.25 //
sampraviṣṭaḥ punaḥ kukṣiṃ mārkaṇḍeyo 'tivismayaḥ /
tathaiva tu punarbhūyo vijānansvapnadarśanam // MatsP_167.26 //
sa tathaiva yathāpūrvaṃ yo dharāmaṭate purā /
puṇyatīrthajalopetāṃ vividhānyāśramāṇi ca // MatsP_167.27 //
kratubhiryajamānāśca samāptavaradakṣiṇān /
apaśyaddevakukṣisthān yājakāñchataśo dvijān // MatsP_167.28 //
sadvṛttamāsthitāḥ sarve varṇā brāhmaṇapūrvakāḥ /
catvāraścāśramāḥ samyag yathoddiṣṭā mayā tava // MatsP_167.29 //
evaṃ varṣaśataṃ sāgraṃ mārkaṇḍeyasya dhīmataḥ /
carataḥ pṛthivīṃ sarvāṃ na kukṣyantaḥ samīkṣitaḥ // MatsP_167.30 //
tataḥ kadācidatha vai punarvaktrādviniḥsṛtaḥ /
suptaṃ nyagrodhaśākhāyāṃ bālamekaṃ niraikṣata // MatsP_167.31 //
tathaivaikārṇavajale nīhāreṇāvṛtāmbare /
avyagraḥ krīḍate loke sarvabhūtavivarjite // MatsP_167.32 //
sa munirvismayāviṣṭaḥ kautūhalasamanvitaḥ /
bālamādityasaṃkāśaṃ nāśaknodabhivīkṣitum // MatsP_167.33 //
sa cintayaṃstathaikānte sthitvā salilasaṃnidhau /
pūrvadṛṣṭamidaṃ mene śaṅkito devamāyayā // MatsP_167.34 //
agādhasalile tasmin mārkaṇḍeyaḥ savismayaḥ /
plavaṃstathārtim agamad bhayātsaṃtrastalocanaḥ // MatsP_167.35 //
sa tasmai bhagavānāha svāgataṃ bālayogavān /
babhāṣe meghatulyena svareṇa puruṣottamaḥ // MatsP_167.36 //
mā bhairvatsa na bhetavyam ihaivāyāhi me 'ntikam /
mārkaṇḍeyo munistvāha bālaṃ taṃ śramapīḍitaḥ // MatsP_167.37 //
*mārkaṇḍeya uvāca
ko māṃ nāmnā kīrtayati tapaḥ paribhavanmama /
divyaṃ varṣasahasrākhyaṃ dharṣayanniva me vayaḥ // MatsP_167.38 //
na hyeṣa vaḥ samācāro deveṣvapi mamocitaḥ /
māṃ brahmāpi hi deveśo dīrghāyuriti bhāṣate // MatsP_167.39 //
kastamo ghoramāsādya māmadya tyaktajīvitaḥ /
mārkaṇḍeyeti māmuktvā mṛtyumīkṣitumarhati // MatsP_167.40 //
*sūta uvāca
evamābhāṣya taṃ krodhān mārkaṇḍeyo mahāmuniḥ /
tathaiva bhagavānbhūyo babhāṣe madhusūdanaḥ // MatsP_167.41 //
*śrībhagavān uvāca
ahaṃ te janako vatsa hṛṣīkeśaḥ pitā guruḥ /
āyuṣpradātā paurāṇaḥ kiṃ māṃ tvaṃ nopasarpasi // MatsP_167.42 //
māṃ putrakāmaḥ prathamaṃ pitā te 'ṅgiraso muniḥ /
pūrvamārādhayāmāsa tapastīvraṃ samāśritaḥ // MatsP_167.43 //
tatastvāṃ ghoratapasā prāvṛṇodamitaujasam /
uktavānahamātmasthaṃ maharṣim amitaujasam // MatsP_167.44 //
kaḥ samutsahate cānyo yo na bhūtātmakātmajaḥ /
draṣṭumekārṇavagataṃ krīḍantaṃ yogavartmanā // MatsP_167.45 //
tataḥ prahṛṣṭavadano vismayotphullalocanaḥ /
mūrdhni baddhāñjalipuṭo mārkaṇḍeyo mahātapāḥ // MatsP_167.46 //
nāmagotre tataḥ procya dīrghāyurlokapūjitaḥ /
tasmai bhagavate bhaktyā namaskāramathākarot // MatsP_167.47 //
*mārkaṇḍeya uvāca
iccheyaṃ tattvato māyām imāṃ jñātuṃ tavānagha /
yadekārṇavamadhyasthaḥ śeṣe tvaṃ bālarūpavān // MatsP_167.48 //
kiṃsaṃjñaścaiva bhagavāṃl loke vijñāyase prabho /
tarkaye tvāṃ mahātmānaṃ ko hyanyaḥ sthātumarhati // MatsP_167.49 //
*śrībhagavānuvāca
ahaṃ nārāyaṇo brahman sarvabhūtavināśanaḥ /
ahaṃ sahasraśīrṣākhyo yaḥ padairabhisaṃjñitaḥ // MatsP_167.50 //
ādityavarṇaḥ puruṣo makhe brahmamayo makhaḥ /
ahamagnirhavyavāho yādasāṃ patiravyayaḥ // MatsP_167.51 //
ahamindrapade śakro varṣāṇāṃ parivatsaraḥ /
ahaṃ yogī yugākhyasya yugāntāvarta eva ca // MatsP_167.52 //
ahaṃ sarvāṇi sattvāni daivatānyakhilāni tu /
bhujaṃgānāmahaṃ śeṣas tārkṣyo vai sarvapakṣiṇām // MatsP_167.53 //
kṛtāntaḥ sarvabhūtānāṃ viśveṣāṃ kālasaṃjñitaḥ /
ahaṃ dharmastapaścāhaṃ sarvāśramanivāsinām // MatsP_167.54 //
ahaṃ caiva sariddivyā kṣīrodaśca mahārṇavaḥ /
yattatsatyaṃ ca paramam ahamekaḥ prajāpatiḥ // MatsP_167.55 //
ahaṃ sāṃkhyamahaṃ yogo 'pyahaṃ tatparamaṃ padam /
ahamijyā kriyā cāham ahaṃ vidyādhipaḥ smṛtaḥ // MatsP_167.56 //
ahaṃ jyotirahaṃ vāyur ahaṃ bhūmirahaṃ nabhaḥ /
ahamāpaḥ samudrāśca nakṣatrāṇi diśo daśa // MatsP_167.57 //
ahaṃ varṣamahaṃ somaḥ parjanyo 'hamahaṃ raviḥ /
kṣīrodasāgare cāhaṃ samudre vaḍavāmukhaḥ // MatsP_167.58 //
vahniḥ saṃvartako bhūtvā pibaṃstoyamayaṃ haviḥ /
ahaṃ purāṇaḥ paramaṃ tathaivāhaṃ parāyaṇam // MatsP_167.59 //
ahaṃ bhūtasya bhavyasya vartamānasya saṃbhavaḥ /
yatkiṃcitpaśyase vipra yacchṛṇoṣi ca kiṃcana // MatsP_167.60 //
yalloke cānubhavasi tatsarvaṃ māmanusmara /
viśvaṃ sṛṣṭaṃ mayā pūrvaṃ sṛjyaṃ cādyāpi paśya mām // MatsP_167.61 //
yuge yuge ca srakṣyāmi mārkaṇḍeyākhilaṃ jagat /
tadetadakhilaṃ sarvaṃ mārkaṇḍeyāvadhāraya // MatsP_167.62 //
śuśrūṣurmama dharmāṃśca kukṣau cara sukhaṃ mama /
mama brahmā śarīrastho devaiśca ṛṣibhiḥ saha // MatsP_167.63 //
vyaktamavyaktayogaṃ mām avagacchāsuradviṣam /
ahamekākṣaro mantras tryakṣaraścaiva tārakaḥ // MatsP_167.64 //
parastrivargād oṃkāras trivargārthanidarśanaḥ /
evamādipurāṇeśo vadanneva mahāmatiḥ // MatsP_167.65 //
vaktramāhṛtavānāśu mārkaṇḍeyaṃ mahāmunim /
tato bhagavataḥ kukṣiṃ praviṣṭo munisattamaḥ // MatsP_167.66 //
sa tasminsukhamekānte śuśrūṣurhaṃsamavyayam /
yo 'hameva vividhatanuṃ pariśrito mahārṇave vyapagatacandrabhāskare /
śanaiścaranprabhurapi haṃsasaṃjñito 'sṛjajjagadviharati kālaparyaye // MatsP_167.67 //
Matsya-Purāṇa 168
*matsya uvāca
āpavaḥ sa vibhurbhūtvā cārayāmāsa vai tapaḥ /
chādayitvātmano dehaṃ yādasāṃ kulasaṃbhavam // MatsP_168.1 //
tato mahātmātibalo matiṃ lokasya sarjane /
mahatāṃ pañcabhūtānāṃ viśvo viśvamacintayat // MatsP_168.2 //
tasya cintayamānasya nirvāte saṃsthite 'rṇave /
nirākāśe toyamaye sūkṣme jagati gahvare // MatsP_168.3 //
īṣatsaṃkṣobhayāmāsa so 'rṇavaṃ salilāśrayaḥ /
anantarormibhiḥ sūkṣmam atha chidramabhūtpurā // MatsP_168.4 //
śabdaṃ prati tadodbhūto mārutaśchidrasaṃbhavaḥ /
sa labdhvāntaramakṣobhyo vyavardhata samīraṇaḥ // MatsP_168.5 //
vivardhatā balavatā vegādvikṣobhito 'rṇavaḥ /
tasyārṇavasya kṣubdhasya tasminnambhasi manthite /
kṛṣṇavartmā samabhavat prabhurvaiśvānaro mahān // MatsP_168.6 //
tataḥ saṃśoṣayāmāsa pāvakaḥ salilaṃ bahu /
kṣayājjalanidheśchidram abhavadvistṛtaṃ nabhaḥ // MatsP_168.7 //
ātmatejodbhavāḥ puṇyā āpo 'mṛtarasopamāḥ /
ākāśaṃ chidrasambhūtaṃ vāyurākāśasaṃbhavaḥ // MatsP_168.8 //
ābhyāṃ saṃgharṣaṇodbhūtaṃ pāvakaṃ vāyusaṃbhavam /
dṛṣṭvā prīto mahādevo mahābhūtavibhāvanaḥ // MatsP_168.9 //
dṛṣṭvā bhūtāni bhagavāṃl lokasṛṣṭyarthamuttamam /
brahmaṇo janmasahitaṃ bahurūpo vyacintayat // MatsP_168.10 //
caturyugābhisaṃkhyāte sahasrayugaparyaye /
bahujanmā hi viśvātmā brahmaṇo havirucyate // MatsP_168.11 //
yatpṛthivyāṃ dvijendrāṇāṃ tapasā bhāvitātmanām /
jñānaṃ vṛṣṭaṃ tu viśvārthe yogināṃ yāti mukhyatām // MatsP_168.12 //
taṃ yogavantaṃ vijñāya sampūrṇaiśvaryamuttamam /
pade brahmaṇi viśveśaṃ nyayojayata yogavit // MatsP_168.13 //
tatastasminmahātoye mahīśo hariracyutaḥ /
jale krīḍaṃśca vidhivan modate sarvalokakṛt // MatsP_168.14 //
padmaṃ nābhyudbhavaṃ caikaṃ samutpāditavāṃstadā /
sahasraparṇaṃ virajaṃ bhāskarābhaṃ hiraṇmayam // MatsP_168.15 //
hutāśanajvalitaśikhojjvalatprabham upasthitaṃ śaradamalārkatejasam /
virājate kamalamudāravarcasaṃ mahātmanastanuruhacārudarśanam // MatsP_168.16 //
Matsya-Purāṇa 169
*matsya uvāca
atha yogavatāṃ śreṣṭham asṛjadbhūritejasam /
sraṣṭāraṃ sarvalokānāṃ brahmāṇaṃ sarvatomukham // MatsP_169.1 //
yasminhiraṇmaye padme bahuyojanavistṛtam /
sarvatejoguṇamayaṃ pārthivairlakṣaṇairvṛtam // MatsP_169.2 //
tacca padmaṃ purāṇajñāḥ pṛthivīrūpamuttamam /
nārāyaṇasamudbhūtaṃ pravadanti maharṣayaḥ // MatsP_169.3 //
yā padmā sā rasā devī pṛthivī paricakṣyate /
ye padmasāraguravas tāndivyān parvatānviduḥ // MatsP_169.4 //
himavantaṃ ca meruṃ ca nīlaṃ niṣadhameva ca /
kailāsaṃ muñjavantaṃ ca tathānyaṃ gandhamādanam // MatsP_169.5 //
puṇyaṃ triśikharaṃ caiva kāntaṃ mandarameva ca /
udayaṃ piñjaraṃ caiva vindhyavantaṃ ca parvatam // MatsP_169.6 //
ete devagaṇānāṃ ca siddhānāṃ ca mahātmanām /
āśrayāḥ puṇyaśīlānāṃ sarvakāmaphalapradāḥ // MatsP_169.7 //
eteṣāmantare deśo jambūdvīpa iti smṛtaḥ /
jambūdvīpasya saṃsthānaṃ yajñiyā yatra vai kriyāḥ // MatsP_169.8 //
ebhyo yatsravate toyaṃ divyāmṛtarasopamam /
divyāstīrthaśatādhārāḥ suramyāḥ saritaḥ smṛtāḥ // MatsP_169.9 //
smṛtāni yāni padmasya kesarāṇi samantataḥ /
asaṃkhyeyāḥ pṛthivyāste viśve vai dhātuparvatāḥ // MatsP_169.10 //
yāni padmasya parṇāni bhūrīṇi tu narādhipa /
te durgamāḥ śailacitā mlecchadeśā vikalpitāḥ // MatsP_169.11 //
yānyadhobhāgaparṇāni te nivāsāstu bhāgaśaḥ /
daityānāmuragāṇāṃ ca pataṅgānāṃ ca pārthiva // MatsP_169.12 //
teṣāṃ mahārṇavo yatra tadrasetyabhisaṃjñitam /
mahāpātakakarmāṇo majjante yatra mānavāḥ // MatsP_169.13 //
padmasyāntarato yattad ekārṇavagatā mahī /
proktātha dikṣu sarvāsu catvāraḥ salilākarāḥ // MatsP_169.14 //
evaṃ nārāyaṇasyārthe mahī puṣkarasaṃbhavā /
prādurbhāvo 'pyayaṃ tasmān nāmnā puṣkarasaṃjñitaḥ // MatsP_169.15 //
etasmātkāraṇāttajjñaiḥ purāṇaiḥ paramarṣibhiḥ /
yājñikairvedadṛṣṭāntair yajñe padmavidhiḥ smṛtaḥ // MatsP_169.16 //
evaṃ bhagavatā tena viśveṣāṃ dhāraṇāvidhiḥ /
parvatānāṃ nadīnāṃ ca hradānāṃ caiva nirmitaḥ // MatsP_169.17 //
vibhustathaivāpratimaprabhāvaḥ prabhākarābho varuṇaḥ sitadyutiḥ /
śanaiḥ svayaṃbhūḥ śayanaṃ sṛjattadā jaganmayaṃ padmavidhiṃ mahārṇave // MatsP_169.18 //
Matsya-Purāṇa 170
*matsya uvāca
vighnastapasi sambhūto madhurnāma mahāsuraḥ /
tenaiva ca sahodbhūto hy asuro nāma kaiṭabhaḥ // MatsP_170.1 //
tau rajastamasau viṣṇoḥ sambhūtau tāmasau gaṇau /
ekārṇave jagatsarvaṃ kṣobhayantau mahābalau // MatsP_170.2 //
divyaraktāmbaradharau śvetadīptogradaṃṣṭriṇau /
kirīṭakuṇḍalodagrau keyūravalayojjvalau // MatsP_170.3 //
mahāvivṛtatāmrākṣau pīnoraskau mahābhujau /
mahāgireḥ saṃhananau jaṅgamāviva parvatau // MatsP_170.4 //
navameghapratīkāśāv ādityasadṛśānanau /
vidyudābhau gadāgrābhyāṃ karābhyāmatibhīṣaṇau // MatsP_170.5 //
tau pādayostu vinyāsād utkṣipantāvivārṇavam /
kampayantāviva hariṃ śayānaṃ madhusūdanam // MatsP_170.6 //
tau tatra vicarantau sma puṣkare viśvatomukham /
yogināṃ śreṣṭhamāsādya dīptaṃ dadṛśatustadā // MatsP_170.7 //
nārāyaṇasamājñātaṃ sṛjantamakhilāḥ prajāḥ /
daivatāni ca viśvāni mānasānasurānṛṣīn // MatsP_170.8 //
tatastāvūcatustatra brahmāṇamasurottamau /
dīptau mumūrṣū saṃkruddhau roṣavyākulitekṣaṇau // MatsP_170.9 //
kastvaṃ puṣkaramadhyasthaḥ sitoṣṇīṣaścaturbhujaḥ /
ādhāya niyamaṃ mohād āste tvaṃ vigatajvaraḥ // MatsP_170.10 //
ehyāgacchāvayor yuddhaṃ dehi tvaṃ kamalodbhava /
āvābhyāṃ paramīśābhyām aśaktastvamihārṇave // MatsP_170.11 //
tatra kaścodbhavastubhyaṃ kena vāsi na yojitaḥ /
kaḥ sraṣṭā kaśca te goptā kena nāmnā vidhīyase // MatsP_170.12 //
*brahmovāca
eka ityucyate lokair avicintyaḥ sahasradṛk /
tatsaṃyogena bhavatoḥ karma nāmāvagacchatām // MatsP_170.13 //
*madhukaiṭabhāvūcatuḥ
nāvayoḥ paramaṃ loke kiṃcidasti mahāmate /
āvābhyāṃ chādyate viśvaṃ tamasā rajasātha vai // MatsP_170.14 //
rajastamomayāvāvām ṛṣīṇām avalaṅghitau /
chādyamānau dharmaśīlau dustarau sarvadehinām // MatsP_170.15 //
āvābhyāmuhyate loko duṣkarābhyāṃ yuge yuge /
āvāmarthaśca kāmaśca yajñaḥ svargaparigrahaḥ // MatsP_170.16 //
sukhaṃ yatra mudā yuktaṃ yatra śrīḥ kīrtireva ca /
yeṣāṃ yatkāṅkṣitaṃ caiva tattadāvāṃ vicintaya // MatsP_170.17 //
*brahmovāca
yatnād yogavato dṛṣṭyā yogaḥ pūrvaṃ mayārjitaḥ /
taṃ samādhāya guṇavat sattvaṃ cāsmi samāśritaḥ // MatsP_170.18 //
yaḥ paro yogamatimān yogākhyaḥ sattvameva ca /
rajasastamasaścaiva yaḥ sraṣṭā viśvasaṃbhavaḥ // MatsP_170.19 //
tato bhūtāni jāyante sāttvikānītarāṇi ca /
sa eva hi yuvāṃ nāṃśe vaśī devo haniṣyati // MatsP_170.20 //
svapanneva tataḥ śrīmān bahuyojanavistṛtam /
bāhuṃ nārāyaṇo brahmā kṛtavānātmamāyayā // MatsP_170.21 //
kṛṣyamāṇau tatastasya bāhunā bāhuśālinaḥ /
ceratustau vigalitau śakunāviva pīvarau // MatsP_170.22 //
tatastāvāhaturgatvā tadā devaṃ sanātanam /
padmanābhaṃ hṛṣīkeśaṃ praṇipatya sthitāvubhau // MatsP_170.23 //
jānīvastvāṃ viśvayoniṃ tvāmekaṃ puruṣottamam /
tvamāvāṃ pāhi hetvartham idaṃ nau buddhikāraṇam // MatsP_170.24 //
amoghadarśanaḥ sa tvaṃ yatastvāṃ vidvaḥ śāśvatam /
tatastvāmāgatāvāvām abhitaḥ prasamīkṣitum // MatsP_170.25 //
tadicchāmo varaṃ deva tvatto 'dbhutam ariṃdama /
amoghadarśano 'si tvaṃ namaste samitiṃjaya // MatsP_170.26 //
*śrībhagavānuvāca
kimarthaṃ hi drutaṃ brūtaṃ varaṃ hyasurasattamau /
dattāyuṣkau punarbhūyo raho jīvitum icchathaḥ // MatsP_170.27 //
*madhukaiṭabhāvūcatuḥ
yasminna kaścinmṛtavān deva tasminprabho vadham /
tamicchāvo vadhaścaiva tvatto no 'stu mahāvrata // MatsP_170.28 //
*śrībhagavānuvāca
bāḍhaṃ yuvāṃ tu pravarau bhaviṣyatkālasaṃbhave /
bhaviṣyato na saṃdehaḥ satyametadbravīmi vām // MatsP_170.29 //
varaṃ pradāyātha mahāsurābhyāṃ sanātano viśvavaraḥ surottamaḥ /
rajastamovargabhavāyanau yamau mamantha tāvūrutalena vai prabhuḥ // MatsP_170.30 //
Matsya-Purāṇa 171
*matsya uvāca
sthitvā ca tasminkamale brahmā brahmavidāṃ varaḥ /
ūrdhvabāhurmahātejās tapo ghoraṃ samāśritaḥ // MatsP_171.1 //
prajvalanniva tejobhir bhābhiḥ svābhistamonudaḥ /
babhāse sarvadharmasthaḥ sahasrāṃśurivāṃśubhiḥ // MatsP_171.2 //
athānyadrūpamāsthāya śaṃbhurnārāyaṇo 'vyayaḥ /
ājagāma mahātejā yogācāryo mahāyaśāḥ // MatsP_171.3 //
sāṃkhyācāryo hi matimān kapilo brāhmaṇo varaḥ /
ubhāvapi mahātmānau stuvantau kṣetratatparau // MatsP_171.4 //
tau prāptāvūcatustatra brahmāṇamamitaujasam /
parāvaraviśeṣajñau pūjitau ca maharṣibhiḥ // MatsP_171.5 //
brahmātmadṛḍhabandhaśca viśālo jagadāsthitaḥ /
grāmaṇīḥ sarvabhūtānāṃ brahmā trailokyapūjitaḥ // MatsP_171.6 //
tayostadvacanaṃ śrutvā brahmābhyāhṛtayogavit /
trīnimān kṛtavāṃllokān yatheyaṃ brahmaṇaḥ śrutiḥ // MatsP_171.7 //
putraṃ ca śaṃbhave caikaṃ samutpāditavānṛṣiḥ /
tasyāgre vāgyatastasthau brahmā tāmasamavyayam // MatsP_171.8 //
sotpannamātro brahmāṇam uktavānmānasaḥ sutaḥ /
kiṃ kurmastava sāhāyyaṃ bravītu bhagavānṛṣiḥ // MatsP_171.9 //
*brahmovāca
ya eṣa kapilo brahma nārāyaṇamayastathā /
vadate bhavatastattvaṃ tatkuruṣva mahāmate // MatsP_171.10 //
brahmaṇastu tadarthaṃ tu tadā bhūyaḥ samutthitaḥ /
śuśrūṣurasmi yuvayoḥ kiṃ karomi kṛtāñjaliḥ // MatsP_171.11 //
*śrībhagavānuvāca
yatsatyamakṣaraṃ brahma hy aṣṭādaśavidhaṃ tu tat /
yatsatyaṃ yadṛtaṃ tattu paraṃ padamanusmara // MatsP_171.12 //
etadvaco niśamyaiva yayau sa diśamuttarām /
gatvā ca tatra brahmatvam agamajjñānatejasā // MatsP_171.13 //
tato brahmā bhuvaṃ nāma dvitīyamasṛjatprabhuḥ /
saṃkalpayitvā manasā tameva ca mahāmanāḥ // MatsP_171.14 //
tataḥ so 'thābravīdvākyaṃ kiṃ karomi pitāmaha /
pitāmahasamājñāto brahmāṇaṃ samupasthitaḥ // MatsP_171.15 //
brahmābhyāsaṃ tu kṛtavān bhuvaśca pṛthivīṃ gataḥ /
prāptaśca paramaṃ sthānaṃ sa tayoḥ pārśvamāgataḥ // MatsP_171.16 //
tasminnapi gate putre tṛtīyamasṛjatprabhuḥ /
mokṣapravṛttikuśalaṃ bhūrbhuvaṃ nāmato vibhum // MatsP_171.17 //
gopatitvaṃ samāsādya tayorevāgamadgatim /
evaṃ putrāstrayo 'pyeta uktāḥ śaṃbhormahātmanaḥ // MatsP_171.18 //
tāngṛhītvā sutāṃstasya prayātaḥ svārjitāṃ gatim /
nārāyaṇaśca bhagavān kapilaśca yatīśvaraḥ // MatsP_171.19 //
yaṃ kālaṃ tau gatau muktau brahmā taṃ kālameva hi /
tato ghoratamaṃ bhūyaḥ saṃśritaḥ paramaṃ vratam // MatsP_171.20 //
na reme 'tha tato brahmā prabhurekastapaścaran /
śarīrārdhāttato bhāryāṃ samutpāditavāñchubhām // MatsP_171.21 //
tapasā tejasā caiva varcasā niyamena ca /
sadṛśīmātmano devīṃ samarthāṃ lokasarjane // MatsP_171.22 //
tayā samāhitastatra reme brahmā tapaścaran /
tato jagāda tripadāṃ gāyatrīṃ vedapūjitām // MatsP_171.23 //
sṛjanprajānāṃ patayaḥ sāgarāṃścāsṛjadvibhuḥ /
aparāṃścaiva caturo vedāngāyatrisaṃbhavān // MatsP_171.24 //
ātmanaḥ sadṛśānputrān asṛjadvai pitāmahaḥ /
viśve prajānāṃ patayo yebhyo lokā viniḥsṛtāḥ // MatsP_171.25 //
viśveśaṃ prathamaṃ tāvan mahātāpasamātmajam /
sarvamantrahitaṃ puṇyaṃ nāmnā dharmaṃ sa sṛṣṭavān // MatsP_171.26 //
dakṣaṃ marīcimatriṃ ca pulastyaṃ pulahaṃ kratum /
vasiṣṭhaṃ gautamaṃ caiva bhṛgumaṅgirasaṃ manum // MatsP_171.27 //
athaivādbhutamityete jñeyāḥ paitāmaharṣayaḥ /
trayodaśaguṇaṃ dharmam ālabhanta maharṣayaḥ // MatsP_171.28 //
aditirditirdanuḥ kālā anāyuḥ siṃhikā muniḥ /
tāmrā krodhātha suratā vinatā kadrureva ca // MatsP_171.29 //
dakṣasyāpatyametā vai kanyā dvādaśa pārthiva /
marīceḥ kaśyapaḥ putras tapasā nirmitaḥ kila // MatsP_171.30 //
tasmai kanyā dvādaśānyā dakṣastāḥ pradadau tadā /
nakṣatrāṇi ca somāya tadā vai dattavānṛṣiḥ // MatsP_171.31 //
rohiṇyādīni sarvāṇi puṇyāni ravinandana /
lakṣmīrmarutvatī sādhyā viśveśā ca matā śubhā // MatsP_171.32 //
devī sarasvatī caiva brahmaṇā nirmitāḥ purā /
etāḥ pañca variṣṭhā vai suraśreṣṭhāya pārthiva // MatsP_171.33 //
dattā bhadrāya dharmāya brahmaṇā dṛṣṭakarmaṇā /
yā tu rūpavatī patnī brahmaṇaḥ kāmarūpiṇī // MatsP_171.34 //
surabhiḥ sā hitā bhūtvā brahmāṇaṃ samupasthitā /
tatastāmagamadbrahmā maithunaṃ lokapūjitaḥ // MatsP_171.35 //
lokasarjanahetujño gavāmarthāya sattamaḥ /
jajñire ca sutāstasyāṃ vipulā dhūmasaṃnibhāḥ // MatsP_171.36 //
naktasaṃdhyābhrasaṃkāśāḥ prādahaṃstigmatejasaḥ /
te rudanto dravantaśca garhayantaḥ pitāmaham // MatsP_171.37 //
rodanādravaṇāccaiva rudrā iti tataḥ smṛtāḥ /
nirṛtiścaiva śaṃbhurvai tṛtīyaścāparājitaḥ // MatsP_171.38 //
mṛgavyādhaḥ kapardī ca dahano 'theśvaraśca vai /
ahirbudhnyaśca bhagavān kapālī cāpi piṅgalaḥ // MatsP_171.39 //
senānīśca mahātejā rudrāstvekādaśa smṛtāḥ /
tasyāmeva surabhyāṃ ca gāvo yajñeśvarāśca vai // MatsP_171.40 //
prakṛṣṭāśca tathā māyāḥ surabhyāḥ paśavo 'kṣarāḥ /
ajāścaiva tu haṃsāśca tathaivāmṛtamuttamam // MatsP_171.41 //
oṣadhyaḥ pravarāyāśca surasyāstāḥ samutthitāḥ /
dharmāllakṣmīstathā kāmaṃ sādhyā sādhyānvyajāyata // MatsP_171.42 //
bhavaṃ ca prabhavaṃ caiva hīśaṃ cāsurahaṃ tathā /
aruṇaṃ cāruṇiṃ caiva viśvāvasubaladhruvau // MatsP_171.43 //
haviṣyaṃ ca vitānaṃ ca vidhānaśamitāvapi /
vatsaraṃ caiva bhūtiṃ ca sarvāsuraniṣūdanam // MatsP_171.44 //
suparvāṇaṃ bṛhatkāntiḥ sādhyā lokanamaskṛtāḥ /
vāsavānugatā devī janayāmāsa vai surān // MatsP_171.45 //
varaṃ vai prathamaṃ devaṃ dvitīyaṃ dhruvamavyayam /
viśvāvasuṃ tṛtīyaṃ ca caturthaṃ somamīśvaram // MatsP_171.46 //
tato 'nurūpamāyaṃ ca yamastasmādanantaram /
saptamaṃ ca tathā vāyum aṣṭamaṃ nirṛtiṃ vasum // MatsP_171.47 //
dharmasyāpatyam etadvai sudevyāṃ samajāyata /
viśve devāśca viśvāyāṃ dharmājjātā iti śrutiḥ // MatsP_171.48 //
dakṣaścaiva mahābāhuḥ puṣkarasvana eva ca /
cākṣuṣastu manuścaiva tathā madhumahoragau // MatsP_171.49 //
viśrāntakavapurbālo viṣkambhaśca mahāyaśāḥ /
garuḍaścātisattvaujā bhāskarapratimadyutiḥ // MatsP_171.50 //
viśvāndevāndevamātā viśveśājanayat sutān /
marutvatī marutvato devānajanayatsutān // MatsP_171.51 //
agniṃ cakṣuṃ ravirjyotiḥ sāvitraṃ mitrameva ca /
amaraṃ śaravṛṣṭiṃ ca sukarṣaṃ ca mahābhujam // MatsP_171.52 //
virājaṃ caiva vācaṃ ca viśvāvasumatiṃ tathā /
aśvamitraṃ citraraśmiṃ tathā niṣadhanaṃ nṛpa // MatsP_171.53 //
hūyantaṃ vāḍavaṃ caiva cāritraṃ mandapannagam /
bṛhantaṃ vai bṛhadrūpaṃ tathā vai pūtanānugam // MatsP_171.54 //
marutvatī purā jajña etānvai marutāṃ gaṇān /
aditiḥ kaśyapājjajña ādityāndvādaśaiva hi // MatsP_171.55 //
indro viṣṇurbhagastvaṣṭā varuṇo hyaryamā raviḥ /
pūṣā mitraśca dhanado dhātā parjanya eva ca // MatsP_171.56 //
ityete dvādaśādityā variṣṭhāstridivaukasaḥ /
ādityasya sarasvatyāṃ jajñāte dvau sutau varau // MatsP_171.57 //
tapaḥśreṣṭhau guṇaśreṣṭhau tridivasyāpi saṃmatau /
danustu dānavāñjajñe ditirdaityānvyajāyata // MatsP_171.58 //
kālā tu vai kālakeyān asurānsurasā tu vai /
anāyuṣāyāstanayā vyādhayaḥ sumahābalāḥ // MatsP_171.59 //
siṃhikā grahamātā vai gandharvajananī muniḥ /
tāmrā tvapsarasāṃ mātā puṇyānāṃ bhāratodbhava // MatsP_171.60 //
krodhāyāḥ sarvabhūtāni piśācāścaiva pārthiva /
jajñe yakṣagaṇāṃścaiva rākṣasāṃśca viśāṃpate // MatsP_171.61 //
catuṣpadāni sattvāni tathā gāvastu saurabhāḥ /
suparṇānpakṣiṇaścaiva vinatā ca vyajāyata // MatsP_171.62 //
mahīdharānsarvanāgān devī kadrūrvyajāyata /
evaṃ vṛddhiṃ samagaman viśve lokāḥ paraṃtapa // MatsP_171.63 //
tadā vai pauṣkaro rājan prādurbhāvo mahātmanaḥ /
prādurbhāvaḥ pauṣkaraste mayā dvaipāyaneritaḥ // MatsP_171.64 //
purāṇaḥ puruṣaścaiva mayā viṣṇurhariḥ prabhuḥ /
kathitaste 'nupūrveṇa saṃstutaḥ paramarṣibhiḥ // MatsP_171.65 //
yaścedamagryaṃ śṛṇuyāt purāṇaṃ sadā naraḥ parvasu gauraveṇa /
avāpya lokānsa hi vītarāgaḥ paratra ca svargaphalāni bhuṅkte // MatsP_171.66 //
cakṣuṣā manasā vācā karmaṇā ca caturvidham /
prasādayati yaḥ kṛṣṇaṃ taṃ kṛṣṇo 'nuprasīdati // MatsP_171.67 //
rājā ca labhate rājyam adhanaścottamaṃ dhanam /
kṣīṇāyurlabhate cāyuḥ putrakāmaḥ sutaṃ tathā // MatsP_171.68 //
yajñā vedāstathā kāmās tapāṃsi vividhāni ca /
prāpnoti vividhaṃ puṇyaṃ viṣṇubhakto dhanāni ca // MatsP_171.69 //
yadyatkāmayate kiṃcit tattallokeśvarād bhavet /
sarvaṃ vihāya ya imaṃ paṭhetpauṣkarakaṃ hareḥ // MatsP_171.70 //
prādurbhāvaṃ nṛpaśreṣṭha na tasya hyaśubhaṃ bhavet /
eṣa pauṣkarako nāma prādurbhāvo mahātmanaḥ /
kīrtitaste mahābhāga vyāsaśrutinidarśanāt // MatsP_171.71 //
Matsya-Purāṇa 172
*matsya uvāca
viṣṇutvaṃ śṛṇu viṣṇośca haritvaṃ ca kṛte yuge /
vaikuṇṭhatvaṃ ca deveṣu kṛṣṇatvaṃ mānuṣeṣu ca // MatsP_172.1 //
īśvarasya hi tasyaiṣā karmaṇāṃ gahanā gatiḥ /
saṃpratyatītānbhavyāṃśca śṛṇu rājanyathātatham // MatsP_172.2 //
avyakto vyaktaliṅgastho ya eṣa bhagavānprabhuḥ /
nārāyaṇo hyanantātmā prabhavo 'vyaya eva ca // MatsP_172.3 //
eṣa nārāyaṇo bhūtvā harirāsītsanātanaḥ /
brahmā vāyuśca somaśca dharmaḥ śakro bṛhaspatiḥ // MatsP_172.4 //
aditerapi putratvam eva yāti yuge yuge /
eṣa viṣṇuriti khyāta indrasyāvarajo vibhuḥ // MatsP_172.5 //
prasādajaṃ hyasya vibhor adityāḥ putrakāraṇam /
vadhārthaṃ suraśatrūṇāṃ daityadānavarakṣasām // MatsP_172.6 //
pradhānātmā purā hyeṣa brahmāṇamasṛjatprabhuḥ /
so 'sṛjatpūrvapuruṣaḥ purākalpe prajāpatīn // MatsP_172.7 //
asṛjanmānavāṃstatra brahmavaṃśānanuttamān /
tebhyo 'bhavanmahātmabhyo bahudhā brahma śāśvatam // MatsP_172.8 //
etadāścaryabhūtasya viṣṇoḥ karmānukīrtanam /
kīrtanīyasya lokeṣu kīrtyamānaṃ nibodha me // MatsP_172.9 //
vṛte vṛtravadhe tatra vartamāne kṛte yuge /
āsīttrailokyavikhyātaḥ saṅgrāmastārakāmayaḥ // MatsP_172.10 //
yatra te dānavā ghorāḥ sarve saṅgrāmadurjayāḥ /
ghnanti devagaṇānsarvān sayakṣoragarākṣasān // MatsP_172.11 //
te vadhyamānā vimukhāḥ kṣīṇapraharaṇā raṇe /
trātāraṃ manasā jagmur devaṃ nārāyaṇaṃ prabhum // MatsP_172.12 //
etasminnantare meghā nirvāṇāṅgāravarcasaḥ /
sārkacandragrahagaṇaṃ chādayanto nabhastalam // MatsP_172.13 //
caṇḍā vidyudgaṇopetā ghoranirhrādakāriṇaḥ /
anyonyavegābhihatāḥ pravavuḥ saha mārutāḥ // MatsP_172.14 //
dīptatoyāśanipanair vajravegānalānilaiḥ /
ravaiḥ sughorairutpātair dahyamānam ivāmbaram // MatsP_172.15 //
tata ulkāsahasrāṇi nipetuḥ khagatānyapi /
divyāni ca vimānāni prapatantyutpatanti ca // MatsP_172.16 //
caturyugāntaparyāye lokānāṃ yadbhayaṃ bhavet /
arūpavanti rūpāṇi tasminnutpātalakṣaṇe // MatsP_172.17 //
jātaṃ ca niṣprabhaṃ sarvaṃ na prājñāyata kiṃcana /
timiraughaparikṣiptā na rejuśca diśo daśa // MatsP_172.18 //
viveśa rūpiṇī kālī kālameghāvaguṇṭhitā /
dyaurna bhātyabhibhūtārkā ghoreṇa tamasāvṛtā // MatsP_172.19 //
tānghanaughānsa timirān dorbhyāmākṣipya sa prabhuḥ /
vapuḥ saṃdarśayāmāsa divyaṃ kṛṣṇavapurhariḥ // MatsP_172.20 //
balāhakāñjananibhaṃ balāhakatanūruham /
tejasā vapuṣā caiva kṛṣṇaṃ kṛṣṇamivācalam // MatsP_172.21 //
dīptapītāmbaradharaṃ taptakāñcanabhūṣaṇam /
dhūmāndhakāravapuṣaṃ yugāntāgnimivotthitam // MatsP_172.22 //
caturdviguṇapīnāṃsaṃ kirīṭacchannamūrdhajam /
babhau cāmīkaraprakhyair āyudhairupaśobhitam // MatsP_172.23 //
candrārkakiraṇoddyotaṃ girikūṭamivocchritam /
nandakānanditakaraṃ śarāśīviṣadhāriṇam // MatsP_172.24 //
śakticitrabalodagraṃ śaṅkhacakragadādharam /
viṣṇuśailaṃ kṣamāmūlaṃ śrīvṛkṣaṃ śārṅgaśṛṅgiṇam // MatsP_172.25 //
tridaśodāraphaladaṃ svargastrīcārupallavam /
sarvalokamanaḥkāntaṃ sarvasattvamanoharam // MatsP_172.26 //
nānavimānaviṭapaṃ toyadāmbumadhusravam /
vidyāhaṃkārasārāḍhyaṃ mahābhūtaprarohaṇam // MatsP_172.27 //
viśeṣapatrairnicitaṃ grahanakṣatrapuṣpitam /
daityalokamahāskandhaṃ martyalokaprakāśitam // MatsP_172.28 //
sāgarākāranirhrādaṃ rasātalamahāśrayam /
mṛgendrapāśairvitataṃ pakṣajantuniṣevitam // MatsP_172.29 //
śīlārthacārugandhāḍhyaṃ sarvalokamahādrumam /
avyaktānantasalilaṃ vyaktāhaṃkāraphenilam // MatsP_172.30 //
mahābhūtataraṅgaughaṃ grahanakṣatrabudbudam /
vimānavihagavyātaṃ toyadāḍambarākulam // MatsP_172.31 //
jantumatsyagaṇākīrṇaṃ śailaśaṅkhakulairyutam /
traiguṇyaviṣayāvartaṃ sarvalokatimiṅgilam // MatsP_172.32 //
vīravṛkṣalatāgulmaṃ bhujagotkṛṣṭaśaivalam /
dvādaśārkamahādvīpaṃ rudraikādaśapattanam // MatsP_172.33 //
vasvaṣṭaparvatopetaṃ trailokyāmbhomahodadhim /
saṃdhyāsaṃkhyormisalilaṃ suparṇānilasevitam // MatsP_172.34 //
daityarakṣogaṇagrāhaṃ yakṣoragajhaṣākulam /
pitāmahamahāvīryaṃ sarvastrīratnaśobhitam // MatsP_172.35 //
śrīkīrtikāntilakṣmībhir nadībhir upaśobhitam /
kālayogimahāparva-pralayotpattiveginam // MatsP_172.36 //
taṃ tu yogamahāpāraṃ nārāyaṇamahārṇavam /
devādhidevaṃ varadaṃ bhaktānāṃ bhaktivatsalam // MatsP_172.37 //
anugrahakaraṃ devaṃ praśāntikaraṇaṃ śubham /
haryaśvarathasaṃyukte suparṇadhvajasevite // MatsP_172.38 //
grahacandrārkaracite mandarākṣavarāvṛte /
anantaraśmibhiryukte vistīrṇe merugahvare // MatsP_172.39 //
tārakācitrakusume grahanakṣatrabandhure /
bhayeṣvabhayadaṃ vyomni devā daityaparājitāḥ // MatsP_172.40 //
dadṛśuste sthitaṃ devaṃ divye lokamaye rathe /
te kṛtāñjalayaḥ sarve devāḥ śakrapurogamāḥ // MatsP_172.41 //
jayaśabdaṃ puraskṛtya śaraṇyaṃ śaraṇaṃ gatāḥ /
sa teṣāṃ tāṃ giraṃ śrutvā viṣṇurdaivatadaivatam // MatsP_172.42 //
manaścakre vināśāya dānavānāṃ mahāmṛdhe /
ākāśe tu sthito viṣṇur uttamaṃ vapurāsthitaḥ // MatsP_172.43 //
uvāca devatāḥ sarvāḥ sapratijñamidaṃ vacaḥ /
śāntiṃ vrajata bhadraṃ vo mā bhaiṣṭa marutāṃ gaṇāḥ // MatsP_172.44 //
jitā me dānavāḥ sarve trailokyaṃ parigṛhyatām /
te tasya satyasaṃdhasya viṣṇorvākyena toṣitāḥ // MatsP_172.45 //
devāḥ prītiṃ samājagmuḥ prāśyāmṛtamivottamam /
tatastamaḥ saṃhṛtaṃ tad vineśuśca balāhakāḥ // MatsP_172.46 //
pravavuśca śivā vātāḥ praśāntāśca diśo daśa /
śuddhaprabhāṇi jyotīṃṣi somaścakruḥ pradakṣiṇām // MatsP_172.47 //
na vigrahaṃ grahāścakruḥ praśāntāścāpi sindhavaḥ /
virajaskābhavanmārgā nākavargādayastrayaḥ // MatsP_172.48 //
yathārthamūhuḥ sarito nāpi cukṣubhire 'rṇavāḥ /
āsañchubhānīndriyāṇi narāṇāmantarātmasu // MatsP_172.49 //
maharṣayo vītaśokā vedān uccairadhīyata /
yajñeṣu ca haviḥ pākaṃ śivamāpa ca pāvakaḥ // MatsP_172.50 //
pravṛttadharmāḥ saṃvṛttā lokā muditamānasāḥ /
viṣṇordattapratijñasya śrutvārinidhane giram // MatsP_172.51 //
Matsya-Purāṇa 173
*matsya uvāca
tato 'bhayaṃ viṣṇuvacaḥ śrutvā daityāśca dānavāḥ /
udyogaṃ vipulaṃ cakrur yuddhāya vijayāya ca // MatsP_173.1 //
mayastu kāñcanamayaṃ trinalvāyatamakṣayam /
catuścakraṃ suvipulaṃ sukalpitamahāyugam // MatsP_173.2 //
kiṅkiṇījālanirghoṣaṃ dvīpicarmapariṣkṛtam /
ruciraṃ ratnajālaiśca hemajālaiśca śobhitam // MatsP_173.3 //
īhāmṛgagaṇākīrṇaṃ pakṣipaṅktivirājitam /
divyāstratūṇīradharaṃ payodharavināditam // MatsP_173.4 //
svakṣaṃ rathavarodāraṃ sūpasthaṃ gaganopamam /
gadāparighasampūrṇaṃ mūrtimantamivārṇavam // MatsP_173.5 //
hemakeyūravalayaṃ svarṇamaṇḍalakūbaram /
sapatākadhvajopetaṃ sādityamiva mandaram // MatsP_173.6 //
gajendrābhogavapuṣaṃ kvacitkesarivarcasam /
yuktamṛkṣasahasreṇa samṛddhāmbudanāditam // MatsP_173.7 //
dīptamākāśagaṃ divyaṃ rathaṃ pararathārujam /
adhyatiṣṭhadraṇākāṅkṣī meruṃ dīpta ivāṃśumān // MatsP_173.8 //
tāramutkrośavistāraṃ sarvaṃ hemamayaṃ ratham /
śailākāramasaṃbādhaṃ nīlāñjanacayopamam // MatsP_173.9 //
kārṣṇāyasamayaṃ divyaṃ loheṣābaddhakūbaram /
timirodgārikiraṇaṃ garjantamiva toyadam // MatsP_173.10 //
lohajālena mahatā sagavākṣeṇa daṃśitam /
āyasaiḥ parighaiḥ pūrṇaṃ kṣepaṇīyaiśca mudgaraiḥ // MatsP_173.11 //
prāsaiḥ pāśaiśca vitatair asaṃyuktaiśca kaṇṭakaiḥ /
śobhitaṃ trāsayānaiśca tomaraiśca paraśvadhaiḥ // MatsP_173.12 //
udyantaṃ dviṣatāṃ hetor dvitīyamiva mandaram /
yuktaṃ kharasahasreṇa so 'dhyārohadrathottamam // MatsP_173.13 //
virocanastu saṃkruddho gadāpāṇiravasthitaḥ /
pramukhe tasya sainyasya dīptaśṛṅga ivācalaḥ // MatsP_173.14 //
yuktaṃ rathasahasreṇa hayagrīvastu dānavaḥ /
syandanaṃ vāhayāmāsa sapatnānīkamardanaḥ // MatsP_173.15 //
vyāyataṃ kiṣkusāhasraṃ dhanurvisphārayanmahat /
varāhaḥ pramukhe tasthau sapraroha ivācalaḥ // MatsP_173.16 //
kharastu vikṣarandarpān netrābhyāṃ roṣajaṃ jalam /
sphuraddantoṣṭhanayanaḥ saṅgrāmaṃ so 'bhyakāṅkṣata // MatsP_173.17 //
tvaṣṭā tvaṣṭagajaṃ ghoraṃ yānamāsthāya dānavaḥ /
vyūhituṃ dānavavyūhaṃ paricakrāma vīryavān // MatsP_173.18 //
vipracittisutaḥ śvetaḥ śvetakuṇḍalabhūṣaṇaḥ /
śvetaśailapratīkāśo yuddhāyābhimukhe sthitaḥ // MatsP_173.19 //
ariṣṭo baliputraśca variṣṭho 'driśilāyudhaḥ /
yuddhāyābhimukhastasthau dharādharavikampanaḥ // MatsP_173.20 //
kiśorastvatisaṃharṣāt kiśora iti coditaḥ /
sabalā dānavāścaiva saṃnahyante yathākramam // MatsP_173.21 //
abhavaddaityasainyasya madhye ravirivoditaḥ /
lambastu navameghābhaḥ pralambāmbarabhūṣaṇaḥ // MatsP_173.22 //
daityavyūhagato bhāti sanīhāra ivāṃśumān /
svarbhānurāsyayodhī tu daśanoṣṭhekṣaṇāyudhaḥ // MatsP_173.23 //
hasaṃstiṣṭhati daityānāṃ pramukhe sa mahāgrahaḥ /
anye hayagatāstatra gajaskandhagatāḥ pare // MatsP_173.24 //
siṃhavyāghragatāścānye varāharkṣeṣu cāpare /
kecitkharoṣṭrayātāraḥ kecicchvāpadavāhanāḥ // MatsP_173.25 //
pattinastvapare daityā bhīṣaṇā vikṛtānanāḥ /
ekapādārdhapādāśca nanṛturyuddhakāṅkṣiṇaḥ // MatsP_173.26 //
āsphoṭayanto bahavaḥ kṣveḍantaśca tathā pare /
hṛṣṭaśārdūlanirghoṣā nedurdānavapuṃgavāḥ // MatsP_173.27 //
te gadāparighairugraiḥ śilāmusalapāṇayaḥ /
bāhubhiḥ parighākārais tarjayanti sma devatāḥ // MatsP_173.28 //
pāśaiḥ prāsaiśca parighais tomarāṅkuśapaṭṭiśaiḥ /
cikrīḍuste śataghnībhiḥ śatadhāraiśca mudgaraiḥ // MatsP_173.29 //
gaṇḍaśailaiśca śailaiśca parighaiścottamāyasaiḥ /
cakraiśca daityapravarāś cakrur ānanditaṃ balam // MatsP_173.30 //
etaddānavasainyaṃ tat sarvaṃ yuddhamadotkaṭam /
devānabhimukhe tasthau meghānīkamivoddhatam // MatsP_173.31 //
tadadbhutaṃ daityasahasragāḍhaṃ vāyvagniśailāmbudatoyakalpam /
balaṃ raṇaughābhyudaye 'bhyudīrṇaṃ yuyutsayonmattam ivābabhāse // MatsP_173.32 //
Matsya-Purāṇa 174
*matsya uvāca
śrutaste daityasainyasya vistāro ravinandana /
surāṇāmapi sainyasya vistāraṃ vaiṣṇavaṃ śṛṇu // MatsP_174.1 //
ādityā vasavo rudrā aśvinau ca mahābalau /
sabalāḥ sānugāścaiva saṃnahyanta yathākramam // MatsP_174.2 //
puruhūtastu purato lokapālaḥ sahasradṛk /
grāmaṇīḥ sarvadevānām āruroha suradvipam // MatsP_174.3 //
madhye cāsya rathaḥ sarva-pakṣipravarahaṃsaḥ /
sucārucakracaraṇo hemavajrapariṣkṛtaḥ // MatsP_174.4 //
devagandharvayakṣaughair anuyātaḥ sahasraśaḥ /
dīptimadbhiḥ sadasyaiśca brahmarṣibhirabhiṣṭutaḥ // MatsP_174.5 //
vajravisphūrjitodbhūtair vidyudindrāyudhoditaiḥ /
yukto balāhakagaṇaiḥ parvatairiva kāmagaiḥ // MatsP_174.6 //
yamārūḍhaḥ sa bhagavān paryeti sakalaṃ jagat /
havirdhāneṣu gāyanti viprā makhamukhe sthitāḥ // MatsP_174.7 //
svarge śakrānuyāteṣu devatūryaninādiṣu /
sundaryaḥ parinṛtyanti śataśo 'psarasāṃ gaṇāḥ // MatsP_174.8 //
ketunā nāgarājena rājamāno yathā raviḥ /
yukto hayasahasreṇa manomārutaraṃhasā // MatsP_174.9 //
sa syandanavaro bhāti gupto mātalinā tadā /
kṛtsnaḥ parivṛto merur bhāskarasyeva tejasā // MatsP_174.10 //
yamastu daṇḍamudyamya kālayuktaśca mudgaram /
tasthau suragaṇānīke daityānnādena bhīṣayan // MatsP_174.11 //
caturbhiḥ sāgarairyukto lelihānaiśca pannagaiḥ /
śaṅkhamuktāṅgadadharo bibhrattoyamayaṃ vapuḥ // MatsP_174.12 //
kālapāśānsamāvidhyan hayaiḥ śaśikaropamaiḥ /
vāyvīritair jalākāraiḥ kurvaṃllīlāḥ sahasraśaḥ // MatsP_174.13 //
pāṇḍuroddhūtavasanaḥ pravālarucirāṅgadaḥ /
maṇiśyāmottamavapur haribhārārpito varaḥ // MatsP_174.14 //
varuṇaḥ pāśadhṛṅ madhye devānīkasya tasthivān /
yuddhavelāmabhilaṣan bhinnavela ivārṇavaḥ // MatsP_174.15 //
yakṣarākṣasasainyena guhyakānāṃ gaṇairapi /
yuktaśca śaṅkhapadmābhyāṃ nidhīnāmadhipaḥ prabhuḥ // MatsP_174.16 //
rājarājeśvaraḥ śrīmān gadāpāṇiradṛśyata /
vimānayodhī dhanado vimāne puṣpake sthitaḥ // MatsP_174.17 //
sa rājarājaḥ śuśubhe yuddhārthī naravāhanaḥ /
ukṣāṇamāsthitaḥ saṃkhye sākṣādiva śivaḥ svayam // MatsP_174.18 //
pūrvapakṣaḥ sahasrākṣaḥ pitṛrājastu dakṣiṇaḥ /
varuṇaḥ paścimaṃ pakṣam uttaraṃ naravāhanaḥ // MatsP_174.19 //
caturṣu yuktāścatvāro lokapālā mahābalāḥ /
svāsu dikṣu svarakṣanta tasya devabalasya te // MatsP_174.20 //
sūryaḥ saptāśvayuktena rathenāmitagāminā /
śriyā jājvalyamānena dīpyamānaiśca raśmibhiḥ // MatsP_174.21 //
udayāstagacakreṇa meruparvatagāminā /
tridivadvāracakreṇa tapatā lokamavyayam // MatsP_174.22 //
sahasraraśmiyuktena bhrājamānena tejasā /
cacāra madhye lokānāṃ dvādaśātmā dineśvaraḥ // MatsP_174.23 //
somaḥ śvetahaye bhāti syandane śītaraśmivān /
himavattoyapūrṇābhir bhābhirāhlādayañjagat // MatsP_174.24 //
tamṛkṣapūgānugataṃ śiśirāṃśuṃ dvijeśvaram /
śaśacchāyāṅkitatanuṃ naiśasya tamasaḥ kṣayam // MatsP_174.25 //
jyotiṣāmīśvaraṃ vyomni rasānāṃ rasadaṃ prabhum /
oṣadhīnāṃ sahasrāṇāṃ nidhānamamṛtasya ca // MatsP_174.26 //
jagataḥ prathamaṃ bhāgaṃ saumyaṃ satyamayaṃ ratham /
dadṛśurdānavāḥ somaṃ himapraharaṇaṃ sthitam // MatsP_174.27 //
yaḥ prāṇaḥ sarvabhūtānāṃ pañcadhā bhidyate nṛṣu /
saptadhātugato lokāṃs trīndadhāra cacāra ca // MatsP_174.28 //
yamāhuragnikartāraṃ sarvaprabhavamīśvaram /
saptasvaragato yaśca nityaṃ gīrbhirudīryate // MatsP_174.29 //
yaṃ vadantyuttamaṃ bhūtaṃ yaṃ vadantyaśarīriṇam /
yamāhurākāśagamaṃ śīghragaṃ śabdayoginam // MatsP_174.30 //
sa vāyuḥ sarvabhūtāyur udbhūtaḥ svena tejasā /
vavau pravyathayandaityān pratilomaṃ satoyadaḥ // MatsP_174.31 //
maruto divyagandharvair vidyādharagaṇaiḥ saha /
cikrīḍurasibhiḥ śubhrair nirmuktairiva pannagaiḥ // MatsP_174.32 //
sṛjantaḥ sarpapatayas tīvratoyamayaṃ viṣam /
śarabhūtā divīndrāṇāṃ cerurvyāttānanā divi // MatsP_174.33 //
parvataiśca śilāśṛṅgaiḥ śataśaścaiva pādapaiḥ /
upatasthuḥ suragaṇāḥ prahartuṃ dānavaṃ balam // MatsP_174.34 //
yaḥ sa devo hṛṣīkeśaḥ padmanābhastrivikramaḥ /
yugāntakṛṣṇavartmābho viśvasya jagataḥ prabhuḥ // MatsP_174.35 //
sarvayoniḥ sa madhuhā havyabhukkratusaṃsthitaḥ /
bhūmyāpovyomabhūtātmā śyāmaḥ śāntikaro 'rihā // MatsP_174.36 //
arighnamamarādīnāṃ cakraṃ gṛhya gadādharaḥ /
arkaṃ nāgādivodyantam udyamyottamatejasā // MatsP_174.37 //
savyenālambya mahatīṃ sarvāsuravināśinīm /
kareṇa kālīṃ vapuṣā śatrukālapradāṃ gadām // MatsP_174.38 //
anyairbhujaiḥ pradīptāni bhujagāridhvajaḥ prabhuḥ /
dadhārāyudhajātāni śārṅgādīni mahābalaḥ // MatsP_174.39 //
sa kaśyapasyātmabhuvaṃ dvijaṃ bhujagabhojanam /
pavanādhikasaṃpātaṃ gaganakṣobhaṇaṃ khagam // MatsP_174.40 //
bhujagendreṇa vadane niviṣṭena virājitam /
amṛtārambhanirmuktaṃ mandarādrim ivocchritam // MatsP_174.41 //
devāsuravimardeṣu bahuśo dṛṣṭavikramam /
mahendreṇāmṛtasyārthe vajreṇa kṛtalakṣaṇam // MatsP_174.42 //
śikhinaṃ balinaṃ caiva taptakuṇḍalabhūṣaṇam /
vicitrapatravasanaṃ dhātumantamivācalam // MatsP_174.43 //
sphītakroḍāvalambena śītāṃśusamatejasā /
bhogibhogāvasaktena maṇiratnena bhāsvatā // MatsP_174.44 //
pakṣābhyāṃ cārupatrābhyām āvṛtya divi līlayā /
yugānte sendracāpābhyāṃ toyadābhyāmivāmbaram // MatsP_174.45 //
nīlalohitapītābhiḥ patākābhiralaṃkṛtam /
ketuveṣapraticchannaṃ mahākāyaniketanam // MatsP_174.46 //
aruṇāvarajaṃ śrīmān āruhya samare vibhuḥ /
suvarṇavarṇavapuṣā suparṇaṃ khecarottamam // MatsP_174.47 //
tamanvayurdevagaṇā munayaśca samāhitāḥ /
gīrbhiḥ paramamantrābhis tuṣṭuvuśca janārdanam // MatsP_174.48 //
tadvaiśravaṇasaṃśliṣṭaṃ vaivasvatapuraḥsaram /
dvijarājaparikṣiptaṃ devarājavirājitam // MatsP_174.49 //
candraprabhābhirvipulaṃ yuddhāya samavartata /
pavanāviddhanirghoṣaṃ saṃpradīptahutāśanam // MatsP_174.50 //
viṣṇorjiṣṇośca bhrājiṣṇos tejasā tamasāvṛtam /
balaṃ balavadudvṛttaṃ yuddhāya samavartata // MatsP_174.51 //
svastyastu devebhya iti bṛhaspatirabhāṣata /
svastyastu dānavānīka uśanā vākyamādade // MatsP_174.52 //
Matsya-Purāṇa 175
*matsya uvāca
tābhyāṃ balābhyāṃ saṃjajñe tumulo vigrahastadā /
surāṇāmasurāṇāṃ ca parasparajayaiṣiṇām // MatsP_175.1 //
dānavā daivataiḥ sārdhaṃ nānāpraharaṇodyatāḥ /
samīyuryudhyamānā vai parvatā iva parvataiḥ // MatsP_175.2 //
tatsurāsurasaṃyuktaṃ yuddhamatyadbhutaṃ babhau /
dharmādharmasamāyuktaṃ darpeṇa vinayena ca // MatsP_175.3 //
tato rathairviprayuktair vāraṇaiśca pracoditaiḥ /
utpatadbhiśca gaganam asihastaiḥ samantataḥ // MatsP_175.4 //
kṣipyamāṇaiśca musalaiḥ saṃpatadbhiśca sāyakaiḥ /
cāpairvisphāryamāṇaiśca pātyamānaiśca mudgaraiḥ // MatsP_175.5 //
tadyuddhamabhavadghoraṃ devadānavasaṃkulam /
jagatastrāsajananaṃ yugasaṃvartakopamam // MatsP_175.6 //
hastamuktaiśca parighair viprayuktaiśca parvataiḥ /
dānavāḥ samare jaghnur devānindrapurogamān // MatsP_175.7 //
te vadhyamānā balibhir dānavairjitakāśibhiḥ /
viṣaṇṇavadanā devā jagmurārtiṃ parāṃ mṛdhe // MatsP_175.8 //
te 'straśūlapramathitāḥ parighairbhinnamastakāḥ /
bhinnoraskā ditisutair vemū raktaṃ vraṇairbahu // MatsP_175.9 //
veṣṭitāḥ śarajālaiśca niryatnāścāsuraiḥ kṛtāḥ /
praviṣṭā dānavīṃ māyāṃ na śekuste viceṣṭitum // MatsP_175.10 //
astaṃ gatamivābhāti niṣprāṇasadṛśākṛti /
balaṃ surāṇāmasurair niṣprayatnāyudhaṃ kṛtam // MatsP_175.11 //
daityacāpacyutān ghorāṃś chittvā vajreṇa tāñcharān /
śakro daityabalaṃ ghoraṃ viveśa bahulocanaḥ // MatsP_175.12 //
sa daityapramukhānhatvā taddānavabalaṃ mahat /
tāmasenāstrajālena tamobhūtamathākarot // MatsP_175.13 //
te 'nyonyaṃ nāvabudhyanta devānāṃ vāhanāni ca /
ghoreṇa tamasāviṣṭāḥ puruhūtasya tejasā // MatsP_175.14 //
māyāpāśairvimuktāstu yatnavantaḥ surottamāḥ /
vapūṃṣi daityasiṃhānāṃ tamobhūtānyapātayan // MatsP_175.15 //
apadhvastā visaṃjñāśca tamasā nīlavarcasā /
petuste dānavagaṇāś chinnapakṣā ivādrayaḥ // MatsP_175.16 //
tadghanībhūtadaityendram andhakāra ivārṇave /
dānavaṃ devakadanaṃ tamobhūtamivābhavat // MatsP_175.17 //
tadāsṛjanmahāmāyāṃ mayastāṃ tāmasīṃ dahan /
yugāntodyotajananīṃ sṛṣṭāmaurveṇa vahninā // MatsP_175.18 //
sā dadāha tataḥ sarvān māyā mayavikalpitā /
daityāścādityavapuṣaḥ sadya uttasthurāhave // MatsP_175.19 //
māyāmaurvīṃ samāsādya dahyamānā divaukasaḥ /
bhejire candraviṣayaṃ śītāṃśusalilapradam // MatsP_175.20 //
te dahyamānā hyaurveṇa vahninā naṣṭacetasaḥ /
śaśaṃsurvajriṇaṃ devāḥ saṃtaptāḥ śaraṇaiṣiṇaḥ // MatsP_175.21 //
saṃtate māyayā sainye hanyamāne ca dānavaiḥ /
codito devarājena varuṇo vākyamabravīt // MatsP_175.22 //
purā brahmarṣijaḥ śakra tapastepe sudāruṇam /
ūrvaḥ sapūrvatejasvī sadṛśo brahmaṇo guṇaiḥ // MatsP_175.23 //
taṃ tapantamivādityaṃ tapasā jagadavyayam /
upatasthurmunigaṇā divyā devarṣibhiḥ saha // MatsP_175.24 //
hiraṇyakaśipuścaiva dānavo dānaveśvaraḥ /
ṛṣiṃ vijñāpayāmāsuḥ purā paramatejasam // MatsP_175.25 //
ūcurbrahmarṣayastaṃ tu vacanaṃ dharmasaṃhitam /
ṛṣivaṃśeṣu bhagavaṃś chinnamūlamidaṃ padam // MatsP_175.26 //
ekastvamanapatyaśca gotrajo 'nyo na vartate /
kaumāraṃ vratamāsthāya kleśamevānuvartase // MatsP_175.27 //
bahūni vipra gotrāṇi munīnāṃ bhāvitātmanām /
ekadehāni tiṣṭhanti viviktāni vinā prajāḥ // MatsP_175.28 //
evamucchinnamūlaiśca putrairno nāsti kāraṇam /
bhavāṃstu tapasā śreṣṭho prajāpātasamadyutiḥ // MatsP_175.29 //
tatra vartasva vaṃśāya vardhayātmānam ātmanā /
tvayā dharmo 'rjitastena dvitīyāṃ kuru vai tanum // MatsP_175.30 //
sa evamukto munibhir munir marmasu tāḍitaḥ /
jagarhe tānṛṣigaṇān vacanaṃ cedamabravīt // MatsP_175.31 //
yathāyaṃ vihito dharo munīnāṃ śāśvataḥ purā /
ārṣaṃ vai sevataḥ karma vanyamūlaphalāśinaḥ // MatsP_175.32 //
brahmayonau prasūtasya brāhmaṇasyātmadarśinaḥ /
brahmacaryaṃ sucaritaṃ brahmāṇamapi cālayet // MatsP_175.33 //
janānāṃ vṛttayastisro ye gṛhāśramavāsinaḥ /
asmākaṃ tu varaṃ vṛttir vanāśramanivāsinām // MatsP_175.34 //
abbhakṣā vāyubhakṣāśca dantolūkhalinastathā /
aśmakuṭṭā hyaśanakāḥ pañcātapasahāśca ye // MatsP_175.35 //
ete tapasi tiṣṭhanti vratairapi suduṣkaraiḥ /
brahmacaryaṃ puraskṛtya prārthayanti parāṃ gatim // MatsP_175.36 //
brahyacaryādbrāhmaṇasya brāhmaṇatvaṃ vidhīyate /
evamāhuḥ pare loke brahmacaryavido janāḥ // MatsP_175.37 //
brahmacarye sthitaṃ satyaṃ brahmacarye sthitaṃ tapaḥ /
ye sthitā brahmacarye tu brāhmaṇā divi saṃsthitāḥ // MatsP_175.38 //
nāsti yogaṃ vinā siddhir na vā siddhiṃ vinā yaśaḥ /
nāsti loke yaśomūlaṃ brahmacaryātparaṃ tapaḥ // MatsP_175.39 //
yo nigṛhyendriyagrāmaṃ bhūtagrāmaṃ ca pañcakam /
brahmacaryaṃ samādhatte kimataḥ paramaṃ tapaḥ // MatsP_175.40 //
ayoge keśadharaṇam asaṃkalpavratakriyāṃ /
abrahmacarye caryā ca trayaṃ syād dambhasaṃjñakam // MatsP_175.41 //
kva dārāḥ kva ca saṃyogaḥ kva ca bhāvaviparyayaḥ /
nanviyaṃ brahmaṇā sṛṣṭā manasā mānasī prajā // MatsP_175.42 //
yadyasti tapaso vīryaṃ yuṣmākaṃ viditātmanām /
sṛjadhvaṃ mānasānputrān prājāpatyena karmaṇā // MatsP_175.43 //
manasā nirmitā yonir ādhātavyā tapasvibhiḥ /
na dārayogo bījaṃ vā vratamuktaṃ tapasvinām // MatsP_175.44 //
yadidaṃ luptadharmārthaṃ yuṣmābhiriha nirbhayaiḥ /
vyāhṛtaṃ sadbhiratyartham asadbhiriva me matam // MatsP_175.45 //
vapurdīptāntarātmānam etatkṛtvā manomayam /
dārayogaṃ vinā srakṣye putram ātmatanūruham // MatsP_175.46 //
evamātmānamātmā me dvitīyaṃ janayiṣyati /
vanyenānena vidhinā didhakṣantamiva prajāḥ // MatsP_175.47 //
ūrvastu tapasāviṣṭo niveśyoruṃ hutāśane /
mamanthaikena darbheṇa sutasya prabhavāraṇim // MatsP_175.48 //
tasyoruṃ sahasā bhittvā jvālāmālī hyanindhanaḥ /
jagato dahanākāṅkṣī putro 'gniḥ samapadyata // MatsP_175.49 //
ūrvasyoruṃ vinirbhidya aurvo nāmāntako 'nalaḥ /
didhakṣanniva lokāṃstrīñ jajñe paramakopanaḥ // MatsP_175.50 //
utpannamātraścovāca pitaraṃ kṣīṇayā girā /
kṣudhā me bādhate tāta jagadbhakṣye tyajasva mām // MatsP_175.51 //
tridivārohibhirjvālair jṛmbhamāṇo diśo daśa /
nirdahansarvabhūtāni vavṛdhe so 'ntako 'nalaḥ // MatsP_175.52 //
etasminnantare brahmā munimūrvaṃ sabhājayan /
uvāca vāryatāṃ putro jagataśca dayāṃ kuru // MatsP_175.53 //
asyāpatyasya te vipra kariṣye sthānamuttamam /
tathyametadvacaḥ putra śṛṇu tvaṃ vadatāṃ vara // MatsP_175.54 //
*ūrva uvāca
dhanyo 'smyanugṛhīto 'smi yanme 'dya bhagavāñchiśoḥ /
matimetāṃ dadātīha paramānugrahāya vai // MatsP_175.55 //
prabhātakāle samprāpte kāṅkṣitavye samāgame /
bhagavaṃstarpitaḥ putraḥ kairhavyaiḥ prāpsyate sukham // MatsP_175.56 //
kutra cāsya nivāsaḥ syād bhojanaṃ vā kimātmakam /
vidhāsyatīha bhagavān vīryatulyaṃ mahaujasaḥ // MatsP_175.57 //
*brahmovāca
vaḍavāmukhe 'sya vasatiḥ samudre vai bhaviṣyati /
mama yonirjalaṃ vipra tasya pītavataḥ sukham // MatsP_175.58 //
yatrāhamāsa niyataṃ pibanvārimayaṃ haviḥ /
taddhavistava putrasya visṛjāmyālayaṃ ca tat // MatsP_175.59 //
tato yugānte bhūtānām eṣa cāhaṃ ca putraka /
sahitau vicariṣyāvo niṣputrāṇāmṛṇāpahaḥ // MatsP_175.60 //
eṣo 'gnir antakāle tu salilāśī mayā kṛtaḥ /
dahanaḥ sarvabhūtānāṃ sadevāsurarakṣasām // MatsP_175.61 //
evamastviti taṃ so 'gniḥ saṃvṛtajvālamaṇḍalaḥ /
praviveśārṇavamukhaṃ prakṣipya pitari prabhām // MatsP_175.62 //
pratiyātastato brahmā ye ca sarve maharṣayaḥ /
aurvasyāgneḥ prabhāṃ jñātvā svāṃ svāṃ gatimupāśritāḥ // MatsP_175.63 //
hiraṇyakaśipurdṛṣṭvā tadā tanmahadadbhutam /
uccaiḥ praṇatasarvāṅgo vākyametaduvāca ha // MatsP_175.64 //
bhagavannadbhutamidaṃ saṃvṛttaṃ lokasākṣikam /
tapasā te muniśreṣṭha parituṣṭaḥ pitāmahaḥ // MatsP_175.65 //
ahaṃ tu tava putrasya tava caiva mahāvrata /
bhṛtya ityavagantavyaḥ sādhyo yadiha karmaṇā // MatsP_175.66 //
tanmāṃ paśya samāpannaṃ tavaivārādhane ratam /
yadi sīdenmuniśreṣṭha tavaiva syātparājayaḥ // MatsP_175.67 //
*aurva uvāca
dhanyo 'smyanugṛhīto 'smi yasya te 'haṃ guruḥ sthitaḥ /
nāsti me tapasānena bhayamadyeha suvrata // MatsP_175.68 //
tāmeva māyāṃ gṛhṇīṣva mama putreṇa nirmitām /
nirindhanāmagnimayīṃ durdharṣāṃ pāvakairapi // MatsP_175.69 //
eṣā te svasya vaṃśasya vaśagārivinigrahe /
saṃrakṣatyātmapakṣaṃ ca vipakṣaṃ ca pradhakṣyati // MatsP_175.70 //
evamastviti tāṃ gṛhya praṇamya munipuṃgavam /
jagāma tridivaṃ hṛṣṭaḥ kṛtārtho dānaveśvaraḥ // MatsP_175.71 //
eṣā durviṣahā māyā devairapi durāsadā /
aurveṇa nirmitā pūrvaṃ pāvakenorvasūnunā // MatsP_175.72 //
tasmiṃstu vyutthite daitye nirvīryaiṣā na saṃśayaḥ /
śāpo hyasyāḥ purā dattaḥ sṛṣṭā yenaiva tejasā // MatsP_175.73 //
yadyeṣā pratihantavyā kartavyo bhagavānsukhī /
dīyatāṃ me sakhā śakra toyayonirniśākaraḥ // MatsP_175.74 //
tenāhaṃ saha saṃgamya yādobhiśca samāvṛtaḥ /
māyāmetāṃ haniṣyāmi tvatprasādānna saṃśayaḥ // MatsP_175.75 //
Matsya-Purāṇa 176
*matsya uvāca
evamastviti saṃhṛṣṭaḥ śakrastridaśavardhanaḥ /
saṃdideśāgrataḥ somaṃ yuddhāya śiśirāyudham // MatsP_176.1 //
gaccha soma sahāyatvaṃ kuru pāśadharasya vai /
asurāṇāṃ vināśāya jayārthaṃ ca divaukasām // MatsP_176.2 //
tvaṃ mattaḥ prativīryaśca jyotiṣāṃ ceśvareśvaraḥ /
tvanmayaṃ sarvalokeṣu rasaṃ rasavido viduḥ // MatsP_176.3 //
kṣayavṛddhī tava vyakte sāgarasyeva maṇḍale /
parivartasyahorātraṃ kālaṃ jagati yojayan // MatsP_176.4 //
lokacchāyāmayaṃ lakṣma tavāṅkaḥ śaśasaṃnibhaḥ /
na viduḥ soma devāpi ye ca nakṣatrayonayaḥ // MatsP_176.5 //
tvamādityapathādūrdhvaṃ jyotiṣāṃ copari sthitaḥ /
tamaḥ protsārya mahasā bhāsayasyakhilaṃ jagat // MatsP_176.6 //
śvetabhānur himatanur jyotiṣām adhipaḥ śaśī /
adhikṛt kālayogātmā iṣṭo yajñaraso 'vyayaḥ // MatsP_176.7 //
oṣadhīśaḥ kriyāyonir haraśekharabhāktathā /
śītāṃśuramṛtādhāraś capalaḥ śvetavāhanaḥ // MatsP_176.8 //
tvaṃ kāntiḥ kāntivapuṣāṃ tvaṃ somaḥ somapāyinām /
saumyastvaṃ sarvabhūtānāṃ timiraghnastvam ṛkṣarāṭ // MatsP_176.9 //
tadgaccha tvaṃ mahāsena varuṇena varūthinā /
śamaya tvāsurīṃ māyāṃ yayā dahyāma saṃyuge // MatsP_176.10 //
*soma uvāca
yanmāṃ vadasi yuddhārthe devarāja varaprada /
eṣa varṣāmi śiśiraṃ daityamāyāpakarṣaṇam // MatsP_176.11 //
etānmacchītanirdagdhān paśya tvaṃ himaveṣṭitān /
vimāyānvimadāṃścaiva daityasiṃhānmahāhave // MatsP_176.12 //
ityuktvā tārakādhīśaḥ sajaleśaḥ śivodakaiḥ /
plāvayāmāsa sainyāni surāṇāṃ śāntivṛddhaye // MatsP_176.13 //
teṣāṃ himakarotsṛṣṭāḥ sapāśā himavṛṣṭayaḥ /
veṣṭayanti sma tānghorān daityānmeghagaṇā iva // MatsP_176.14 //
