lokanāthastotram
kalpādike bhavasi ko hi mamāgabhāva
sarvasvasāra karuṇāmaya viśvamūrte |
kāryādike praṇamatīti samantakaṃ tvāṃ
śrīlokanātha tava pādayugaṃ name'ham || 1 ||
ākṛṣṇakena rajasā vinivartamāna-
ścāyāsi saumya sakalaḥ prativāsare ca |
hemasvarūparathakena samujjvalena
śrīlokanātha tava pādayugaṃ name'ham || 2 ||
brahmā tvameva hi sa viprakulaprasiddho
viṣṇuśca vaiṣṇavamate varadharmaketuḥ |
sarvajñako'si vimate prabhavo'vyayaśca
śrīlokanātha tava pādayugaṃ name'ham || 3 ||
bauddhānvaye bhavasi vajrakasūryarūpo
yogeśvaro hi śubhayogakamārgakeṣu |
gaṅgādharo bhavabhayasya vināśakāri
śrīlokanātha tava pādayugaṃ name'ham || 4 ||
kāruṇyabhāvahṛdayaḥ sahajaḥ saroci-
rvicchinnakalmaṣacayo guṇasāgaraśca |
cintāmaṇistvamasi lokaguruḥ kṛpeśa
śrīlokanātha tava pādayugaṃ name'ham || 5 ||
bandhūkavarṇa bahurūpa viśālanetra
sarvaprasūtikṛtaniṣkṛtikaḥ sudanta |
tvaṃ padmapāṇi vimalottama mitrarūpaḥ
śrīlokanātha tava pādayugaṃ name'ham || 6 ||
tava bahulacaritraṃ kaḥ samartho'sti vaktuṃ
tadapi mukharabhāvaiḥ stūyase tvaṃ mayātra |
yadapi padamaśuddhaṃ sarvametat kṣamasva
stutiriti kusumasrak bhaktimātrārcanaṃ syāt || 7 ||
śrīmadāryāvalokiteśvarabhaṭṭārakasya stotraṃ samāptam |
