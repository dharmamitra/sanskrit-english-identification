Dīpaṃkarabhadra's Guhyasamājamaṇḍalavidhi
namo vajrasattvāya //
jñeyādyāvṛtinirmuktaṃ jñānādarśādisaṃyutam /
mañjuśrīguhyasaccakraṃ natvā tad vacmī matsmṛtau // 1
śrīmatsamājasannītyā cakrāmnātakramād ataḥ /
udakādyam anujñāntaṃ yo 'bhiṣikto guros tataḥ // 2
tattvāptau guhyacakre 'smin guhyaprajñābhiṣekataḥ /
guhyajño yogatattvajñas triyānasandhitattvavit // 3
vidyāhṛnmantramudrāṇāṃ samādhitritayasya ca /
sāmānyetarasiddhīnāṃ tantranītyā vibhāgavit // 4
samayasaṃvarastho vā prajñāyogasutatparaḥ /
mantratantraprayogajño bhavyaḥ sattvārthasādhane // 5
yogadhairyādiyukto 'pi proktair guṇair ananvitaḥ /
sattvārthe naiva bhavyo yat sadbhis taiḥ syur guṇā hy amī // 6
kṛpāvān suvrato jāpī śrāddho gambhīratattvavit /
pūrvasevāṃ svacakrasthaḥ kṛtvā maṇḍalam ālikhet // 7
kvacin mano'nuge sthāne digdhe saccandanādibhiḥ /
sugandhikusumākīrṇe prāk praatar viniveśya ca // 8
vimokṣamukhasaṃśuddhau hṛdīndau maṃ prabhojjvalam /
dhyātvā śubhābhivṛddhyarthaṃ prakuryād deśanādikam // 9
sarvadiktryadhvasaṃbhūtabuddhānāṃ purataḥ sthitaḥ /
hṛdprabhodbhavarūpādyaiḥ pūjāṃ kṛtvā vidhānataḥ // 10
svāsatsaṃkalpamātrotthaṃ tryadhvajaṃ duṣkṛtaṃ kṛtaṃ /
svapnasvapnādivat sarvaṃ triṣkṛtya deśayāmy aham // 11
saṃbuddhasatsutāryāṇām anyeṣāṃ yac cubhaṃ śubham /
niḥśeṣam anumodyāhaṃ saṃbodhau nāmayāmy anu // 12
yāce 'haṃ sarvabuddhānāṃ sarvāśāśvāsadāyikā /
deśanākāśasaṃsthānāṃ bhātu loke 'khile 'naghā // 13
śuddhaniḥśeṣasaṃkalpān pratyātmānandavedinaḥ /
sambuddhān śaraṇaṃ yāmi svaparārthaphalapradān 14
satsattvāśeṣasaddharmam āgamādhigamātmakam /
satsampadāśrayācintyaṃ śaraṇaṃ samupaimy aham // 15
prāptāśvāsam avaivartyaṃ niṣyandādiphalair yutam /
guhyābhiṣekajaṃ caiva gato 'smi śaraṇaṃ gaṇam // 16
munīndrasūnusanmārgaṃ caryānantāgrabodhakam /
sarvabuddhātmasadbuddhyā samāśrito 'smy ato 'dhunā // 17
sarvāvṛtisamudghātyanantajñānāmṛtāspadam /
bhramidṛṣṭiprabodhāya bodhau sarvaṃ dadhe manaḥ // 18
bodhicittāc ca buddhatvaṃ phalahetor asaṅgataḥ /
pratyātmavedyadharmatvāc chūnyajñānātmako hy aham // 19
oṃ śūnyatājñānavajrasvabhāvātmako 'ham /
hūṅkāraṃ cāpy athoṣṇīṣān śāśvatādikam eva ca //
rakṣārthaṃ krodhacakrastho dhyāyād vighnān pramardayan // 20
dharmadhātuṃ tato dhyāyāt tryaśraṃ śuklordhvasaṃsthita /
dikcakravarticitrābhaṃ antaḥkhādho'bjavajragam // 21
tatra bhrūṅkāracakrotthasavidyaśāśvatodbhavam /
spharadbuddhaughakhavyāpi caturaśrādisaṃyutam // 22
śaśisūryasamākrāntaṃ viśvābjadevatāsanam /
vibhaktāśeṣasadratnaṃ kūṭāgāraṃ prabhāvayet // 23
svaralakṣaṇasaṃyuktaṃ kādivyañjanaraśmikam /
madhyacandrāsane cittaṃ jñānacandraṃ vibhāvya tat // 24
tatrādyahṛdbhavaṃ vajraṃ raktam ādyahṛdā yutam /
kṛtajinābhadehyarthas tadahaṅkṛtimān svayam // 25
sphatikendvaṅgamūlāsyaṃ nīlasavyetarāruṇam /
sarvākāravarodāraṃ sadguṇābharaṇāmbaram // 26
dvibhujāśliṣṭasatprajñaṃ vajraparyaṅkasusthiram /
vajrakhaḍgabhujaṃ savye vāme sanmaṇipadminam // 27
prajñopāyātmakaṃ śrimaj jagatsampatsamāśrayam /
samantabhadram ātmanaṃ bhāvayet spharaṇatviṣam // 28
mahārāgavineyaṃ tal lokam ālokya bhājanaṃ /
suratadhvaninā svāntar jinavṛndaṃ niveśayet // 29
tal locanādisadvidyā rūpādiviṣayātmabhiḥ /
protsṛjya navadhā devīḥ svavidyāntar niveśayet // 30
svayoṣitpadmakarkaṭyāṃ suratodbhavamaṇḍalam /
nirmāyātra jagat kṛtsnam āśvāsāya praveśayet // 31
khavyāpibuddhasanmitraiḥ svavajrāntardravodbhavaiḥ /
sevayed avivartyarthaṃ tattvajñānaphalāptaye // 32
āśvastaṃ taj jagad dṛṣṭvā bījaiś cātaḥ svabhāvajaiḥ /
utsṛjet sarvasattvāṃś ca jagaccittātmabhāvajān // 33
kṣitigarbhādikān ṣaṭkāṃś cakṣurādisvabhāvakān /
kṣiṃ jraṃ khaṃ gaṃ skaṃ ity ebhiḥ saṃ-bījāc ca yathākramam // 34
rūpavajrādikān ṣaṭkān bāhyādhyātmasvabhāvajān /
jaḥ hūṃ vaṃ hoḥ khaṃ ity etai raṃ-bījāc ca bahiḥ sthitān //35
locanādyās tu tā vidyāḥ pṛthivyādisvabhāvajān /
lāṃ māṃ pāṃ tām iti tv ebhir jagaddharmātmatattvajāḥ // 36
śāśvatādyāṃs tu saṃbuddhān rūpādiskandhasvabhāvajān /
buṃ-āṃ-jrīṃ-bhiś ca khaṃ-hūṃ-bhyāṃ sarvadharmān samutsṛjet // 37
oṃ āḥ hūṃ iti tac cittaṃ bhāsvaddhorbhyāṃ vidarbhitam /
guhyapadmodarāntasthaṃ mṛduniṣyandaśuddhaye // 38
te ca rāgāgnisaṃdīpte kāyadvayadravīkṛte /
sanmitrābhātadigdevīgītyā dhyāyāt sucodanāḥ // 39
tvaṃ vajracitta bhuvaneśvara sattvadhāto trāyāhi māṃ ratimanojñā mahārthakāmaiḥ /
kamāhi māṃ janaka sarvamahāgrabandho yadīcchase jīvitu mahya nātha // 40
tvaṃ vajrakāya bahusattvapriyājñacakra buddhārthabodhiparamārthahitānudarśī /
rāgeṇa rāgasamayāṃ mama kāmayasva yadīcchase jīvitu mahya nātha // 41
tvaṃ vajravāca sakalasya hitānukampī lokārthakāryakaraṇe sadā saṃpravṛtta /
kāmahi māṃ suratacarya samantabhadra yadīcchase jīvitu mahya nātha // 42
tvaṃ vajrakāma samayāgra mahāhitārtha sambuddhavaṃśatilakaḥ samatānukampī /
kāmāhi māṃ guṇanidhiṃ bahuratnabhūtāṃ yadīcchase jīvitu mahya nātha // 43
utthāpanyanurodhāt tad dravaṃ paśyan vipattivat /
māyāvad vastu saṃcintya svamantrārthaḥ punar bhavet // 44
kuṅkūmākāramūlāsyo nīlasavyasitetaraḥ /
kumārābharaṇākāraḥ prajñānandaikasundaraḥ // 45
dvibhujāśliṣṭasatprajñaḥ svābhaprajñādharāsyadhṛk /
bhāsvatkṛpāṇasadbāṇanīlotpaladhanuḥkaraḥ // 46
spharadbuddhaughanirmāṇaniṣpāditajagattrayaḥ /
svabījodbhavacihnotthamañjuvajraḥ svayaṃ bhavet // 47
bhavasaṅgād bhavo' nantaḥ śamasaṅgo vipattibhāk /
māyayā kṛtasaṃsevo dharmadhātvātmako bhavet // 48
oṃ dharmadhātusvabhāvātmako 'ham //
sanmitraiḥ kṛtaniṣyandaḥ pākāt sarvajñatām iyāt /
taccakṣurādyadhiṣṭhānam upasādhanam iṣyate // 49
kṣitīśakuliśākāśalokeśaskāmbhabhadrakaiḥ /
saṃpūrya cakṣurādīni tadbījaiḥ pauruṣaṃ vahet // 50
dharmasaṃbhoganirmāṇavāhinī jagadarthatā /
cittaguhyādyadhiṣṭhānaṃ sādhanārtham ato bhavet // 51
svahṛtkaṇṭhaśiraścandre hūṃ-āḥ-oṃ-jāṃś ca satprabhūn /
vajrābjacakramadhyasthān dhyātvā cittādiguhyakān // 52
taddhṛtprajñāṅgasaṅgārcīrūpavajrādiraśmibhiḥ /
saṃpūjya sarvadiktryadhvavyāptāśeṣavināyakān // 53
kṛtārthasaṃpadāṃ teṣāṃ ye hṛtkaṇṭhaśirogatāḥ /
cittavajrādayas tāṃs tu tadadhiṣṭhāne prayācayet // 54
cittavajradharaḥ śrīmāṃs trivajrābhedyabhāvitaḥ /
adhiṣṭhānapadaṃ me 'dya karotu cittavajriṇaḥ //55
daśadiksaṃsthitā buddhās trivajrābhedyabhāvitāḥ /
adhiṣṭhānapadaṃ me 'dya kurvantu cittavajriṇaḥ //56
oṃ sarvatathāgatacittavajrasvabhāvātmako 'ham //
dharmo vai vākpathaḥ śrīmāṃs trivajrābhedyabhāvitaḥ /
adhiṣṭhānapadaṃ me 'dya karotu vāgvajriṇaḥ //57
daśadiksaṃsthitā buddhās trivajrābhedyabhāvitāḥ /
adhiṣṭhānapadaṃ me 'dya kurvantu vāgvajriṇaḥ //58
oṃ sarvatathāgatavāgvajrasvabhāvātmako 'ham //
kāyavajradharaḥ śrīmāṃs trivajrābhedyabhāvitaḥ /
adhiṣṭhānapadaṃ me 'dya karotu kāyavajriṇaḥ // 59
daśadiksaṃsthitā buddhās trivajrābhedyabhāvitāḥ /
adhiṣṭhānapadaṃ me 'dya kurvantu kāyavajriṇaḥ // 60
oṃ sarvatathāgatakāyavajrasvabhāvātmako 'ham //
ṣoḍaśānusmṛteḥ śuddhau kurvantīti taduktavān /
tasya cittādyadhiṣṭhānaṃ noktam aprastutoktitaḥ // 61
triguhyālakṣaṇaṃ vīkṣya māyāprajñāṅgasaṅgataḥ /
mṛduvaimalyasaṃśuddhau mahāsādhanam iṣyate // 62
saṃcodya diggatān nāthān jñānasattvahṛdarciṣā /
tatprabhodbhavavidyābhir bhṛtakumbhāmṛtāmbubhiḥ // 63
svabhiṣiktaḥ prabhuḥ śrīmān kuleśamakuṭottamaḥ /
niṣyandādyais tathā madhyaiḥ svābhāṃ prajñāṃ viśodhayet // 64
śirohṛnnābhiguhye 'syāś caraṇānte ca pratyaṇūn /
oṃ-hūṃ-svā-hṛdbhiḥ āḥ-hābhyāṃ śāśvatādikulātmakaiḥ //32 65
āpūrya pañcasaṃbuddhaiḥ hūṃ-āḥ-aṣṭadalābjikām /
saṃviśodhya tayā buddhān hūṃ-sadvajro 'nurāgayet // 66
oṃ sarvatathāgatānurāgaṇavajrasvabhāvātmako 'ham //
hṛccandrakhadgahṛdbhābhiḥ khavyāpibuddhamaṇḍalam /
niveśyātmani saccittarūpam vajrābjasaṃsthitam // 67
nijacakraṃ svabījena tatrotpādya sthirīkṛtam /
utsṛjed vidhinānena jagatsv ajñānaśuddhaye // 68
saṃcodyādhipam akṣobhyaṃ mahādveśārthakṛjjinam /
vajradhṛg iti cotsṛjyāṅgendranīlamaṇiprabham // 69
sitasavyetarāraktam paramādyabhujānvitam /
saṃhṛtyātmani sacchrīmān sarvabhāvair niveśayet // 70
jinajig iti cādyābhaṃ mahāmohārthakṛdvibhum /
saccakrādyanvitaṃ tadvad dhyāyāt pūrvendumaṇḍale // 71
ratnadhṛg iti ratneśaṃ suvarṇābhaṃ samodyamam /
sadratnādyanvitaṃ nāthaṃ kumārāsyaṃ tu dakṣiṇe // 72
ārolig iti vāgīśaṃ mahārāgārthakṛtprabhum /
padmarāgābhapadmādyāṃ kumārāsyaṃ tu pṛṣṭhataḥ // 73
prajñādhṛg ity amogheśaṃ mahogrerṣyārthakṛtkhajam /
vaidūryābhaṃ kumārāsyaṃ dhyāyāt khaḍgādyam uttare // 74
sajaṭāmukuṭāḥ sarve svavidyādvayasangiṇaḥ /
sarvābharaṇasadvastrā dhyeyāḥ padmārkamaṇḍale // 75
moharatīti cāgneyāṃ kṛpopāyajanārthadā /
kāyeśavatsvarūpā syāl locanā svendumaṇḍale // 76
dveṣaratīti nairṛtyāṃ maitrīpraṇidhikāmadā /
citteśavadratautsukyā māmakī candramaṇḍale // 77
rāgaratīti vāyavyāṃ modabalasamādhidā /
vāgīśābhārthaśuddhā sā pāṇḍarā candramaṇḍale // 78
vajraratīti caiṣānyām upekṣajñānasādhikā /
ratneśavatsvarūpā syāc candre tārā manoramā // 79
cakraṃ raktotpalaṃ divyaṃ paṅkajaṃ pītaṃ utpalam /
śiṣṭaṃ svādhipavad diṣṭaṃ cihnam āsāṃ kramād ataḥ // 80
āgneyādicatuḥkoṇe pūrvadvāradvipārśvayoḥ /
rūpādyā darpaṇādyaiḥ syuḥ kāyādyābhās tritattvataḥ // 81
prāgdvāre krodhaparyaṅkaś citteśākārabhāsuraḥ /
yamāntakṛd itītighnaḥ skandhajñeyavināśataḥ // 82
kāyeśābhogradṛg bhīmo 'vāgdvāre 'parājitaḥ /
prajñāntakṛd itīcchāghnaḥ svātmadṛkkleśahānitaḥ // 83
mṛtyujanmāghasāṃ ghātī pṛṣṭhadvāre 'śvakandharaḥ /
padmāntakṛd itīcchāghno vāgīśābhograghūrṇitaḥ // 84
akṣobhyābhogravighnaghna uttare 'mṛtakuṇḍaliḥ /
vighnāntakṛd iti dvārakriyāsurāriśuddhitaḥ // 85
bhrūbhaṅgordhvajvalatkeśababhrubhrūśmaśrulocanāḥ /
vyāvṛtāśyā lalajjihvāḥ sadaṃṣṭrotkaṭahāsinaḥ // 86
caṇḍamudgaradaṇḍābjasvavajrādikarās tv amī /
krūrabhujaṅgabhūṣāṅgāḥ svābhavidyāṅgasaṅginaḥ // 87
niṣpannaṃ cakram ālokya nijabhāvena sarvataḥ /
hṛdbījābhāṅkuśair buddhāṃś cakrākārasamāhṛtān // 88
dṛṣṭvā vighnān svavighnaghnaiḥ samutsāryābhirakṣya ca /
dattvārghaṃ mantrasaṃjaptaṃ candrādikusumānvitam // 89
cakre niveśya tac cakraṃ cakṣuḥkāyādyadhiṣṭhitam /
prāgvat siktaṃ ca tad dhyāyān niṣyandādyadhimātrataḥ // 90
buddhānāṃ makuṭe 'kṣobhyaḥ śeṣāḥ svādhipasekinaḥ /
kāyeśākṣobhyavāgīśacitteśair dvāriṇo matāḥ // 91
ity āsicya svahṛdbhābhiḥ prajñābjāntarniveśitam /
rūpādyaṃ romakūpotthaṃ rūpavajrādiraśmibhiḥ // 92
kūṭāgāraprabhonmuktair gaganāntaḥprasarpibhiḥ /
sampūjya svaṃ munīndrāṃś ca pūjyapūjātmako bhavet // 93
oṃ sarvatathāgatapūjāvajrasvabhāvātmako 'ham //
sarvadharmaiḥ stuyāc cakraṃ saṃbuddhasvātmamūrtibhiḥ /
pañcajñānāni mudrābhiḥ śatapañcakulaṃ trikam // 94
akṣobhyavajra mahājñāna vajradhātu mahābudha /
trimaṇḍala trivajrāgra ghoṣavajra namo 'stu te // 95
vairocana mahāśuddha vajraśānta mahārate /
prakṛtiprabhāsvarāgrāgrya deśavajra namo 'stu te // 96
ratnarāja sugāmbhīrya khavajrākāśanirmala /
svabhāvaśuddha nirlepa kāyavajra namo 'stu te // 97
vajrāmita mahārāja nirvikalpa khavajradhṛk /
rāgapāramitāprāpta bhāṣavajra namo 'stu te // 98
amoghavajra saṃbuddha sarvāśāparipūraka /
śuddhasvabhāvasaṃbhūta vajrasattva namo 'stu te // 99
candrārkavāribhaiṣajyagandhaṃ vāyvagnicakragam /
praṇavādhiṣṭhitaṃ sārcis tritattvair abhimantritam // 100
hūṃnyastavajrasajjihvo dhyātvā jñānāmṛtair bhṛtam /
hṛccandrāntargatāśeṣacakraṃ tena pratarpayet // 101
hṛdraśminirmitair nāthaiḥ svāsatsaṃkalpavarjitaiḥ /
buddhātmakaṃ jagat kṛtvā hṛdbījāntar niveśayet // 102
hṛccihnavaraṭāntasthaṃ candrahṛdbindurūpakam /
prabhāsvat svamano dhyātvā jñānasattvaṃ prabhāsayet // 103
cittavākkāyavajraṃ ca prabodhya raśmimālayā /
niviṣṭāṃ hṛdi tāṃ dhyāyāt svajñānāmṛtavāhinīm // 104
antas tanum ataḥ sarvāṃ tayābhāsya samantataḥ /
pratiromaprabhāvyūhair jagadarthaṃ prapūrayan // 105
dhyātvā sūkṣmaṃ svacihnaṃ vā vidyānāsāgrasaṃsthitam /
municakraṃ svasaṃvedyaṃ satprajñāsaṅgabhāsvaram // 106
dṛṣtvā sthairyanimittaṃ tu spharaṇaṃ tadraśminimittaiḥ /
buddhair nānāvidhaiś cihnair vidadhīta punaḥ punaḥ // 107
kāyavākcittasadvajrāt pañcasajjñānaraśmikam /
spharanmantraṃ japaṃ kuryād yugapat kramaśo 'thavā // 108
vajrābjadharmataccakraṃ kāyavākcittavajragam /
nilayaṃ tad dṛḍhīkurvañ jñānakāyaṃ spharañ japet // 109
uccārayet spharan prāṇair mantram āyāmasaṃhṛtam /
kāyādisphārasaṃhāraiḥ kuryāj jāpaṃ kramākramāt // 110
uccāryaivaṃ viyad vyāpya kāyādyais taiḥ svaraśmibhiḥ /
prāgvat saccittapūjārhaṃ prāṇād vidyaugham utsṛjan // 111
parigūḍhollasadvidyāsukhāveśavaśīkṛtam /
āyāmājñānabuddhaughaṃ svātmany ante niveśayet // 112
niṣyandādyadhimokṣaiś ca bindusūkṣmatriguhyajāḥ /
dhyeyā mṛdvādibhir bhedair yogāḥ sevādivat tathā // 113
svahṛttattvaparāmarṣāt parīttacittasaṃsṛteḥ /
locanādigaṇodgītaiś cakram abhyarthya pūjayet // 114
mūrdhnīndupraṇavārdrāṃ tu sacittavārivāhinīm /
vidhivat pātayan kuryāt kāyavākcittaprīṇanam // 115
viśramyaivaṃ japaṃ kṛtvā kṛtapūjādiko budhaḥ /
tritattvātmāhitān buddhān gatasaṅgo visarjayet //54 116
evaṃ tattvadṛśā muktaṃ jagat kṛtsnaṃ vilokya ca /
praṇidhim āmukhīkuryāt kṛpayā taddhitāya ca // 117
samādhitaḥ samutthāya garvaṃ patyuḥ samudvahan /
cāragatas tu saṃbuddhaviṣayaiḥ saṃprapūjayet // 118
śrīmañjuvajrasarvātmā svabhāvaviṣayānugān /
viṣayān bhāvayann evaṃ svasvaśuddhyā pratiṣṭhitān // 119
śāśvatādisvabhāvāṃs tān pratyātmadharmasaṃsthitān /
śrīmadvajradharākārān śuddhasattvasamanvitaḥ // 120
sarvaṃ saṃpādayet kṛtyaṃ svāsatsaṃkalpavarjitaḥ /
saccakrānantapūjeyaṃ sadāmeyā suyoginaḥ // 121
svahṛccandre svacakreśaṃ nijabījaiḥ svabhojanam /
samālambya svahṛttattvaiḥ sarvabuddhāmṛtatāyitam // 122
sarvadharmatayā śuddhaṃ tritattvair abhimantritam /
svādhidaivatasaccakraṃ prīṇayaṃs tena pūjayet // 123
homo bāhyo 'numeyo 'yaṃ cittamātrāt tu mānasaḥ /
anuttaras tv ayaṃ jñānāgniskandhendhanadāhataḥ // 124
kāmair evaṃ samastaiḥ svaṃ svadaivātmasvabhāvajam /
parāṃś ca pūjayed evaṃ samayaḥ sugatair mataḥ // 125
tat tat kāyādi yat karma sarvabuddhāṃs tu pūjayan /
anurūpaṃ jagat kāryaṃ kuryān nityaṃ samāhitaḥ // 126
yat kāyavāṅmayaṃ karma mudrāmantrātmakaṃ mahat /
tat tat karma samāsādya sarvabuddhāṃs tu pūjayet // 127
vastuny ekatra saṃkalpā nānākārāvabhāsinaḥ /
muktiduḥkhasukhotpādāḥ karmāśeṣā bhavanti yat // 128
tasmāc chubhāśubhaṃ karma kāyādyaṃ kalpanodbhavam /
sarvasatkalpanirmukte jñāne tatkalpanā katham // 129
amoghavajrasaccakrī samayotthāpanāya tu /
hṛtkarmavajrakhaṃ dhyātvā sarvaśuddhyābhiṣecayet // 130
gurvavajñādike doṣe sadānaṃ bhojyam āvahet /
bāhyasnānaṃ svacakrasthaḥ kuryāt sekavidhānataḥ // 131
sandhyāntare 'pi pūjādi japaṃ kṛtvā tu pūrvavat /
hṛdyantargatasaccakraḥ supyāt prajñākṛpānvitaḥ // 132
utthānasamaye śrīmān devīsaṃgīticoditaḥ /
prātar utthāya prāgvat tu saṃjaped ādikarmikaḥ // 133
mantrasīlavratair yuktaś cakṣuḥkāyādyadhiṣṭhitaḥ /
jñāne kiñcitsamāveśī japet sandhyāsv atandritaḥ // 134
sarvākārasuniṣpannaṃ spharatsamhārakārakaṃ /
prāptajñānavaśī kiñcid aniśaṃ yogam āśrayet // 135
samyagjñānavaśī dhyāyan kuryāt kāryaṃ jagaddhitam /
dhātvaṇvantas trisaccakraiḥ pratibimbātmamūrtibhiḥ // 136
saṃsiddhāv asakṛl labdhvā yogī nimittam eva tu /
tritattvāṃ vidhivat pūjāṃ kṛtvā maṇḍalam ālikhet // 137
cakrastho vidhivaj japtvā svayaṃ vādhyeṣito 'pi vā /
parārthaṃ ghaṭamāno 'pi nimittaṃ prāpya saṃlikhet // 138
cakrimantraṃ japel lakṣaṃ lakṣam vā svādhidaivatam /
anyeṣām ayutaṃ samyak cakriṇāṃ vājñayā likhet // 139
tritattvair garbhitotsargān anyān hṛdbījagarbhitān /
sānusvārādyavarṇāṃs tu nāmno mantrān samuddharet // 140
kāyavākcittaguhyākhyā karmadharmamahātmikā /
triguhyā samayā mudrā bījaṃ hṛdayam ucyate // 141
karmakartrī tu vidyoktā śāntyādipraticodanāt /
mālāmantrāś ca vidyoktā sarvathā tāṃ japet budhaḥ // 142
yathāyogaṃ japaṃ kṛtvā labdhvājñāṃ svādhipāditaḥ /
nirodhacakram ābhujya svacittaśuddhito likhet // 143
vighnān utsārya saṃkīlyābhyukṣya kṣmāṃ prārthya yācayet /
samādhitritayaṃ kṛtvā buddhādīn adhivāsya ca // 144
dattvā balyargham āpūjya homair āpyāyya khe nyaset /
khānayet kṣmāṃ sunirvighnāṃ gartāpūre 'pi ayaṃ kramaḥ // 145
ācīrṇapūrvasaṃsevo mañjuvajrātmayogavān /
saṃskṛtya maṇḍalasthānaṃ saṃhāryaiḥ pūjayānvitaḥ // 146
vighnāricakrayogasthaḥ svābhiṣekaṃ samādadhet /
duṣṭān nikṛntayed evaṃ yogād vā svādhidaivatāt / 147
oṃ bhūḥ kham iti mantreṇa viyadbhūtāṃ vasundharām /
hūṃ laṃ hūṃ iti vajrātma kṣmāṃ kṛtvā tām adhiṣṭhayet // 148
oṃ medini vajrībhava vajrabandha hūm //
prāgvad vighnaghnayogātmā sevādyantānurāgaṇaḥ /
ādiyogī svacakraṃ tu protsṛjyāntāmṛtaś ca saḥ // 149
cakrarājāgriyogātmā cakrakarmasukarmakṛt /
karmarājāgriyogīti samādhitrayam uttamam // 150
etadyogastha ācāryaḥ sarvabuddhātmamūrtikaḥ /
svabhāvaśuddhavajrātmā cakrabhūmadhyasaṃsthitaḥ // 151
vajraghaṇṭādharo vīro 'dhyeṣyas tricakranirmitau /
sahāyair vajraghaṇṭāgraiḥ śāśvatādyātmamūrtibhiḥ // 152
sarvatāthāgataṃ śāntaṃ sarvatāthāgatālayam /
sarvadharmāgranairātmyaṃ deśa maṇḍalam uttamam // 153
sarvalakṣaṇasaṃpūrṇaṃ sarvālakṣaṇavarjitam /
samantabhadrakāyāgraṃ bhāṣa maṇḍalam uttamam // 154
śāntadharmāgrasaṃbhūtaṃ jñānacaryāviśodhakam /
samantabhadravācāgraṃ bhāṣa maṇḍalam uttamam // 155
sarvasattvamahācittaṃ śuddhaṃ prakṛtinirmalam /
samantabhadracittāgryaṃ ghoṣa maṇḍalasārathe // 156
vīkṣyāto mañjurāḍ kruddhaḥ sattvadhātuṃ tamiśritam /
hūṃ vajrottiṣṭheti svakṣaś cakram utkṣipya nirmitam // 157
maṭkāracandraśūryākṣaḥ sarvādhvadikṣu dīpayan /
jagad ālokayan dhīmāṃś cakrabhūmau parikramet // 158
pādatalajvaladvajro vajrollālanatatparaḥ /
līlāvajrapadaṃ nṛtyan sadaṃṣṭrotkaṭa-hūṃ-kṛtaḥ // 159
protsārayet praduṣṭaughān devādyān vighnamaṇḍalān /
śṛṇvantu sarvavighnaughāḥ kāyavākcittasaṃsthitāḥ // 160
ahaṃ mañjuravaḥ śrīmān rakṣācakraprayojakaḥ /
vajreṇādīptavapuṣā sphālayāmi trikāyajān // 161
laṅghayed me viśīryetātra nānyathā /93
bhūmeḥ parigrahaṃ kṛtvā nirvighnāya prakīlayet / 162
 oṃ gha gha ghātaya 2 sarvaduṣṭān phaṭ kīlaya 2 sarvapāpān phaṭ hūṃ hūṃ hūṃ vajrakīla vajradharo ājñāpayati sarvaduṣṭakāyavākcittavajraṃ kīlaya  #
hūṃ phaṭ // 
adhaḥśūlordhvavighnāriṃ dhiyā madhye prakīlayet /
vighnaughān ghātayet sarvān daśadiksaṃvyavasthitān // 163
saṃvīkṣya kṣmāṃ sunirvighnāṃ tīkṣṇajvālākulaprabhām /
sīmāprākāradigbandhān dhiyā kṛtvādhivāsayet // 164
tvaṃ devi sākṣibhūtāsi sarvabuddhānāṃ tāyinām /
caryānayaviśeṣeṣu bhūmipāramītāsu ca // 165
yathā mārabalaṃ bhagnaṃ śākyasiṃhena tāyinā /
tathā mārabalaṃ jitvā maṇḍalaṃ lelikhāmy aham // 166
kṣmāṃ saṃlipya sugandhadyaiś citraiḥ puṣpaiḥ prakīrya ca /
candrādyaiś cakriṇāṃ sthāne prakuryān maṇḍalaṃ budhaḥ // 167
tatrāvāhya tu saccakraṃ kṛtvā sīmādibandhanam /
pūjāstutyāmṛtāsvādaṃ kalaśān adhivāsayet // 168
vastrācchāditasadgrīvāṃś cūtādipallavānvitān /
kalaśān māṇḍaleyānāṃ tanmantrair adhivāsayet // 169
pañcavrīhyauṣadhīratnagandhāmbucakrasaṃcayam /
śragbaddhavajramūrdhānaṃ cakreśena japaṃ japet // 170
arghaṃ dattvā samāpūjya prakṣipya sitapuṣpakam /
dhūpādhivāsitaṃ tatra sadgandhādyabjabhājanam // 171
pratidinaṃ trisandhyāsu baliṃ dattvā tathā japet /
te ca cakrabahiṣkoṇe jayaś cakreśasavyataḥ // 172
tebhyo 'rghabhājane toyaṃ kṣiptvā tenābhiṣecanāt /
ātmanaḥ sarvaśiṣyāṇāṃ jalābhiṣecanaṃ bhavet // 173
cakrapūjāṃ punaḥ kṛtvā dhūpam utkṣipya pāṇinā /
cakreśaṃ prārthayed dhīmān buddhāṃś ca jānusaṃsthitaḥ // 174
bhagavan mañjusadvajra vidyārāja namo 'stu te /
icchāmi likhituṃ nātha maṇḍalaṃ karuṇātmaka // 175
śiṣyāṇām anukampāyai yuṣmākaṃ pūjanāya ca /
tan me bhaktasya bhagavan prasādaṃ kartum arhasi // 176
samanvāharantu māṃ buddhā jagaccakrakriyārthadāḥ /
phalasthā bodhisattvāś ca yāś cānyā mantradevatāḥ // 177
devatā lokapālāś ca bhūtāḥ sambodhiśāsitāḥ /
śāsanābhiratāḥ sattvā ye kecid vajracakṣuṣaḥ // 178
amuko 'haṃ mahāvajrī mañjuśryudayamaṇḍalam /
likhiṣyāmi jagacchuddhyai yathāśaktyupacārataḥ // 179
anukampām upādāya saśiṣyasya tu tan mama /
maṇḍale sahitāḥ sarve sāṃnidhyaṃ kartum arhatha // 180
nimantryaivaṃ trivārāṃs tān kṛtvā pūjādikaṃ vibhoḥ /
samārakṣya bahir gatvā svaśiṣyān srakkaragrahān // 181
manīṣiṇo mahotsāhān kṛtajñanirahaṅkṛtān /
kulino guṇinaḥ śrāddhān rūpavarṇavayonvitān // 182
arthinaś cābhiyuktāṃś ca saugatān mantrasādhane /
virūpān nirguṇāṃś cāpi hīnān apy adhivāsayet // 183
caturṇām apy anujñātaḥ parṣadāṃ maṇḍale vidhiḥ /
śikṣāsu svāsu yuktānāṃ mahāyānaratātmanām // 184
mantrasiddhyarthinaḥ kecit praviśantīha maṇḍale /
puṇyakāmās tato 'nye ca paralokārthino 'pare // 185
paralokaṃ samuddiṣya śraddhāṃ kṛtvā ca bhūyasīm /
praviśen maṇḍalaṃ dhīmān naihikam phalam īhayet // 186
aihikaṃ kāṅkṣamāṇasya na tathā pāralaukikam /
paralokārthinaḥ puṃsaḥ puṣkalaṃ tv aihikaṃ phalam // 187
evam uktvā tu tān śiṣyān dhiyā svāntar niveśitān /
prāgvad vajrābjasaṃśuddhān iha dvāre tu yācayet // 188
tvam me śāstā mahārata
icchāmy ahaṃ mahānātha mahābodhinayaṃ dṛḍham // 189
dehi me samayaṃ tattvaṃ bodhicittaṃ ca dehi me /
buddhaṃ dharmaṃ ca saṃghaṃ ca dehi me śaraṇatrayam
praveśayasva māṃ nātha mahāmokṣapuraṃ varam / 190
trir uccārya ca tān śiṣyān jñātvā sadbhaktivatsalān /
pradhānaṃ śiṣyam ekaṃ tu kṛtvā brūyād idaṃ vacaḥ // 191
ehi vatsa mahāyānaṃ mantracaryānayaṃ vidhim /
deśayiṣyāmi te samyak bhājanas tvaṃ mahānaye // 192
buddhās triyadhvasaṃbhūtāḥ kāyavākcittavajriṇaḥ /
saṃprāptā jñānam atulaṃ vajramantraprabhāvanaiḥ // 193
mantraprayogam atulaṃ yena bhagnaṃ mahābalam /
mārasainyaṃ mahāghoraṃ sākyasiṃhādibhir varaiḥ // 194
lokānuvṛttim āgamya cakraṃ pravartya nirvṛtāḥ /
tasmān matim imāṃ vatsa kuru sarvajñatāptaye // 195
deśanādiṃs tridhālāpyā bodhicittaṃ tato guruḥ /
utpādayed anutpannam utpannaṃ smārayet punaḥ // 196
sarvakarmakṛtārakṣya dhyāyād dhṛtkaṇṭhamūrdhasu /
vajraṃ abjaṃ tathā cakraṃ hūṃ āḥ oṃ teṣu vinyaset // 197
gandhāmbuvajrasanmuṣṭyā hūṃ oṃ āḥ evaṃ āpaṭhan /
hṛcchiraḥkaṇṭham ālabhya dadyāt puṣpādikaṃ kramāt // 198
puṣpaṃ mūrdhni puro dhūpaṃ dīpaṃ gandhaṃ punar hṛdi /
dadyāt sarvakṛtā japtaṃ śiṣyebhyo yatir ādarāt // 199
dvādaśāṅgulapuṣpāgram akīṭāpāṭitāvraṇam /
aśvatthodumburāvakraṃ pradadyād dantadhāvanam // 200
prāgudaṅmukhasaṃsthais taiḥ khādayitvaiva prakṣipet /
gocarmamātrabhūlipte siddhiṃ śāntyādikāṃ diśet // 201
ācamya tricalupānaṃ dattvā bāhye niveśya ca /
kuśān śayyopadhānāya bāhusūtraiḥ surakṣayet // 202
tricalupānamantraḥ //
oṃ hrīḥ viśuddhadharma sarvapāpāni cāsya śodhaya sarvavikalpān apanaya hūm //
sarvajñānāṃ kadā loke sambhavo jāyate na vā /
udumbarasyeva kusumaṃ kadācit karhicid bhavet // 203
tato 'pi durlabhotpādo mantracaryānayasya hi /
yena sattvārtham atulaṃ kartuṃ śaktā hy anirvṛtāḥ // 204
anekakalpakoṭībhir yat kṛṭam pāpakam purā /
tat sarvaṃ hi kṣayaṃ yāti dṛṣṭvā maṇḍalam īdṛśaṃ // 205
kim utānantayaśasāṃ mantracaryānaye sthitaḥ /
padaṃ hy anuttaraṃ yāti japan vai mantra tāyinām // 206
ucchinnā durgatis teṣāṃ sarvaduḥkhasya sambhavā /
yeṣāṃ caryāvare hy asmin matir atyantanirmalā // 207
adya yuṣmābhir atulā lābhā labdhā mahātmabhiḥ /
yena yūyaṃ jinaiḥ sarvaiḥ saputrair iha śāsane // 208
sarve parigṛhītā stha jāyamānā mahātmabhiḥ /
tena yūyaṃ mahāyāne śvo jātā hi bhaviṣyatha // 209
eṣa mārgavaraḥ śrīmān mahāyānamahodayaḥ /
yena yūyaṃ gamiṣyanto bhaviṣyatha tathāgatāḥ // 210
kṛtvātha deśanāṃ rakṣāṃ svāpayet kuśasaṃstare /
yat kiñcit paśyatha svapne prātar me kathayiṣyatha // 211
rakṣādhiṣṭhādikaṃ kṛtvā taj japet sārvakarmikam /
pañcakulatricakrāṇāṃ kuṇḍaliḥ sārvakarmikaḥ // 212
pṛṣṭvā śubhāśubhaṃ svapnaṃ hatvā kuṇḍalināśubham /
śiṣyān saṃrakṣya tān yogyān saṃvaraṃ grāhayet tataḥ // 213
cakre 'vaivartyasaṃsekaṃ dattvā nātha vadasva me /
cakradevatayos tattvam ācāryaparikarma ca // 214
samayaṃ sarvabuddhānāṃ saṃvaraṃ guhyam uttaram /
ācāryaḥ syām ahaṃ nityaṃ sarvasattvārthakāraṇāt // 215
ācāryatārthinaḥ śiṣyān grāhayitvā tu saṃvaram /
yogam ādhāya saccakraṃ saṃpūjya khe dhiyā nyaset // 216
śāśvatādisvarūpābhaṃ tadvarṇabījasaṃbhavam /
pañcajñānānvitaṃ sūtraṃ pañcaviṃśatibheditam // 217
yaḥkārasūryacandrākṣo mañjuvajrātmavigrahaḥ /
dīptadṛṣṭyaṅkuśākṛṣtaṃ svavarṇāntar niveśitam // 218
vairocanādihṛjjñānasūtraṃ sarvakṛtā saha /
prayaccha śāśvata sūtraṃ svacakrasūtraṇāya ca // 219
tritattvagarbhitaṃ caiva yāvad akṣobhyam arthayan /
anyonyānugatāḥ sarvadharmā ityādy anusmaran // 220
cakradviguṇato dīrghaṃ dvāraviṃśatibhāgikam /
pañcāmṛtasugandhena temayitvāpi rakṣitaṃ // 221
tryakṣarāntargataṃ yogī cālayet sūtradhāriṇā /
trir jjaḥkārais tam āpreṣya jjaḥ jjaḥ jjaḥ ity api svayaṃ punaḥ // 222
vāmamuṣṭigraho nābhau pratīcyavāgdiśi sthitaḥ /
khasūtraṃ pātayec chrīmāṃs tathaivādhaḥ prasūtrayet // 223
oṃ vajrasamayasūtraṃ mātikrama hūṃ //
sattvārthe bhavatāṃ kālo viyadvyāpitathāgatān /
codayet sūtradhvaninā tad ihāgamanāya tu // 224
yakṣapretendranāgeśadiṅmukho 'gnyanilāśritaḥ /
prākpratīcyuttarāvākcaturdigbahiḥ prasūtrya ca // 225
koṇasūtraṃ samāsūtrya cāgneyanairṛtisthitaḥ /
prākpratīcyuttarāvāgdik tathaivāṣṭakamaṇḍalam // 226
dviguṇīkṛtya tat sūtraṃ cakramadhye vidhārya ca /
cakrākāraṃ tato bāhyaṃ vajrasūtradvayaṃ punaḥ // 227
aiśānyāṃ cakravāḍaṃ ca svānupūrvyā pradakṣiṇāt /
sūtreṇa sūtrayet prājñaḥ sarvadiksamatāṃ vahan // 228
animittair asiddhiḥ syāt sūtracchede guroḥ kṣayaḥ /
hīnābhiriktato rogā diṅmohe śiṣyavibhramaḥ // 229
caturasraṃ caturdvāraṃ catustoraṇabhūṣitam /
catuḥsūtrasamāyuktaṃ paṭṭasragdāmabhūṣitam // 230
koṇabhāgeṣu sarveṣu dvāraniryūhasandhiṣu /
khacitaṃ vajraratnais tu sūtrayed bāhyamaṇḍalam // 231
tasyābhyantarataś cakram aṣṭamaṇḍalakopamam /
ardhena bāhyacakrasya samantāt parimaṇḍalam // 232
cakrastambhādyaracitaṃ vajrāvalyāvṛtaṃ śubham /
vibhajec ca tato dvāraṃ hrīḥkārakrodhadṛṣṭitaḥ // 233
cakrāṣṭabhāgikaṃ dvāraṃ vedikārahitaṃ matam /
dvārapramāṇā niryūhā devatāpaṭṭikās tathā // 234
dvārārdhā sarvato vedī kapolaḥ pakṣakas tathā /
harārdhahāracandrārkā paṭṭasragdāmapaṭṭikāḥ // 235
rajobhūmis tadardhena mūlasūtrabhuvo bahiḥ /
cakrādyastambhasūtrāṇāṃ bhūmis tulyā rajobhuvā // 236
toraṇaṃ triguṇaṃ dvārāt patākāghaṇṭayānvitam /
saghaṇṭā mārutoddhūṭā patākā bāhyakoṇataḥ // 237
cakrānurūpato 'nyeṣāṃ yathāśobhaṃ prakalpanā /
saṃbuddhajñānakāyatvād vāgmī vajrakule smṛtaḥ // 238
dharmakāyātmasaṃśuddhau cittamaṇḍalam asya tu /
sattvāśayaṃ samāsādya mānādiniyamaḥ kṛtaḥ /
prajñopāyodbhavā siddhir jātyādiniyamena kim // 239
tad ekahastam ārabhya yāvad dhastasahasrakam /
evam āsūtrya tac cakraṃ dīptadṛṣṭyā rajāṃsi tu /
prākkramajñānasaddīptyā samuttejyābhimantrayet // 240
oṃ vajracitra samaya hūm //
dharmadhātur ayaṃ śuddhaḥ sattvadhātupramocakaḥ /
svayaṃ mañjuravo rājā sarvatathāgatālayaḥ // 241
sarvadoṣavinirmuktaś cakrābhyantarasaṃsthitaḥ /
aiśānīṃ diśam āśritya gurur vāmena muṣṭinā // 242
śvetaṃ pītaṃ tathā raktaṃ haritaṃ kṛṣṇam eva ca /
samapradakṣiṇācchinnāvakrāṃ rekhāṃ prapātayet // 243
samāṃ ca pātayed rekhāṃ dvāraviṃśatibhāgikām /
sthūlapāte bhaved vyādhiḥ kṛśayā dhananāśanam //244
vidveṣo vakrayā mṛtyuś chinnayā guruśiṣyayoḥ /
apradakṣiṇapāte tu rajasāṃ kīlanaṃ bhavet // 245
śvetavajramayī sūcī sauvarṇālambanāparā /
padmarāgamayī sūcī tathā marakatāparā // 246
kṛṣṇābhyantarato jñeyā eṣa raṅgakramo 'sya tu /
pūrveṇa tu mahāśvetaṃ dakṣiṇe pītasaṃyutam // 247
lohitaṃ paścimabhāgaṃ mañjiṣṭhottarasaṃyutam /
madhyato bhūmibhāgaṃ tu indranīlaprabhāsvaram // 248
prajñopāyātmako nityaṃ saṃlikhet susamāhitaḥ /
yavamātrāntarā rekhā pātanīya parasparam // 249
kuṇḍalāmṛtavajreṇa sarvaduṣṭān pramardayan /
mahāmudrāsya damṣṭroktā duṣṭaśatruś ca mantrarāḍ // 250
namaḥ samantakāyavākcittavajrāṇāṃ namo vajrakrodhāya mahādaṃṣṭrotkaṭabhairavāya asimuṣalaparśupāśahastāya
oṃ amṛtakuṇḍali kha 2 khāhi 2 tiṣṭha 2 bandha 2 hana 2 daha 2 garja 2 visphoṭaya
2 sarvavighnavināyakān mahāgaṇapatijīvitāntakarāya hūṃ phaṭ //
evaṃ maṇḍalam ālikhya candrasūryakṛtāsanam /
madhye khaḍgaṃ likhet syāmaṃ suviśuddhādibhāsvaram // 251
pūrveṇāṣṭārasaccakram ādarśādisamujjvalam /
savye ratnaṃ harītābhaṃ navāṃśaṃ samatonnatam // 252
paścime 'ṣṭadalaṃ padmaṃ pratyavekṣādiraktakam /
uttare tu satkhaḍgaṃ kṛtyādipratimaṇḍitam // 253
upāyair netram āgneyyāṃ nairṛtyāṃ vajram arthanāt /
vāyavyāṃ vikaṭāsyaṃ tu balāt padmaṃ sakandakam // 254
aiśānyām utpalaṃ jñānāt pītaṃ nīlābhaśobhanam /
āgneyādicatuṣkoṇe pūrvadvāradvipārśvayoḥ // 255
darpaṇaṃ ca tathā vīṇāṃ gandhaśaṅkharaśāyanam /
vastraṃ dharmodayaṃ caiva dānaśīlādiśodhitam // 256
śraddhādimudgaraṃ daṇḍaṃ padmaṃ vajraṃ caturthakam /
dvāreṣu sarvathā jñātvā sphuṭaṃ dhyātvā svacakrakam // 257
prāgvat prajñāṅgasaṃyogād buddhān svāntar niveśya ca /
saccittena viyad vyāpya cakrapārśvakṛtāspadān // 258
taiḥ samāyātavighnāṃs tān samutsāryābhirakṣya ca /
yamāryādibhir ākṛṣyāveśya baddhvā vaśaṃ nayet // 259
cakṣuḥkāyādy adhiṣṭhāyārghābhiṣekābhipūjanam /
kṛtvā stutvātha saṃprīṇya japtvā vibhāvya toṣayet // 260
prāgvat satpadmabhāṇḍe tu kṛtvā jñānāmṛtāmṛtam /
dikpālān svasvayogasthān prapūjya maṇḍalaṃ viśet // 261
trailokyavijayo bhūtvā yathāptyābharaṇāmbaraḥ /
kṛtapradakṣiṇaś cakraṃ natvā homena pūrayet // 262
caturaṅgulam ātyajya tanmānābjapraphullayā /
vedyā hastārdhahastādhaś cakravat sārvakarmikam // 263
dairghād ucchrayataḥ khaḍgaṃ aṣṭaikāṅgulamānakam /
kuṇḍamadhye likhec cakraratnābjakhaḍgamadhyagam // 264
bahirveṣṭitavajrālīṃ yogī pūrvamukhasthitaḥ /
japtvā sarvakṛtārakṣya vāme 'rghādy anyad anyat // 265
nyasyopakaraṇaṃ prokṣya mañjuvajrātmayogavān /
kṣīravṛkṣendhanādīptam agniṃ tryakṣararecitam // 266
prajvālya vyañjanāghātaiḥ kuśān dadyāt pradakṣiṇam /
ādyajahṛtsaratryaśrābjasthaṃ rūṃbījasaṃbhavam // 267
dhyātvā pītaṃ trivaktraṃ tu pīnaṃ prajñāngasaṅginam /
kuṇḍikābhayadaṇḍākṣamālākaram ihānalam // 268
āvāhya jñānasadvahniṃ prāgvat tritattvaṭakkinā /
abhyukṣaṇādikaṃ tasya kṛtvāsananiveśanam// 269
sruksruve hastadaṇḍādho vajraratne tadūrdhvataḥ /
caturasrāṅgulā pātrī dvyaṅgulakhātavajradhā // 270
caturaṅgulavajrāntar ante padmadalākṛtiḥ /
antar vajrāṅgulaṃ khātaṃ dvyaṅgulābjadalaṃ sruvam // 271
dhyātvā svadaivataṃ bījaṃ pradīptaṃ sruksruvānane /
dadyāt pūrṇāhutiṃ tasmai rephaṃ vinyasya tanmukhe // 272
juhvīta samidho dhanyāḥ samiddhe 'gnau ghṛtaṃ tilān /
dūrvākhaṇdaṃ tu dadhyannaṃ kuśān vidhikramād ataḥ // 273
tathatājñānasadvahner hṛccandre maṃ-bhavādhipam /
saccakraṃ juhuyād dhyātvā bāhyapūjādi pūrvakam // 274
oṃ agnaye svāhā // ghṛtasya //
oṃ sarvapāpadahanavajrāya sarvapāpaṃ daha svāhā // tilānām //
oṃ vajrāyuṣe svāhā // dūrvāyāḥ //
oṃ vajrapuṣṭaye svāhā //
akhaṇḍataṇḍulānām //
oṃ sarvasampade svāhā //
dadhyannasya //
oṃ apratihatavajrāya svāhā // kuśānām //
puṣṭiśāntivaśākarṣe dveṣoccāṭābhicāruke //
oṃ svāhā hoḥ jaḥ huṃ hūṃ phaṭ mantrānte cāpi codanā //275
hṛtsattvāt svādhipāt sarvāḥ prīṇyante devatā iti /
dhyāyaṃś candrādikair anyair dravyaiḥ saṃtarpya pūrvavat // 276
hṛccandracakrasajjihvam ante pūrṇāhutiṃ tathā /
abhyukṣya camanārghaṃ dattvāpūjya stutvā visarjayet // 277
śeṣaṃ havyaṃ svayogātmā vahnau hutvātha taṃ tathā /
visarjya prāgvidhānena cakram āpūjya saṃviśet // 278
śiṣyapraveśavidhinā praviśyādau svayaṃ kṛtī /
niṣpādya sekaparyantaṃ prāpyānujñāṃ kulādhipāt // 279
mahārāgodbhavaṃ tattvaṃ cakraṃ ca pratibimbavat /
pure śiṣyapraveśārthaṃ tattvaṃ satyaṃ ca śrāvayet // 280
ākāśotpādacihnatvād anādinidhanaḥ paraḥ /
mahāvajramayaḥ sattvo mañjuvajrādya siddha me // 281
sarvottamamahāsiddhi māhaiśvaryādhidaivata /
sarvavajradharo rājā siddha me paramākṣara // 282
nirdoṣaḥ śāśvataś cāsi sarvarāgānurāgaṇa /
tattvena siddha me bhagavan mahārāgo mahārata // 283
atyantaśuddha sarvāgra ādimuktas tathāgataḥ /
samantabhadra sarvātmā bodhisattva prasiddha me // 284
sarvottamamahāsiddhi māhaiśvaryāgramudrayā /
siddha vajra mahotkarṣāt vajragarvāpate mama // 285
sarvasattvamanovyāpī sarvasattvahṛdīsthitaḥ /
sarvasattvapitā caiva kāmo 'gryaḥ samayāgriṇāṃ // 286
yena satyena sajjñānaṃ prajñopāyātmamaṇḍalaṃ /
tena satyena me nātha kāmāṃs tvaṃ paripūraya // 287
pratibimbasamā dharmā acchāḥ śuddhā hy anāvilāḥ /
agrāhyā anabhilāpyāś ca hetukarmasamudbhavāḥ // 288
tathatātattvaniryātā iti satyena maṇḍale /
pratibimbaṃ sphuṭaṃ śiṣyāḥ sarve paśyantv akalmaṣāḥ // 289
sāmānyasaṃvaraṃ śiṣyaṃ prāgvat kāyādibhāsvaraṃ /
jamanīkāntaraṃ prokta sarvakṛtkalaśāmbhasā // 290
raktāmbaraṃ tadāsyaṃ ca pṛcchet kas tvam iti priya /
śiṣyeṇāpi tato vācyaṃ subhago 'ham iti priya // 291
saṃpūjya srakkaraṃ dvāri tathaivādattadakṣiṇam /
yogacittaṃ samutpādya hṛdi vajraṃ hṛdā nyaset // 292
mantraḥ //
oṃ sarvayogacittam utpādayāmi surate samayas tvaṃ hoḥ sidhya vajra yathāsukhaṃ /
adya tvaṃ sarvatathāgatādhiṣṭhito bhaviṣyasi /
na ca tvayedam sarvatathāgataparamarahasyam amaṇḍalapraviṣṭāya vaktavyaṃ na cāśraddhātavyam iti vācyaṃ //
yamāryādisvasanmantraiḥ samākṛṣya praveśya ca /
pañcākṣarair athāpy evaṃ vācyaṃ satsaṃvaragrahe // 293
adya tvaṃ sarvatathāgatakule praviṣṭaḥ /
tad ahaṃ te vajrajñānam utpādayāmi yena jñānena tvaṃ sarvatathāgatasiddhīr api prāpsyasi kim utānyāḥ siddhīḥ /
na ca tvayādṛṣṭamaṇḍalasya purato vaktavyaṃ /
mā te samayo vyathed iti tad dhṛdi vajram āsthāpya /
oṃ vajrasattvaḥ svayaṃ te 'dya hṛdaye samavasthitaḥ /
nirbhidya tatkṣaṇaṃ yāyād yadi brūyā imaṃ nayam / 294
padmasthaṃ tryakṣarojjvalaṃ pāyayed amṛtaṃ pañca //
idaṃ te nārakaṃ vāri samayātikramād dahet /
samayarakṣaṇāt siddhiḥ piba vajrāmṛtodakam // 295
oṃ vajrodaka ṭhaḥ //
dṛḍhapratijñam idaṃ vadet //
 adya prabhṛti tavāhaṃ vajrapāṇir yad ahaṃ brūyām idaṃ kuru tat tvayā kartavyaṃ na cāham avamantavyo mā te viṣamāparihāreṇa kālakriyāṃ kṛtvā  #
narakapatanaṃ syāt / 
brūyād brūhi tataḥ śiṣyān
sarvatathāgatāś cādhitiṣṭhantām vajrasattvo me āviśatu /
vācayitvā ca tad dhṛdi /
vajrāṅkakoṇamāhendre hūṃ dhyāyāt pīta-laṃ-bhave /
vāruṇaṃ vaṃ-bhavaṃ śuklaṃ ghaṭāṅkaṃ parimaṇḍalam // 296
nīladhvajāṅkadhanvābhaṃ vāyavyaṃ yaṃ-bhavaṃ calam /
kāye vāci tayor haḥ āḥ pādādho jhaiḥ samujjvalaṃ // 297
vāyavye raṃ-bhava tryasreṇoddīpya śiṣyam āviśet // 298
āveśaya stobhaya ra ra ra ra cālaya 2 hūṃ haḥ āḥ jhaiḥ //
jihvāyāṃ raktam āḥ-kāraṃ dhyātvāviṣṭaṃ punar vadet /
rāgavajraṃ tam ābhujya brūhi vajra śubhāśubham // 299
tam āveśaṃ dṛdhīkurvan tiṣṭha vajreti taṃ lapet /
prakṣepayet srajaṃ cakre
pratīccha vajra hoḥ //
tāṃ śirasi bandhayet // 300
pratighṛhṇa tvam imaṃ sattvaṃ mahābala //
cihne cihnasamīpe vā srakprapannāprapannayoḥ /
pated rucyāpi tadyogaṃ dadyād bhavyatayātha vā // 301
sajvālaṃ praṇavaṃ netre dhyatvā /
oṃ vajrasattva svayaṃ te 'dya cakṣūdghāṭanatatparaḥ /
udghāṭayati sarvākṣo vajracakṣur anuttaram // 302
dhyātvā cakraṃ pradarśayet /
cakrādhipaṃ samārabhya yāvad amṛtakuṇḍalim /
secayed ambunā mūrdhni vajrābhisiñca vāgbruvan // 303
secayen maulinā prāgvad dattvā cādhipadaivataṃ /
hṛdi saṃgrāhya tad vajraṃ vajreṇāpy abhiṣecayet // 304
adyābhiṣiktas tvam asi buddhair vajrābhiṣekataḥ /
idaṃ tat sarvabuddhatvaṃ gṛhṇa vajraṃ susiddhaye // 305
āliṅgya vajraghaṇṭābhyāṃ svādhipāt /
oṃ vajrādhipati tvām abhiṣiñcāmi tiṣṭha vajra samayas tvaṃ //
mūrdhni nāmataḥ //
oṃ vajrasattva tvām abhiṣiñcāmi vajranāmābhiṣekataḥ //
he amukavajra //
yad yad bhāti svasarvasvaṃ mukhyaṃ tan mañjurāṭ svayaṃ /
dharmāḥ śuddhāḥ prakṛtyā yad buddhajñānacayaḥ sa hi // 306
svasyaiva cakravartitve śrīdhvanir nāmna āditaḥ /
sarve sarvādhipatyāt tu vajrāntā he-niyojitāḥ // 307
abdhātuśuddhir akṣobhyo makuṭaḥ samatātmakaḥ /
vajraṃ satpratyavekṣātmādhipaḥ kṛtyakaro 'rthadaḥ // 308
jñānaṃ vidyātra vajraṃ syād dhātur gotraṃ vaśī hy ataḥ /
vratavyākaraṇāśvāsā vidyāseke 'pi nāmny mī // 309
idaṃ tat sarvabuddhatvaṃ vajrasattvakare sthitam /
tvayāpi hi sadā dhāryaṃ vajrpāṇidṛḍhavratam // 310
oṃ sarvatathāgatasiddhivajrasamaye tiṣṭha eṣa tvāṃ dhārayāmi hīḥ hi hi hi hi hūṃ //
sarvān vajravrataṃ dattvā vajraṃ tattvena grāhayet /
anādinidhanaḥ sattvo vajrasattvo mahārataḥ /
samantabhadra sarvātmā vajragarvāpatiḥ patiḥ / 311
ghaṇṭāṃ tattvena saṃgrāhya
iyaṃ sā sarvabuddhānāṃ prajñāghoṣānugā smṛtā /
tvayāpi hi sadā dhāryā bodhir agrā jinair matā / 312
tāṃ taddharmeṇa vādayet // 313
svabhāvaśuddho hi bhavaḥ svabhāvair vibhavīkṛtaḥ /
svabhāvaśuddhaiḥ satsattvaiḥ kriyate paramo bhavaḥ // 314
adhiṣṭhāya mahāmudrāṃ hṛdbhiḥ sevādikīrtitaiḥ /
samayaiḥ kāmarūpādyair japen mantram avyaṅgataḥ // 315
svasaṃvedyasvabhāvais taiḥ sarvadiktryadhvasaṃsthitaiḥ /
svādhidaivatayogena svaṃ parāṃś caiva pūjayet // 316
duṣkarair niyamais tair yat sevyamānair na siddhayaḥ /
sidhyante 'ntardhyabhijñākhacārivākcittakāyajāḥ // 317
tasmād buddhāś ca satsattvā mantracaryāgracāriṇaḥ /
prāptā dharmākṣaraṃ śreṣṭhaṃ sarvakāmopasevanaiḥ // 318
sevayan kāmaguṇān pañca sukhaduḥkhobhayātmakān /
jñānārthī rāgiṇāṃ yogāt sādhayet sarvam eva hi // 319
kāyavākcittasaṃsiddher yāś cānyā hīnajāḥ smṛtāḥ /
sidhyante mantrajāpāt tu kāyavākcittabhāvanaiḥ // 320
yaduktaṃ
vajraṃ tattvena saṃgṛhya ghaṇṭāṃ dharmeṇa vādya ca /
samayena mahāmudrām adhiṣṭhāya hṛdā japed iti // 321
tat pratyuktam //
gṛhītasamvaraṃ śiṣyaṃ tathaivādattadakṣiṇam /
yācayed abhiṣekāya praṇamyaivaṃ tu gāthayā // 322
bodhivajreṇa buddhānāṃ yathā datto mahāmahaḥ /
mamāpi trāṇanārthāya khavajrādya dadāhi me // 323
praveśadvārapīṭhasthāṣṭadalābjeṣṭayoginam /
sarvadiktryadhvakhavyāpibuddhacakraiḥ svahṛdbhavaiḥ // 324
vādyagandhādyupetais taiḥ prāgvad vidyābhiṣekiṇam /
mahāvajrābhiṣekeṇa secayed iti gāthayā // 325
abhiṣekaṃ mahāvajraṃ traidhātukanamaskṛtam /
dadāmi sarvabuddhānāṃ triguhyālayasaṃbhavam // 326
dattvāvivartyasaṃsekaṃ cakratattvaṃ tu darśayet /
caturasram avaiṣamyād buddhābuddhasamatvataḥ // 327
kāyavākcittadharmāṇāṃ nānaikatvādyayogataḥ /
tatsmṛtis tatra yā śraddhā prāgdvāraṃ bodhaye matam // 328
bhūtabhāviviparyāsahānyanutpattaye tataḥ /
abhūtotpannatathyasya cotpattisthitaye punaḥ // 329
arvāgdvāraṃ caturvīryaṃ chandotsāhasthitir matiḥ /
paścimaṃ ṛddhipādās tu dvāraṃ tatsmṛtir atra tu // 330
śraddhāvīryasmṛtidhyānaprajñendriyabalātulam /
samādhir uttaraṃ tv evaṃ caturdvāraṃ smṛtīndriyaiḥ // 331
prathamādicaturdhyānaiś catustoraṇavad bhavet /
śūraṅgamakhagañjādisamādhir vedikāḥ smṛtāḥ // 332
vedyāṃ pūjākaravyagragranthādidhāriṇīcayaḥ /
yac citrābharaṇaṃ tasmāt sarvāśāparipūraṇam // 333
vinayoddhūtasaddharmanavāṅgaravasarvagam /
mārutoddhūtaviśvāgrapatākāghaṇṭanāditam // 334
jñāneṣv ādarśabodhyaṅgaiḥ sarvadikṣu prabhāsvaraiḥ /
hārārdhahāracandrārkādarśasrakcāmarojjvalam // 335
cakraratnādisatstambhair vimokṣāṣtakaśodhitaiḥ /
tasyābhyantarataś cakram aṣtamaṇḍalakopamam // 336
sarvadiktryadhvasambuddhavajrayānapravartanāt /
vajrasūtraparikṣiptaṃ samantāt parimaṇḍalam // 337
raṅgāṇi pañcasaṃbuddhās tajjñānaiḥ sattvarañjanāt /
indriyārthādisaṃśuddhyā svalakṣaṇavivekataḥ // 338
prāg yaj jñānāmṛtaṃ pītaṃ vajriṇāṃ kalaśaṃ tu tat /
saṃbhārapūriniṣyandaḥ pūrṇakumbhaḥ kṛpārdrataḥ // 339
puṣpadhūpamahādīpagandhākhyaṃ yac ca maṇḍale /
bodhyaṅgasumanohlādidharmolkā yaśasāṃ cayaḥ // 340
dharmāhāras tu naivedyaṃ hrīr apatrāpyasaṃvaraṃ /
sugītanṛtyavāditramahāsukhavivardhanam // 341
puraṃ mokṣapuratvāc ca maṇḍalaṃ sārasaṃgrahāt /
cakratattvaṃ samādarśya devatātattvam ādiśet // 342
śraddhāvīryasmṛtidhyānaśuddhyā saddvārirūpakam /
kāyādau yogadhṛk cittaṃ prajñāśuddhyā sunirmalam // 343
dānādiṣaḍbahiḥśuddhyā rūpavajrādibhāvadhṛk /
bhūpāyādyanimittatvāl locanādisvabhāvakam // 344
arthasattvātmasaṃkalpapravṛttijñānaśuddhitaḥ /
ādarśādikṣayajñānaṃ sarvabuddhasvarūpakam // 345
jñānānutpādayogena cakreśākārabhāsvaram /
rūpādibhramasaṃśuddhyā skandhāyatanadhātukam // 346
mātsaryādiparāvṛtteḥ paramābhūṣu susthiraṃ /
svavipakṣaparāvṛttyā balādyavikalāmalam // 347
avikalpāt tu gāmbhīryam audāryaṃ svaparodayāt /
gāmbhīryaudāryataś cetaḥ prajñopāyātmakaṃ matam // 348
pratyātmavedyadharmatvād bhedābhedādyasaṃsthitam /
evaṃ prapañcite bhrāntiphalāḥ pāramītādayaḥ // 349
samayāgryā tato yogaṃ rūpābdaguṇayuktayā /
kṛtvācāryo 'tra saṃviśya jñānāveśaṃ prakalpayet // 350
vajreṇa padmam āsphoṭya buddhān svāntar niveśya ca /
sthirīkṛtya ca padmasthān prāpyānujñāṃ kulādhipāt // 351
svanāmoccārya vajrātmā spharayec cakrayogataḥ /
vajrābjadhvanibhir buddhān ānīya cakrapārśvataḥ // 352
vighnān utsārya saṃrakṣya dattvārghaṃ pratipūjya ca /
saṃstutya dvāribhir dvārakarma kṛtvātra sādhayet // 353
cakṣuḥkāyādyadhiṣṭhānasekapūjādikalpite /
vijñāpayet sarvasattvārthaṃ kurudhvaṃ sarvasiddhaye // 354
cakraṃ saṃlikhya samyak prāk pratiṣṭhāyāṃ tv ayaṃ vidhiḥ /
pratimāpustakādīnāṃ pauruṣāntas tu sekataḥ // 355
sakalārghavitānādi rakṣāhomādi yat smṛtam /
tripañcākṣarasanmantrair mantrair vā prāk samuddhṛtaiḥ // 356
kārayitvā bahiḥ snānaṃ cakravartīva tat svayam /
uttamaṃ tattvam etad dhi prajñopāyātmakaṃ tu yat // 357
jalamaulī tu niṣyandaḥ pāko vajrādhipāḥvakāḥ /
saṃbuddhaiḥ pauruṣaḥ seko vaimalyo guhyayogataḥ // 358
tato rūpādisampannāṃ svabhyastacakrayoginīm /
samayasaṃvarasthāṃ tāṃ cakre mudrām adhiṣṭhya ca // 359
munīndravṛndaṃ vajrāntaḥ samāveśya ca satsukham /
prapīḍyānāmajyeṣṭhābhyāṃ śiṣyavaktre prapātayet // 360
śiṣyo dṛḍhamatiḥ sarvaṃ pibet vairocanātmanā /
sa bhaved viśvavad viśvo 'trāho sukheti vāg bruvan // 361
prajñāsaṃparkataḥ śrīmān tattvaṃ samupalakṣayet /
iyaṃ te dhāraṇī ramyā sevyā buddhaiḥ prakalpitā // 362
cakrakramaprayogeṇa samāsvādaya satsukham /
vajraparyaṅkataś cittaṃ maṇyantargatam īkṣayan // 363
maṇḍalaṃ devatātattvam ācāryaparikarma ca /
saṃkathya guhyaprajñābhyāṃ siktvā tattvaṃ samuddiśet // 364
yad āha //
na tathā bodhicaryādyair anyair vāpi na yaiḥ śubhaiḥ /
prāpyante sarvabuddhādyā yathābhiṣekād ito nayāt // 365
samayaṃ rakṣayed bhartuḥ saṃvaraṃ pālayet sadā /
pañcamāṃsāmṛtaṃ bhakṣyaṃ rakṣo 'nyaḥ samayo 'py ataḥ // 366
ratnaghnaghātasarvastrīparasvādānaṃ vāṅ mṛṣā /
etad dhi vidhivat rakṣyaṃ yogatantre ca yat smṛtam // 367
tatas tathāgato bhūtvā vyākuryād udgatayānayā /
hṛnmuṣṭicīvarā vāmā dakṣiṇā tu varapradā // 368
oṃ esāhaṃ vyākaromi tvāṃ vajrasattvas tathāgataḥ /
bhavadurgatitoddhṛtya atyantabhavasiddhaye // 369
he vajranāma tathāgata siddhaye bhūr bhūvaḥ svaḥ //
vyākriyate 'nayā yas tu mantrī sarvajagatpatiḥ /
bodhāv anuttarāyāṃ hi vyākuryāt sugatair api // 370
yathā yathā hi vinayaṃ sattvā yānti svabhāvataḥ /
tathā tathā hi sattvārtham kuryād rāgādibhiḥ śuciḥ // 371
pratidinaṃ catuḥsandhyaṃ samādhitrayayogavān /
bhūtvā sādhaya saṃsiddhiṃ sāmānyetarabhāvanīm // 372
antardhir dhātusāhasre dvisāhasreṣv abhijñakaḥ /
vidyādharas trisāhasre vajrī sarvajagatpatiḥ // 373
śāntipuṣṭyādi yat karma tadanyad vā yad īpsitam /
cakrānurāgayogena sādhayan sidhyate laghu // 374
tad uktam //
vajrādhipatayaḥ sarve rāgatattvārthacintakāḥ /
kurvanti rāgajāṃ bodhiṃ sarvasattvahitaiṣiniīṃ // 375
ato bodhyarthiko mantrī kāyavākcittaceṣṭitam /
karma kuryād vidhānena sarvaṃ tad bodhaye matam // 376
yathā praviṣṭaśiṣyebhyo 'nuśaṃsārthibhya ity api /
samāśvāsāṃ trisamayam ato dadyād vidhānataḥ // 377
dṛṣṭvā praviṣṭvā paramaṃ rahasyottamamaṇḍalam /
sarvapāpair vinirmuktā bhavanto 'dyaiva susthitāḥ // 378
na bhūyo maraṇaṃ vo 'sti yānād asmān mahāsukhāt /
adhṛṣyāś cāpy abaddhāś ca ramadhvam akutobhayāḥ // 379
nivṛttaṃ bhavaduḥkhaṃ vo 'tyantabhavaśuddhaye /
saṃbhūtāḥ śāsinām agrā atyantabhavasiddhaye // 380
ayaṃ vaḥ satataṃ rakṣyaḥ siddhaḥ samayasaṃvaraḥ /
sarvabuddhaiḥ samaṃ proktā ājñā paramaśāśvatī // 381
bodhicittaṃ na vai tyājyaṃ yad vajram iti mudrayā /
yasyotpādanamātreṇa buddha eva na saṃśayaḥ // 382
saddharmo na pratikṣepyo na ca tyājyaḥ kadācana /
ajñānād vātha mohād vā na vai vivṛṇuyāt sa tu // 383
svam ātmānaṃ parityājya tapobhir na ca pīḍayet /
yathāsukhaṃ sukhaṃ dhāryaṃ saṃbuddho 'yam anāgataḥ // 384
vajraṃ ghaṇṭā ca mudrā ca na vai tyājyā kadācana /
acāryo nāvamantavyaḥ sarvabuddhasamo hy asau // 385
yo vāvamanyetācāryaṃ sarvabuddhasamaṃ gurum /
sarvabuddhāpamānena sa nityaṃ duḥkhaṃ āpnuyāt // 386
jvarair garair viṣair rogair ḍākinyupadravair grahaiḥ /
vighnair vināyakair ghorair mārito narakaṃ vrajet // 387
tasmāt sarvaprayatnena vajrācāryaṃ mahāgurum /
pracchannavarakalyāṇaṃ nāvamanyet kadācana // 388
anurūpaṃ ca te deyaṃ gurubhaktaṃ sadakṣiṇam /
tato jvarādayas tāpā na bhūyaḥ prabhavanti hi // 389
nityaṃ svasamayaḥ sādhyo nityaṃ pūjyās tathāgatāḥ /
nityaṃ ca gurave deyaṃ sarvabuddhasamo hy asau // 390
taddānāt puṇyasaṃbhāraḥ saṃbhārād bodhir uttamā /286
datte 'smai sarvabuddhebhyo dattaṃ bhavati śāśvatam // 391
adya vaḥ saphalaṃ janma yad asmin supratiṣṭhitāḥ /
samāḥ samayadevānāṃ bhavitā stha na saṃśayaḥ // 392
adyābhiṣiktā āyuṣmantaḥ sarvabuddhaiḥ savajribhiḥ /
traidhātukamahārājyaṃ rājādhipatayaḥ sthirāḥ / 393
adya mārān vinirjitya praviṣṭāḥ paramaṃ puram /
prāptam adyaiva buddhatvaṃ bhavadbhir nātra saṃśayaḥ // 394
iti kuruta manaḥ prasādavajraṃ svasamayam akṣayasaukhadaṃ bhajadhvam /
jagati laghu sukhe 'dya vajrasattvapratisamaśāśvatatām gatā bhavantaḥ // 395
praṇipatya guroḥ padau śiṣyāḥ sadbhaktivatsalāḥ /
brūyur evaṃ kariṣyāmo yathājñāpayase vibho // 396
saty eva saṃbhave teṣāṃ pratyekaṃ vāmapāṇinā /
savyāṅguṣṭhakam āgṛhya śāntiṃ kuryād vidhānataḥ // 397
trisaptāhutim ekāṃ vā rājño vā bhūpater atha /
dikpālasvātmaśāntau ca hutvā yāceta dakṣiṇām // 398
sarvasattvārthakarttavye śrutādau vā prati prati /
bhūgajādisuvarṇādau svasiddhau vā sahāyatām // 399
saṃgṛhya yat tad utsṛṣṭaṃ saṃtoṣya dattadakṣiṇān /
sarvāhāravihārais taiḥ svaparaiś cakram arcayet // 400
saṃgṛhya yogyasacchiṣyān vicitraparamāyubhiḥ /
saṃtarpya copasaṃhṛtya muḥ-kārāntaiś ca tryakṣaraiḥ // 401
ākāretyādimantreṇa śūnyaṃ tac cakram uttamam /
dattvārthine rajaḥ stokaṃ mahat toye rajaḥ sṛjet // 402
garttāpūre pratiṣṭhāyāṃ home cakre ca yad dhanam /
ācāryasyaiva tat sarvam ity āha varavajradhṛk // 403
ityādikarmikasyāyam uktaś cakravidhiḥ sphuṭaḥ /
jñānāveśasulabdhasya tv āveśenaiva kathyate // 404
dvādaśābde samāveśya saṃpūjya bālabālike /
tābhyāṃ yad racayec cakraṃ cittavākkāyikaṃ matam // 405
citte tv akṣobhyamāmakyor ādeśaḥ samudāhṛtaḥ /
pāṇḍarāmitayor vāci kāye śāśvatalocane // 406
cittavākkāyasaṃstobhād racanāt tv iyam adbhutā /
cittastobhāt parijñānaṃ vākstobhān mantrabhāṣaṇam // 407
kāyastobhāc ca khesthānaṃ stobhāveśe vidhis tv ayam /
ācāryaśiṣyaseko 'tra prāṅnyāyenaiva saṃsthitaḥ // 408
prāptajñānavaśīkuryāc cetasaiva tricakrakam /
tadadhiṣṭhānataś cakraṃ dṛśyate svaparair yataḥ // 409
praveśo 'trābhyanujñataḥ spaṣṭasvapnavad iṣyate /
yatas tenottamo jñeyaś cittamūrtidṛḍhatvataḥ // 410
triyogānām api prāgvad vidhir vākkāyacakrayoḥ /
tatsthāne 'kṣobhyacihnaṃ syād vākkāyaguhyaśuddhaye // 411
jñānādikarmisaṃveśisaṃprāptavaśinām api /
cetasaiva vidhiḥ sarvas taddhīno naiva sidhyati // 412
vajrācāryāgraśiṣyāṇāṃ niṣyandādiratātmanām /
manasokto vidhiḥ śreṣṭho vāṅmātreṇātra kiṃ bhavet // 413
vṛttamātrān na buddhatvaṃ śrutamātrāc ca no bhavet /
cintayāpi na yāvac ca bhāvanāto nirucyate // 413
yad āha //
alaṃ bahuvisarpiṇyā kathayā mantravādinām /
cetaḥ sādhyaṃ viśeṣeṇa cittāt saṃbodhisambhavaḥ // 414
yad uktam //
yat phalaṃ bodhicittaṃ tad buddhajñānam anuttaram /
vajrasattvamayaṃ tasya dharmasaṃbhoganirmitam // 415
prākṛtakalpanāvṛtter nānyad duḥkhaṃ bhavātmakam /
sākṣād asya virodhy evaṃ prajñopāyātma [...] 416
