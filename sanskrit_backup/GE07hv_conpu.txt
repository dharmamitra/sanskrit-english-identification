chapter 1, transliterated by Peter Schreiner (ca. 1991)
, revised October 1999. Star-passages 1-22 added March 2002. :h]
nārāyaṇaṃ namaskṛtya naraṃ caiva narottamam /
devīṃ sarasvatīṃ caiva tato jayam udīrayet //
jayati parāśarasūnuḥ satyavatīhṛdayanandano vyāsaḥ /
yasyāsyakamalagalitaṃ vāṅmayam amṛtaṃ jagat pibati /
pitāmahādyaṃ pravadanti ṣaṣṭhaṃ maharṣim akṣayyavibhūtiyuktam /
nārāyaṇasyāṃsajam ekaputraṃ dvaipāyanaṃ vedamahānidhānam /
ādyaṃ puruṣam īśānaṃ puruhūtaṃ puruṣṭutam /
ṛtam ekākṣaraṃ brahma vyaktāvyaktaṃ sanātanam //
asac ca sadasac caiva yad viśvaṃ sadasatparam /
parāvarāṇāṃ sraṣṭāraṃ purāṇaṃ param avyayam /
maṅgalyaṃ maṅgalam viṣṇuṃ vareṇyam anaghaṃ śucim /
namaskṛtya hṛṣīkeśaṃ carācaraguruṃ harim //
naimiṣāraṇye kulapatiḥ śaunakas tu mahāmuniḥ /
sautiṃ papraccha dharmātmā sarvaśāstraviśāradaḥ /
jajñe bahujñaṃ param atyudāraṃ yaṃ dvīpamadhye sutam ātmayogāt /
parāśarāt satyavatī maharṣiṃ tasmai namo 'jñānatamonudāya /
yo gośataṃ kanakaśṛṅgamayaṃ dadāti viprāya vedaviduṣe bahuviśrutāya /
puṇyāṃ ca bhāratakathāṃ śṛṇuyāc ca tadvat tulyaṃ phalaṃ bhavati tasya ca tasya caiva /
śatāśvamedhasya yad atra puṇyaṃ catuḥsahasrasya śatakratoś ca /
bhaved anantaṃ harivaṃśadānāt prakīrtitaṃ vyāsamaharṣiṇā ca /
yad vājapeyena tu rājasūyād dṛṣṭaṃ phalaṃ hastirathena cānyat /
tal labhyate vyāsavacaḥ pramāṇaṃ gītaṃ ca vālmīkimaharṣiṇā ca /
dvaipāyanauṣṭhapuṭaniḥsṛtam aprameyaṃ puṇyaṃ pavitram atha pāpaharaṃ śivaṃ ca /
yo bhārataṃ samadhigacchati vācyamānaṃ kiṃ tasya puṣkarajalair abhiṣecanena /
yo harivaṃśaṃ lekhayati yathāvidhinā mahātapāḥ sapadi /
sa yāti hareḥ padakamalaṃ kamalaṃ madhupo yathā lubdhaḥ /
yaṃ brahma vedāntavido vadanti paraṃ pradhānaṃ puruṣaṃ tathānye /
viśvād gateḥ kāraṇam īśvaraṃ sa tasmai namo vighnavināśanāya /
saṃsāratāraṇaṃ viṣṇuṃ yogidhyeyam anuttamam /
śṛṇoti harivaṃśaṃ yaḥ śraddhayā vaṃśavardhanam /
pratyakṣaraṃ bhavet teṣāṃ kapilādānajaṃ phalam /
yo dadāti harivaṃśapustakaṃ brāhmaṇāya viduṣe sadakṣiṇam /
so 'śvamedhaphalabhāg bhaven naraḥ satyam eva kathitaṃ maharṣiṇā /
cakraṃ yasya bhujāgrahastalalitaṃ vidyutprabhaṃ rājate śaṅkho yasya virājate karatale saṃpūrṇacandraprabhaḥ /
mālā yasya sacampakā satilakā sāśokanīlotpalā sa tvāṃ pātu ṣadardhavikramagatis trilokyanātho hariḥ /
yo 'vidyādyair aśeṣair manasi vinihitaiḥ kleśasaṃjñais tridoṣair aspṛṣṭo nirguṇatvāt paramagururajaḥkarmabhis tatphalair vā /
sarvajñatvādiyukto niratiśayasukhaprāptihetur yatīnāṃ so 'nādir vāsudevaḥ śamayatu duritaṃ sarvajanmārjitaṃ vaḥ /
jitaṃ te puṇḍarīkākṣa namas te viśvabhāvana /
namas te 'stu hṛṣīkeśa mahāpuruṣapūrvaja /
śuklāmbaradharaṃ viṣṇuṃ śaśivarṇaṃ caturbhujam /
prasannavadanaṃ dhyāyet sarvavighnopaśāntaye /
vāgīśādyāḥ sumanasaḥ sarvārthānām upakrame /
yaṃ natvā kṛtakṛtyāḥ syus taṃ namāmi gajānanam /
indirākucapāṭīra+ +paṅkasaṃkalitodaraḥ /
dadyād amandam ānandam acirān no nṛkesarī /
kālindījalakallola+ +kolāhalakutūhalī /
asatkīrtanakāntāra+ +parivartanapāṃsulām /
vācaṃ śaurikathālāpa+ +gaṅgayaiva punīmahe /
indīvarakaḷaśyāmaṃ indirānandakandaḷam /
vandārujanamandāraṃ vande 'haṃ yadunandanam /
vyāsaṃ vasiṣṭhanaptāraṃ śakteḥ putram akalmaṣam /
parāśarātmajaṃ vande śukatātaṃ taponidhim /
vyāsāya viṣṇurūpāya vyāsarūpāya viṣṇave /
namo vai brahmanidhaye vāsiṣṭhāya namo namaḥ /
śaunaka uvāca
saute sumahadākhyānaṃ bhavatā parikīrtitam /
bhāratānāṃ ca sarveṣāṃ pārthivānāṃ tathaiva ca //
devānāṃ dānavānāṃ ca gandharvoragarakṣasām /
daityānām atha siddhānāṃ guhyakānāṃ tathaiva ca //
atyadbhutāni karmāṇi vikramā dharmaniścayāḥ /
vicitrāś ca kathāyogā janma cāgryam anuttamam //
kathitaṃ bhavatā puṇyaṃ purāṇaṃ ślakṣṇayā girā /
manaḥkarṇasukhaṃ tan māṃ prīṇāty amṛtasaṃmitam //
tatra janma kurūṇāṃ vai tvayoktaṃ lomaharṣiṇe /
na tu vṛṣṇyandhakānāṃ vai tad bhavān prabravītu me //
sūta uvāca
janamejayena yat pṛṣṭaḥ śiṣyo vyāsasya dhīmataḥ /
dharmavit kathayām āsa kulaṃ teṣāṃ savistaram /
tat te 'haṃ saṃpravakṣyāmi vṛṣṇīnāṃ vaṃśam āditaḥ //
śrutvetihāsaṃ kārtsnyena bharatānāṃ sa bhārataḥ /
janamejayo mahāprājño vaiśaṃpāyanam abravīt //
mahābhāratam ākhyānaṃ bahvarthaṃ bahuvistaram /
kathitaṃ bhavatā vipra vistareṇa mayā śrutam //
tatra śūrāḥ samākhyātā bahavaḥ puruṣarṣabhāḥ /
nāmabhiḥ karmabhiś caiva vṛṣṇyandhakamahārathāḥ //
teṣāṃ karmāvadātāni tvayoktāni dvijottama /
tatra tatra samāsena vistareṇaiva cābhibho //
na ca me tṛptir astīha kīrtyamāne purātane /
ekaś ca me mato rāśir vṛṣṇayaḥ pāṇḍavās tathā //
bhavāṃś ca vaṃśakuśalas teṣāṃ pratyakṣadarśivān /
kathayasva kulaṃ teṣāṃ vistareṇa tapodhana //
yasya yasyānvaye ye ye tāṃs tān icchāmi veditum /
pūrvaṃ kathā samākhyātā vicitrā ca mahīpate /
teṣāṃ pūrvavisṛṣṭiṃ ca vicitrām ā prajāpateḥ //
sarvam etad aśeṣeṇa kathayasva dvijottama /
yena vai śṛṇvatāṃ puṃsām aputratvaṃ praṇaśyati /
evaṃ saṃcodito rājā vyāsaśiṣyo mahāmune /
sūta uvāca
satkṛtya paripṛṣṭas tu sa mahātmā mahātapāḥ /
vistareṇānupūrvyā ca kathayām āsa tāṃ kathām //
vaiśaṃpāyana uvāca
śṛṇu rājan kathāṃ divyāṃ puṇyāṃ pāpapraṇāśinīm /
kathyamānāṃ mayā citrāṃ bahvarthāṃ śrutisaṃmitām //
yaś caināṃ dhārayet tāta śṛṇuyād vāpy abhīkṣṇaśaḥ /
yaś caināṃ dhārayed vipraḥ śrāvayed vā mahātmanām /
svavaṃśadhāraṇaṃ kṛtvā svargaloke mahīyate //
avyaktaṃ kāraṇaṃ yat tan nityaṃ sadasadātmakam /
pradhānaṃ puruṣaṃ tasmān nirmame viśvam īśvaraḥ //
taṃ vai viddhi mahārāja brahmāṇam amitaujasam /
sraṣṭāraṃ sarvabhūtānāṃ nārāyaṇaparāyaṇam //
ahaṃkaras tu mahatas tasmād bhūtāni jajñire /
bhūtabhedāś ca bhūtebhya iti sargaḥ sanātanaḥ //
vistarāvayavaṃ caiva yathāprajñaṃ yathāśrutam /
kīrtyamānaṃ śṛṇu mayā pūrveṣāṃ kīrtivardhanam //
dhanyaṃ yaśasyaṃ śatrughnaṃ svargyam āyurvivardhanam /
kīrtanaṃ sthirakīrtīnāṃ sarveṣāṃ puṇyakarmaṇām //
tasmāt kalyāya te kalyaḥ samagraṃ śucaye śuciḥ /
tasmai hiraṇyagarbhāya puruṣāyeśvarāya ca /
ajāya prathamāyaiva variṣṭhāya prajāpate /
brahmaṇe lokanāthāya gariṣṭhāya svayaṃbhuve /
praṇamya prabhave pūrvaṃ tasmai amitatejase /
ā vṛṣṇivaṃśād vakṣyāmi bhūtasargam anuttamam //
viṣṇuḥ svayaṃbhūr bhagavān sisṛkṣur vividhāḥ prajāḥ /
apa eva sasarjādau tāsu vīryam avāsṛjat //
āpo nārā iti proktā nāmnā pūrvam iti śrutiḥ /
ayanaṃ tasya tāḥ pūrvaṃ tena nārāyaṇaḥ smṛtaḥ //
hiraṇyavarṇam abhavat tad aṇḍam udakeśayam /
tatra jajñe svayaṃ brahmā svayaṃbhūr iti naḥ śrutam //
hiraṇyagarbho bhagavān uṣitvā parivatsaram /
tad aṇḍam akarod dvaidhaṃ divaṃ bhuvam athāpi ca //
tayoḥ śakalyor madhyam ākāśam akarot prabhuḥ /
apsu pāriplavāṃ pṛthvīṃ diśaś ca daśadhā dadhe //
tatra kālaṃ mano vācaṃ kāmaṃ krodham atho ratim /
sasarja sṛṣṭiṃ tadrūpāṃ sraṣṭum icchan prajāpatim //
marīcim atryaṅgirasau pulastyaṃ pulahaṃ kratum /
vasiṣṭhaṃ ca mahātejāḥ so 'sṛjat sapta mānasān //
sapta brahmāṇa ity ete purāṇe niścayaṃ gatāḥ /
nārāyaṇātmakānāṃ vai saptānāṃ brahmajanmanām //
tato 'sṛjat punar brahmā rudraṃ roṣātmasaṃbhavam /
sanatkumāraṃ ca ṛṣiṃ pūrveṣām api pūrvajam //
sapta tv ete prajāyante prajā rudraś ca bhārata /
skandaḥ sanatkumāraś ca tejaḥ saṃkṣipya tiṣṭhataḥ //
teṣāṃ sapta mahāvaṃśā divyā devagaṇānvitāḥ /
kriyāvantaḥ prajāvanto maharṣibhir alaṃkṛtāḥ //
vidyuto 'śanimeghāṃś ca rohitendradhanūṃsi ca /
sanaś ca yogatattvajñaṃ sanakaṃ ca sanandanam /
ete sapta samākhyātā ṛṣayaḥ saṃśitavratāḥ /
yādāṃsi ca sasarjādau parjanyaṃ ca sasarja ha //
ṛco yajūṃṣi sāmāni nirmame yajñasiddhaye /
mukhād devān ajanayat pitṝṃś ceśo 'pi vakṣasaḥ /
prajanāc ca manuṣyān vai jaghanān nirmame 'surān /
sādhyāṃs tair ayajan devān ity evam anuśuśrumaḥ //
uccāvacāni bhūtāni gātrebhyas tasya jajñire /
brahmāṇaṃ hṛdayaṃ bhittvā niścito bhagavān bhṛguḥ //
stanaṃ tu dakṣiṇaṃ bhittvā brahmajena ca vigrahaḥ /
niśrito bhagavān dharmaḥ sarvalokasukhāvahaḥ //
trayas tasya varāḥ putrāḥ sarvabhūtamanoharāḥ /
kāmaḥ śamaś ca harṣaś ca tejasā lokadhāriṇaḥ //
kāmasya tu ratir bhāryā śamasya prītir aṅganā /
nandā bhāryā ca harṣasya trayo lokāḥ pratiṣṭhitāḥ /
āpavasya prajāsargaṃ sṛjato hi prajāpateḥ //
sṛjyamānāḥ prajā naiva vivardhante yadā tadā /
dvidhā kṛtvātmano deham ardhena puruṣo 'bhavat /
ardhena nārī tasyāṃ sa sasṛje vividhāḥ prajāḥ /
divaṃ ca pṛthivīṃ caiva mahimnā vyāpya tiṣṭati //
virājam asṛjad viṣṇuḥ so 'sṛjat puruṣaṃ virāṭ /
puruṣaṃ taṃ manuṃ viddhi tad vai manvantaraṃ smṛtam /
dvitīyam āpavasyaitan manor antaram ucyate //
sa vairājaḥ prajāsargaṃ sasarja puruṣaḥ prabhuḥ /
manuṃ prajāpatiṃ viddhi sasarja prabhur īśvaraḥ /
nārāyaṇavisargaḥ sa prajās tasyāpy ayonijāḥ //
āyuṣmān kīrtimān dhanyaḥ prajāvāṃś ca bhaven naraḥ /
sthiravaṃśaś ca bhavati mṛtaḥ svarge mahīyate /
ādisargaṃ viditvemaṃ yatheṣṭāṃ prāpnuyād gatim //
chapter 2, transliterated by Peter Schreiner; version of February 13, 2002. Not yet proof-read. :h]
vaiśaṃpāyana uvāca
sa sṛṣṭāsu prajāsv evam āpavo vai prajāpatiḥ /
lebhe vai puruṣaḥ patnīṃ śatarūpām ayonijām //
āpavasya mahimnā tu divam āvṛtya tiṣṭhataḥ /
dharmeṇaiva mahārāja śatarūpā vyajāyata //
sā tu varṣāyutaṃ taptvā tapaḥ paramaduścaram /
bhartāraṃ dīptatapasaṃ puruṣaṃ pratyapadyata //
sa vai svāyaṃbhuvas tāta puruṣo manur ucyate /
tasyaikasaptatiyugaṃ manvantaram ihocyate //
vairājāt puruṣād vīraṃ śatarūpā vyajāta /
priyavratottānapādau vīrāt kāmyā vyajāyata //
kāmyā nāma mahābāho kardamasya prajāpateḥ /
sutā sutapasā yuktā mahatī lokadhāriṇī /
kāmyāputrāś ca catvāraḥ samrāṭ kukṣir virāṭ prabhuḥ //
priyavrataṃ samāsādya patiṃ sājanayat sutān /
uttānapādaṃ jagrāha putram atriḥ prajāpatiḥ /
uttānapādāc caturaḥ sūnṛtā suṣuve sutān //
dharmasya kanyā suśroṇī sūnṛtā nāma viśrutā /
utpannā vāci dharmeṇa dhruvasya jananī śubhā //
dhruvaṃ ca kīrtimantaṃ cāpy ayasmantam ayaspatim /
uttānapādo 'janayat sūnṛtāyāṃ prajāpatiḥ //
dhruvo varṣasahasrāṇi trīṇi divyāni bhārata /
tapas tepe mahārāja prārthayan sumahad yaśaḥ //
tasmai brahmā dadau prītaḥ sthānam ātmasamaṃ prabhuḥ /
acalam caiva purataḥ saptarṣīṇāṃ prajāpatiḥ //
tasyābhimānam ṛddhiṃ ca mahimānaṃ nirīkṣya ca /
devāsurāṇām ācāryaḥ ślokam apy uśanā jagau //
aho yasya tapaso vīryam aho śrutam aho vratam /
yam adya purataḥ kṛtvā dhruvaṃ saptarṣayaḥ sthitāḥ //
tasmāc chliṣṭaṃ ca mānyaṃ ca dhruvāc chambur vyajāyata /
śliṣṭer ādhatta succhāyā pañca putrān akalmaṣān /
prācīnagarbhaṃ vṛkatiṃ vṛkalaṃ vṛkatejasam /
patnī prācīnagarbhasya sūnṛtā suṣuve nṛpa /
nāmnodāradhiyaṃ putram indro yaḥ pūrvajanmani //
udāradhīḥ sutaṃ bhadrā+ +janayad vai divaṃjayam /
ripuṃ ripuṃjayaṃ jajñe varāṅgī sā divaṃjayāt /
ripuṃ ripuṃjayaṃ vipraṃ vṛkalam vṛkatejasam //
ripor ādhatta bṛhatī cākṣuṣam sarvatejasam /
ajījanat puṣkariṇyāṃ vairaṇyāṃ cākṣuṣo manum //
prajāpater ātmajāyāṃ vīraṇasya mahātmanaḥ /
manor ajāyanta daśa naḍvalāyāṃ mahaujasaḥ /
kanyāyāṃ bharataśreṣṭha vairājasya prajāpateḥ //
ūruḥ pūruḥ śatadyumnas tapasvī satyavit kaviḥ /
agniṣṭud atirātraś ca sudyumnaś ceti tenava /
abhimanyuś ca daśamo naḍvalāyāṃ mahaujasaḥ //
ūror'janayat putrān ṣaḍāgneyī mahāprabhān /
aṅgaṃ sumanasaṃ svātiṃ kratum āṅgirasaṃ śivam //
aṅgāt sunīthāpatyaṃ vai venam ekaṃ vyajāyata /
apacāreṇa venasya prakopaḥ sumahān abhūt //
prajārtham ṛṣayo 'thāsya mamanthur dakṣiṇaṃ karam /
venasya pāṇau mathite saṃbabhūva mahān ṛṣiḥ //
taṃ dṛṣṭvā munayaḥ prāhur eṣa vai muditāḥ prajāḥ /
kariṣyati mahātejā yaśaś ca prāpsyate mahat //
sa dhanvī kavacī jātas tejasā nirdahann iva /
baddhagodhāṅgulitravān /
prajārakṣākṛtotsāhaḥ /
pṛthur vainyas tadā cemāṃ rarakṣa kṣatrapūrvajaḥ //
rājasūyābhiṣiktānām ādyaḥ sa vasudhādhipaḥ /
tasmāc caiva samutpannau nipuṇau sūtam agadhau //
teneyaṃ gaur mahārāja dugdhā sasyāni bhārata /
prajānāṃ vṛttikāmena devaiḥ sarṣigaṇaiḥ saha //
sarpaiḥ puṇyajanaiś caiva vīrudbhiḥ parvatais tathā //
teṣu teṣu ca pātreṣu duhyamānā vasuṃdharā /
prādād yathepsitaṃ kṣīraṃ tena prāṇān adhāryan //
pṛthuputrau tu dharmajñau jajñāte 'ntardhipālinau /
śikhaṇḍinī havirdhānam antardhānād vyājāyata //
havirdhānāt ṣaḍāgneyī dhiṣaṇājanayat sutān /
prācīnabarhiṣaṃ śukram gayaṃ kṛṣṇaṃ vrajājinau //
prācīnabarhir bhagavān mahān āsīt prajāpatiḥ /
havirdhānān mahārāja yena saṃvardhitāḥ prajāḥ //
prācīnāgrāḥ kuśās tasya pṛthivyāṃ janamejaya /
prācīnabarher abhavan pṛthivītalacāriṇaḥ //
samudratanayāyāṃ tu kṛtadāro 'bhavat prabhuḥ /
mahatas tapasaḥ pāre savarṇāyāṃ mahīpatiḥ //
savarṇādhatta sāmudrī daśa prācīnabarhiṣaḥ /
putrān vai janayām āsa sarvalokābhipūjitān /
sarve pracetasa nāma dhanurvedasya pāragāḥ //
apṛthagdharmacaraṇās te 'tapyanta mahat tapaḥ /
daśa varṣasahasrāṇi samudrasalileśayāḥ //
tapaś caratsu pṛthivīṃ pracetaḥsu mahīruhaḥ /
arakṣyamāṇām āvavrur babhūvātha prajākṣayaḥ //
pratyāhṛtāḥ prajāḥ sarvāś cākṣuṣasyāntare manoḥ /
nāśakan māruto vātuṃ vṛtaṃ kham abhavad drumaiḥ /
daśa varṣasahasrāṇi na śekuś ceṣṭituṃ prajāḥ //
tad upaśrutya tapasā yuktāḥ sarve pracetasaḥ /
prācetasam upastavya tapasaḥ sarvaparvataiḥ /
mukhebhyo vāyum agniṃ ca te 'sṛjañ jātamanyavaḥ //
unmūlān atha vṛkṣāṃs tān kṛtvā vāyur aśoṣayat /
tān agnir adahad ghora evam āsīd drumakṣayaḥ //
drumakṣayam atho buddhvā kiṃcic chiṣṭeṣu śākhiṣu /
upagamyābravīd etān rājā somaḥ pratāpavān //
kopaṃ yacchata rājānaḥ sarve prācīnabarhiṣaḥ /
vṛkṣaśūnyā kṛtā pṛthvī śāmyetām agnimārutau //
ratnabhūtā ca kanyeyaṃ vṛkṣāṇāṃ varavarṇinī /
bhaviṣyaṃ jānatā tāta dhṛtā garbheṇa vai mayā //
māriṣā nāma nāmnaiṣā vṛkṣāṇām iti nirmitā /
bhāryā vo 'stu mahābhāgā somavaṃśavivardhinī //
or of the Pracetasaḥ (with visarga). :k]
yuṣmākaṃ tejaso 'rdhena mama cārdhena tejasaḥ /
asyām utpatsyate vidvān dakṣo nāma prajāpatiḥ //
sa imāṃ dagdhabhūyiṣṭhāṃ yuṣmattejomayena vai /
agnināgnisamo bhūyaḥ prajāḥ saṃvardhayiṣyati //
tataḥ somasya vacanāj jagṛhus te pracetasaḥ /
saṃhṛtya kopaṃ vṛkṣebhyaḥ patnīṃ dharmeṇa māriṣām //
māriṣāyāṃ tatas te vai manasā garbham ādadhuḥ /
daśabhyas tu pracetobhyo māriṣāyāṃ prajāpatiḥ /
dakṣo jajñe mahātejāḥ somasyāṃśena bhārata //
putrān utpādayām āsa somavaṃśavivardhanān /
acarāṃś ca carāṃś caiva dvipado 'tha catuṣpadaḥ //
sa sṛṣṭvā manasā dakṣaḥ palścād asṛjata striyaḥ /
tadā prajāvivṛddhyarthaṃ mahātejāḥ prajāpatiḥ /
dadau sa daśa darmāya kaśyapāya trayodaśa /
śiṣṭāḥ somāya rājñe tu nakṣatrākhyā dadau prabhuḥ //
tāsu devā khagā gāvo nāgā ditijadānavāḥ /
gandharvāpsarasaś caiva jajñire 'nyāś ca jātayaḥ //
tataḥprabhṛti rājendra prajā maithunasaṃbhavāḥ /
saṃkalpād darśanāt sparśāt pūrveṣāṃ sṛṣṭir ucyate //
janamejaya uvāca
devānāṃ dānavānāṃ ca gandharvoragarakṣasām /
saṃbhavaḥ kathitaḥ pūrvaṃ dakṣasya ca mahātmanaḥ //
aṅguṣṭhād brahmaṇo jāto dakṣaś coktas tvayānagha /
vāmāṅguṣṭhāt tathā caiva tasya patnī vyajāyata /
kathaṃ prācetasatvaṃ sa punar lebhe mahātapāḥ //
etaṃ me saṃśayaṃ vipra vyākhyātuṃ tvam ihārhasi /
dauhitraś caiva somasya kathaṃ śvaśuratāṃ gataḥ //
vaiśaṃpāyana uvāca
utpattiś ca nirodhaś ca nityau bhūteṣu bhārata /
ṛṣayo 'tra na muhyanti vidyāvantaś ca ye janāḥ //
yuge yuge bhavanty ete sarve dakṣādayo nṛpa /
punaś caiva nirudhyante vidvāṃs tatra na muhyati //
jyaiṣṭhyaṃ kāniṣṭhyam apy eṣāṃ pūrvaṃ nāsīj janādhipa /
tapa eva garīyo 'bhūt prabhāvaś caiva kāraṇam //
imāṃ hi sṛṣṭiṃ dakṣasya yo vidyāt sacarācaram /
prajāvān āyur uttīrṇaḥ svargaloke mahīyate //
divyān bhogān avāpnoti rambhādistrībhir āvṛtaḥ /
chapter 3, transliterated by Peter Schreiner; version of March, 2002. Not yet proof-read. :h]
janamejaya uvāca
devānāṃ dānavānāṃ ca gandharvoragarakṣasām /
utpattiṃ vistareṇaiva vaiśaṃpāyana kīrtaya //
vaiśaṃpāyana uvāca
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā /
yathā sasarja bhūtāni tathā śṛṇu mahīpate //
manasā tv eva bhūtāni pūrvam evāsṛjat prabhuḥ /
ṛṣīn devān sagandharvān asurān atha rākṣasān //
yakṣabhūtapiśācāṃś ca vayaḥpaśumṛgāṃs tathā /
yadāsya yatamānasya na vyavardhanta vai prajāḥ /
apadhyātā bhagavatā mahādevena dhīmatā /
tataḥ saṃcintya tu punaḥ prajāhetoḥ prajāpatiḥ //
sa maithunena dharmeṇa sisṛkṣur vividhā prajāḥ /
asiknīm āvahat patnīṃ vīraṇasya prajāpateḥ /
sutāṃ sutapasā yuktāṃ mahatīṃ lokadhāraṇīm //
atha putrasahasrāṇi vairaṇyāṃ pañca vīryavān /
asiknyāṃ janayām āsa dakṣa eva prajāpatiḥ //
tāṃs tu dṛṣṭvā mahābhāgān saṃvivardhayiṣūn prajāḥ /
devarṣiḥ priyasaṃvādo nāradaḥ prābravīd idam /
nāśāya vacanaṃ teṣāṃ śāpāyaivātmanas tathā //
yaṃ kaśyapaḥ sutavaraṃ parameṣṭhī vyajījanat /
dakṣasya vai duhitari dakṣaśāpabhayān muniḥ //
pūrvaṃ sa hi samutpanno nāradaḥ parameṣṭhinaḥ /
asiknyām atha vairaṇyāṃ bhūyo devarṣisattamaḥ /
taṃ bhūyo janayām āsa piteva munipuṃgavam //
tena dakṣaya putrā vai haryaśvā iti viśrutāḥ /
nirmathya nāśitāḥ sarve vidhinā ca na saṃśayaḥ //
tasyodyatas tadā dakṣo nāśāyāmitavikramaḥ /
brahmarṣīn purataḥ kṛtvā yācitaḥ parameṣṭhinā //
tato 'bhnisaṃdhiṃ cakre vai dakṣas tu parameṣṭhinā /
kanyāyāṃ nārado mahyaṃ tava putro bhaved iti //
tato dakṣaḥ sutāṃ prādāt priyāṃ vai parameṣṭhine /
sa tasyāṃ nārado jajñe bhūyaḥ śāpabhayād ṛṣiḥ //
janamejaya uvāca
kathaṃ praṇāśitāḥ putrā nāradena maharṣinā /
prajāpater dvijaśreṣṭha śrotum icchāmi tattvataḥ //
vaiśaṃpāyana uvāca
dakṣasya putrā haryaśvā vivardhayiṣavaḥ prajāḥ /
samāgatā mahāvīryā nāradas tān uvāca ha //
bāliśā bata yūyaṃ ye nāsyā jānīta vai bhuvaḥ /
.2.3 (all first time)
.4 Ñ V B Dn Ds D1-4.5(first time)
.6 T1.3.4 G4 ins. after 16ab; K1(marg.)
.2.3 D5 (all second time)
after 17ab; T2 G1-3.5 after 16; M4 after 18ab: :k]
pramāṇaṃ sraṣṭukāmā vai prajā prācetasātmajāḥ /
antar ūrdhvam adhaś caiva kathaṃ srakṣyatha vai prajāḥ //
vāyor anaśanaṃ prāpya gatās te vai parābhavam /
te tu tadvacanaṃ śrutvā prayātā sarvatodiśam /
adyāpi na nivartante samudrebhya ivāpagāḥ //
haryaśveṣv atha naṣṭeṣu dakṣaḥ prācetasaḥ punaḥ /
vairaṇyām eva putrāṇāṃ sahasram asṛjat prabhuḥ //
vivardhayiṣavas te tu śabalāśvāḥ prajās tadā /
pūrvoktaṃ vacanaṃ tāta nāradenaiva coditāḥ //
anyonyam ūcus te sarve samyag āha mahān ṛṣiḥ /
bhrātṝṇāṃ padavī caiva gantavyā nātra saṃśayaḥ /
jñātvā pramāṇaṃ pṛthvyāś ca sukhaṃ srakṣyāmahe prajāḥ //
ekāgrā svasthamanaso yathāvad anupūrvaśaḥ /
te 'pi tenaiva mārgeṇa prayātāḥ sarvatodiśam /
adyāpi na nivartante samudrebhya ivāpagāḥ //
naṣṭeṣu śabalāśveṣu dakṣa kruddho 'bravīd vacaḥ /
nāradaṃ nāśam ehīti garbhavāsaṃ vaseti ca /
tadāprabhṛti vai bhrātā bhrātur anveṣaṇe nṛpa /
prayāto naśyati vibho tan na kāryaṃ vipaśyatā //
tāṃś cāpi naṣṭān vijñāya putrān dakṣaḥ prajāpatiḥ /
tadbhītyā nāradaṃ śaptvā kanyā evāsṛjat prabhuḥ /
ṣaṣṭiṃ dakṣo 'sṛjat kanyā vairaṇyām iti na śrutam //
tās tadā pratijagrāha bhāryārthe kaśyapaḥ prabhuḥ /
somo dharmaś ca kauravya tathaivānye maharṣayaḥ /
dadau sa daśa dharmāya kaśyapāya trayodaśa /
saptaviṃśati somāya catasro 'riṣṭanemaye //
dve caiva bahuputrāya dve caivāṅgirase tathā /
dve bhṛśāśvāya viduṣe tāsāṃ nāmāni me śṛṇu //
arundhatī vasur jāmī lambā bhānur marutvatī /
saṃkalpā ca muhūrtā ca sādhyā viśvā ca bhārata /
dharmapatnyo daśa tv etās tāsv apatyāni me śṛṇu //
viśvedevās tu viśvāyāḥ sādhyā sādhyān vyajāyata /
marutvatyāṃ marutvanto vasos tu vasavaḥ smṛtāḥ //
bhānos tu bhānavas tāta muhūrtās tu mūhūrtajāḥ /
lambāyāś caiva ghoṣo 'tha nāgavīthī ca jāmijā //
pṛthivīviṣayaṃ sarvam arundhatyāṃ vyajāyata /
saṃkalpāyās tu sarvātmā jajñe saṃkalpa eva ca //
.2-4 Ñ1(first time)
.2.3 V B Dn Ds D2.3(marg.)
.5.6 ins. after 29; D4 after 34: :k]
nāgavīthyāś ca jāminyā vṛṣalambā vyajāyata /
yā rājan somapatnyas tu dakṣaḥ prācetaso dadau /
sarvā nakṣatranāmnyas tu jyotiṣe parikīrtitāḥ //
ye tv aneke suragaṇā devā jyotiḥpurogamāḥ /
vasavo 'ṣṭau samākhyātās teṣāṃ vakṣyāmi vistaram //
āpo dhruvaś ca somaś ca dharaś caivānilo 'nalaḥ /
pratyūṣaś ca prabhasaś ca vasavo nāmabhiḥ śrutāḥ //
āpasya putro vaitaṇḍyaḥ śramaḥ śānto munis tathā /
dhruvasya putro bhagavān kālo lokaprakālanaḥ //
somasya bhagavān varcā varcasvī yena jāyate /
dharasya putro draviṇo hutahavyavahas tathā /
manoharāyāḥ śiśiraḥ prāṇo 'tha ramaṇas tathā //
anilasya śivā bhāryā yasyāḥ putraḥ purojavaḥ /
avijñātagatiś caiva dvau putrāv anilasya tu //
agniputraḥ kumāras tu śarastambe śriyā vṛtaḥ /
tasya śākho viśākhaś ca naigameṣaś ca pṛṣṭhajaḥ /
apatyaṃ kṛttikānāṃ sa kārttikeya iti smṛtaḥ //
skandaḥ sanatkumāraś ca sṛṣṭaḥ pādena tejasaḥ /
pratyūṣasya viduḥ putram ṛṣiṃ nāmnātha devalam /
dvau putrau devalasyāpi kṣamāvantau manīṣiṇau //
bṛhaspates tu bhaginī varastrī brahmacāriṇī /
yogasiddhā jagat kṛtsnam asaktā vicacāra ha //
prabhāsasya tu bhāryā sā vasūnām aṣṭamasya tu /
visvakarmā mahābhāgas tasyāṃ jajñe prajāpatiḥ //
kartā śilpasahasrāṇāṃ tridaśānāṃ ca vardhakiḥ /
bhūṣaṇānāṃ ca sarveṣāṃ kartā śilpavatāṃ varaḥ //
yaḥ sarveṣāṃ vimānānī daivatānāṃ cakāra ha /
mānuṣāś copajīvanti yasya śilpaṃ mahātmanaḥ //
.4-6 T3.4 M4 ins. after 41; K4 V3 T1.2 G1.2.4.5 after 42: :k]
surabhiḥ kaśyapād rudrān ekādaśa vinirmame /
mahādevaprasādena tapasā bhāvitā satī /
ajaikapād ahirbudhnyas tvaṣṭā rudraś ca vīryavān /
tvaṣṭuś caivātmajaḥ śrīmān viśvarūpo mahāyaśāḥ //
haraś ca bahurūpaś ca tryambakaś cāparājitaḥ /
vṛṣākapiś ca śaṃbhuś ca kapardī raivatas tathā //
mṛgavyādhaś ca sarpaś ca kapālī ca viśāṃ pate /
ekādaśaite kathitā rudrās tribhuvaneśvarāḥ /
śataṃ caivaṃ samākhyātaṃ rudrāṇām amitaujasām //
purāṇe bharataśreṣṭha yair vyāptāḥ sacarācarāḥ /
lokā bharataśārdūla kaśyapasya nibodha me /
anyaiḥ satyavratā rājan yābhir lokatrayaṃ dhṛtam /
aditir ditir danuś caiva ariṣṭā surasā tathā /
surabhir vinatā caiva tāmrā krodhavaśā irā /
kadrūr muniś ca lokeśa tāsv apatyāni me śṛṇu //
... khaṣā caiva trayodaśa /
kaśyapasya tu bhāryā vai ... /
pūrvamanvantare śreṣṭhā dvādaśāsan surottamāḥ /
tuṣitā nāma te 'nyonyam ūcur vaivasvate 'ntare //
upasthite 'tiyaśasyaś cākṣuṣasyāntre manoḥ /
hitārthaṃ sarvalokānāṃ samāgamya parasparam //
āgacchata drutaṃ devā aditiṃ saṃpraviśya vai /
manvantare prasūyāmas tan naḥ śreyo bhaviṣyati //
evam uktvā tu te sarve cākṣuṣasyāntare manoḥ /
mārīcāt kaśyapāj jātās te 'dityā dakṣakanyayā //
pūrvajanmani sutapaḥ+ +pṛśnirūpe babhūvatuḥ /
tatra viṣṇuś ca śakraś ca jajñāte punar eva hi /
aryamā caiva dhātā ca tvaṣṭā pūṣā tathaiva ca //
vivasvān savitā caiva mitro varuṇa eva ca /
aṃśo bhagaś cātitejā ādityā dvādaśa smṛtāḥ //
cākṣuṣasyāntare pūrvam āsan ye tuṣitāḥ surāḥ /
vaivasvate 'ntare te vai ādityā dvādaśa smṛtāḥ //
saptaviṃśat tu yāḥ proktāḥ somapatnyo 'tha suvratāḥ /
tāsām apatyāny abhavan dīptāny amitatejasām //
tārāgaṇāḥ samastā ye gagane ye cakāsati /
ariṣṭanemeḥ patnīnām apatyānīha ṣoḍaśa /
bahuputrasya viduṣaś catasro vidyutaḥ smṛtāḥ /
pratyaṅgirasajāḥ śreṣṭhā ṛco brahmarṣisatkṛtāḥ //
bhṛśāśvasya tu devarṣer devapraharaṇāḥ sutāḥ /
ete yugasahasrānte jāyante punar eva ha //
sarve devagaṇās tāta trayas triṃśat tu kāmajāḥ /
teṣām api ca rājendra nirodhotpattir ucyate //
yathā sūryasya kauravya udayāstamayāv iha /
tathā yugāni rājendra praḷayā manavas tathā /
evaṃ devanikāyās te saṃbhavanti yuge yuge //
dityāḥ putradvayaṃ jajñe kaśyapād iti naḥ śrutam /
kaśyapasyātmajāv etau sarvebhyaḥ pūrvajau matau /
hiraṇyakaśipuś caiva hiraṇyākṣaś ca bhārata /
siṃhikā cābhavat kanyā vipracitteḥ parigrahaḥ //
saiṃhikeyā iti khyātās tasyāḥ putrā mahābalāḥ /
gaṇas teṣāṃ tu rājendra daśasāhasra ucyate /
.3 read 64a-65b, V1 repeating the same in its proper place. While K2 V2 B2 D3(marg.)
.5 cont. after *68;
Ñ2.3 B1.3 Ds D4.6 ins. after 58;
V1 after the first occurrence of 64ab; V3 after 64ab: :k]
teṣāṃ putrāś ca pautrāś ca śataśo 'tha sahasraśaḥ /
asaṃkhyātā mahābāho hiraṇyakaśipoḥ śṛṇu /
hiraṇyakaśipoḥ putrāś catvāraḥ prathitaujasaḥ /
anuhrādaś ca hrādaś ca prahrādaś caiva vīryavān //
saṃhrādas ca caturtho 'bhūd dhrādaputro hradas tathā /
saṃhrādaputrau sundaś ca nisundas tāv ubhau smṛtau /
hradasya putro 'py āyur vai śivaḥ kālas tathaiva ca /
saṃhrādaputra āyuṣmāñ śibir bāṣkala eva ca /
teṣāṃ madhye mahābhāga sarvatra samadṛg vaśī /
prahrādaḥ paramāṃ bhaktiṃ ya uvāca janārdane /
virocanaś ca prāhrādir balir jajñe virocanāt //
baleḥ putraśataṃ tv āsīd bāṇajyeṣṭhaṃ narādhipa /
dhṛtarāṣṭraś ca sūryaś ca candramāś cendratāpanaḥ //
kumbhanābho gardabhākṣaḥ kukṣir ity edvamādayaḥ /
bāṇas teṣām atibalo jyeṣṭhaḥ paśupateḥ priyaḥ //
purākalpe hi bāṇena prasādyomāpatiṃ prabhum /
pārśvato me vihāraḥ syād ity evaṃ yācito varaḥ //
bāṇasya cendradamano lohityām udapadyata /
gaṇas teṣāṃ tu rājendra śatasāhasrasaṃmitaḥ /
hiraṇāksasutāḥ pañca vidvāṃsaḥ sumahābalāḥ /
jharjharaḥ śakuniś caiva bhūtasaṃtāpanas tathā /
mahānābhaś ca vikrāntaḥ kālanābhas tathaiva ca //
abhavan danuputrās tu śataṃ tīvraparākramāḥ /
tapasvino mahāvīryāḥ prādhānyena nibodha tān //
dvimūrdhā śakuniś caiva tathā śaṅkuśirā vibhuḥ /
śaṅkukarṇo vivādaś ca gaveṣṭhī duṃdubhis tathā /
ayomukhaḥ śambaraś ca kapilo vāmanas tathā //
marīcir maghavāṃś caiva iḍā gargaśirās tathā /
vikṣobhaṇaś ca ketuś ca ketuvīryaśatahradau //
indrajit sasrvajic caiva vajranābhas tathaiva ca /
mahānābhaś ca vikrāntaḥ kālanābhas tathaiva ca /
ekacakro mahābāhus tārakaś ca mahābalaḥ //
vaiśvānaraḥ pulomā ca vidrāvaṇamahāśirau /
svarbhānur vṛṣaparvā ca vipracittiś ca vīryavān //
sūkṣmaś caiva nicandraś ca ūrṇanabho mahāhiriḥ /
asilomā sukeśī ca śaṭhaś ca balako madaḥ /
tathā gaganamūrdhā ca kumbhanābho mahāsuraḥ /
pramado mayaḥ kupatho hayagrīvaś ca vīryavān //
vaisṛpaḥ savirūpākṣaḥ supatho 'tha harāharau /
hiraṇyakaśipuś caiva śatamāyaś ca śambaraḥ /
śarabhaḥ śalabhaś caiva vipracittiś ca vīryavān /
sarva ete danoḥ putrāḥ kaśyapād abhijajñire /
vipracittipradhānās te dānavāḥ sumahābalāḥ //
T G ins. after 70p; M4 after the repetition of 69ab: :k]
eteṣāṃ yad apatyaṃ tu tan na śakyaṃ narādhipa /
prasaṃkhyātuṃ mahīpāla putrapautram anantakam /
svarbhānos tu prabhā kanyā pulomnas tu śacī sutā /
upadānavī hayaśirāḥ śarmiṣṭhā vārṣaparvaṇī //
pulomā kālakā caiva vaiśvānarasute ubhe /
bahvapatye mahāsattve mārīces tu parigrahaḥ //
tayoḥ putrasahasrāṇi ṣaṣṭiṃ dānavasattamān /
caturdaśaśatān anyān hiraṇyapuravāsinaḥ /
mārīcir janayām āsa mahatā tapasānvitaḥ //
paulomāḥ kālakeyāś ca dānavās te mahābalāḥ /
avadhyā devatānāṃ hi hiraṇyapuravāsinaḥ /
pitāmahaprasādena ye hatāḥ savyasācinā //
prabhāyā nahuṣaḥ putro jayantaś ca sacīsutaḥ /
pūruṃ jajñe 'tha śarmiṣṭhā duḥṣantam upadānavī /
tato 'pare mahāvīryā dānavā atidāruṇāḥ /
siṃhikāyām athotpannā vipracitteḥ sutās tathā //
daityadānavasaṃyogāj jātās tīvraparākramāḥ /
siṃhikeyā iti khyātās trayodaśa mahābalāḥ //
vyaṅgaḥ śalyaś ca balinau balaś caiva mahābalaḥ /
vātāpir namuciś caiva ilvalaḥ khasṛmas tathā //
K2-4 V1.3 B2.3 Dn Ds D2.4-6 T G1.2.4.5 M4 ins. after 78ab;
K1 Ñ2.3 V2 B1 D3 G3 after 78;
D1 cont. after *81: :k]
rāhur jyeṣṭhas tu teṣāṃ vai candrasūryapramardanaḥ /
śaraḥ potaraṇaś caiva vajranābhaś ca vīryavān //
mūkaś caiva tuhuṇḍaś ca hradaputrau babhūvatuḥ /
mārīcaḥ sundaputraś ca tāḍakāyāṃ vyajāyata /
svarbhānuś ca mahāvīryo vaktrayodhī mahāsuraḥ /
saramāṇas tathā caiva śarakalpaś ca vīryavān //
ete vai dānavāḥ śreṣṭhā danuvaṃśavivardhanāḥ /
teṣāṃ putrāś ca pautrāś ca śataśo 'tha sahasraśaḥ //
saṃhrādasya tu daityasya nivātakavacāḥ kule /
samutpannāḥ sumahatā tapasā bhāvitātmanaḥ //
catasraḥ koṭayas tāś ca maṇimatyāṃ nivāsinaḥ /
te 'py avadhyās tu devānām arjunena vipātitāḥ /
anekamāyākuśalā dhanurvedasya pāragāḥ /
ṣaṭ sutāḥ sumahāsattvās tāmrāyāḥ parikīrtitāḥ /
kākī śyenī ca bhāsī ca sugrīvī śucigṛdhrike //
kākī tu janayām āsa ulūkī pratyulūkakān /
śyenī śyenāṃs tathā bhāsī bhāsān gṛdhrāṃś ca gṛdhrikā //
śucir audakān pakṣigaṇān sugrīvī tu paraṃtapa /
aśvān uṣṭrān gardabhāṃś ca tāmrāvaṃśaḥ prakīrtitaḥ //
vinatāyās tu putrau dvāv aruṇo garuḍas tathā /
suparṇaḥ patatāṃ śreṣṭho dāruṇaḥ svena karmaṇā //
surasāyāḥ sahasraṃ tu sarpāṇām amitaujasām /
anekaśirasāṃ tāta khecarāṇāṃ mahātmanām //
kādraveyās tu balilnaḥ sahasram amitaujasaḥ /
suparṇavaśagā nāgā jajñire 'nekamastakāḥ //
teṣāṃ pradhānāḥ satataṃ śeṣavāsukitakṣakāḥ /
airāvato mahāpadmaḥ kambalāśvatarāv ubhau //
ailāpatraś ca śaṅkhaś ca karkoṭakadhanaṃjayau /
mahānīlamahākarṇau dhṛtarāṣṭrabalāhakau //
kuharaḥ puṣpadaṃṣṭraś ca durmukhaḥ sumukhas tathā /
śaṅkhaś ca śaṅkhapālaś ca kapilo vāmanas tathā //
nahuṣaḥ śaṅkharomā ca maṇir ity evamādayaḥ /
ete cānye ca bahavo daṃdaśūkā viṣolbaṇāḥ /
teṣāṃ putrāś ca pautrāś ca garuḍena nipātitāḥ /
caturdaśasahasrāṇi krūrāṇām uragāśinā /
gaṇaṃ krodhavaśaṃ viddhi tatra sarve ca daṃṣṭriṇaḥ //
sthalajāḥ pakṣiṇo 'bjās ca dharāyāḥ prasavaḥ smṛtaḥ /
anāyuṣāyāḥ putrās tu pañcāśat sumahābalāḥ /
surato guṇavṛttaś ca vikṣaro 'tha nṛpas tathā /
gās tu vai janayām āsa surabhī mahiṣī tathā //
irā vṛkṣalatāvallīs tṛṇajātīś ca sarvaśaḥ /
khasā tu yakṣaraksāṃsi munir apsarasas tathā //
ariṣṭā tu mahāsattvān gandharvān amitaujasaḥ /
ete kaśyapadāyādāḥ kīrtitāḥ sthāṇujaṃgamāḥ //
teṣāṃ putrāś ca pautrāś ca śataśo 'tha sahasraśaḥ /
eṣa manvantare tāta sargaḥ svārociṣe smṛtaḥ //
vaivasvate tu mahati vāruṇe vitate kratau /
juhvānasya brahmaṇo vai prajāsarga ihocyate //
pūrvaṃ yatra tu brahmarṣīn utpannān sapta mānasān /
putratve kalpayām āsa svayam eva pitāmahaḥ //
tato virodhe devānāṃ dānavānāṃ ca bhārata /
ditir vinaṣṭaputrā vai toṣayām āsa kaśyapam //
tāṃ kaśyapaḥ prasannātmā samyagārādhitas tayā /
vareṇa cchandayām āsa sā ca vavre varaṃ tadā //
putram indravadhārthāya samartham amitaujasam /
sa ca tasyai varaṃ prādāt prārthitaṃ sumahātapāḥ //
dattvā ca varam avyagro mārīcas tām abhāṣata /
indraṃ putro nihantā te garbhe cec charadāṃ śatam //
yadi dhārayase śaucaṃ tatparā vratam āsthitā /
bhaviṣyati sutas te 'yaṃ yady enaṃ dhārayiṣyasi //
tathety abhihito bhartā tayā devyā mahātapāḥ /
dhārayām āsa garbhaṃ tu śuciḥ sā vasudhādhipa //
nityaṃ triṣavaṇaṃ snātā kṛcchracāndrāyaṇe ratā /
tato 'bhyupagamād dityāṃ garbham ādhāya kaśyapaḥ /
rocayan vai gaṇaśreṣṭhaṃ devānām amitaujasām //
tejaḥ saṃbhṛtya durdharṣam avadhyam amaraiḥ sadā /
jagāma partavāyaiva tapase saṃśitavrataḥ //
dadhāra sā ca taṃ garbhaṃ samyak sā ca samanvitā //
garbham ātmavadhārthāya jñātvā taṃ maghavān api /
gate tu kāśyape tāta varadaḥ pākaśāsanaḥ /
tasyāś caivāntaraprepsur vavande caraṇau diteḥ /
śuśrūṣayāmy ahaṃ devi pādau te niyatavrate /
evamuktā tu sā devī śakreṇāmitatejasā /
uvāca vacanaṃ devī śakraṃ śatrunibarhaṇam //
śuśrūṣaya mahābhāga niyatātmā mahādyute /
tataḥ paśyasi saṃjātaṃ bhrātaraṃdīptatejasam //
tac chrutvā vacanaṃ devyāḥ śuśrūṣanaparāyaṇaḥ /
tasyāś caivāntaraprepsur abhavat pākaśāsanaḥ /
ūne varṣaśate cāsyā dadarśāntaram acyutaḥ //
akṛtvā pādayoḥ śaucaṃ ditiḥ śayanam āviśat /
nidrām āhārayām āsa tasyāḥ kukṣiṃ praviśya ha /
vajrapāṇis tato garbhaṃ saptadhā taṃ nyakṛntata //
sa pāṭyamāno garbho 'tha vajreṇa praruroda ha /
mā rodīr iti taṃ śakraḥ punaḥ punar abhābravīt //
so 'bhavat saptadhā garbhas tam indro ruṣitaḥ punaḥ /
ekaikaṃ saptadhā cakre vajreṇaivārikarśanaḥ /
tena rodanaśabdena ditiḥ sā pratyabudhyata /
uvāca śakram ārtā sā kiṃ tv etat kṛpaṇaṃ kṛtam //
sa bhīto niścarat tasmād yonidvārāt puraṃdaraḥ /
tataḥ pārśvagato devyāḥ pādayor nipapāta ha //
indraḥ
aśucir devi suptāsi pādayoḥ kṛtamūrdhajā /
mayātmavadhabhītena kṛtaṃ tat kṣantum arhasi //
evamuktā tu sā devī āha śakram idaṃ vacaḥ /
sukṛtaṃ sādhu te putra na te bhavati duṣkṛtam //
kiṃ tu vakṣyāmy ahaṃ kiṃcit tat kuruṣvārimardana /
mamaiva putras tvaṃ deva rakṣa caitān yadīcchasi /
bāḍham ity abravīd indra evam etan na saṃśayaḥ /
maruto nāma devās te babhūvur bharatarṣabha //
yathoktaṃ vai maghavatā tathaiva maruto 'bhavan /
mā rodīr iti yac chabdas tvayoktaḥ pākaśāsana /
maruto nāma teneme bhavantu yadi manyase /
devāsureṣu yuddheṣu bhṛtyās tava kṛte vibho /
pṛṣṭhato 'nugamiṣyanti vaśagās te puraṃdara //
evaṃ bruvāṇāṃ tāṃ devīṃ prāha śakras tv idaṃ vacaḥ /
devā ekonapañcāśat sahāyā vajrapāṇinaḥ //
teṣām evaṃ pravṛddhānāṃ bhūtānāṃ janamejaya /
nikāyeṣu nikāyeṣu hariḥ prādāt prajāpatīn /
kramaśas tāni rājyāni pṛthoḥ pūrvaṃ tu bhārata //
sa hariḥ puruṣo vīraḥ kṛṣṇo jiṣṇuḥ prajāpatiḥ /
parjanyas tapano vyaktas tasya sarvam idaṃ jagat //
V1 B2 ins. *94. While Ñ2.3 V3 ins. after 111; V1 cont. after *94; B1 Ds ins. after 112: :k]
prayato bhava rājendra śṛṇuṣvaikamanās tataḥ /
nāśuddhe nāśucau vāpi nāśiṣyāya kathaṃcana //
varṇayeyam ahaṃ rājan kṛtajñāya hitāya ca /
svargyaṃ yaśasyam āyuṣyaṃ puṇyaṃ vedena saṃmitam /
bhūtasargam imaṃ samyag jānato bharatarṣabha /
marutāṃ ca śubhaṃ janma śṛṇvataḥ paṭhato 'pi vā /
nāvṛttibhayam astīha paralokabhayaṃ kutaḥ //
vaiśaṃpāyana uvāca
abhiṣicyādhirājye tu pṛthuṃ vainyaṃ pitāmahaḥ /
tataḥ krameṇa rājyāni vyādeṣṭum upacakrame //
dvijānāṃ vīrudhāṃ caiva nakṣatragrahayos tathā /
yajñānāṃ tapasāṃ caiva somaṃ rājye 'bhyaṣecayat //
apāṃ tu varuṇaṃ rājye rājñāṃ vaiśravaṇaṃ patim /
bṛhaspatiṃ tu viśveṣāṃ dadāv āṅgirasaṃ patim //
bhṛgūṇām adhipaṃ caiva kāvyaṃ rājye 'bhiṣecayat /
ādityānāṃ tathā viṣṇuṃ vasūnām atha pāvakam //
prajāpatīnāṃ dakṣaṃ tu marutām atha vāsavam /
daityānāṃ dānavānāṃ ca prahlādam amitaujasam //
vaivasvataṃ pitṝṇāṃ ca yamaṃ rājye 'bhyaṣecayat /
mātṝṇāṃ ca vratānāṃ ca mantrāṇāṃ ca tathā gavām /
yakṣāṇāṃ rākṣasānāṃ ca pārthivānāṃ tathaiva ca //
B2.3 Ds D6 T1 ins. after 5:
K4 Dn D5 after 6:
N2.3 V D3 after 4:
B1 after 5ab:
While K4 Dn D5 ins. *97 after 6: :k]
nārāyaṇaṃ tu sādhyānāṃ rudrāṇāṃ vṛṣabhadhvajam /
vipracittiṃ tu rājānaṃ dānavānām athādiśat /
sarvabhūtapiśācānām girīśaṃ śūlapāṇinam /
śailānāṃ himavantaṃ ca nadīnām atha sāgaram //
gandhānāṃ marutāṃ caiva bhūtānām aśarīriṇām /
śabdākāśavatāṃ caiva vāyuṃ ca balināṃ varam /
gandharvāṇām adhipatiṃ cakre citrarathaṃ prabhuḥ /
nāgānāṃ vāsukiṃ cakre sarpāṇām atha takṣakam //
vāraṇānāṃ ca rājānam airāvatam athādiśat /
uccaiḥśravasam aśvānāṃ garuḍaṃ caiva pakṣiṇām //
mṛgāṇām atha śārdūlaṃ govṛṣaṃ tu gavām api /
vanaspatīnāṃ rājānaṃ plakṣam evābhyaṣecayat //
K4 Dn D5.6 ins. after 9; N2 after 9ab; N3 V B1.2 cont. after *98; Ds ins. after 4; D3 after 6: :k]
sāgarāṇāṃ nadīnāṃ ca meghānāṃ varṣaṇasya ca /
ādityānāṃ adhipatiṃ parjanyam abhiṣiktavān //
sarveṣāṃ daṃṣṭriṇāṃ śeṣaṃ rājānam abhyaṣecayat /
sarīsṛpāṇāṃ sarpāṇāṃ rājānaṃ caiva takṣakam /
sarvāpsarogaṇānāṃ ca kāmadevaḥ kṛtaḥ prabhuḥ //
ṛtūnām atha māsānāṃ divasānāṃ tathaiva ca /
pakṣāṇāṃ ca kṣapāṇāṃ ca muhūrtatithiparvaṇām //
kalākāṣṭhāpramāṇānāṃ gaterayanayos tathā /
gaṇitasyātha yogasya cakre saṃvatsaraṃ prabhum /
evaṃ vibhajya rājyāni krameṇa sa pitāmahaḥ /
diśāṃ pālān atha tataḥ sthāpayāmāsa bhārata //
pūrvasyāṃ diśi putraṃ tu vairājasya prajāpateḥ /
diśāpālaṃ sudhanvānaṃ rājānaṃ so 'bhyaṣecayat //
dakṣiṇasyāṃ mahātmānaṃ kardamasya prajāpateḥ /
putraṃ śaṅkhapadaṃ nāma rājānaṃ so 'bhyaṣecayat //
paścimasyāṃ diśi tathā rajasaḥ putramacyutam /
ketumantaṃ mahātmānaṃ rājānaṃ so 'bhyaṣecayat //
tathā hiraṇyalomānaṃ parjanyasya prajāpateḥ /
udīcyāṃ diśi durdharṣaṃ rājānaṃ so 'bhyaṣecayat //
tair iyaṃ pṛthivī sarvā saptadvīpā sapattanā /
saśailavanakānanā /
sasāgarā ca sasarit /
yathāpradeśam adyāpi dharmeṇa paripālyate //
rājasūyābhiṣiktaś ca pṛthur ebhir narādhipaiḥ /
vedadṛṣṭena vidhinā rājarājyena rājabhiḥ //
tato manvantare 'tīte cākṣuṣe 'mitatejasi /
vaivasvatāya manave pṛthivīrājyam ādiśat //
tasya vistaram ākhyāsye manor vaivasvatasya ha /
tavānukūlyād rājendra yadi śuśrūṣase 'nagha /
mahadd hy etad adhiṣṭhānaṃ purāṇe pariniṣṭhitam //
puṇyaṃ yaśasyam āyuṣyaṃ svargavāsakaraṃ śubham /
janamejaya uvāca
vistareṇa pṛthor janma vaiśampāyana kīrtaya /
yathā mahātmanā tena dugdhā ceyaṃ vasuṃdharā //
yathā ca pitṛbhir dugdhā yathā devair yatha rṣibhiḥ /
yathā daityaiś ca nāgaiś ca yathā yakṣair yathā drumaiḥ //
yathā śailaiḥ piśācaiś ca gandharvaiś ca dvijottamaiḥ /
rākṣasaiś ca mahāsattvair yathā dugdhā vasuṃdharā /
teṣāṃ pātraviśeṣāṃś ca vaiśaṃpāyana kīrtaya /
vatsān kṣīraviśeṣāṃś ca sarvam evānupūrvaśaḥ //
yasmiṃś ca kāraṇe pāṇir venasya mathitaḥ purā /
kruddhair maharṣibhis tāta kāraṇaṃ tac ca kīrtaya //
vaiśaṃpāyana uvāca
hanta te kathayiṣyāmi pṛthor vainyasya saṃbhavam /
ekāgraḥ prayataś caiva śuśrūṣur janamejaya //
nāśuceḥ kṣudramanaso nāśiṣyasyāvratasya vā /
kīrtayeyam ahaṃ rājan kṛtaghnasyāhitasya vā //
svargyaṃ yaśasyam āyuṣyaṃ dhanyaṃ vedena saṃmitam /
rahasyam ṛṣibhiḥ proktaṃ śṛṇu rājan yathātatham //
yaś cainaṃ kīrtayen nityaṃ pṛthor vainyasya saṃbhavam /
brāhmaṇebhyo namaskṛtya na sa śocet kṛtākṛtam //
vaiśaṃpāyana uvāca
āsīd dharmasya saṃgoptā pūrvam atrisamaḥ prabhuḥ /
atrivaṃśasamutpannas tv aṅgo nāma prajāpatiḥ //
tasya putro 'bhavad veno nātyarthaṃ dhārmiko 'bhavat /
jāto mṛtyusutāyāṃ vai sunīthāyāṃ prajāpatiḥ //
sa mātāmahadoṣeṇa venaḥ kālātmajātmajaḥ /
svadharmaṃ pṛṣṭhataḥ kṛtvā kāmāl lokeṣv avartata //
maryādāṃ sthāpayāmāsa dharmāpetāṃ sa pārthivaḥ /
vedadharmān atikramya so 'dharmanirato 'bhavat //
niḥsvādhyāyavaṣaṭkārāḥ prajās tasmin prajāpatau /
prāvartanna papuḥ somaṃ hutaṃ yajñeṣu devatāḥ //
na yaṣṭavyaṃ na hotavyam iti tasya prajāpateḥ /
āsīt pratijñā krūreyaṃ vināśe pratyupasthite //
aham ījyaś ca yaṣṭā ca yajñaś ceti kurūdvaha /
mayi yajño vidhātavyo mayi hotavyam ity api //
tam atikrāntamaryādam ādadānam asāṃpratam /
ūcur maharṣayaḥ sarve marīcipramukhās tadā //
vayaṃ dīkṣāṃ pravekṣyāmaḥ saṃvatsaragaṇān bahūn /
phaladāyī sa cāsmākaṃ yajñas te 'dyāpi nānyathā /
adharmaṃ kuru mā vena naiṣa dharmaḥ satāṃ mataḥ //
nidhane hi prasūtas tvaṃ prajāpatir asaṃśayam /
prajāś ca pālayiṣye 'ham iti te samayaḥ kṛtaḥ //
tāṃs tathā bruvataḥ sarvān maharṣīn abravīt tadā /
venaḥ prahasya durbuddhir imam artham anarthavat //
sraṣṭā dharmasya kaś cānyaḥ śrotavyaṃ kasya vā mayā /
śrutavīryatapaḥsatyair mayā vā kaḥ samo bhuvi /
prabhavaṃ sarvabhūtānāṃ dharmāṇāṃ ca viśeṣataḥ /
saṃmūḍhā na vidur nūnaṃ bhavanto māṃ viśeṣataḥ //
icchan daheyaṃ pṛthivīṃ plāvayeyaṃ tathā jalaiḥ /
dyāṃ vai bhuvaṃ ca rundheyaṃ nātra kāryā vicāraṇā //
yadā na śakyate mānād avalepāc ca pārthivaḥ /
anunetuṃ tadā venaṃ tataḥ kruddhā maharṣayaḥ //
nigṛhya taṃ mahātmāno visphurantaṃ mahābalam /
hanyatāṃ hanyatāṃ pāpa ity ūcus te parasparam //
yo yajñapuruṣaṃ devam anādinidhanaṃ harim /
vinindaty adhamācāro na sa yogyo bhuvaḥ patiḥ //
ity uktvā mantrapūtais taiḥ kuśair munigaṇā nṛpam /
nijaghnur nihataṃ pūrvaṃ bhagavan nindanādinā //
tasmin hate jagat sarvaṃ dasyubhūtaṃ abhūn nṛpa /
tataḥ saṃmantrya ṛṣayo mamanthus tasya bhūbhujaḥ /
tato 'sya savyam ūruṃ te mamanthur jātamanyavaḥ //
tasmiṃs tu mathyamāne vai rājña ūrau prajajñivān /
hrasvo 'timātraḥ puruṣaḥ kṛṣṇaś cāpi babhūva ha //
sa bhītaḥ prāñjalir bhūtvā sthitavāñ janamejaya /
tam atrir vihvalaṃ dṛṣṭvā niṣīdety abravīt tadā //
niṣādavaṃśakartā sa babhūva vadatāṃ vara /
dhīvarān asṛjac cāpi venakalmaṣasaṃbhavān //
ye cānye vindhyanilayās tumurās tumburās tathā /
adharmarucayas tāta viddhi tān venakalmaṣān //
tataḥ punar mahātmānaḥ pāṇiṃ venasya dakṣiṇam /
araṇīm iva saṃrabdhā mamanthus te maharṣayaḥ //
pṛthus tasmāt samuttasthau karāj jvalanasaṃnibhaḥ /
dīpyamānaḥ svavapuṣā sākṣād agnir iva jvalan //
sa dhanvī kavacī jātaḥ pṛthur eva mahātapāḥ /
ādyam ājagavaṃ nāma dhanur gṛhya mahāravam /
śarāṃś ca divyān rakṣārthaṃ kavacaṃ ca mahāprabham //
tasmiñ jāte 'tha bhūtāni saṃprahṛṣṭāni sarvaśaḥ /
samāpetur mahārāja venaś ca tridivaṃ yayau //
samutpannena kauravya satputreṇa mahātmanā /
trātaḥ sa puruṣavyāghra punnāmno narakāt tadā //
taṃ samudrāś ca nadyaś ca ratnāny ādāya sarvaśaḥ /
toyāni cābhiṣekārthaṃ sarva evopatasthire //
pitāmahaś ca bhagavān devair āṅgirasaiḥ saha /
sthāvarāṇi ca bhūtāni jaṃgamāni ca sarvaśaḥ //
samāgamya tadā vainyam abhyaṣiñcan narādhipam /
mahatā rājarājyena prajāpālaṃ mahādyutim //
so 'bhiṣikto mahātejā vidhivad dharmakovidaiḥ /
ādhirājye tadā rājā pṛthur vainyaḥ pratāpavān //
pitrāparañjitās tasya prajās tenānurañjitāḥ /
anurāgāt tatas tasya nāma rājety ajāyata //
āpas tastambhire tasya samudram abhiyāsyataḥ /
parvatāś ca dadur mārgaṃ dhvajasaṅgaś ca nābhavat //
akṛṣṭapacyā pṛthivī sidhyanty annāni cintayā /
sarvakāmadughā gāvaḥ puṭake puṭake madhu //
etasminn eva kāle tu yajñe paitāmahe śubhe /
sūtaḥ sūtyāṃ samutpannaḥ sautye 'hani mahāmatiḥ //
tasminn eva mahāyajñe jajñe prājño 'tha māgadhaḥ /
pṛthoḥ stavārthaṃ tau tatra samāhūtau maharṣibhiḥ //
tāv ūcur ṛṣayaḥ sarve stūyatām eṣa pārthivaḥ /
karmaitad anurūpaṃ vāṃ pātraṃ cāyaṃ narādhipaḥ //
tāv ūcatus tadā sarvāṃs tān ṛṣīn sūtamāgadhau /
āvāṃ devān ṛṣīṃś caiva prīṇayāvaḥ svakarmabhiḥ //
na cāsya vidvo vai karma na tathā lakṣaṇaṃ yaśaḥ /
stotraṃ yenāsya kuryāva rājñas tejasvino dvijāḥ //
ṛṣayaḥ
kariṣyate tu yat karma cakravartī mahābalaḥ /
guṇā bhaviṣyā ye cāsya tair ayaṃ stūyatāṃ nṛpaḥ /
ṛṣibhis tau niyuktau tu bhaviṣyaiḥ stūyatām iti /
tau stutiṃ cakratur yuktaṃ sūtamāgadhakau nṛpa /
yāni karmāṇi kṛtavān pṛthuḥ paścān mahābalaḥ //
satyavāgdānaśīlo 'yaṃ satyasaṃdho nareśvaraḥ /
śrīmāñ jaitraḥ kṣamāśīlo vikrānto duṣṭaśāsanaḥ //
dharmajñaś ca kṛtajñaś ca dayāvān priyabhāṣakaḥ /
mānyamānayitā yajvā brahmaṇyaḥ sādhuvatsalaḥ /
samaḥ śatrau ca mitre ca vyavahārasthito nṛpaḥ /
tadāprabhṛti trailokye staveṣu janamejaya /
āśīrvādāḥ prayujyante sūtamāgadhabandibhiḥ //
tayoḥ stavānte suprītaḥ pṛthuḥ prādāt prajeśvaraḥ /
anūpadeśaṃ sūtāya magadhaṃ māgadhāya ca //
taṃ dṛṣṭvā paramaprītāḥ prajāḥ prāhur maharṣayaḥ /
vṛttīnām eṣa vo dātā bhaviṣyati janeśvaraḥ //
taṃ prajāḥ pṛthivīnātham upatasthuḥ kṣudhārditāḥ /
oṣadhīṣu pranaṣṭāsu tasmin kāle hy arājake //
tam ūcus tena tāḥ pṛṣṭās tatrāgamanakāraṇam /
prajā ūcuḥ
arājake naraśreṣṭha dharitryā sakalauṣadhīḥ /
grastās tataḥ kṣayaṃ yānti prajāḥ sarvāḥ prajeśvara //
tvaṃ no vṛttiprado dhātrā prajāpālo nirūpitaḥ /
dehi naḥ kṣutparītānāṃ prajānāṃ jīvanauṣahīḥ /
tato vainyaṃ mahārāja prajāḥ samabhidudruvuḥ /
tvaṃ no vṛttiṃ vidhatsveti maharṣivacanāt tadā //
so 'bhidrutaḥ prajābhis tu prajāhitacikīrṣayā /
dhanur gṛhya pṛṣatkāṃś ca pṛthivīm ārdayad balī //
tato vainyabhayatrastā gaur bhūtvā prādravan mahī /
tāṃ pṛthur dhanur ādāya dravantīm anvadhāvata //
sā lokān brahmalokādīn gatvā vainyabhayāt tadā /
pradadarśāgrato vainyaṃ pragṛhītaśarāsanam //
jvaladbhir niśitair bāṇair dīptatejasam acyutam /
mahāyogaṃ mahātmānaṃ durdharṣam amarair api //
alabhantī tu sā trāṇaṃ vainyam evānvapadyata /
kṛtāñjalipuṭā bhūtvā pūjyā lokais tribhiḥ sadā //
uvāca vainyaṃ nādharmaṃ strīvadhe paripaśyasi /
kathaṃ dhārayitā cāsi prajā rājan vinā mayā //
mayi lokāḥ sthitā rājan mayedaṃ dhāryate jagat /
matkṛte na vinaśyeyuḥ prajāḥ pārthiva viddhi tat //
na mām arhasi hantuṃ vai śreyaś cet tvaṃ cikīrṣasi /
prajānāṃ pṛthivīpāla śṛṇu cedaṃ vaco mama //
upāyataḥ samārabdhāḥ sarve sidhyanty upakramāḥ /
tasmād vadāmy upāyaṃ te taṃ kuruṣva yadīcchasi /
upāyaṃ paśya yena tvaṃ dhārayethāḥ prajā nṛpa //
hatvāpi māṃ na śaktas tvaṃ prajānāṃ poṣaṇe nṛpa /
annabhūtā bhaviṣyāmi yaccha kopaṃ mahādyute //
pṛthuḥ
ātmayogabalenemā dhārayiṣyāmy ahaṃ prajāḥ //
tataḥ praṇamya vasudhā taṃ bhūyaḥ prāha pārthivam /
avadhyāś ca striyaḥ prāhus tiryagyonigateṣv api /
sattveṣu pṛthivīpāla na dharmaṃ tyaktum arhasi //
evaṃ bahuvidhaṃ vākyaṃ śrutvā rājā mahāmanāḥ /
cintayitvā bahuvidhaṃ prajānāṃ hitakamyayā /
kopaṃ nigṛhya dharmātmā vasudhām idam abravīt //
pṛthur uvāca
ekasyārthāya yo hanyād ātmano vā parasya vā /
bahūn vai prāṇino loke bhavet tasyeha pātakam //
sukham edhanti bahavo yasmiṃs tu nihate śubhe /
tasmin hate nāsti bhadre pātakaṃ nopapātakam //
ekasmin yatra nidhanaṃ prāpite duṣṭakāriṇi /
bahūnāṃ bhavati kṣemaṃ tatra puṇyaprado vadhaḥ /
so 'haṃ prajānimittaṃ tvāṃ haniṣyāmi vasuṃdhare /
yadi me vacanaṃ nādya kariṣyasi jagaddhitam //
tvāṃ nihatyādya bāṇena macchāsanaparāṅmukhīm /
ātmānaṃ prathayitvāhaṃ prajā dhārayitā svayam //
sā tvaṃ śāsanam āsthāya mama dharmabhṛtāṃ vare /
saṃjīvaya prajāḥ sarvāḥ samarthā hy asi dhāraṇe //
duhitṛtvaṃ ca me gaccha tata enam ahaṃ śaram /
niyaccheyaṃ tvadvadhārtham udyataṃ ghoradarśanam //
vasuṃdharovāca
sarvam etad ahaṃ vīra vidhāsyāmi na saṃśayaḥ /
vatsaṃ tu mama taṃ paśya kṣareyaṃ yena vatsalā //
samāṃ ca kuru sarvatra māṃ tvaṃ dharmabhṛtāṃ vara /
yathā viṣyandamānaṃ me kṣīraṃ sarvatra bhāvayet //
vaiśaṃpāyana uvāca
tata utsārayāmāsa śilāḥ śatasahasraśaḥ /
dhanuṣkoṭyā tadā vainyas tena śailā vivardhitāḥ //
pṛthur vainyas tadā rājā mahīṃ cakre samāṃ tataḥ /
manvantareṣv atīteṣu viṣam āsīd vasuṃdharā //
svabhāvenābhavaṃs tasyā samāni viṣamāṇi ca /
cākṣuṣasyāntare pūrvam āsīd evaṃ tadā kila /
na hi pūrvavisarge vai viṣame pṛthivītale /
pravibhāgaḥ purāṇāṃ vā grāmāṇāṃ vā tadābhavat //
na sasyāni na gorakṣyaṃ na kṛṣir na vaṇikpathaḥ /
naiva satyānṛtaṃ tatra na lobho na ca matsaraḥ /
vaivasvate 'ntare tasmin sāṃprate samupasthite /
vainyāt prabhṛti rājendra sarvasyaitasya saṃbhavaḥ //
yatra yatra samaṃ tv asyā bhūmer āsīt tadānagha /
tatra tatra prajāḥ sarvā nivāsaṃ samarocayan //
āhāraḥ phalamūlāni prajānām abhavat tadā /
kṛcchreṇa mahatā yukta ity evam anuśuśruma //
saṃkalpayitvā vatsaṃ tu manuṃ svāyaṃbhuvaṃ prabhum /
sve pāṇau puruṣavyāghra dudoha pṛthivīṃ tataḥ //
sasyajātāni sarvāṇi pṛthur vainyaḥ pratāpavān /
sasyāni tena vai dugdhā vainyeneyaṃ vasuṃdharā /
tenānnena prajās tāta vartante 'dyāpi nityaśaḥ //
ṛṣibhiḥ śrūyate cāpi punar dugdhhā vasuṃdharā /
vatsaḥ somo 'bhavat teṣāṃ dogdhā cāṅgirasaḥ sutaḥ //
bṛhaspatir mahātejāḥ pātraṃ chandāṃsi bhārata /
kṣīram āsīd anupamaṃ tapo brahma ca śāśvatam //
tataḥ punar devagaṇaiḥ puraṃdarapurogamaiḥ /
kāñcanaṃ pātram ādāya dugdheyaṃ śrūyate mahī //
vatsas tu maghavān āsīd dogdhā tu savitā vibhuḥ /
kṣīram ūrjaskaraṃ caiva yena vartanti devatāḥ //
pitṛbhiḥ śrūyate cāpi punar dugdhā vasuṃdharā /
rājataṃ pātram ādāya svadhām amitavikramaiḥ //
yamo vaivasvatas teṣām āsīd vatsaḥ pratāpavān /
antakaś cābhavad dogdhā kālo lokaprakālanaḥ //
nāgaiś ca śrūyate dugdhā vatsaṃ kṛtvā tu takṣakam /
alābupātram ādāya viṣaṃ kṣīraṃ narottama //
teṣām airāvato dogdhā dhṛtarāṣṭraḥ pratāpavān /
nāgānāṃ bharataśreṣṭha sarpāṇāṃ ca mahīpate //
tenaiva vartayanty ugrā mahākāyā mahābalāḥ /
tadāhārās tadācārās tadvīryās tadapāśrayāḥ //
asuraiḥ śrūyate cāpi punar dugdhā vasuṃdharā /
āyasaṃ pātram ādāya māyāḥ śatrunibarhaṇīḥ //
virocanas tu prāhrādir vatsas teṣām abhūt tadā /
ṛtvig dvimūrdhā daityānāṃ madhur dogdhā mahābalaḥ //
tayaite māyayādyāpi sarve māyāvino 'surāḥ /
vartayanty amitaprajñās tad eṣām amitaṃ balam //
yakṣaiś ca śrūyate rājan punar dugdhā vasuṃdharā /
āmapātre mahārāja purāntardhānam akṣayam //
vatsaṃ vaiśravaṇaṃ kṛtvā yakṣaiḥ puṇyajanais tathā /
dogdhā rajatanābhas tu pitā maṇivarasya yaḥ /
yakṣātmajo mahātejās triśīrṣaḥ sumahātapāḥ /
dogdhā tu dhanadaḥ svāminn evaṃ taiś ca vasuṃdharā /
tena te vartayantīha paramarṣir uvāca ha //
rākṣasaiś ca piśācaiś ca punar dugdhā vasuṃdharā /
śāvaṃ kapālam ādāya prajā bhoktuṃ nararṣabha //
dogdhā rajatanābhas tu teṣām āsīt kurūdvaha /
vatsaḥ sumālī kauravya kṣīraṃ rudhiram eva ca //
tena kṣīreṇa rakṣāṃsi yakṣāś caivāmaropamāḥ /
vartayanti piśācāś ca bhūtasaṃghās tathaiva ca //
padmapatre punar dugdhā gandharvaiḥ sāpsarogaṇaiḥ /
vatsaṃ citrarathaṃ kṛtvā śucīn gandhān narottama //
teṣāṃ ca surucis tv āsīd dogdhā bharatasattama /
gandharvarājo 'tibalo mahātmā sūryasaṃnibhaḥ //
śailaiś ca śrūyate dugdhā punar devī vasuṃdharā /
oṣadhīr vai mūrtimatī ratnāni vividhāni ca //
vatsas tu himavān āsīd dogdhā merur mahāgiriḥ /
pātraṃ tu śailam evāsīt tena śailāḥ pratiṣṭhitāḥ //
dugdheyaṃ vṛkṣavīrudbhiḥ śrūyate ca vasuṃdharā /
pālāśaṃ pātram ādāya cchinnadagdhaprarohaṇam //
sarvakāmadughā dogdhrī pṛthivī janamejaya /
seyaṃ dhātrī vidhātrī ca pāvanī ca vasuṃdharā /
carācarasya sarvasya pratiṣṭhā yonir eva ca /
sarvakāmadughā dogdhrī sarvasasyaprarohiṇī //
āsīd iyaṃ samudrāntā medinīti pariśrutā /
madhukaiṭabhayoḥ kṛtsnā medasābhipariplutā //
teneyaṃ medinī devī procyate brahmavādibhiḥ /
tato 'bhyupagamād rājñaḥ pṛthor vainyasya bhārata /
duhitṛtvam anuprāptā devī pṛthvīti cocyate //
pṛthunā pravibhaktā ca śodhitā ca vasuṃdharā /
sasyākaravatī sphītā purapattanamālinī //
evaṃprabhāvo vainyaḥ sa rājāsīd rājasattama /
namasyaś caiva pūjyaś ca bhūtagrāmair na saṃśayaḥ //
brāhmaṇaiś ca mahābhāgair vedavedāṅgapāragaiḥ /
pṛthur eva namaskāryo vṛttidaḥ sa sanātanaḥ //
pārthivaiś ca mahābhāgaiḥ pārthivatvam abhīpsubhiḥ /
ādirājo namaskāryaḥ pṛthur vainyaḥ pratāpavān //
yodhair api ca vikrāntaiḥ prāptukāmair jayaṃ yudhi /
ādirājo namaskāryo yodhānāṃ prathamo nṛpaḥ //
yo hi yoddhā raṇaṃ yāti kīrtayitvā pṛthuṃ nṛpam /
sa ghorarūpān saṃgrāmān kṣemī tarati kīrtimān //
vaiśyair api ca vittāḍhyair vaiśyavṛttim anuṣṭhitaiḥ /
pṛthur eva namaskāryo vṛttidātā mahāyaśāḥ //
tathaiva śūdraiḥ śucibhis trivarṇaparicāribhiḥ /
pṛthur eva namaskāryaḥ śreyaḥ param abhīpsubhiḥ //
ete vatsaviśeṣāś ca dogdhāraḥ kṣīram eva ca /
pātrāṇi ca mayoktāni kiṃ bhūyo varṇayāmi te //
ya idaṃ śṛṇuyān nityaṃ pṛthoś caritam āditaḥ /
putrapautrasamāyukto modate suciraṃ bhuvi /
uktāni bharataśreṣṭha vainyasyeha mahātmanaḥ /
kim anyad bharataśreṣṭha pṛcchasi tvaṃ nareśvara /
yaḥ śṛṇoti sadā bhaktyā sa svargī nātra saṃśayaḥ /
janamejaya uvāca
manvantarāṇi sarvāṇi vistareṇa tapodhana /
teṣāṃ pūrvavisṛṣṭiṃ ca vaiśaṃpāyana kīrtaya //
yāvanto manavaś caiva yāvantaṃ kālam eva ca /
manvantarakathāṃ brahmañ chrotum icchāmi tattvataḥ //
vaiśaṃpāyana uvāca
na śakyaṃ vistaraṃ tāta vaktuṃ varṣaśatair api /
manvantarāṇāṃ kauravya saṃkṣepaṃ tv eva me śṛṇu //
svāyaṃbhuvo manus tāta manuḥ svārociṣas tathā /
auttamas tāmasaś caiva raivataś cākṣuṣas tathā /
vaivasvataś ca kauravya sāṃprato manur ucyate //
uttamākhyas tāmasaś cā+ +bhūtāṃ raivatacakṣuṣau /
aṣṭamo dakṣasāvarṇir dharmasāvarṇir eva ca /
rudraputras tu sāvarṇir bhavitaikādaśo manuḥ /
sāvarṇiś ca manus tāta bhautyo raucyas tathaiva ca /
raivato brahmasāvarṇiḥ sūryasāvarṇir eva ca /
tathaiva merusāvarṇāś catvāro manavaḥ smṛtāḥ //
atītā vartamānāś ca tathaivānāgatāś ca ye /
kīrtitā manavas tāta mayaivaite yathāśruti /
ṛṣīṃs teṣāṃ pravakṣyāmi putrān devagaṇāṃs tathā //
marīcir atrir bhagavān aṅgirāḥ pulahaḥ kratuḥ /
pulastyaś ca vasiṣṭhaś ca saptaite brahmaṇaḥ sutāḥ //
uttarasyāṃ diśi tathā rājan saptarṣayaḥ sthitāḥ /
yāmā nāma tathā devā āsan svāyaṃbhuve 'ntare //
agnīdhraś cāgnibāhuś ca medhā medhātithir vasuḥ /
jyotiṣmān dyutimān havyaḥ savanaḥ putra eva ca //
manoḥ svāyaṃbhuvasyaite daśa putrā mahaujasaḥ /
etat te prathamaṃ rājan manvantaram udāhṛtam //
aurvo vasiṣṭhaputraś ca stambaḥ kāśyapa eva ca /
prāṇo bṛhaspatiś caiva datto 'triś cyavanas tathā /
ete maharṣayas tāta vāyuproktā mahāvratāḥ //
devāś ca tuṣitā nāma smṛtāḥ svārociṣe 'ntare /
havirdhraḥ sukṛtir jyotir āpo mūrtir ayasmayaḥ //
prathitaś ca nabhasyaś ca nabhaḥ sūryas tathaiva ca /
svārociṣasya putrās te manos tāta mahātmanaḥ /
kīrtitāḥ pṛthivīpāla mahāvīryaparākramāḥ //
dvitīyam etat kathitaṃ tava manvantaraṃ mayā /
idaṃ tṛtīyaṃ vakṣyāmi tan nibodha narādhipa //
vasiṣṭhaputrāḥ saptāsan vāsiṣṭhā iti viśrutāḥ /
hiraṇyagarbhasya sutā ūrjā jātāḥ sutejasaḥ //
ṛṣayo 'tra mayā proktāḥ kīrtyamānān nibodha me /
auttameyān mahārāja daśa putrān manoramān //
iṣa ūrjas tanūpaś ca madhur mādhava eva ca /
śuciḥ śukraḥ sahaś caiva nabhasyo nabha eva ca /
bhānavas tatra devāś ca manvantaram udāhṛtam //
manvantaraṃ caturthaṃ te kathayiṣyāmi tac chṛṇu /
kāvyaḥ pṛthus tathaivāgnir jahnur dhātā ca bhārata /
kapīvān akapīvāṃś ca tatra saptarṣayo nṛpa //
purāṇe kīrtitās tāta putrāḥ pautrāś ca bhārata /
satyā devagaṇāś caiva tāmasasyāntare manoḥ //
putrāṃś caiva pravakṣyāmi tāmasasya manor nṛpa /
dyutis tapasyaḥ sutapās tapomūlas tapodhanaḥ /
taporatir akalmāṣas tanvī dhanvī paramṭapaḥ //
tāmasasya manor ete daśa putrā mahābalāḥ /
vāyuproktā mahārāja caturthaṃ caitad antaram //
vedabāhur yadudhraś ca munir vedaśirās tathā /
hiraṇyalomā parjanya ūrdhvabāhuś ca somajaḥ /
satyanetras tathātreya ete saptarṣayo 'pare //
devāś cābhūtarajasas tathā prakṛtayaḥ smṛtāḥ /
pāriplavaś ca raibhyaś ca manor antaram ucyate //
atha putrān imāṃs tasya nibodha gadato mama /
dhṛtimān avyayo yuktas tattvadarśī nirutsukaḥ //
araṇyaś ca prakāśaś ca nirmohaḥ satyavāk kṛtiḥ /
raivatasya manoḥ putrāḥ pañcamaṃ caitad antaram //
ṣaṣṭhaṃ te saṃpravakṣyāmi tan nibodha narādhipa /
bhṛgur nabho vivasvāṃś ca sudhāmā virajās tathā //
atināmā sahiṣṇuś ca sapta ete maharṣayaḥ /
cākṣuṣasyāntare tāta manor devān imāñ śṛṇu //
ādyāḥ prabhūtā ṛbhavaḥ pṛthukāś ca divaukasaḥ /
lekhāś ca nāma rājendra pañca devagaṇāḥ smṛtāḥ //
ṛṣer aṅgirasaḥ putrā mahātmāno mahaujasaḥ /
nāḍvaleyā mahārāja daśa putrāś ca viśrutāḥ /
uruprabhṛtayo rājan ṣaṣṭhaṃ manvantaraṃ smṛtam //
ṣaṣṭaṃ manvantaraṃ proktaṃ saptamaṃ tu nibodha me /
atrir vasiṣṭho bhagavān kaśyapaś ca mahān ṛṣiḥ /
gautamo 'tha bharadvājo viśvāmitras tathaiva ca //
tathaiva putro bhagavān ṛcīkasya mahātmanaḥ /
saptamo jamadagniś ca ṛṣayaḥ sāṃprataṃ divi //
sādhyā rudrāś ca viśve ca vasavo marutas tathā /
ādityāś cāśvinau caiva devau vaivasvatau smṛtau //
manor vaivasvatasyaite vartante sāṃprate 'ntare /
ikṣvākupramukhāś caiva daśa putrā mahātmanaḥ //
manoḥ samabhavad rājan dikṣu sarvāsu bhārata /
eteṣāṃ kīrtitānāṃ tu maharṣīṇāṃ mahaujasām /
rājan putrāś ca pautrāś ca dikṣu sarvāsu bhārata //
manvantareṣu sarveṣu prāgdiśaṃ sapta saptakāḥ /
sthitā dharmavyavasthārthaṃ lokasaṃrakṣaṇāya ca //
manvantare vyatikrānte catvāraḥ saptakā gaṇāḥ /
kṛtvā karma divaṃ yānti brahmalokam anāmayam //
tato 'nye tapasā yuktāḥ sthānaṃ tat pūrayanty uta /
atītā vartamānāś ca krameṇaitena bhārata //
etāny uktāni kauravya saptātītāni bhārata /
manvantarāṇi sarvāṇi nibodhānāgatāni me //
sāvarṇā manavas tāta pañca tāṃś ca nibodha me /
eko vaivasvatas teṣāṃ catvāraś ca prajāpateḥ /
parameṣṭhisutās tāta merusāvarṇatāṃ gatāḥ //
dakṣasyaite hi dauhitrāḥ priyāyās tanayā nṛpa /
mahatā tapasā yuktā merupṛṣṭhe mahaujasaḥ //
ruceḥ prajāpateḥ putro raucyo nāma manuḥ smṛtaḥ /
bhūtyāṃ cotpādito devyāṃ bhautyo nāma ruceḥ sutaḥ /
anāgatāś ca saptaite loke 'smin manavaḥ smṛtāḥ //
anāgatāś ca saptaiva smṛtā divi maharṣayaḥ /
manor antaram āsādya sāvarṇasyeha tāñ śṛṇu //
rāmo vyāsas tathātreyo dīptimanto bahuśrutāḥ /
bhāradvājas tathā drauṇir aśvatthāmā mahādyutiḥ //
gotamasyātmajaś caiva śaradvān nāma gautamaḥ /
kauśiko gālavaś caiva ruruḥ kāśyapa eva ca /
ete sapta mahātmāno bhaviṣyā munisattamāḥ //
devatānāṃ guṇās tatra trayaḥ proktāḥ svayaṃbhuvā /
mārīcasyaiva te putrāḥ kaśyapasya mahātmanaḥ /
brahmaṇaḥ sadṛśāś caite dhanyāḥ saptarṣayaḥ smṛtāḥ //
abhijātyātha tapasā mantravyākaraṇais tathā /
brahmalokapratiṣṭhās tu smṛtā brahmarṣayo 'malāḥ //
bhūtabhavyabhavajjñānaṃ buddhā caiva tu yaiḥ svayam /
tapasā vai prasiddhā ye saṃgatā pravicintakāḥ /
mantravyākaraṇādyaiś ca aiśvaryāt sarvaśaś ca ye //
etān bhāryān dvijo jñātvā naiṣṭhikāni ca nāma ca /
saptaite saptabhiś caiva guṇaiḥ saptarṣayaḥ smṛtāḥ //
dīrghāyuṣo mantrakṛta īśvarā dīrghacakṣuṣaḥ /
buddhyā pratyakṣadharmāṇo gotraprāvartakās tathā //
kṛtādiṣu yugākhyeṣu sarveṣv eva punaḥ punaḥ /
pravartayanti te varṇān āśramāṃś caiva sarvaśaḥ /
saptarṣayo mahābhāgāḥ satyadharmaparāyaṇāḥ //
teṣāṃ caivānvayotpannā jāyante hi punaḥ punaḥ /
mantrabrāhmaṇakartāro dharme praśithile tathā //
yasmāc ca varadāḥ sapta parebhyaś cāparāḥ smṛtāḥ /
tasmān na kālo na vayaḥ pramāṇam ṛṣibhāvane //
eṣa saptarṣikoddeśo vyākhyātas te mayā nṛpa /
sāvarṇasya manoḥ putrān bhaviṣyāñ śṛṇu sattama /
saṃbandhāc ca svayaṃtejāḥ saṃbuddhāś ca yataḥ svayam /
yasmāc chaṃsanti te brahma tasmād brahmarṣayaḥ smṛtāḥ /
varīvāṃś cāvarīvāṃś ca saṃmato dhṛtimān vasuḥ /
cariṣṇur āḍhyo dhṛṣṇuś ca vājī sumatir eva ca /
sāvarṇasya manoḥ putrā bhaviṣyā daśa bhārata //
kṣamayā nṛpa sāvarṇā bhaviṣyāñ śṛṇu bhārata /
eteṣāṃ kālyam utthāya kīrtanāt sukham edhate /
yaśaś cāpnoti sumahad āyuṣmāṃś ca bhaven naraḥ /
caturdaśe manobhāvye uragambhīrabudhnakāḥ /
atītanāgatānāṃ vai maharṣīṇāṃ sadā naraḥ //
devatānāṃ gaṇāḥ proktāḥ pañca vai bharatarṣabha /
taraṃgabhīrur vapraś ca tarasvān ugra eva ca //
abhimānī pravīraś ca jiṣṇuḥ saṃkrandanas tathā /
tejasvī sabalaś caiva bhautyasyaite manoḥ sutāḥ //
bhautyasyaivādhikāre tu pūrṇe kalpas tu pūryate /
ity ete 'nāgatātītā manavaḥ kīrtitā mayā /
namaskṛtvā jayet svargaṃ brāhmaṇo nātra saṃśayaḥ /
kṣatriyo jayate śatrūn vaiśyaḥ śūdro yathepsitam /
tair iyaṃ pṛthivī tāta sasamudrā sapattanā /
yathāpradeśam adyāpi sarvataḥ paripālyate /
pūrṇaṃ yugasahasraṃ hi paripālyā nareśvaraiḥ /
prajābhis tapasā caiva saṃhārānte ca nityaśaḥ //
yugāni saptatis tāni sāgrāṇi kathitāni te /
kṛtatretādiyuktāni manor antaram ucyate //
caturdaśaite manavaḥ kīrtitāḥ kīrtivardhanāḥ /
vedeṣu sapurāṇeṣu sarve te prabhaviṣṇavaḥ /
prajānāṃ patayo rājan dhanyam eṣāṃ prakīrtanam //
manvantareṣu saṃhārāḥ saṃhārānteṣu saṃbhavāḥ /
na śakyam antaṃ teṣāṃ vai vaktuṃ varṣaśatair api //
visargasya prajānāṃ vai saṃhārasya ca bhārata /
manvantareṣu saṃhāraḥ śrūyate bharatarṣabha //
saśeṣās tatra tiṣṭhanti devā brahmarṣibhiḥ saha /
tapasā brahmacaryeṇa śrutena ca samanvitāḥ /
pūrṇe yugasahasre tu kalpo niḥśeṣa ucyate //
tatra bhūtāni sarvāṇi dagdhāny ādityaraśmibhiḥ /
brahmāṇam agrataḥ kṛtvā sahādityagaṇair vibho //
yogaṃ yogīśvaraṃ devam ajaṃ kṣetrajam acyutam /
praviśanti suraśreṣṭhaṃ hariṃ nārāyaṇaṃ prabhum /
sraṣṭāraṃ sarvabhūtānāṃ kalpānteṣu punaḥ punaḥ /
avyaktaḥ śāśvato devas tasya sarvam idaṃ jagat //
tatra saṃvartate rātriḥ sakalaikārṇave tadā /
nārāyaṇodare nidrāṃ brāhmaṃ varṣasahasrakam //
tāvantam iti kālaṃ sā rātrir ity abhiśabditā /
nidrāyogam anuprāpto yasyām ante pitāmahaḥ //
sā ca rātrir apakrāntā sahasrayugaparyayā /
tadā prabuddho bhagavān brahmā lokapitāmahaḥ /
punaḥ sisṛkṣayā yuktaḥ sargāya vidadhe manaḥ //
saiva smṛtiḥ purāṇeyaṃ tadvṛttaṃ tadviceṣṭitam /
devasthānāni tāny eva kevalaṃ ca viparyayaḥ //
tato dagdhāni bhūtāni sarvāṇy ādityaraśmibhiḥ /
devarṣiyakṣagandharvāḥ piśācoragarākṣasāḥ /
jāyante ca punas tāta yuge bharatasattama //
yathartāv ṛtuliṅgāni nānārūpāṇi paryaye /
dṛśyante tāni tāny eva tathā brāhmīṣu rātriṣu //
niṣkramitvā prajākāraḥ prajāpatir asaṃśayam /
ye ca vai mānavā devāḥ sarve caiva maharṣayaḥ //
te saṃgatāḥ śuddhasaṅgāḥ śaśvad dharmavisargataḥ /
na bhavanti punas tāta yuge bharatasattama //
tat sarvaṃ kramayogena kālasaṃkhyāvibhāgavit /
sahasrayugasaṃkhyānaṃ kṛtvā divasam īśvaraḥ //
rātriṃ yugasahasrāntāṃ kṛtvā ca bhagavān vibhuḥ /
saṃharaty atha bhūtāni sṛjate ca punaḥ punaḥ /
vyaktāvyakto mahādevo harir nārāyaṇaḥ prabhuḥ /
atra te vartayiṣyāmi manor vaivasvatasya ha /
visargaṃ bharataśreṣṭha sāṃpratasya mahādyute //
vṛṣṇivaṃśaprasaṅgena kathyamānaṃ purātanam /
nityaḥ sarvagataḥ sūkṣmaḥ śāśvataḥ puruṣottamaḥ /
yatrotpanno mahātmā sa harir vṛṣṇikule prabhuḥ //
sarvāsuravināśāya sarvalokahitāya ca /
vaiśaṃpāyana uvāca
vivasvān kaśyapāj jajñe dākṣāyaṇyām ariṃdama /
tasya bhāryābhavat saṃjñā tvāṣṭrī devī vivasvataḥ /
sureṇur iti vikhyātā triṣu lokeṣu bhāminī //
sā vai bhāryā bhagavato mārtaṇḍasya mahātmanaḥ /
bhartṛrūpeṇa nātuṣyad rūpayauvanaśālinī /
saṃjñā nāma svatapasā dīpteneha samanvitā //
ādityasya hi tadrūpaṃ mārtaṇḍasya svatejasā /
gātreṣu paridagdhaṃ vai nātikāntam ivābhavat //
na khalv ayaṃ mṛto 'ṇḍastha iti snehād abhāṣata /
ajānan kāśyapas tasmān mārtaṇḍa iti cocyate //
tejas tv abhyadhikaṃ tāta nityam eva vivasvataḥ /
yenātitāpayāmāsa trīṃl lokān kaśyapātmajaḥ //
trīṇy apatyāni kauravya saṃjñāyāṃ tapatāṃ varaḥ /
ādityo janayāmāsa kanyāṃ dvau ca prajāpatī //
manur vaivasvataḥ pūrvaṃ śrāddhadevaḥ prajāpatiḥ /
yamaś ca yamunā caiva yamajau saṃbabhūvatuḥ //
śyāmavarṇaṃ tu tadrūpaṃ saṃjñā dṛṣṭvā vivasvataḥ /
asahantī tu svāṃ chāyāṃ savarṇāṃ nirmame tataḥ /
māyāmayī tu sā saṃjñā tasyāś chāyā samutthitā //
prāñjaliḥ praṇatā bhūtvā chāyā saṃjñāṃ nareśvara /
uvāca kiṃ mayā kāryaṃ kathayasva śucismite /
sthitāsmi tava nirdeśe śādhi māṃ varavarṇini //
saṃjñovāca
ahaṃ yāsyāmi bhadraṃ te svam eva bhavanaṃ pituḥ /
tvayeha bhavane mahyaṃ vastavyaṃ nirviśaṅkayā //
imau ca bālakau mahyaṃ kanyā ceyaṃ sumadhyamā /
saṃbhāvyās te na cākhyeyam idaṃ bhagavate tvayā //
savarṇovāca
ā kacagrahaṇād devi ā śāpān naiva karhicit /
ākhyāsyāmi mataṃ tubhyaṃ gaccha devi yathāsukham //
samādhāya savarṇāṃ tu tathety uktā tayā ca sā /
tvaṣṭuḥ samīpam agamad vrīḍiteva manasvinī //
pituḥ samīpagā sā tu pitrā nirbhartsitā śubhā /
bhartuḥ samīpaṃ gaccheti niyuktā ca punaḥ punaḥ //
cintām avāpa mahatīṃ strīṇāṃ dhik ceṣṭitaṃ tv iti /
nininda bahudhātmānaṃ strītvaṃ cātinininda sā //
sthātavyaṃ na kvacit strīṇāṃ dhig asvātantryajīvitam /
śaiśave yauvane vārddhe pitṛbhartṛsutād bhayam //
tyaktaṃ bhartṛgṛhaṃ maugdhyād bata durvṛttayā mayā /
avijñātāpi vedhāyām atha patyur niketanam //
tatrāsti sā savarṇā vai paripūrṇamanorathā /
naṣṭaṃ bhartṛgṛhaṃ maugdhyāc chreyo 'tra na pitur gṛhe /
agacchad vaḍavā bhūtvāc chādya rūpam aninditā /
kurūn athottarān gatvā tṛṇāny eva cacāra sā //
dvitīyāyāṃ tu saṃjñāyāṃ saṃjñeyam iti cintayan /
ādityo janayāmāsa putram ātmasamaṃ tadā //
pūrvajasya manos tāta sadṛśo 'yam iti prabhuḥ /
manur evābhavan nāmnā sāvarṇa iti cocyate //
saṃjñā tu pārthivī tāta svasya putrasya vai tadā /
cakārābhyadhikaṃ snehaṃ na tathā pūrvajeṣu vai //
manus tasyāḥ kṣamat tat tu yamas tasyā na cakṣame /
tāṃ vai roṣāc ca bālyāc ca bhāvino 'rthasya vā balāt /
padā saṃtarjayāmāsa saṃjñāṃ vaivasvato yamaḥ //
taṃ śaśāpa tataḥ krodhāt savarṇā jananī tadā /
caraṇaḥ patatām eṣa taveti bhṛśaduḥkhitā //
yamas tu tat pituḥ sarvaṃ prāñjaliḥ pratyavedayat /
bhṛśaṃ śāpabhayodvignaḥ saṃjñāvākyair vivejitaḥ /
śāpo nivarted iti ca provāca pitaraṃ tadā //
mātrā snehena sarveṣu vartitavyaṃ suteṣu vai /
seyam asmān apāhāya yavīyāṃsaṃ bubhūṣati //
tasyā mayodyataḥ pādo na tu dehe nipātitaḥ /
bālyād vā yadi vā mohāt tad bhavān kṣantum arhati //
yasmāt te pūjanīyāhaṃ tarjitāsmi tvayā suta /
tasmāt tavaiṣa caraṇaḥ patiṣyati na saṃśayaḥ /
apatyaṃ durapatyaṃ syān nāmbā kujananī bhavet /
śapto 'ham asmi lokeśa jananyā tapatāṃ vara /
tava prasādāc caraṇo na paten mama gopate //
vivasvānuvāca
asaṃśayaṃ putra mahad bhaviṣyaty atra kāraṇam /
yas tvaṃ dharmaparo nityaṃ dharmaṃ saṃtyaktavān imam /
yena tvām āviśat krodho dharmajñaṃ satyavādinam //
yuktam eva hi te kartuṃ tava mātṛvaco 'nagha /
na śakyam etan mithyā tu kartuṃ mātṛvacas tava /
kṛmayo māṃsam ādāya yāsyanti tu mahītale //
tava pādān mahāprājña tataḥ saṃprāpsyase sukham /
kṛtam evaṃ vacas tathyaṃ mātus tava bhaviṣyati /
śāpasya parihāreṇa tvaṃ ca trāto bhaviṣyasi //
ādityaś cābravīt saṃjñāṃ kimarthaṃ tanayeṣu vai /
tulyeṣv abhyadhikaḥ snehaḥ kriyate 'ti punaḥ punaḥ /
sā tat pariharantī sma nācacakṣe vivasvataḥ //
ātmānaṃ sa samādhāya yogāt tathyam apaśyata /
mūrdhajeṣu ca jagrāha sā cātmānaṃ śaśaṃsa ha /
ātmānaṃ gopayāmāsa saṃyogāt tasya naiva tu /
tāṃ śaptukāmo bhagavān nāśāya kurunandana /
mūrdhajeṣu ca jagrāha samaye 'tigate tu sā /
tataḥ sarvaṃ yathāvṛttam ācacakṣe vivasvataḥ /
vivasvān atha tac chrutvā kruddhas tvaṣṭāram abhyagāt //
tvaṣṭā tu taṃ yathānyāyam arcayitvā vibhāvasum /
nirdagdhukāmaṃ roṣeṇa sāntvayāmāsa vai tadā //
tvaṣṭovāca
tavātitejasāviṣṭam idaṃ rūpaṃ na śobhate /
asahantī sma tat saṃjñā vane carati śāḍvalam //
draṣṭā hi tāṃ bhavān adya svāṃ bhāryāṃ śubhacāriṇīm /
.2-5 ins. after 32ab: T2 G1(second time)
cont. after *158; M4 ins. after 35: :k]
nityaṃ tapasy abhiratāṃ vaḍavārūpadhāriṇīm /
parṇāhārāṃ kṛśāṃ dīnāṃ jaṭilāṃ maladhāriṇīm /
hastihastaparikliṣṭāṃ vyākulāṃ padminīm iva /
ślāghyāṃ yogabalopetāṃ yogam āsthāya gopate //
anukūlaṃ tu te deva yadi syān mama tan matam /
rūpaṃ nirvartayāmy adya tava kāntam ariṃdama //
rūpaṃ vivasvataś cāsīt tiryagūrdhvasamaṃ tu vai /
tenāsau saṃbhṛto devo rūpeṇa tu vibhāvasuḥ //
tasmāt tvaṣṭuḥ sa vai vākyaṃ bahu mene prajāpatiḥ /
samanujñātavāṃś caiva tvaṣṭāraṃ rūpasiddhaye /
tato 'bhyupagamāt tvaṣṭā mārtaṇḍasya vivasvataḥ /
bhramim āropya tat tejaḥ śātayāmāsa bhārata //
kṛtavān aṣṭamaṃ bhāgaṃ na vyaśātayad avyayam //
yat sūryād vaiṣṇavaṃ tejaḥ śātitaṃ viśvakarmaṇā /
tvaṣṭaiva tejasā tena viṣṇoś cakram akalpayat //
triśūlaṃ caiva śarvasya śibikāṃ dhanadasya ca /
śaktiṃ guhasya devānām anyeṣāṃ ca varāyudham //
tat sarvaṃ tejasā tena viśvakarmā hy akalpayat /
tato nirbhāsitaṃ rūpaṃ tejasā saṃhṛtena vai /
kāntāt kāntataraṃ draṣṭum adhikaṃ śuśubhe tadā //
mukhe nirvartitaṃ rūpaṃ tasya devasya gopateḥ /
tataḥprabhṛti devasya mukham āsīt tu lohitam //
mukharāgaṃ tu yat pūrvaṃ mārtaṇḍasya mukhacyutam /
ādityā dvādaśaiveha saṃbhūtā mukhasaṃbhavāḥ //
dhātāryamā ca mitraś ca varuṇo 'ṃśo bhagas tathā /
indro vivasvān pūṣā ca parjanyo daśamas tathā /
tatas tvaṣṭā tato viṣṇur ajaghanyo jaghanyajaḥ //
harṣaṃ lebhe tato devo dṛṣṭvādityān svadehajān /
gandhaiḥ puṣpair alaṃkārair bhāsvatā mukuṭena ca //
evaṃ saṃpūjayāmāsa tvaṣṭā vākyam uvāca ha //
gaccha deveśa svāṃ bhāryāṃ kurūṃś carati cottarān /
vaḍavārūpam āsthāya vane carati śāḍvale //
tāṃ tathārūpam āsthāya svāṃ bhāryāṃ śubhalīlayā /
dadarśa yogam āsthāya svāṃ bhāryāṃ vaḍavāṃ tataḥ /
adhṛṣyāṃ sarvabhūtānāṃ tejasā niyamena ca //
vaḍavāvapuṣā rājaṃś carantīm akutobhayām /
so 'śvarūpeṇa bhagavāṃs tāṃ mukhe samabhāvayat /
maithunāya viveṣṭantīṃ parapuṃso viśaṅkayā //
sā tan niravamac chukraṃ nāsikāyā vivasvataḥ /
devau tasyām ajāyetām aśvinau bhiṣajāṃ varau //
nāsatyaś caiva dasraś ca smṛtau dvāv aśvināv iti /
mārtaṇḍasyātmajāv etāv aṣṭamasya prajāpateḥ //
saṃjñāyāṃ janayāmāsa vaḍavāyāṃ sa bhārata /
tāṃ tu rūpeṇa krāntena darśayāmāsa bhāskaraḥ /
sā tu dṛṣṭvaiva bhartāraṃ tutoṣa janamejaya //
yamas tu karmaṇā tena bhṛśaṃ pīḍitamānasaḥ /
dharmeṇa rañjayāmāsa dharmarāja imāḥ prajāḥ //
sa lebhe karmaṇā tena śubhena paramadyutiḥ /
pitṝṇām ādhipatyaṃ ca lokapālatvam eva ca //
manuḥ prajāpatis tv āsīt sāvarṇaḥ sa tapodhanaḥ /
bhāvyaḥ so 'nāgate tasmin manuḥ sāvarṇike 'ntare //
merupṛṣṭhe tapo nityam adyāpi sa caraty uta /
bhrātā śanaiścaraś cāsya grahatvaṃ sa tu labdhavān //
nāsatyau yau samākhyātau svarvaidyau tu babhūvatuḥ /
revanto 'pi tathā rājann aśvānāṃ śāntido 'bhavat /
tvaṣṭā tu tejasā tena viṣṇoś cakram akalpayat /
tad apratihataṃ yuddhe dānavāntacikīrṣayā //
yavīyasī tayor yā tu yamī kanyā yaśasvinī /
abhavat sā saricchreṣṭhā yamunā lokabhāvanī //
manur ity ucyate loke sāvarṇa iti cocyate /
dvitīyo yaḥ sutas tasya sa vijñeyaḥ śanaiścaraḥ //
G M4 ins. after 47: T3.4(both first time)
after the first occurence of 47cd: :k]
grahatvaṃ sa tu lebhe vai sarvalokānupūjitam /
ya idaṃ janma devānāṃ śṛṇuyād dhārayeta vā /
āpadaṃ prāpya mucyeta prāpnuyāc ca mahad yaśaḥ //
vaiśaṃpāyana uvāca
manor vaivasvatasyāsan putrā vai nava tatsamāḥ /
ikṣvākuś caiva nābhāgaś ca dhṛṣṇuḥ śaryātir eva ca //
nariṣyantas tathā prāṃśūr nābhānediṣṭhasaptamaḥ /
karūṣaś ca pṛṣadhraś ca navaite puruṣarṣabha //
akarot putrakāmas tu manur iṣṭiṃ prajāpatiḥ /
mitrāvaruṇayos tāta pūrvam eva viśāṃ pate /
anutpanneṣu navasu putreṣv eteṣu bhārata //
tasyāṃ tu vartamānāyām iṣṭyāṃ bharatasattama /
mitrāvaruṇayor aṃśe manur āhutim ājuhot //
āhutyāṃ hūyamānāyāṃ devagandharvamānuṣāḥ /
tuṣṭiṃ tu paramāṃ jagmur munayaś ca tapodhanāḥ /
aho 'sya tapaso vīryam aho śrutam aho dhanam /
tatra divyāmbaradharā divyābharaṇabhūṣitā /
divyasaṃhananā caiva iḍā jajña iti śrutiḥ //
tām iḍety eva hovāca manur daṇḍadharas tadā /
anugacchasva māṃ bhadre tam iḍā pratyuvāca ha //
dharmayuktamidaṃ vākyaṃ putrakāmaṃ prajāpatim /
mitrāvaruṇayor aṃśe jātāsmi vadatāṃ vara /
tayoḥ sakāśaṃ yāsyāmi na māṃ dharmo hato 'hanat //
saivam uktvā manuṃ devaṃ mitrāvaruṇayor iḍā /
gatvāntikaṃ varārohā prāñjalir vākyam abravīt /
aṃśe 'smi yuvayor jātā devau kiṃ karavāṇi vām //
manunā cāham uktā vai anugacchasvamām iti /
tāṃ tathāvādinīṃ sādhvīm iḍāṃ dharmaparāyaṇām /
mitraś ca varuṇaś cobhāv ūcatur yan nibodha tat //
anena tava dharmeṇa praśrayeṇa damena ca /
satyena caiva suśroṇi prītau svo varavarṇini //
āvayos tvaṃ mahābhāge khyātiṃ kanyeti yāsyasi /
manor vaṃśakaraḥ putras tvam eva ca bhaviṣyasi //
sudyumna iti vikhyātas triṣu lokeṣu śobhane /
jagatpriyo dharmaśīlo manor vaṃśavivardhanaḥ //
nivṛttā sā tu tac chrutvā gacchantī pitur antikām /
budhenāntaram āsādya maithunāyopavartitā //
somaputrād budhād rājaṃs tasyāṃ jajñe purūravāḥ /
janayitvā tataḥ sā tam iḍā sudyumnatāṃ gatā //
sudyumnasya tu dāyādās trayaḥ paramadhārmikāḥ /
utkalaś ca gayaś caiva vinatāśvaś ca bhārata //
utkalasyottarā rājan vinatāśvasya paścimā /
dik pūrvā bharataśreṣṭha gayasya tu gayā smṛtā //
praviṣṭe tu manau tāta divākaram ariṃdama /
daśadhā tadgataṃ kṣatram akarot pṛthivīm imām //
yūpāṅkitā vasumatī yasyeyaṃ savanākarā /
ikṣvākur jyeṣṭhadāyādo madhyadeśam avāptavān /
kanyābhāvāc ca sudyumno nainaṃ guṇam avāptavān //
vasiṣṭhavacanāc cāsīt pratiṣṭhānaṃ mahātmanaḥ /
pratiṣṭhā dharmarājasya sudyumnasya kurūdvaha //
tat purūravase prādād rājyaṃ prāpya mahāyaśāḥ /
cakravartī mahārāja babhūva janamejaya /
sudyumnaḥ kārayām āsa pratiṣṭhāne nṛpakriyām /
dhṛṣṇukaś cāmbarīṣaś ca daṇḍaś cetīha te trayaḥ /
yaś cakāra mahātmā vai daṇḍakāraṇyam uttamam //
vanaṃ tal lokavikhyātaṃ tāpasānām anuttamam /
tatra praviṣṭamātras tu naraḥ pāpāt pramucyate //
sudyumnaś ca divaṃ yāta eḍam utpādya bhārata /
utkalasya trayaḥ putrās triṣu lokeṣu viśrutāḥ /
mānaveyo mahārāja strīpuṃsor lakṣaṇair yutaḥ //
K2.4 Ñ V B Dn D1.2.5.6 T3.4 G2.4 Bom Poona eds (K1.3 D4 after 20c-d repeated after *169) ins: :k]
dhṛtavāṃs tam iḍety evaṃ sudyumnaś cetiviśrutaḥ /
pṛṣadhro hivaddhitvā tu guror gāṃ janamejaya /
śāpāc chūdratvam āpannaḥ putras tasya mahātmanaḥ /
nāriṣyantāḥ śakāḥ putrā nābhāgasya tu bhārata /
ambarīṣo 'bhavat putraḥ pārthivarṣabhasattama //
dhṛṣṇos tu dhārṣṇikaṃ kṣatraṃ raṇadṛṣṭaṃ babhūva ha /
karūṣasya tu kārūṣāḥ kṣatriyā yuddhadurmadāḥ /
sahasraṃ kṣatriyagaṇo vikrāntaḥ saṃbabhūva ha //
nābhāgāriṣṭaputrāś ca kṣatriyā vaiśyatāṃ gatāḥ //
prāṃśor eko 'bhavat putraḥ prajāpatir iti śrutaḥ /
nariṣyantasya dāyādo rājā daṇḍadharo damaḥ /
śaryāter mithunaṃ cāsīd ānarto nāma viśrutaḥ /
putraḥ kanyā sukanyā ca yā patnī cyavanasya ha //
ānartasya tu dāyādo revo nāma mahādyutiḥ /
ānartaviṣayaś cāsīt purī cāsīt kuśasthalī //
revasya raivataḥ putraḥ kakudmī nāma dhārmikaḥ /
jyeṣṭhaḥ putraśatasyāsīd rājyaṃ prāpya kuśasthalīm //
tasya putraśataṃ tv āsīt kanyā cāpikurūdvaha /
sa kanyāsahitaḥ śrutvā gāndharvaṃ brahmaṇo 'ntike /
muhūrtabhūtaṃ devasya martyaṃ bahuyugaṃ prabho //
ājagāma yuvaivātha svāṃ purīṃ yādavair vṛtām /
kṛtāṃ dvāravatīṃ nāmnā bahudvārāṃ manoramām /
bhojavṛṣṇyandhakair guptāṃ vāsudevapurogamaiḥ //
tatas tad raivato jñātvā yathātattvam ariṃdama /
kanyāṃ tāṃ baladevāya suvratāṃ nāma revatīm //
dattvā jagāma śikharaṃ meros tapasi saṃśritaḥ /
rohiṇyā sahitaś candro yathā śacyā śacīpatiḥ /
reme rāmo 'pi dharmātmā revatyā sahitaḥ sukhī //
janamejaya uvāca
kathaṃ bahuyuge kāle samatīte dvijarṣabha /
na jarā revatīṃ prāptā raivataṃ ca kakudminam //
meruṃ gatasya vā tasya śāryāteḥ saṃtatiḥ katham /
sthitā pṛthivyām adyāpi śrotum icchāmi tattvataḥ //
vaiśaṃpāyana uvāca
na jarā kṣutpipāse vā na mṛtyur bharatarṣabha /
ṛtucakraṃ prabhavati brahmaloke sadānaghā //
kakudminas tu taṃ lokaṃ raivatasya gatasya ha /
hatā puṇyajanais tāta rākṣasaiḥ sā kuśasthalī //
tasya bhrātṛśataṃ tv āsīd dhārmikasya mahātmanaḥ /
tad vadhyamānaṃ rakṣobhir diśaḥ prākramad acyutā //
vidrutasyaca rājendra tasya bhrātṛśatasya vai /
teṣāṃ tu te bhayākrāntaḥ kṣatriyās tatra tatra ha /
anvavāyas tu sumahāṃs tatra tatra viśāṃ pate /
teṣāṃ ye te mahārāja śāryātā iti viśrutāḥ //
kṣatriyā bharataśreṣṭha dikṣu sarvāsu dhārmikāḥ /
sarvaśaḥ sarvagahanaṃ praviṣṭāḥ kurunandana //
teṣu tatra kṛpāṃ cakre brahmā lokapitā mahaḥ /
nābhāgasya tu putrau dvau vaiśyau brāhmaṇatāṃ gatau /
karūṣasya tu kārūṣāḥ kṣatriyā yuddhadurmadāḥ //
prāṃśor eko 'bhavat putraḥ prajāpatiriti śrutaḥ /
pṛṣadhro hiṃsayitvā tu guror gāṃ janamejaya /
śāpāc chūdratvam āpanno navaite parikīrtitāḥ //
vaivasvatasya tanayā manor vaibharatarṣabha /
kṣuvatas tu manos tāta ikṣvākur abhavat sutaḥ /
tasya putraśataṃ tv āsīd ikṣvākor bhūridakṣiṇam //
teṣāṃ vikukṣir jyeṣṭhas tu vikukṣitvād ayodhatām /
prāptaḥ paramadharmajña so 'yodhyādhipatiḥ prabhuḥ //
śakunipramukhās tasya putrāḥ pañcaśataṃ smṛtāḥ /
uttarāpathadeśasya rakṣitāro viśāṃ pate //
catvāriṃśad athāsṭau ca dakṣiṇasyāṃ tathā diśi /
vasātipramukhāś cānye rakṣitāro viśāṃ pate //
ikṣvākus tu vikukṣiṃ vai aṣṭakāyām athādiśat /
māṃsam ānaya śrāddhārthaṃ mṛgān hatvā mahābala /
śrāddhakarmaṇi coddiṣṭe akṛte śrāddhakarmaṇi /
bhakṣayitvā śaśaṃ tāta śaśādo mṛgayāṃ gataḥ //
ikṣvākuṇā parityakto vasiṣṭhavacanāt prabhuḥ /
śaśādanāc chaśādo 'bhūc chaśādo vanamāviśat /
ikṣvākau saṃsthite tāta śaśādaḥ puram āvasat //
prāptaḥ paramadharmātmā yo 'yodhyādhipatikriyām /
ayodhasya tu dāyādaḥ kakutstho nāma vīryavān /
indrasya vṛṣabhūtasya kakutstho 'jayatāsurān /
pūrvam āḍībake yuddhe kakutsthas tena sa smṛtaḥ /
anenās tu kakutsthasya pṛthur ānenasaḥ smṛtaḥ //
viṣṭarāśvaḥ pṛthoḥ putras tasmād ārdras tv ajāyata /
ārdrasya yuvanāśvas tu śrāvastas tasya cātmajas //
jajñe śrāvastako rājā śrāvastī yena nirmitā /
śrāvastasya tu dāyādo bṛhadaśvo mahīpatiḥ //
kuvalāśvaḥ sutas tasya Ṭrājā paramadhārmikaḥ /
yaḥ sa dhundhuvadhād rājā dhundhumāratvam āgataḥ //
janamejaya uvāca
dhundhor vadham ahaṃ brahmañ śrotum icchāmi tattvataḥ /
yadarthaṃ kuvalāśvaḥ san dhundhumāratvam āgataḥ //
vaiśaṃpāyana uvāca
bṛhadaśvasya putrāṇāṃ śatam uttamadhanvinām /
sarve vidyāsu niṣṇātā balavanto durāsadāḥ /
babhūvātha pitā rājye kuvalāśvaṃ nyayojayat //
yajvāno bhūridakṣiṇāḥ /
kuvalāśvaṃ sutaṃ rājye /
putrasaṃkrāmitaśrīs tu vanaṃ rājā samāviśat /
tam uttaṅko 'tha viprarṣiḥ prayāntaṃ pratyavārayat //
uttaṅka uvāca
bhavatā rakṣaṇaṃ kāryaṃ tat tāvat kartum arhasi /
nirudvignas tapaś cartuṃ na hi śaknomi pārthiva //
tvayā hi pṛthivī rājan rakṣyamāṇāmahātmanā /
bhaviṣyati nirudvignā nāraṇyaṃ gantum arhasi //
pālane hi mahān dharmaḥ prajānām iha dṛśyate /
na tathā dṛśyate 'raṇye mā te bhūd buddhir īdṛśī //
īdṛśo na hi rājendra dharmaḥ kva cana dṛśyate /
prajānāṃ pālane yo vai purā rājarṣibhiḥ kṛtaḥ /
rakṣitavyāḥ prajā rājñā tās tvaṃ rakṣitum arhasi /
mamāśramasamīpe vai sameṣu marudhanvasu /
samudro vālukāpūrṇa ujjānaka iti smṛtaḥ //
devatānām avadhyaś ca mahākāyo mahābalaḥ /
antarbhūmigatas tatra vālukāntarhito mahān //
rākṣasasya madhoḥ putro dhundhur nāma sudāruṇaḥ /
śete lokavināśāya tapa āsthāya dāruṇam //
saṃvatsarasya paryante sa niḥśvāsaṃ vimuñcati /
yadā tadā mahī tāta calati sma sakānanā //
tasya niḥśvāsavātena raja uddhūyate mahat /
ādityapatham āvṛtya saptāhaṃ bhūmikampanam //
savisphuliṅgaṃ sāṅgāraṃ sadhūmam atidāruṇam /
tena tāta na śaknomi tasmin sthātuṃ sva āśrame //
taṃ vāraya mahākāyaṃ lokānāṃ hitakāmyayā /
lokāḥ svasthā bhavantv adya tasmin vinihate tvayā //
tvaṃ hi tasya vadhāyaikaḥ samarthaḥ pṛthivīpate /
viṣṇunā ca varo datto mahyaṃ pūrvaṃ tato 'nadha /
yas taṃ mahāsuraṃraudraṃ haniṣyati mahābalam /
sa ca vikhyātakīrtis tu cakravartī nasaṃśayaḥ /
tejasā svena te viṣṇus teja āpyāyayiṣyati //
na hi dhundhur mahātejās tejasālpena śakyate /
nirdagdhuṃ pṛthivīpāla ciraṃ yugaśatair api /
vīryaṃ hi sumahat tasya devair api durāsadam //
sa evam ukto rājarṣir uttaṅkena mahātmanā /
kuvalāśvaṃ sutaṃ prādāt tasmai dhundhunibarhaṇe //
bṛhadaśva uvāca
bhagavan nyastaśastro 'ham ayaṃ tu tanayo mama /
bhaviṣyati dvijaśreṣṭha dhundhumāro na saṃśayaḥ //
sa taṃ vyādiśya tanayaṃ rājarṣir dhundhunigrahe /
jagāma parvatāyaiva tapase saṃśitavrataḥ //
kuvalāśvas tu putrāṇāṃ śatena saha pārtivaḥ /
prāyād uttaṅkasahito dhundhos tasya nibarhaṇe //
tam āviśat tadā viṣṇur bhagavāṃs tejasā prabhuḥ /
uttaṅkasya niyogād vai lokānāṃ hitakāmyayā //
tasmin prayāte durdharṣe divi śabdo mahān abhūt /
eṣa śrīmān nṛpasuto dhundhumāro bhaviṣyati //
divyair mālyaiś ca taṃ devāḥ samantāt samavākiran /
devadundubhayaś caiva praṇedur bharatarṣabha //
sa gatvā jayatāṃ śreṣṭhas tanayaiḥ saha vīryavān /
samudraṃ khānayām āsa vālukārṇavam avyayam //
nārāyaṇena kauravya tejasāpyāyitas tadā /
babhūva sa mahātejā bhūyo balasamanvitaḥ //
tasya putraiḥ khanadbhis tu vālukāntarhitas tadā /
dhundhur āsādito rājan diśam āvṛtya paścimām //
mukhajenāgninā krodhāl lokān udvartayann iva /
vāri susrāva vegena mahodadhir ivodaye /
somasya bharataśreṣṭha dhārormikalilo mahān //
ekaviṃśati putrāṇāṃ sahasram amitaujasām /
tasya putraśataṃ dagdhaṃ tribhir ūnaṃ tu rakṣasā //
tataḥ sa rājā kauravya rākṣasaṃ taṃ mahābalam /
āsasāda mahātejā dhundhuṃ dhundhuvināśanaḥ //
tasya vārimayaṃ vegam āpīya sa narādhipaḥ /
yogī yogena vahniṃ ca śamayām āsa vāriṇā //
nihatya taṃ mahākāyaṃ balenodakarākṣasam /
uttaṅkaṃ darśayām āsa kṛtakarmā narādhipaḥ //
uttaṅkas tu varaṃ prādāt tasmai rājñe mahātmane /
dadataś cākṣayaṃ vittaṃ śatrubhiś cāparājayam //
dharme ratiṃ ca satataṃ svarge vāsaṃ tathākṣayam /
putrāṇāṃ cākṣayāṃl lokān svarge ye rakṣasā hatāḥ //
tasya putrās trayaḥ śiṣṭā dṛḍhāśvo jyeṣṭha ucyate /
daṇḍāśvakapilāśvau tu kumārau tu kanīyasau //
dhaundhumārir dṛḍhāśvas tu haryaśvas tasya cātmajaḥ /
haryaśvasya nikumbho 'bhūt kṣatradharmarataḥ sadā //
saṃhatāśvo nikumbhasya suto raṇaviśāradaḥ /
akṛśāśvaḥ kṛśāśvaś ca saṃhatāśvasutau nṛpa //
tasya haimavatī kanyā satāṃ matā dṛṣadvatī /
vikhyātā triṣu lokeṣu putraś cāpi prasenajit //
lebhe prasenajid bhāryāṃ gaurīṃ nāma pativratām /
abhiśaptā tu sā bhartrā nadī sā bāhudā kṛtā //
tasyāḥ putro mahān āsīd yuvanāśvo narādhipaḥ /
yuvanāśvasya tanayaś cakravartī jajāna ha /
kaṃ dhārayati kumāro 'yaṃ nyasto rorūyate bhṛśam /
māndhātar vatsa mā rodīr itīndro deśinīm adāt /
māndhātā yuvanāśvasya trilokavijayī nṛpaḥ //
tasya caitrarathī bhāryā śaśabindoḥ sutābhavat /
sādhvī bindumatī nāma rūpeṇāsadṛśī bhuvi /
pativratā ca jyeṣṭhā ca bhrātṝṇām ayutasya sā //
tasyām utpādayām āsa māndhātā dvau sutau nṛpa /
purukutsaṃ ca dharmajñaṃ mucukundaṃ ca pārthivam //
purukutsasutas tv āsīt trasaddasyur mahīpatiḥ /
narmadāyām athotpannaḥ saṃbhūtas tasya cātmajaḥ //
saṃbhūtasya tu dāyādaḥ sudhanvā ripumardanaḥ /
sudhanvanaḥ sutaś cāpi viṣṇuvṛddhir iti smṛtaḥ /
viṣṇuvṛddhā iti khyātās tasya vaṃśyā narādhipāḥ /
ete tv aṅgirasaḥ pakṣe kṣetropetā dvijātayaḥ //
saṃbhūtasyāparaḥ putro anaraṇyo mahāyaśāḥ /
rāvaṇena hato yo 'sau trilokajayinā purā //
trasadaśvo naras tasya haryaśvas tasya cātmajaḥ /
haryaśvasya dṛṣadvatyāṃ jajñe sumanasaḥ sutaḥ //
tasya putro 'bhavad rājā sudhanvā ripumardanaḥ /
sudhanvanaḥ sutaś cāpi tridhanvā nāma pārthivaḥ //
rājñas tridhanvanas tv āsīd vidvāṃs trayyāruṇaḥ prabhuḥ /
tasya satyavrato nāma kumāro 'bhūn mahābalaḥ //
pāṇigrahaṇamantrāṇāṃ vighnaṃ cakre sudurmatiḥ /
yena bhāryā hṛtā pūrvaṃ kṛtodvāhā parasya vai //
bālyāt kāmāc ca mohāc ca saṃharṣāc cāpalena ca /
jahāra kanyāṃ kāmāt sa kasya cit puravāsinaḥ //
ekasmin divase rāja+ +putro 'tyantaparākramī /
dadarśa vicaran svīye pattane cārulocanām /
udvāhayantīṃ vedikāyāṃ vaiśyavaryasya kasya cit //
anullaṅghitamaryādāṃ saptapadyā vicakṣaṇaḥ /
bhartrā pānigrahayutāṃ balād gṛhya mahīpatiḥ /
gāndharveṇa vivāhena svayaṃ udvāhayad balāt //
vaiśyāḥ sarve samāgamya rājānam idam ūcatuḥ /
kumāreṇa hṛtā kanyā vedikāyā mahadbalāt /
rājñā na rakṣito lokas tadā naṣṭo bhaved dhruvam //
na pūrvais taiḥ kṛtaṃ pūrvaṃ na kariṣyati cāpadi /
yathā kumāreṇa kṛtaṃ rājan karma vigarhitam /
adharmaśaṅkunā tena rājā trayyāruṇo 'tyajat /
tam adharmeṇa saṃyuktaṃ pitāsūryāruṇo jahau /
apadhvaṃseti bahuśo vadan krodhasamanvitaḥ //
pitaraṃ so 'bravīt tyaktaḥ kva gacchāmīti vai muhuḥ /
pitā tv enam athovāca śvapākaiḥ saha vartaya /
nāhaṃ putreṇa putrārthī tvayādya kulapāṃsana //
ity uktaḥ sa nirākrāman nagarād vacanāt pituḥ /
na ca taṃ vārayām āsa vasiṣṭho bhagavān ṛṣiḥ //
sa tu satyavratas tāta śvapākāvasathāntike /
pitrā tyakto 'vasad vīraḥ pitāpy asya vanaṃ yayau //
tatas tasmiṃs tu viṣaye nāvarṣat pākaśāsanaḥ /
acirān narapater vasiṣṭhasyāvicārataḥ /
parityāgāt kumārasya nāvarṣat pākaśāsanaḥ //
yadā dvādaśa varṣāṇi tena naṣṭābhavat prajā /
svāhākāraḥ svadhākāro vaṣaṭkāro 'pi nābhavat /
rāṣṭre tasya mahīpasya dharmanāśo 'bhavat tadā /
samā dvādaśa rājendra tenādharmeṇa vai tadā //
dārāṃs tu tasya viṣaye viśvāmitro mahātapāḥ /
saṃnyasya sāgarānūpe cacāra vipulaṃ tapaḥ //
etasminn eva samaye viśvāmitrasya vai sutāḥ /
catvāro vedavidvāṃsaḥ kṣudhayā paripīḍitāḥ //
viśvāmitre gate dūraṃ tapase 'timahātmani /
procuḥ prāñjalayaḥ sarve mātaraṃ prati bhārata //
vikrīya tanayaṃ mātar jīvyatāṃ yadi rocate /
mariṣyāmo 'nyathā sarve kṣudhayā paripīḍitāḥ /
vikrīya tanayaṃ jīva yāvadāgamanaṃ pituḥ //
sarvanāśe samutpanne ardhaṃ tyajati mānavaḥ /
ardhena kurute kāryam iti paurātanī śrutiḥ //
tyajed ekaṃ kulasyārthaṃ grāmasyārthaṃ kulaṃ tyajet /
grāmaṃ janapadasyārthaṃ ātmārthaṃ sakalaṃ tyajet //
tasmād vikrīya tanayān mātar jīva yathāsukham /
anyathā nidhanaṃ sarve gamiṣyāmas tvayā saha //
ayodhyāyāṃ mahātmāno dhyānavanto mahattarāḥ /
gṛhvanti manujāḥ sarve dāsārthaṃ samupāgatān //
tasmād vikrīya māṃ mātaḥ pūrvaṃ bhakṣaya pūrvajam /
paścād vikrīya tāṃ sarvān no ced varṣati vāsavaḥ /
tasya patnī gale baddhvā madhyamaṃ putram aurasam /
śeṣasya bharaṇārthāya vyakrīṇād gośatena vai //
taṃ tu baddhaṃ gale dṛṣṭvā vikrīyantaṃ nṛpātmajaḥ /
maharṣiputraṃ dharmātmā mokṣayām āsa bhārata //
satyavrato mahābāhur bharaṇaṃ tasya cākarot /
viśvāmitrasya tuṣṭyartham anukampārtham eva ca //
mahāvrataṃ tadā roṣaṃ vasiṣṭho manasākarot /
so 'bhavad gālavo nāma galabandhān mahātapāḥ /
maharṣiḥ kauśikas tāta tena vīreṇa mokṣitaḥ //
vaiśaṃpāyana uvāca
satyavratas tu bhaktyā ca kṛpayā ca pratijñayā /
viśvāmitrakalatraṃ tad babhāra vinaye sthitaḥ //
hatvā mṛgān varāhāṃś ca mahiṣāṃś ca vanecarān /
viśvāmitrāśramābhyāśe māṃsaṃ tad avabandhata //
upāṃśuvratam āsthāya dīkṣāṃ dvādaśavārṣikīm /
pitur niyogād avasat tasmin vanagate nṛpe //
ayodhyāṃ caiva rāṣṭraṃ ca tathaivāntaḥpuraṃ muniḥ /
yājyopādhyāyasaṃyogād vasiṣṭhaḥ paryarakṣata //
satyavratas tu bālyād vā bhāvino 'rthasya vā balāt /
vasiṣṭhe 'bhyadhikaṃ manyuṃ dhārayām āsa nityadā //
pitrā tu taṃ tadā rāṣṭrāt parityktaṃ priyaṃ sutam /
na vārayām āsa munir vasiṣṭhaḥ kāraṇena hi //
pāṇigrahaṇamantrāṇāṃ niṣṭhā syāt saptame pade /
na ca satyavratas tasmād dhṛtavān saptame pade //
jānan dharmaṃ vasiṣṭhas tu na māṃ trātīti bhārata /
satyavratas tadā roṣaṃ vasiṣṭhe manasākarot //
guṇabuddhyā tu bhagavān vasiṣṭhaḥ kṛtavāṃs tadā /
na ca satyavratas tasya tam upāṃśum abudhyata //
tasminn aparitoṣo yaḥ pitur āsīn mahātmanaḥ /
tena dvādaśa varṣāṇi nāvarṣat pākaśāsanaḥ //
tena tv idānīṃ vahatā dīkṣāṃ tāṃ durvahāṃ bhuvi /
tenārthaṃ caiva vihitā dikṣās tātahatā bhuvi /
kulasya niṣkṛtis tāta kṛtā sā vai bhaved iti //
na taṃ vasiṣṭho bhagavān pitrā tyaktaṃ nyavārayat /
abhiṣekṣyāmy ahaṃ putram asyety evaṃ matir muneḥ //
sa tu dvādaśa varṣāṇi dīkṣām tām udvahan balī /
upāṃśuvratam āsthāya mahat satyavratonṛpa /
avidyamāne māṃse tu vasiṣṭhasya mahātmanaḥ /
sarvakāmaduhāṃ dogdhrīṃ dadarśa sa nṛpātmajaḥ //
tāṃ vai krodhāc ca mohāc ca śramāc caiva kṣudhānvitaḥ /
daśadharmagato rājā jaghāna janamejaya //
mattaḥ pramatta unmattaḥ śrāntaḥ kruddho bubhukṣitaḥ /
tvaramāṇaś ca bhītaś ca lubdhaḥ kāmī ca te daśa /
ta ca māṃsaṃ svayaṃ caiva viśvāmitrasya cātmajān /
bhojayām āsa tac chrutvā vasiṣṭho 'py asya cukrudhe //
kruddhas tu bhagavānvākyam idam āha nṛpātmajan /
vasiṣṭha uvāca
pātayeyam ahaṃ krūra tava śaṅkum ayasmayam /
yadi te dvāv imau śaṅkū na syātāṃ vai kṛtau punaḥ //
pituś cāparitoṣeṇa guror dogdhrīvadhena ca /
aprokṣitopayogāc ca trividhas te vyatikramaḥ //
evaṃ trīṇy asya śaṅkūni tāni dṛṣṭvā mahātapāḥ /
triśaṅkur iti hovāca triśaṅkus tena sa smṛtaḥ //
viśvāmitras tu dārāṇām āgato bharaṇe kṛte /
tena tasmai varaṃ prādān muniḥ prītas triśaṅkave /
chandyamāno vareṇātha guruṃ vavre nṛpātmajaḥ //
saśarīro vraje svargam ity evaṃ yācito muniḥ /
anāvṛṣṭibhaye tasmin gate dvādaśavārṣike /
abhiṣicya ca rājye ca yājayām āsa taṃ muniḥ /
taṃ munir yājayām āsa pitriye rājye 'bhiṣicya tu /
miṣatāṃ devatānāṃ ca vasiṣṭhasya ca kauśikaḥ //
saśarīraṃ tadā taṃ tu divamāropayat prabhuḥ /
divam āropayāmāsa saśarīraṃ mahātapāḥ /
tasya satyarathā nāma patnī kekayavaṃśajā /
kumāraṃ janayām āsa hariścandram akalmaṣam //
sa vai rājā hariścandras traiśaṅkava iti smṛtaḥ /
āhartā rājasūyasya sa samrāḍ iti viśrutaḥ //
hariścandrasya tu suto rohito nāma viśrutaḥ /
yenedaṃ rohitapuraṃ kāritaṃrājyasiddhaye //
kṛtvā rājyaṃ sa rājarṣiḥ pālayitvā tathā prajāḥ /
saṃsārāsāratāṃ jñātvā dvijebhyas tat puraṃ dadau /
harito rohitasyātha cañcur hārīta ucyate /
vijayaś ca sudevaś ca cañcuputrau babhūvatuḥ /
jetā kṣatrasya sarvasya vijayas tena sa smṛtaḥ //
rurukas tanayas tasya rājadharmārthakovidaḥ /
harito jajñivāṃs tataḥ tathaiva loke dharmātmā /
rohitasya vṛkaḥ putro vṛkād bāhus tu jajñivān //
śakair yavanakāmbojaiḥ pāradaiḥ pahlavaiḥ saha /
hehayās tālajaṅghāś ca nirasyanti sma taṃ nṛpam /
nātyarthaṃ dhārmikaś tāta sa hi dharmayuge 'bhavat //
sagaras tu suto bāhor jajñe saha gareṇa vai /
aurvasyāśramam āsādya bhārgaveṇābhirakṣitaḥ //
āgneyam astraṃ labdhvā ca bhārgavāt sagaro nṛpaḥ /
jigāya pṛthivīṃ hatvā tālajaṅghān sahehayān //
śakānāṃ pahlavānāṃ ca dharmaṃ nirasad acyutaḥ /
kṣatriyāṇāṃ kuruśreṣṭhāḥ pāradānāṃ ca dharmavit //
janamejaya uvāca
kathaṃ sa sagaro jāto gareṇaiva sahācyutaḥ /
kimarthaṃ ca śakādīnāṃ kṣatriyāṇāṃ mahaujasām //
dharmaṃ kulocitaṃ kruddho rājā nirasad acyutaḥ /
etan me sarvam ācakṣva vistareṇa tapodhana //
vaiśaṃpāyana uvāca
bāhor vyasaninas tāta hṛtaṃ rājyam abhūt kila /
hehayais tālajaṅghaiś ca śakaiḥ sārdhaṃ viśāṃ pate //
yavanāḥ pāradāś caiva kāmbojāḥ pahlavās khaśāḥ /
kātisarpā māhiṣikāḥ pāradāṣṭaṅkaṇāḥ śakāḥ /
ete hy api gaṇāḥ pañca hehayārthe parākraman //
hṛtarājyas tadā rājā sa vai bāhur vanaṃ yayau /
patnyā cānugato duḥkhī vane prāṇān avāsṛjat //
vṛddhaṃ taṃ pañcatāṃ prāptaṃ tatpatny anumariṣyatī /
aurveṇa jānatātmānaṃ prajāvantaṃ nivāritā /
patnī tu yādavī tasya sagarbhā pṛṣṭhato 'nvagāt /
sapatnyā ca garas tasyā dattaḥ pūrvam abhūt kila //
sā tu bhartuś citāṃ kṛtvā vane tām abhyarohata /
aurvas tāṃ bhārgavas tāta kāruṇyāt samavārayat //
tasyāśrame ca taṃ garbhaṃ gareṇaiva sahācyutam /
vyajāyata mahābāhuṃ sagaraṃ nāma pārthivam //
aurvas tu jātakarmādī tasya kṛtvā mahātmanaḥ /
adhyāpya vedaśāstrāṇi tato 'straṃ pratyapādayat /
āgneyaṃ taṃ mahābhāgām amarair api duḥsaham //
sa tenāstrabalenājau balena ca samanvitaḥ /
hehayān nijaghānāśu kruddho rudraḥ paśūn iva /
ājahāra ca lokeṣu kīrtiṃ kīrtimatāṃ varaḥ //
tataḥ śakān sa yavanān kāmbojān pāradāṃs tathā /
pahlavāṃś caiva niḥśeṣān kartuṃ vyavasito nṛpaḥ //
te vadhyamānā vīreṇa sagareṇa mahātmanā /
vasiṣṭhaṃ śaraṇaṃ gatvā praṇipetur manīṣiṇam //
vasiṣṭhas tv atha tān dṛṣṭvā samayena mahādyutiḥ /
sagaraṃ vārayām āsa teṣāṃ dattvābhayaṃ tadā //
sagaraḥ svāṃ pratijñāṃ ca guror vākyaṃ niśamya ca /
dharmaṃ jaghāna teṣāṃ vai veṣānyātvaṃ cakāra ha //
ardhaṃ śakānāṃ śiraso muṇḍayitvā vyasarjayat /
yavanānāṃ śiraḥ sarvaṃ kāmbojānāṃ tathaiva ca //
pāradā muktakeśās tu pahlavāḥ śmaśrudhāriṇaḥ /
niḥsvādhyāyavaṣaṭkārāḥ kṛtās tena mahātmanā //
śakā yavanakāmbojāḥ pāradāś ca viśāṃ pate /
kolisarpā māhiṣakā darvāś colāḥ sakeralāḥ //
sarve te kṣatriyās tāta dharmas teṣāṃ nirākṛtaḥ /
vasiṣṭhavacanād rājan sagareṇa mahātmanā //
K1-3.4 Ñ2.3 V B Dn Ds D1.3-5 T2.3.4 G4 (K4 D5 a first time after44;
D6 G2.3.5 after 45b;
T2 a second time and G1 after *213) ins: :k]
khaśās tu ṣārāś cīnāś ca madrāḥ kiṣkandhakās tathā /
kauntalāś ca tathā vaṅgāḥ śālvāḥ kauṅkaṇakās tathā /
sa dharmavijayī rājā vijityemāṃ vasuṃdharām /
aśvaṃ vicārayām āsa vājimedhāya dīkṣitaḥ //
tasya cārayataḥ so 'śvaḥ samudre pūrvadakṣiṇe /
velāsamīpe 'pahṛto bhūmiṃ caiva praveśitaḥ /
tasyotsṛṣṭaṃ paśuṃ yajñe jahārāśvaṃpuraṃdaraḥ /
hṛtvā kapilapārśve taṃ baddhvāgān nagarīṃ punaḥ //
sumatyās tanayā dṛptāḥ pitur ādeśakāriṇaḥ /
tāni ṣaṣṭisahasrāṇi hayarakṣaṇatatparāḥ /
sa taṃ deśaṃ tadā putraiḥ khānayām āsa pārthivaḥ //
āsedus te tatas tatra khanyamāne mahārṇave /
tam ādipuruṣaṃ devaṃ hariṃ kṛṣṇaṃ prajāpatim /
viṣṇuṃ kapilarūpeṇa svapantaṃ puruṣaṃ tadā //
hayam anveṣamāṇās te samantān nyakhanan mahīm /
prāgudīcyāṃ diśi hayaṃ dadṛśuḥ kapilāntike //
eṣa vājiharaś cora āste mīlitalocanaḥ /
hanyatāṃ hanyatāṃ pāpa iti ṣaṣṭisahasriṇaḥ /
muṣṭiprahārair ahanann unmimeṣa tadā muniḥ /
sraṣṭāraṃ sarvabhūtānāṃ sādhyaṃnārāyaṇaṃ tathā //
tasya gatvā samīpe tu so 'yaṃ cora iti bruvan /
gṛhyatāṃ badhyatām eṣa no 'śvahartā sudurmatiḥ //
tatas te pāśam udyamya grahituṃ taṃ mahādyutim /
upākrāmaṃs tadā sarve sagarāḥ kālacoditāḥ /
dadṛśuḥ sāgarāḥ sarve sāyudhās taṃpradudruvuḥ /
tasya cakṣuḥsamutthena tejasā pratibudhyataḥ /
dagdhāḥ sarve mahārāja catvāras tv avaśeṣitāḥ //
barhaketuḥ suketuś ca tathā bhāradratho nṛpaḥ /
śūraḥ pañcajanaś caiva tasya vaṃśakarā nṛpā //
aṃśumantaṃ tadājñāpya pātram aśvārtham acyutam /
pratīkṣamāṇas tatraiva dīkṣitaḥ saṃvyatiṣṭhata //
pitṝṇāṃ padavīṃ gatvā sa dadarśa hariṃ prabhum /
mūrdhnā praṇamya taṃ devaṃ prahvībhāvena cāsthitaḥ /
prādāc ca tasmai bhagavān harir nārāyaṇo varam /
akṣayaṃ vaṃśam ikṣvākoḥ kīrtiṃ cāpy anivartinīm /
tataḥ sa bhagavān devo dattvā cāśvaṃvaraṃ dadau /
sagarāya mahārāja /
putraṃ samudraṃ ca vibhuḥ svarge vāsaṃ tathākṣayam //
putrāṇāṃ cākṣayāṃl lokāṃs tasya yecakṣuṣā hatāḥ /
samudraś cārghyam ādāya vavande taṃ mahīpatim /
sāgaratvaṃ ca lebhe sa karmaṇā tena tasya ha //
taṃ cāśvamedhikaṃ so 'śvaṃ samudrād upalabdhavān /
ājahārāśvamedhānāṃ śataṃ sa sumahāyaśāḥ /
putrāṇāṃ ca sahasrāṇi ṣaṣṭis tasyeti naḥ śrutam //
janamejaya uvāca
sagarasyātmajā vīrāḥ kathaṃ jātā mahābalāḥ /
vikrāntāḥ ṣaṣṭisāhasrā vidhinā kena vā dvija //
vaiśaṃpāyana uvāca
dve bhārye sagarasyāstāṃ tapasā dagdhakilbiṣe /
jyeṣṭhāvidarbhaduhitā keśinī nāma viśrutā /
kanīyasī tu yā tasya patnī paramadharmiṇī /
ariṣṭanemiduhitā rūpeṇāpratimā bhuvi /
aurvas tābhyāṃ varaṃ prādāt tan nibodha narādhipa //
ṣaṣṭiṃ putrasahasrāṇi gṛhṇātv ekā tarasvinām /
ekaṃ vaṃśadharaṃ tv ekā yatheṣṭaṃ varayatv iti //
tatraikā jagṛhe putrāṃl lubdhā śūrān bahūṃs tathā /
ekaṃ vaṃśadharaṃ tv ekā tathety āha tato muniḥ //
keśiny asūta sagarād asamañjasamātmajam /
rājā pañcajano nāma babhūva sumahābalaḥ /
itarā suṣuve tumbaṃ bījapūrṇām iti śrutiḥ //
tatra ṣaṣṭisahasrāṇi garbhās te tilasaṃmitāḥ /
saṃbabhūvur yathākālaṃ vavṛdhuś ca yathāsukham //
ghṛtapūrṇeṣu kumbheṣu tān garbhān nidadhus tataḥ /
dhātrīś caikaikaśaḥ prādāt tāvatīḥ poṣaṇe nṛpa //
tato daśasu māseṣu samuttasthur yathākramam /
kumārās te yathākālaṃ sagaraprītivardhanāḥ //
ṣaṣṭiḥ putrasahasrāṇi tasyaivam abhavan nṛpa /
śukrād alābūmadhyād vai jātāni pṛthivīpateḥ //
teṣāṃ nārāyaṇaṃ tejaḥ praviṣṭānāṃ mahātmanām /
ekaḥ pañcajano nāma putro rājā babhūva ha //
asamañja iti prāhus tasya putro'ṃśumān abhūt /
sutaḥ pañcajanasyāsīd aṃśumān nāma vīryavān /
dilīpas tasya tanayaḥ khaṭvāṅga iti viśrutaḥ //
yena svargād ihāgatya muhūrtaṃ prāpya jīvitam /
trayo 'bhisaṃdhitā lokā buddhyā satyena cānagha //
dilīpasya tu dāyādo mahārājo bhagīrathaḥ /
yaḥ sa gaṅgāṃ saricchreṣṭhām avātārayata prabhuḥ /
kīrtimān sa mahābhāgaḥ śakratulyaparākramaḥ /
samudram ānayac caināṃ duhitṛtve tv akalpayat //
tasmād bhāgīrathī gaṅgā kathyate vaṃśacintakaiḥ /
bhagīrathasuto rājā śruta ity abhiviśrutaḥ /
nābhāgas tu śrutasyāsīt putraḥ paramadhārmikaḥ //
ambarīṣas tu nābhāgiḥ sindhudvīpapitābhavat /
ayutājit tu dāyādaḥ sindhudvīpasya vīryavān //
ayutājitsutas tv āsīd ṛtaparṇo mahāyaśāḥ /
divyākṣahṛdayajño vai rājā nalasakho balī //
ṛtaparṇasutas tv āsīd ārtaparṇir mahīpatiḥ /
sudāsas tasya tanayo rājā indrasakho 'bhavat /
sudāsasya sutas tv āsīt saudāso nāma pārthivaḥ /
khyātaḥ kalmāṣapādo vai nāmnā mitrasaho 'bhavat //
vasiṣṭhas tumahātejāḥ kṣetre kalmāṣapādake /
aśmakaṃ janayām āsa ikṣvākukulavṛddhaye /
aśmakāc caiva kārūṣo mūlakastatsuto 'bhavat /
mūlakasyāpi dharmātmā rājā śataratho 'bhavat //
tasmāc chatarathāj jajñe rājā elabilo balī /
āsīd ailabilaḥ śrīmān vṛddhaśarmā pratāpavān //
dalas tasyātmajaś cāpi tato jajñe śalo nṛpaḥ /
ūrṇo nāma sa dharmātmā śalaputro babhūva ha /
putro viśvasahas tasya pitṛkanyā vyajāyata /
rajo nāma sutas tasya śṛṅkhalas tasya cātmajaḥ /
kalmāṣapādasya sutaḥ sarvakarmeti viśrutaḥ /
anaraṇyas tu putro 'bhūd viśrutaḥ sarvakarmaṇaḥ //
anaraṇyasuto nighno nighnaputrau babhūvatuḥ /
anamitro raghuś caiva pārthivarṣabhasattamau //
anamitrasutaḥ stambaḥ śaṅkhaṇas tasya cātmajaḥ /
anamitras tu dharmātmā vidvān duliduho 'bhavat /
dilīpas tasya tanayo rāmasya prapitāmahaḥ /
dīrghabāhur dilīpasya raghur nāmnābhavat sutaḥ //
ayodhyāyāṃmahārāja raghur āsīn mahābalaḥ /
ajas tu rāghuto jajñe tathā daśaratho 'py ajāt /
rāmo daśarathāj jajñe dharmārāmo mahāyaśāḥ //
rāmasya tanayo jajñe kuśa ity abhiviśrutaḥ /
atithis tu kuśāj jajñe niṣadhas tasya cātmajaḥ //
niṣadhasya nalaḥ putro nabhaḥ putro nalasya tu /
nabhasaḥ puṇḍarīkas tu kṣemadhanvā tataḥ smṛtaḥ //
kṣemadhanvasutas tv āsīd devānīkaḥ pratāpavān /
āsīd ahīnagur nāma devānīkātmajaḥ prabhuḥ /
devānīkasya dāyādo 'hīnagas tu pratāpavān /
ahīnagos tu dāyādaḥ sahasvān nāma pārthivaḥ //
sudhanvanaḥ sutaś caiva tatojajñe nalo nṛpa /
uktho nāma sa dharmātmā nalaputro babhūva ha /
vajranābhaḥ sutas tasya ukthasya ca mahātmanaḥ /
pāriyātro mahāyaśāḥ nalas tasyātmajaś caiva /
K1.3.4 Ñ2.3 V1.3 B1.2 Dn Ds D1.4-6 T3 after *229 (K1 Ds both a first time and V2 after *226) cont: :k]
śaṅkhas tasya suto vidvān dhyuṣitāśva iti śrutaḥ /
dhyuṣitāśvasuto vidvān rājā viśvasahaḥ kila //
hiraṇyanābhaḥ kauśalyo brahmiṣṭhas tasya cātmajaḥ /
puṣpas tasya suto vidvān arthasiddhis tu tatsutaḥ //
sudarśanaḥ sutas tasya agnivarṇaḥ sudarśanāt /
agnivarṇasya śīghras tu śīghrasya tu maruḥ sutaḥ //
marus tu yogam āsthāya kalāpadvīpam āsthitaḥ /
tasyāsīd viśrutavataḥ putro rājā bṛhadbalaḥ /
prasusruto marusutaḥ susaṃdhis tasya cātmajaḥ /
susaṃdhes tu suto marṣaḥ sahasrān nāma nāmataḥ /
āsīt sahasrataḥ putro rājā viśrutavān iti /
nalau dvāv eva vikhyātau purāṇe bharatarṣabha /
vīrasenātmajaś caiva yaś cekṣvākukulodvahaḥ //
ikṣvākuvaṃśaprabhavāḥ prādhānyeneha kīrtitāḥ /
ete vivasvato vaṃśe rājāno bhūritejasaḥ //
paṭhan samyag imāṃ sṛṣṭim ādityasya vivasvataḥ /
śrāddhadevasya devasya prajānāṃ puṣṭidasya ca /
prajānān eti sāyujyam ādityasya vivasvataḥ //
vipāpmā virajāścaiva āyuṣmāṃś ca bhavaty uta /
chapter 11,
transliterated by Horst Brinkhaus,
proof-read by Horst Brinkhaus,
version of January 13, 2001 :h]
janamejaya uvāca
kathaṃ vai śrāddhadevatvam ādityasya vivasvataḥ /
śrotum icchāmi viprāgrya śrāddhasya ca paraṃ vidhaṃ /
pitṝṇām ādisargaṃ ca ka ete pitaraḥ smṛtāḥ //
evaṃ ca śrutam asmābhiḥ kathyamānaṃ dvijātibhiḥ /
svargasthāḥ pitaro nye sma devānām api devatāḥ /
iti devavidaḥ prāhur etad icchāmi vedituṃ //
yāvantaś ca gaṇāḥ proktā yac ca teṣāṃ paraṃ balam /
yathā ca kṛtam asmābhiḥ śrāddhaṃ prīṇāti vai pitṝn //
prītāś ca pitaro yena śreyasā yojayanti hi /
etad vai śrotum icchāmi pitṝṇāṃ sargam uttamam //
vaiśaṃpāyana uvāca
hanta te kathayiṣyāmi pitṝṇāṃ sargam uttamam /
mārkaṇḍeyena kathitaṃ bhīṣmāya paripṛcchate //
apṛcchad dharmarājo hi śaratalpagataṃ purā /
evam eva purā praśnaṃ yan māṃ tvaṃ paripṛcchasi //
tat te nupūrvyā vakṣyāmi bhīṣmeṇodāhṛtaṃ yathā /
gītaṃ sanatkumāreṇa mārkaṇḍeyāya pṛcchate //
bhīṣmas tu dharmarājāya proktavān etad acyuta /
yudhiṣṭhira uvāca
puṣṭikāmena dharmajña kathaṃ puṣṭir avāpyate /
etad ākhyātam icchāmi kiṃ kurvāṇo na śocati //
bhīṣma uvāca
śrāddhaiḥ prīṇāti hi pitṝn sarvakāmaphalais tu yaḥ /
tatparaḥ prayataḥ śrāddhī pretya ceha ca modate //
pitaro dharmakāmasya prajākāmasya cābhibho /
puṣṭikāmasya puṣṭiṃ ca prayacchanti yudhiṣṭhira //
yudhiśṭhira uvāca
vartante pitaraḥ svarge keṣāṃcin narake punaḥ /
prāṇināṃ niyataṃ hy uktam karmajaṃ phalam ucyate //
śrāddhāni caiva kurvanti phalakāmā na saṃśayaḥ /
abhisaṃdhāya pitaraṃ pituṣ ca pitaraṃ tathā /
pituḥ pitāmahaṃ caiva triṣu piṇḍeśu nityadā //
tāni śrāddhāni dattāni kathaṃ gacchanty atho pitṝn /
kathaṃ ca śaktās te dātuṃ nirayasthāḥ phalaṃ punaḥ /
ke vā te pitaro nye sma kān yajāmo vayaṃ punaḥ //
ke ca lokā na jānīmo vayaṃ punar upasthitāḥ /
devā api pitṝn svarge yajantīti ca naḥ śrutaṃ /
etad icchāmy ahaṃ śrotuṃ vistareṇa mahādyute //
sa bhavān kathayatv enāṃ kathām amitabuddhimān /
yathā dattaṃ pitṝṇāṃ vai tāraṇāyeha kalpate //
bhīṣma uvāca
atra te vartayiṣyāmi yathātattvam ariṃdama /
ye ca te pitaro nye sma yān yajāmo vayaṃ punaḥ /
pitrā mama purā gītaṃ lokāntaragatena vai //
śrāddhakāle mama pitur mayā piṇḍaḥ samudyataḥ /
taṃ pitā mama hastena bhittvā bhūmim ayācata //
hastābharaṇapūrṇena keyūrabharitena ca /
raktāṅgulitalenātha yathā dṛṣṭaḥ purā mayā //
naiṣa kalpavidhir dṛṣṭa iti niścitya cāpy aham /
kuśeṣv eva tadā piṇḍaṃ dattavān avicārayan //
tataḥ pitā me suprīto vācā madhurayā tadā /
uvāca bharataśreṣṭha prīyamāṇo mayānagha //
tvayā dāyādavān asmi kṛtārtho mutra ceha ca /
satputreṇa tvayā putra dharmajñena vipaścitā //
yathā caturthaṃ dharmasya rakṣitā labhate phalam /
pāpasya hi tathā mūḍhaḥ phalaṃ prāpnoty arakṣitā /
mayā ca tava jijñāsā prayuktaiṣā dṛḍhavrata /
vyavasthānaṃ ca dharmeṣu kartuṃ lokasya cānagha //
pramāṇaṃ yad dhi kurute dharmācāreṣu pārthivaḥ /
prajās tad anuvartante pramāṇācaritaṃ sadā //
tvayā ca bharataśreṣṭha vedadharmāś ca śāśvatāḥ /
kṛtāḥ pramāṇaṃ prītiś ca mama nirvartitātulā //
tasmāt tavāhaṃ suprītaḥ prītyā varam anuttamam /
dadāni tvaṃ pratīcchasva triṣu lokeṣu durlabham //
na te prabhavitā mṛtyur yāvaj jīvitum icchasi /
tvatto bhyanujñāṃ saṃprāpya mṛtyuḥ prabhavitā tava //
kiṃ vā te prārthitaṃ bhūyo dadāni varam uttamam /
tad brūhi bharataśreṣṭha yat te manasi vartate //
ity uktavantaṃ tam aham abhivādya kṛtāñjaliḥ /
abruvaṃ kṛtakṛtyo haṃ prasanne tvayi sattama //
yadi tv anugrahaṃ bhūyas tvatto rhāmi mahādyute /
praśnam icchāmy ahaṃ kiṃcid vyāhṛtaṃ bhavatā svayam //
sa mām uvāca dharmātmā brūhi bhīṣma yad icchasi /
chettāsmi saṃśayaṃ tāta yan māṃ pṛcchasi bhārata //
apṛcchaṃ tam ahaṃ tāta tatrāntarhitam eva ca /
gataṃ sukṛtināṃ lokaṃ jātakautūhalas tadā //
śrūyante pitaro devā devānām api devatāḥ /
te vātha pitaro nye vā kān yajāmo vayaṃ punaḥ //
kathaṃ ca dattam asmābhiḥ śrāddhaṃ prīṇāti vai pitṝn /
lokāntaragatāṃs tāta kiṃ nu śrāddhasya vai phalam //
kān yajanti sma lokā vai sadevanaradānavāḥ /
sayakṣoragagandharvāḥ sakiṃnaramahoragāḥ /
atra me saṃśayas tīvraḥ kautūhalam atīva ca /
tad brūhi mama dharmajña sarvajño hy asi me mataḥ //
etac chrutvā vacas tasya bhīṣmasyovāca vai pitā /
śaṃtanur uvāca
saṃkṣepeṇaiva te vakṣye yan māṃ pṛcchasi bhārata /
pitṝṇāṃ kāraṇaṃ śrāddhe phalaṃ dattasya cānagha /
pitaraś ca yathodbhūtāḥ śṛṇu sarvaṃ samāhitaḥ //
ādidevasutās tāta pitaro divi devatāḥ /
tān yajanti sma lokā vai sadevanaradānavāḥ /
sayakṣarakṣogandharvāḥ sakiṃnaramahoragāḥ //
āpyāyitāś ca te śrāddhaiḥ punar āpyāyayanti vai /
jagat sadevagandharvam iti brahmānuśāsanam //
tān yajasva mahābhāgāñ śrāddhī śrāddhair atandritaḥ /
te te śreyo vidhāsyanti sarvakāmaphalapradāḥ //
tvayaivārādhyamānās te nāmagotrādikīrtanaiḥ /
asmān āpyāyayiṣyanti svargasthān api bhārata //
mārkaṇḍeyas tu te śeṣam etat sarvaṃ vadiṣyati /
eṣa vai pitṛbhaktaś ca viditātmā ca bhārgavaḥ //
upasthitaś ca śrāddhe dya mamaivānugrahāya vai /
enaṃ pṛccha mahābhāgam ity uktvāntaradhīyata //
chapter 12,
transliterated by Horst Brinkhaus,
proof-read by Horst Brinkhaus,
version of January 13, 2001 :h]
bhīṣma uvāca
tato haṃ tasya vacanān mārkaṇḍeyaṃ samāhitaḥ /
praśnaṃ tam evānvapṛcchaṃ yan me pṛṣṭaḥ purā pitā //
sa mām uvāca dharmātmā mārkaṇḍeyo mahātapāḥ /
bhīṣma vakṣyāmi tattvena śṛṇuṣva prayato nagha //
mayāpi hi prasādād vai dīrghāyuṣṭvaṃ pituḥ prabho /
pitṛbhaktyaiva labdhaṃ ca prāgloke paramaṃ yaśaḥ //
so haṃ yugasya paryante bahuvarṣasahasrike /
adhiruhya giriṃ meruṃ tapo tapyaṃ suduścaram //
tataḥ kadācit paśyāmi divaṃ prajvālya tejasā /
vimānaṃ mahad āyāntam uttareṇa gires tadā //
apaśyaṃ tatra caivāhaṃ śayānaṃ dīptatejasam /
aṅguṣṭhamātraṃ puruṣam agnāv agnim ivāhitam //
so haṃ tasmai namas kṛtvā praṇamya śirasā prabhum /
saṃniviṣṭaṃ vimānasthaṃ pādyārghyābhyāṃ apūjayam //
apṛcchaṃ caiva durdharṣaṃ vidyāma tvām kathaṃ prabho /
daivataṃ hy asi devānām iti me vartate matiḥ //
sa mām uvāca dharmātmā smayamāna ivānagha /
na te tapaḥ sucaritaṃ yena māṃ nāvabudhyase //
kṣaṇenaiva pramāṇaṃ sa bibhrad anyad anuttamam /
rūpeṇa na mayā kaścid dṛṣṭapūrvaḥ pumān kvacit //
sa mām uvāca tejasvī vācā madhurayā punaḥ /
kautūhalaparijñāne yat tad brahman dadāmi te /
sanatkumāra uvāca
viddhi māṃ brahmaṇaḥ putraṃ mānasaṃ pūrvajaṃ prabho /
tapovīryāt samutpannaṃ nārāyaṇaguṇātmakam //
sanatkumāra iti yaḥ śruto vedeṣu vai purā /
so smi bhārgava bhadraṃ te kaṃ kāmaṃ karavāṇi te //
ye tv anye brahmaṇaḥ putrā yavīyāṃsas tu te mama /
bhrātaraḥ sapta durdharṣā yeṣāṃ vaṃśāḥ pratiṣṭhitāḥ //
marīcir atrir bhagavān pulastyaḥ pulahaḥ kratuḥ /
aṅgirāś ca vasiṣṭhaś ca saptaite brahmaṇaḥ sutāḥ /
kratur vasiṣṭhaḥ pulahaḥ pulastyo tris tathāṅgirāḥ /
marīcis tu tathā vidvān devagandharvasevitāḥ /
trīṃl lokāṇ dhārayantīmān devadānavapūjitāḥ //
vayaṃ tu yatidharmāṇa āropyātmānam ātmani /
prajādharmaṃ ca kāmaṃ ca vartayāmo mahāmune //
yathotpannas tathaivāhaṃ kumāra iti viddhi mām /
tasmāt sanatkumāreti nāmaitan me pratiṣṭhitam //
madbhaktyā te tapaś cīrṇaṃ mama darśanakāṅkṣayā /
eṣa dṛṣṭo si bhavatā kaṃ kāmaṃ karavāṇi te //
ity uktavantaṃ tam ahaṃ pratyavocaṃ sanātanam /
anujñāto bhagavatā prīyatā tena bhārata //
tato ham artham etaṃ vai tam apṛcchaṃ sanātanam /
pṛṣṭaḥ pitṝṇāṃ sargaṃ ca phalaṃ śrāddhasya cānagha /
ciccheda saṃśayaṃ bhīṣma sa tu deveśvaro mama //
sa mām uvāca prītātmā kathānte bahuvārṣike /
rame tvayāhaṃ viprarṣe śṛṇu sarvaṃ yathātatham //
devān asṛjata brahmā māṃ yakṣyantīti bhārgava /
tam utsṛjya tadātmānam ayajaṃs te phalārthinaḥ //
te śaptā brahmaṇā mūḍhā naṣṭasaṃjñā vicetasaḥ /
na sma kiṃcit prajānanti tato loko vyamuhyata //
te bhūyaḥ praṇatāḥ sarve prāyācanta pitāmaham /
anugrahāya lokānāṃ tatas tān abravīt prabhuḥ //
prāyaścittaṃ caradhvaṃ vai vyabhicāro hi vaḥ kṛtaḥ /
putrāṃś ca paripṛcchadhvaṃ tato jñānam avāpsyatha //
prāyaścittakriyārthaṃ te putrān papracchur ārtavat /
tebhyas te prayatātmānaḥ śaśaṃsur tanayās tadā //
prāyaścittāni dharmajñā vāṅmanaḥkarmajāni vai /
śaṃsanti kuśalā nityaṃ cakṣuṣmanto hi tattvataḥ //
prāyaścittārthatattvajñā labdhasaṃjñā divaukasaḥ /
gamyatāṃ putrakāś ceti putrair uktāś ca te tadā //
abhiśaptās tu te devāḥ putravākyena tena vai /
pitāmaham upāgacchan saṃśayacchedanāya vai //
tatas tān abravīd devo yūyaṃ vai brahmavādinaḥ /
tasmād yad uktā yūyaṃ tais tat tathā na tad anyathā //
yūyaṃ śarīrakartāras teṣāṃ devā bhaviṣyatha /
te tu jñānapradātāraḥ pitaro vo na saṃśayaḥ //
anyonyapitaro yūyaṃ te caiveti nibodhata /
devāś ca pitaraś caiva tad budhyadhvaṃ divaukasaḥ //
tatas te punar āgamya putrān ūcur divaukasaḥ /
brahmaṇā chinnasaṃdehāḥ prītimantaḥ parasparam //
yūyaṃ vai pitaro smākaṃ yair vayaṃ pratibodhitāḥ /
dharmajñāḥ kaś ca vaḥ kāmaḥ ko varo vaḥ pradīyatām /
yad uktaṃ caiva yuṣmābhis tat tathā na tad anyathā //
uktāś ca yasmād yuṣmābhiḥ putrakā iti vai vayam /
tasmād bhavantaḥ pitaro bhaviṣyanti na saṃśayaḥ //
yo niṣṭvā ca pitṝn śrāddhaiḥ kriyāḥ kāścit kariṣyati /
rākṣasā dānavā nāgāḥ phalaṃ prāpsyanti tasya tat //
śrāddhair āpyāyitāś caiva pitaraḥ somam avyayam /
āpyāyyamānaṃ yuṣmābhir vardhayiṣyanti nityadā //
śrāddhair āpyāyitaḥ somo lokam āpyāyayiṣyati /
samudraparvatavanaṃ jaṃgamājaṃgamair vṛtam //
śrāddhāni puṣṭikāmāś ca ye kariṣyanti mānavāḥ /
tebhyaḥ puṣṭiṃ prajāś caiva dāsyanti pitaraḥ sadā //
śrāddhe ca ye pradāsyanti trīn piṇḍān nāmagotrataḥ /
sarvatra vartamānāṃs tān pitaraḥ sapitāmahāḥ /
bhāvayiṣyanti satataṃ śrāddhadānena pūjitāḥ //
evam ājñā kṛtā pūrvaṃ brahmaṇā parameṣṭhinā /
iti tad vacanaṃ satyaṃ bhavatv adya divaukasaḥ /
putrāś ca pitaraś caiva vayaṃ sarve parasparam //
sanatkumāra uvāca
ta ete pitaro devā devāś ca pitaras tathā /
anyonyapitaro hy ete devāś ca pitaraś ca ha //
chapter 13,
transliterated by Horst Brinkhaus,
proof-read by Horst Brinkhaus,
version of January 16, 2001 :h]
mārkaṇḍeya uvāca
ity ukto 'haṃ bhagavatā devadevena bhāsvatā /
sanatkumāreṇa punaḥ pṛṣṭavān devam avyayam //
saṃdeham amaraśreṣṭhaṃ bhagavantam ariṃdama /
nibodha tan me gāṅgeya nikhilaṃ sarvam āditaḥ //
kiyanto vai pitṛgaṇāḥ kasmiṃl loke ca te gaṇāḥ /
vartanti devapravarā devānāṃ somavardhanāḥ //
sanatkumāra uvāca
saptaite japatāṃ śreṣṭha svarge pitṛgaṇāḥ smṛtāḥ /
catvāro mūrtimanto vai traya eṣāṃ amūrtayaḥ //
teṣāṃ lokaṃ visargaṃ ca kīrtayiṣyāmi tac chṛṇu /
prabhāvaṃ ca mahattvaṃ ca vistareṇa tapodhana //
dharmamūrtidharās teṣāṃ trayo ye paramā gaṇāḥ /
teṣāṃ nāmāni lokāṃś ca kīrtayiṣyāmi tac chṛṇu //
lokāḥ sanātanā nāma yatra tiṣṭhanti bhāsvarāḥ /
amūrtayaḥ pitṛgaṇās te vai putrāḥ prajāpateḥ //
virājasya dvijaśreṣṭha vairājā iti viśrutāḥ /
yajanti tān devagaṇā vidhidṛṣṭena karmanā //
manojavāḥ svadhābhakṣāḥ sarvakāmasamanvitāḥ /
ete yogaṃ parityajya mahātmano bhavanty uta /
ete vai yogavibhraṣṭā lokān prāpya sanātanān /
punar yugasahasrānte jāyante brahmavādinaḥ //
te prāpya tāṃ smṛtiṃ bhūyaḥ sāṃkhyayogam anuttamam /
yānti yogagatiṃ siddhāḥ punar āvṛttidurlabhām //
ete sma pitaras tāta yogināṃ yogavardhanāḥ /
āpyāyayanti ye pūrvaṃ somaṃ yogabalena vai //
tasmāc chrāddhāni deyāni yogināṃ dvijasattama /
eṣa vai prathamaḥ kalpaḥ somapānāṃ anuttamaḥ //
eteṣāṃ mānasī kanyā menā nāma mahāgireḥ /
patnī himavataḥ śreṣṭhā yasyā maināka ucyate //
mainākasya sutaḥ śrīmān krauñco nāma mahāgiriḥ /
parvatapravaraḥ śubhro nānāratnasamācitaḥ //
tisraḥ kanyās tu menāyāṃ janayām āsa śailarāṭ /
aparṇām ekaparṇāṃ ca tṛtīyām ekapāṭalām //
tapaś carantyaḥ sumahad duścaraṃ devadānavaiḥ /
lokān saṃtāpayām āsus tās tisraḥ sthāṇujaṃgamān //
nyagrodham ekaparṇā tu pāṭalaṃ caikapāṭalā /
āśrite dve aparṇā tu aniketā tapo 'carat /
daśavarṣasahasrāṇi duścaraṃ devadānavaiḥ /
āhāram ekaparṇena saikaparṇā samācarat /
pāṭalāpuṣpam ekaṃ ca vidadhe caikapāṭalā //
pūrṇe pūrṇasahasre tu āhāraṃ dve pracakratuḥ /
ekā tatra nirāhārā tāṃ mātā pratyaṣedhayat /
u mā iti niṣedhantī mātṛsnehena duḥkhitā //
sā tathoktā tayā mātrā devī duṣcaracāriṇī /
umety evābhavat khyātā triṣu lokeṣu sundarī //
tathaiva nāmnā teneha viśrutā yogadharmiṇī /
etat tu trikumārīkaṃ jagat sthāsyati bhārgava /
etāsāṃ tapasā dagdhaṃ yāvad bhūmir dhariṣyati /
tapaḥśarīrāḥ sarvās tās tisro yogabalānvitāḥ /
sarvās tā vai mahābhāgāḥ sarvāś ca sthirayauvanāḥ /
tā lokamātaraś caiva brahmacāriṇya eva ca /
sarvāś ca brahmavādinyaḥ sarvāś caivordhvaretasaḥ //
umā tāsāṃ variṣṭhā ca jyeṣṭhā ca varavarṇinī /
mahāyogabalopetā mahādevam upasthitā //
dattakaś cośanās tasyāḥ putras tu bhṛgunandanaḥ /
asitasyaikaparṇā tu devalasya mahātmanaḥ /
patnī dattā mahābrahman yogācāryāya dhīmate //
puṣṭis tāsāṃ kumārīṇāṃ tṛtīyā caikapāṭalā /
putraṃ śataśalākasya jaigīṣavyam upasthitā /
tasyāpi śaṅkhalikhitau smṛtau putrāv ayonijau /
jaigīṣavyasya tu tathā viddhi tām ekapāṭalām /
ete cāpi mahābhāge yogācāryāv upasthite //
lokāḥ somapadā nāma marīcer yatra vai sutāḥ /
pitaro divi vartante devās tān bhāvayanty uta /
agniṣvāttā iti khyātāḥ sarva evāmitaujasaḥ //
agniṣvāttāḥ śrutās tatra pitaro ye pariśrutāḥ /
eteṣāṃ mānasī kanyā acchodā nāma nimnagā /
acchodaṃ nāma tad divyaṃ saro yasyāḥ samutthitam //
tayā na dṛṣṭapūrvās te pitaras tu kadācana /
apyamūrtān atha pitṝn sā dadarśa śucismitā /
saṃbhūtā mānasī teṣāṃ pitṝn svān nābhijānatī /
vrīḍitā tena duḥkhena babhūva varavarṇinī /
sā dṛṣṭvā pitaraṃ vavre vasuṃ nāmāntarikṣagam /
nāmnā vasum iti khyātam āyoḥ putraṃ yaśasvinam //
adrikāpsarasāyuktaṃ vimāne 'dhiṣṭhitaṃ divi /
sā tena vyabhicāreṇa manasaḥ kāmacāriṇī /
pitaraṃ prārthayitvānyaṃ yogabhraṣṭā papāta ha //
trīṇy apaśyad vimānāni patamānā divaś cyutā /
trasareṇupramāṇāni sāpaśyat teṣu tān pitṝn //
apaśyat patamānā sā vimānatrayam antikāt /
trasareṇupramāṇāṃs tāṃs tatrāpaśyat svakān pitṝn /
susūkṣmān aparivyaktān agnīn agniṣv ivāhitān /
trāyadhvaṃ ity uvācārtā patantī tān avākśirāḥ //
tair uktā sā tu mā bhaiṣīr iti vyomni vyavasthitā /
tataḥ prasādayām āsa svān pitṝn dīnayā girā //
ūcus te pitaraḥ kanyāṃ bhraṣṭaiśvaryāṃ vyatikramāt /
bhraṣṭaiśvaryā svadoṣeṇa patasi tvaṃ śucismite //
yaiḥ kriyante hi karmāṇi śarīrair divi daivataiḥ /
tair eva tatkarmaphalaṃ prāpnuvantīha devatāḥ //
manuṣyas tv anyadehena śubhāśubham iti sthitiḥ /
sadyaḥ phalanti karmāṇi devatve pretya mānuṣe /
yāni karmāṇi devatve tāni santy eva mānuṣe /
tasmāt tvaṃ tapasaḥ putri pretyeha prāpsyase phalam //
ity uktā pitṛbhiḥ sā tu pitṝn svān saṃprasādayat /
dhyātvā prasādaṃ te cakrus tasyāḥ sarve 'nukampayā //
avaśyaṃbhāvinaṃ jñātvā te 'rtham ūcus tataś ca tām /
tasya rājño vasoḥ kanyā tvam apatyaṃ bhaviṣyasi /
utpannasya pṛthivyāṃ tu mānuṣeṣu mahātmanaḥ /
kanyaiva bhūtvā lokān svān punaḥ prāpsyasi durlabhān //
matsyayonau samutpannā sutā rājño bhaviṣyasi /
parāśarasya dāyādaṃ tvaṃ vipraṃ janayiṣyasi /
sa vedam ekaṃ brahmarṣiś caturdhā vibhajiṣyati //
mahābhiṣasya putrau ca śaṃtanoḥ kīrtivardhanau /
vicitravīryaṃ dharmajñaṃ tathā citrāṅgadaṃ prabhum //
jyeṣṭhaṃ vicitravīryaṃ ca citrāṅgadam ataḥ param /
etān utpādya putrāṃs tvaṃ punar lokān avāpsyasi /
prāpyaitat sumahābhāge kutsitena svakarmaṇā /
vyatikramāt pitṝṇāṃ ca janma prāpsyasi kutsitam //
tasyaiva rājñas tvaṃ kanyā adrikāyāṃ bhaviṣyasi /
aṣṭāviṃśe bhavitrī tvaṃ dvāpare matsyayonijā //
evam uktā tu dāseyī jātā satyavatī tadā /
matsyayonau anupamā rājñas tasya vasoḥ sutā //
adrikā matsyabhūtā sā gaṅgāyamunasaṃgame /
tasyāṃ jajñe tu sā kanyā rājño vīreṇa caiva hi /
baibhrājā nāma te lokā divi bhānti sudarśanāḥ /
yatra barhiṣado nāma pitaro divi viṣrutāḥ //
tān dānavagaṇāḥ sarve yakṣagandharvarākṣasāḥ /
nāgāḥ sarpāḥ suparṇāś ca bhāvayanty amitaujasaḥ //
ete putrā mahātmānaḥ pulastyasya prajāpateḥ /
mahātmāno mahābhāgās tejoyuktās tapasvinaḥ //
traya ete gaṇāḥ proktā dharmamūrtidharāḥ śubhāḥ /
eteṣāṃ mānasī kanyā pīvarī nāma viśrutā /
yogā ca yogapatnī ca yogamātā tathaiva ca /
bhavitrī dvāparaṃ prāpya yugaṃ dharmabhṛtāṃ varā //
parāśarakulodbhūtaḥ śuko nāma mahātapāḥ /
bhaviṣyati yuge tasmin mahāyogī dvijarṣabhaḥ /
vyāsād araṇyāṃ saṃbhūto vidhūmo 'gnir iva jvalan //
sa tasyāṃ pitṛkanyāyāṃ pīvaryāṃ janayiṣyati /
kanyāṃ putrāṃś ca caturo yogācāryān mahābalān //
putrāṃś ca caturo yogā+ +cāryā vedeṣu kovidāḥ /
kṛṣṇaṃ gauraṃ prabhuṃ śaṃbhuṃ kanyāṃ kṛtvīṃ tathaiva ca /
kanyāṃ kīrtimatīṃ ṣaṣṭhīṃ yogamātāṃ ca yoginīm /
kṛtvīṃ kanyāṃ kīrtimatīṃ yogāṃ yogasya mātaram /
brahmadattasya jananī mahiṣī tv aṇuhasya yā //
etān utpādya dharmātmā yogācāryāṇ mahāvratāṇ /
śrutvā sa janakād dharmān vyāsād amitabuddhimān /
mahāyogī tadā gantā punar āvartinīṃ gatim //
ādityakiraṇopetam apunar mārgam āsthitaḥ /
ādityaraśmibhiḥ pīto hy apunar vāram eṣyati /
yat tat padam anudvignam avyayaṃ brahma śāśvatam /
amūrtimantaḥ pitaro dharmamūrtidharā mune /
kathā yatra samutpannā vṛṣṇyandhakakulānvayā //
traya ete mayā proktāś caturo 'nyān nibodha me /
yān vakṣyāmi dvijaśreṣṭha mūrtimanto hi te smṛtāḥ /
samutpannāḥ svadhāyāṃ tu kāvyād agneḥ kaveḥ sutāḥ //
sukālā nāma pitaro vasiṣṭhasya prajāpateḥ /
niratā devalokeṣu jyotirbhāsiṣu bhārgava /
sarvakāmasamṛddheṣu dvijās tān bhāvayanty uta //
teṣāṃ vai mānasī kanyā gaur nāma divi viśrutā /
tavaiva vaṃśe yā dattā śukasya mahiṣī dvija //
ekaśṛṅgā iti khyātā sādhyānāṃ kīrtivardhanī /
marīcigarbhān sā lokān samāvṛtya vyavasthitā //
ye tv athāṅgirasaḥ putrāḥ sādhyaiḥ saṃvardhitāḥ purā /
upahūtāḥ smṛtās te vai pitaro bhāsvarā divi /
tān kṣatriyagaṇās tāta bhāvayanti phalārthinaḥ //
eteṣāṃ mānasī kanyā yaśodā nāma viśrutā /
patnī yā viśvamahataḥ snuṣā vai vṛddhaśarmaṇaḥ /
rājarṣer jananī tāta dilīpasya mahātmanaḥ //
tasya yajñe purā gītā gāthāḥ prītair maharṣibhiḥ /
tadā devayuge tāta vājimedhe mahāmakhe //
agner janma tathā śrutvā śāṇḍilyasya mahātmanaḥ /
dilīpaṃ yajamānaṃ ye paśyanti susamāhitāḥ /
satyavantaṃ mahātmānaṃ te 'pi svargajito narāḥ //
yajamāno dilīpas tu tadā dṛṣṭo manīṣibhiḥ /
yasyāśvamedhāvabhṛthe saha tena divaṃ gatāḥ /
susvadhā nāma pitaraḥ kardamasya prajāpateḥ /
samutpannasya pulahān mahātmāno dvijarṣabhāḥ //
lokeṣu divi vartante kāmageṣu vihaṃgamāḥ /
tāṃs tu vaiśyagaṇās tāta bhāvayanti phalārthinaḥ //
teṣāṃ vai mānasī kanyā virajā nāma viśrutā /
yayāter jananī brahman mahiṣī nahuṣasya ca //
tapasā vā prayatnena dṛśyante māṃ svacakṣuṣā /
ity ete pitaro devā devāś ca pitaraḥ punaḥ /
traya ete gaṇāḥ proktāś caturthaṃ tu nibodha me /
utpannā ye svadhāyāṃ tu somapā vai kaveḥ sutāḥ //
hiraṇyagarbhasya sutāḥ śūdrās tān bhāvayanty uta /
mānasā nāma te lokā yatra vartanti te divi //
teṣāṃ vai mānasī kanyā narmadā saritāṃ varā /
yā bhāvayati bhūtāni dakṣiṇāpathagāminī /
purukutsasya yā patnī trasaddasyor janany api //
jananī trasadasyoś ca purukutsaparigrahaḥ /
purukutsasya sā bhāryā trasaddasyuś ca tatsutaḥ /
teṣām athābhyupagamān manus tāta yuge yuge /
pravartayati śrāddhāni naṣṭe dharme prajāpatiḥ //
pitṝṇām ādisargeṇa sarveṣāṃ dvijasattama /
tasmād enaṃ svadharmeṇa śrāddhadevaṃ vadanti vai //
sarveṣāṃ rājataṃ pātram atha vā rajatānvitam /
dattaṃ svadhāṃ purodhāya śrāddhe prīṇāti vai pitṝn //
somasyāpyāyanaṃ kṛtvā vahner vaivasvatasya ca /
udagāyanam apy agnāv agnyabhāve 'psu vā punaḥ //
ajeṣu tāmravarṇeṣu goṣu vā kapilāsu ca /
śṛṅgāmbhaḥpariṣiktāsu snuṣāsu ramaṇīṣu ca /
aprajāsu savatsāsu dātavyāḥ śucipiṇḍakāḥ /
pitṝn prīṇāti yo bhaktyā pitaraḥ prīṇayanti tam /
yacchanti pitaraḥ puṣṭiṃ prajāś ca vipulās tathā /
svargam ārogyam evātha yad anyad api cepsitam //
pitaraḥ puṣṭikāmasya prajākāmasya vā punaḥ /
puṣṭiṃ prajāṃ ca svargaṃ ca prayacchanti pitāmahāḥ /
āyur dhanaṃ sukhaṃ caiva svargam ārogyam eva ca /
dadyuḥ pitāmahāḥ prītyā yad anyad vāpi cepsitam /
devakāryād api mune pitṛkāryaṃ viśiṣyate /
devatānāṃ hi pitaraḥ pūrvam āpyāyanaṃ smṛtam //
śīghraprasādā hy akrodhā lokasyāpyāyanaṃ param /
sthiraprasādāś ca sadā tān namasyasva bhārgava //
pitṛbhakto 'si viprarṣe sadbhaktaś ca na saṃśayaḥ /
śreyas te 'dya vidhāsyāmi pratyakṣaṃ kuru tat svayam //
cakṣur divyaṃ savijñānaṃ pradiśāmi ca te 'nagha /
gatim etām apramatto mārkaṇḍeya niśāmaya //
na hi yogagatir divyā na pitṝṇāṃ parā gatiḥ /
tvadvidhenāpi siddhena dṛśyate māṃsacakṣuṣā //
evam uktvā sa deveśo mām upasthitam agrataḥ /
cakṣur dattvā savijñānaṃ devānām api durlabham /
jagāma gatim iṣṭāṃ vai dvitīyo 'gnir iva jvalan //
tan nibodha kuruśreṣṭha yan mayāsīn niśāmitam /
prasādāt tasya devasya durjñeyaṃ bhuvi mānuṣaiḥ //
chapter 14,
transliterated by Horst Brinkhaus,
proof-read by Horst Brinkhaus,
version of March 20, 2001 :h]
mārkaṇḍeya uvāca
āsan pūrvayuge tāta bharadvājātmajā dvijāḥ /
yogadharmam anuprāpya bhraṣṭā duścaritena vai //
apabhraṃśam anuprāptā yogadharmāpacāriṇaḥ /
mahatas tamasaḥ pāre mānasasya visaṃjñitāḥ //
tam evārtham anudhyānto naṣṭam apsv iva mohitāḥ /
aprāpya yogaṃ te sarve saṃyuktāḥ kāladharmaṇā //
tatas te yogavibhraṣṭā deveṣu suciroṣitāḥ /
jātāḥ kauśikadāyādāḥ kurukṣetre nararṣabha //
hiṃsayā vicariṣyanto dharmaṃ pitṛkṛtena vai /
tatas te punar ājātiṃ bhraṣṭāḥ prāpsyanti kutsitāṃ //
teṣāṃ pitṛprasādena pūrvajātikṛtena ca /
smṛtir utpatsyate prāpya tāṃ tāṃ jātiṃ jugupsitām //
te dharmacāriṇo nityaṃ bhaviṣyanti samāhitāḥ /
brāhmaṇyaṃ pratilapsyanti tato bhūyaḥ svakarmaṇā //
tataś ca yogaṃ prāpsyanti pūrvajātikṛtaṃ punaḥ /
bhūyaḥ siddhim anuprāptāḥ sthānaṃ prāpsyanti śāśvatam //
evaṃ dharme ca te buddhir bhaviṣyati punaḥ punaḥ /
yogadharme ca nirataḥ prāpsyase siddhim uttamām //
yogo hi durlabho nityam alpaprajñaiḥ kadācana /
labdhvāpi nāśayanty enaṃ vyasanaiḥ kaṭutāmitāḥ //
adharmeṣv eva vartante ardayante guruṃ sadā /
yācante na tv ayācyāni rakṣanti śaraṇāgatān /
nāvamanyanti kṛpaṇān mādyante na dhanoṣmaṇā /
yuktāhāravihārāś ca yuktaceṣṭāḥ svakarmasu /
dhyānādhyayanayuktāś ca na naṣṭānugaveṣiṇaḥ //
nopabhogaratā nityaṃ na māṃsamadhubhakṣaṇāḥ /
na kāmaparamā nityaṃ na viprasevinas tathā //
nānāryasaṃkathāsaktā nālasyopahatās tathā /
nātyantamānasaṃsaktā goṣṭhīṣu niratās tathā /
prāpnuvanti narā yogaṃ yogo vai durlabho bhuvi //
praśāntāś ca jitakrodhā mānāhaṃkāravarjitāḥ /
kalyāṇabhājanaṃ ye tu te bhavanti yatavratāḥ //
evaṃvidhās tu te tāta brāhmaṇā hy abhavaṃs tadā /
smaranti hy ātmano doṣaṃ pramādakṛtam eva tu /
dhyānādhyayanayuktāś ca śānte vartmani saṃsthitāḥ /
śāntiṃ te paramām āśu labhante nātra saṃśayaḥ /
tasmāt tvam api dharmajña yogadharmaparo bhava /
yogadharmād dhi dharmajña na dharmo 'sti viśeṣavān /
variṣṭhaṃ sarvadharmāṇāṃ taṃ samācara bhārgava //
kālasya pariṇāmena laghvāhāro jitendriyaḥ /
tatparaḥ prayataḥ śrāddhī yogadharmam avāpsyasi /
ity uktvā bhagavān devas tatraivāntaradhīyata //
aṣṭādaśānāṃ varṣāṇām ekāham iti me matiḥ /
upāsataś ca deveśaṃ varṣāṇy aṣṭādaśaiva me //
prasādāt tasya devasya na glānir abhavat tadā /
na kṣutpipāse kālaṃ vā jānāmi sma tadānagha /
paścāc chiṣyasakāśāt tu kālaḥ saṃvidito mama //
chapter 15,
transliterated by Horst Brinkhaus,
proof-read by Horst Brinkhaus,
version of March 20, 2001 :h]
mārkaṇḍeya uvāca
tasminn antarhite deve vacanāt tasya vai vibho /
cakṣur divyaṃ savijñānaṃ prādur āsīn mamānagha //
tato 'haṃ tān apaśyaṃ vai brāhmaṇān kauśikātmajān /
āpageya kurukṣetre yān uvāca vibhur mama //
brahmadatto 'bhavad rājā yas teṣāṃ saptamo dvijaḥ /
pitṛvartīti vikhyāto nāmnā śīlena karmaṇā //
śukasya kanyā kṛtvī taṃ janayām āsa pārthivam /
aṇuhāt pārthivaśreṣṭhāt kāmpilye nagarottame //
bhīṣma uvāca
yathovāca mahābhāgo mārkaṇḍeyo mahātapāḥ /
tasya vaṃśam ahaṃ rājan kīrtayiṣyāmi tac chṛṇu /
yudhiṣṭhira uvāca
aṇuhaḥ kasya vai putraḥ kasmin kāle babhūva ha /
rājā dharmabhṛtāṃ śreṣṭho yasya putro mahāyaśāḥ //
brahmadatto narapatiḥ kiṃvīryaś ca babhūva ha /
kathaṃ ca saptamas teṣāṃ saṃbabhūva narādhipaḥ //
na hy alpavīryāya śuko bhagavāṃl lokapūjitaḥ /
kanyāṃ pradadyād yogātmā kṛtvīṃ kīrtimatīṃ prabhuḥ //
etad icchāmy ahaṃ śrotuṃ vistareṇa mahādyute /
brahmadattasya caritaṃ tad bhavān vaktum arhati //
yathā ca vartamānās te saṃsāreṣu dvijātayaḥ /
mārkaṇḍeyena kathitās tad bhavān prabravītu me //
bhīṣma uvāca
pratīpasya sa rājarṣe tulyakālo narādhipaḥ /
pitāmahasya me rājan babhūveti mayā śrutam //
brahmadatto mahārājo yogī rājarṣisattamaḥ /
rutajñaḥ sarvabhūtānāṃ sarvabhūtahite rataḥ //
sakhā hi gālavo yasya yogācāryo mahāyaśāḥ /
śikṣāṃ utpādya tapasā kramo yena pravartitaḥ /
kaṇḍarīkaś ca yogātmā tasyaiva sacivo 'bhavat //
jātyantareṣu sarveṣu sahāyāḥ sarva eva te /
saptajātiṣu saptaiva babhūvur amitaujasaḥ /
yathovāca mahātejā mārkaṇḍeyo mahātapāḥ //
tasya vaṃśam ahaṃ rājan kīrtayiṣyāmi tac chṛṇu /
brahmadattasya paurāṇaṃ pauravasya mahātmanaḥ //
bṛhatkṣatrasya dāyādaḥ suhotro nāma dhārmikaḥ /
suhotrasyāpi dāyādo hastī nāma babhūva ha /
tenedaṃ nirmitaṃ pūrvaṃ puraṃ vai hastināpuram //
hastinaś cāpi dāyādās trayaḥ paramadhārmikāḥ /
ajamīḍho dvimīḍhaś ca puramīḍhas tathaiva ca /
ajamīḍhasya dhūminyāṃ jajñe bṛhadiṣur nṛpa /
purumitrasya dāyādo rājā bṛhadiṣur nṛpa /
bṛhaddhanur bṛhadiṣoḥ putras tasya mahāyaśāḥ /
āsīd bṛhadiṣoḥ putro bṛhaddharmeti viśrutaḥ /
bṛhaddharmeti vikhyāto rājā paramadhārmikaḥ //
satyajit tasya tanayo viśvajit tasya cātmajaḥ /
putro viśvajitaś cāpi senajit pṛthivīpatiḥ //
putrāḥ senajitaś cāsaṃś catvāro lokasaṃmatāḥ /
ruciraḥ śvetakāśyaś ca mahimnāras tathaiva ca /
vatsaś cāvantako rājā yasyaite pari vatsakāḥ //
rucirasya tu dāyādaḥ pṛthuṣeṇo mahāyaśāḥ /
pṛthuṣeṇasya pāras tu pārān nīpo 'tha jajñivān //
pārasya tanayaḥ śrīmān nīpo nāma mahāyaśāḥ /
nīpasyaikaśataṃ tāta putrāṇām amitaujasām /
mahārathānāṃ rājendra śūrāṇāṃ bāhuśālinām /
nīpā iti samākhyātā rājānaḥ sarva eva te //
teṣāṃ vaṃśakaro rājā nīpānāṃ kīrtivardhanaḥ /
kāmpilye samaro nāma sa ceṣṭasamaro 'bhavat //
samarasya puraḥ pāraḥ sadaśva iti te trayaḥ /
putrāḥ paramadharmajñāḥ pāraputraḥ pṛthur babhau //
pṛthos tu sukṛto nāma sukṛteneha karmaṇā /
jajñe sarvaguṇopeto vibhrājas tasya cātmajaḥ //
vibhrājasya tu putro 'bhūd aṇuho nāma pārthivaḥ /
babhau śukasya jāmātā kṛtvībhartā mahāyaśāḥ //
putro 'ṇuhasya rājarṣir brahmadatto 'bhavat prabhuḥ /
yogātmā tasya tanayo viṣvaksenaḥ paraṃtapaḥ //
vibhrājaḥ punar ājātaḥ sukṛteneha karmaṇā /
brahmadattasya tanayo viṣvaksena iti śrutaḥ //
cakṣuṣī tasya nirbhinne pakṣiṇyā pūjanīyayā /
suciroṣitayā rājan brahmadattasya veśmani /
athāsya putras tv aparo brahmadattasya jajñivān /
viṣvaksena iti khyāto mahābalaparākramaḥ /
viṣvaksenasya putro 'bhūd daṇḍaseno mahīpatiḥ /
bhallāṭaś ca kumāro 'bhūd rādheyena hataḥ purā //
daṇḍasenātmajaḥ śūro mahātmā kulavardhanaḥ /
bhallāṭaputro durbuddhir abhavaj janamejayaḥ //
sa teṣām abhavad rājā nīpānām antakṛn nṛpaḥ /
ugrāyudhena yasyārthe sarve nīpā vināśitāḥ //
ugrāyudhaḥ sa cotsikto mayā vinihato yudhi /
darpānvito darparuciḥ satataṃ cānaye rataḥ //
yudhiṣṭhira uvāca
ugrāyudhaḥ kasya sutaḥ kasmin vaṃśe 'tha jajñivān /
kimarthaṃ caiva bhavatā nihatas tad bravīhi me //
bhīṣma uvāca
ajamīḍhasya dāyādo vidvān rājā yavīnaraḥ /
dhṛtimāṃs tasya putras tu tasya satyadhṛtiḥ sutaḥ //
jajñe satyadhṛteḥ putro dṛḍhanemiḥ pratāpavān /
dṛḍhanemisutaś cāpi sudharmā nāma pārthivaḥ //
āsīt sudharmaṇaḥ putraḥ sārvabhaumaḥ prajeśvaraḥ /
sārvabhauma iti khyātaḥ pṛthivyāṃ ekarāṭ tadā //
tasyānvavāye mahati mahān pauravanandanaḥ /
mahataś cāpi putras tu nāmnā rukmarathaḥ smṛtaḥ //
putro rukmarathasyāpi supārśvo nāma pārthivaḥ /
supārśvatanayaś cāpi sumatir nāma dhārmikaḥ /
jajñe saṃnatimān rājā saṃnatir nāma vīryavān //
tasya vai saṃnateḥ putraḥ kārto nāma mahābalaḥ /
śiṣyo hiraṇyanābhasya kausalyasya mahātmanaḥ /
caturviṃśatidhā tena proktās tāḥ sāmasaṃhitāḥ /
smṛtās te prācyasāmānaḥ kārtā nāmnā tu sāmagāḥ //
kārtir ugrāyudhaḥ so 'tha vīraḥ pauravanandanaḥ /
babhūva yena vikramya pṛṣatasya pitāmahaḥ /
nīpo nāma mahārāja pāñcālādhipatir hataḥ //
ugrāyudhasya dāyādaḥ kṣemyo nāma mahāyaśāḥ //
kṣemyāt suvīro nṛpatiḥ suvīrāt tu nṛpaṃjayaḥ /
nṛpaṃjayād bahuratha ity ete pauravāḥ smṛtāḥ /
sa cāpy ugrāyudhas tāta durbuddhir vairakṛt sadā /
pradīptacakro balavān nīpāntakaraṇo 'bhavat //
ugrāyudhas tu durbuddhiḥ straiṇo duṣṭaḥ sadābhavat /
rājakanyāṃ jahārātha munipatnīpradharṣakaḥ /
sa darpapūrṇo hatvājau nīpān anyāṃś ca pārthivān /
pitary uparate mahyaṃ śrāvayām āsa kilbiṣam //
mām amātyaiḥ parivṛtaṃ śayānaṃ dharaṇītale /
ugrāyudhasya rājendra dūto 'bhyetya vayo 'bravīt //
adya tvaṃ jananīṃ bhīṣma gandhakālīṃ yaśasvinīṃ /
strīratnaṃ mama bhāryārthe prayaccha kurupuṃgava //
evaṃ rājyaṃ ca te sphītaṃ balāni ca na saṃśayaḥ /
tvayā rājye ca te sthitim /
caturaṅgayutāny adya /
pradāsyāmi yathākāmam ahaṃ vai ratnabhāg bhuvi //
rāṣṭrasyecchasi cet svasti prāṇānāṃ vā kulasya vā /
śāsane mama tiṣṭhasva na hi te śāntir anyathā //
adhaḥ prastāraśayane śayānas tena coditaḥ /
dūtāntaritam etad vai vākyam agniśikhopamam //
śarīraṃ me 'dahat tasya vākyaṃ caitad durātmanaḥ /
tato 'haṃ tasya durbuddher vijñāya matam acyuta /
ājñaptavān vai saṃgrāme senādhyakṣāṃś ca sarvaśaḥ //
mama prajvalitaṃ cakraṃ niśāmyaitat sudurjayam /
śatravo vidravanty ājau darśanād eva bhārata //
vicitravīryaṃ bālaṃ ca madapāśrayam eva ca /
dṛṣṭvā krodhaparītātmā yuddhāyaiva mano dadhe //
nigṛhītas tadāhaṃ tu sacivair mantrakovidaiḥ /
ṛtvigbhir devakalpaiś ca suhṛdbhir narapuṃgava //
snigdhaiś ca śāstravidbhiś ca saṃyugasya nivartane /
kāraṇaṃ śrāvitaś cāsmi yuktarūpaṃ tadānagha //
mantriṇa ūcuḥ
pravṛttacakraḥ pāpo 'sau tvaṃ cāśaucagataḥ prabho /
na caiṣa prathamaḥ kalpo yuddhaṃ nāma kadācana //
te vayaṃ sāma pūrvaṃ vai dānaṃ bhedaṃ tathaiva ca /
prayokṣyāmas tataḥ śuddho daivatāny abhivādya ca //
kṛtasvastyayano viprair hutvāgnīn vācya ca dvijān /
brāhmaṇair abhyanujñātaḥ prayāsyasi jayāya vai //
astrāṇi na prayojyāni na praveśyaś ca saṃgaraḥ /
āśauce vartamānena vṛddhānām iti śāsanam //
sāmadānādibhiḥ pūrvam api bhedena vā tataḥ /
taṃ haniṣyasi vikramya śambaraṃ maghavān iva //
prājñānāṃ vacanaṃ kāle vṛddhānāṃ ca viśeṣataḥ /
śrotavyam iti tac chrutvā nivṛtto 'smi narādhipa //
tatas taiḥ sa kramaḥ sarvaḥ prayuktaḥ śāstrakovidaiḥ /
tasmin kāle kuruśreṣṭha karma cārabdham uttamam //
sa sāmādibhir apy ādāv upāyaiḥ śāstracintakaiḥ /
anunīyamāno durbuddhir anunetuṃ na śakyate //
pravṛttaṃ tasya tac cakram adharmaniratasya vai /
paradārābhilāṣeṇa sadyas tāta nivartitam //
na hīdṛśam anāyuṣyaṃ loke kiṃcana vidyate /
yādṛśaṃ puruṣasyeha paradāropasevanam /
na tv ahaṃ tasya jāne vai nivṛttaṃ cakram uttamam /
hataṃ svakarmaṇā tat tu pūrvaṃ sadbhiś ca ninditam //
kṛtaśaucaḥ śarāvāpī rathī niṣkramya vai purāt /
kṛtasvastyayano vipraiḥ prāyodhayam ahaṃ ripum //
tataḥ saṃsargam āgamya balenāstrabalena ca /
tryaham unmattavad yuddhaṃ devāsuram ivābhavat //
sa mayāstrapratāpena nirdagdho raṇamūrdhani /
papātābhimukhaḥ śūras tyaktvā prāṇān ariṃdama //
etasminn antare tāta kāmpilyāt pṛṣato 'bhyayāt /
hate nīpeśvare caiva hate cogrāyudhe nṛpe //
āhicchatraṃ svakaṃ rājyaṃ pitryaṃ prāpya mahādyutiḥ /
drupadasya pitā rājan mamaivānumate tadā //
tato 'bhūd drupado rājā droṇas tena nirākṛtaḥ /
tato 'rjunena tarasā nirjitya drupadaṃ raṇe /
ahicchatraṃ sakāmpilyaṃ droṇāyāthāpavarjitam //
pratigṛhya tato droṇa ubhayaṃ jayatāṃ varaḥ /
kāmpilyaṃ drupadāyaiva prāyacchad viditaṃ tava //
eṣa te drupadasyādau brahmadattasya caiva ha /
vaṃśaḥ kārtsnyena vai prokto vīrasyogrāyudhasya ca //
atas te vartayiṣye 'ham itihāsaṃ purātanam /
gītaṃ sanatkumāreṇa mārkaṇḍeyāya pṛcchate //
śrāddhasya phalam uddiśya niyataṃ sukṛtasya ca /
tannibodha mahārāja saptajātiṣu bhārata //
sagālavasya caritaṃ kaṇḍarīkasya caiva ha /
brahmadattatṛtīyānāṃ yogināṃ brahmacāriṇām //
chapter 16,
transliterated by Horst Brinkhaus,
proof-read by Horst Brinkhaus,
version of March 1, 2001 :h]
mārkaṇḍeya uvāca
śrāddhe pratiṣṭhito lokaḥ śrāddhād yogaḥ pravartate /
hanta te vartayiṣyāmi śrāddhasya phalam uttamam /
brahmadattena yat prāptaṃ saptajātiṣu bhārata //
tata eva hi dharmasya buddhir nirvartate śanaiḥ /
pīḍayāpy atha dharmasya kṛte śrāddhe purānagha //
yat prāptaṃ brāhmaṇaiḥ pūrvaṃ tan nibodha narottama /
tato 'haṃ nātidharmiṣṭhān kurukṣetre pitṛvratān /
sanatkumāranirdiṣṭān apaśyaṃ sapta vai dvijān //
divyena cakṣuṣā tena yān uvāca purā vibhuḥ /
vāgduṣṭaḥ krodhano hiṃsraḥ piśunaḥ kavir eva ca /
khasṛmaḥ pitṛvartī ca nāmabhiḥ karmabhis tathā //
kauśikasya sutās tāta śiṣyā gārgyasya bhārata /
pitary uparate sarve vratavantas tadābhavan //
niyogāt te guros tasya gāṃ dogdhrīṃ samakālayan /
samānavatsāṃ kapilāṃ sarve nyāyāgatāṃ tadā //
teṣāṃ pathi kṣudhārtānāṃ bālyān mohāc ca bhārata /
krūrā buddhiḥ samabhavat tāṃ gāṃ vai hiṃsituṃ tadā //
tān kaviḥ khasṛmaś caiva yācete neti vai tadā /
na cāśakyanta te tābhyāṃ tadā vārayituṃ dvijāḥ //
pitṛvartī tu yas teṣāṃ nityaṃ śrāddhāhniko dvijaḥ /
sa sarvān abravīd bhrātṝn kopād dharmasamanvitaḥ //
yady avaśyaṃ prakartavyā pitṝn uddiśya sādhv imāṃ /
prakurvīmahi gāṃ samyak sarva eva samāhitāḥ //
evam eṣā ca gaur dharmaṃ prāpsyate nātra saṃśayaḥ /
pitṝn abhyarcya dharmeṇa nādharmo 'smin bhaviṣyati //
tathety uktvā ca te sarve prokṣayitvā ca gāṃ tataḥ /
pitṛbhyaḥ kalpayitvainām upayujyanta bhārata //
upayujya ca gāṃ sarve guros tasya nyavedayat /
śārdūlena hatā dhenur vatso 'yaṃ gṛhyatām iti /
ārjavāt sa tu vatsaṃ taṃ pratijagrāha vai dvijaḥ //
mithyopacarya te taṃ tu gurum anyāyato dvijāḥ /
kālena samayujyanta sarva evāyuṣaḥ kṣaye //
te vai hiṃsratayā krūrā anāryatvād guros tadā /
ugrā hiṃsāvihārāś ca saptājāyanta sodarāḥ /
lubdhakasyātmajās tāta balavanto manasvinaḥ //
pitṝn abhyarcya dharmeṇa prokṣayitvā ca gāṃ tadā /
smṛtiḥ pratyavamarśaś ca teṣāṃ jātyantare 'bhavat //
jātā vyādhā daśārṇeṣu sapta dharmavicakṣaṇāḥ /
svadharmaniratāḥ sarve lobhānṛtavivarjitāḥ //
tāvan mātraṃ prakurvanti yāvatā prāṇadhāraṇam /
śeṣaṃ dharmaparāḥ kālam anudhyānti svakarma tat //
nāmadheyāni cāpy eṣām imāny āsan narādhipa /
nirvairo nirvṛtaḥ kṣānto nirmanyuḥ kṛtir eva ca /
vaidhaso mātṛvartī ca vyādhāḥ paramadhārmikāḥ //
tair evam uṣitais tāta hiṃsādharmaparair vane /
mātā ca pūjitā vṛddhā pitā ca paritoṣitaḥ //
yadā mātā pitā caiva saṃyuktau kāladharmaṇā /
tadā dhanūṃṣi te tyaktvā vane prāṇān avāsṛjan //
śubhena karmaṇā tena jātā jātismarā mṛgāḥ /
trāsodvegena saṃvignā ramye kālaṃjare girau //
unmukho nityavitrastaḥ stabdhakarṇo vilocanaḥ /
paṇḍito ghasmaro nādī nāmabhis te 'bhavan mṛgāḥ //
tam evārtham anudhyānto jātismaraṇasaṃbhavam /
āsan vanecarāḥ kṣāntā nirdvandvā niṣparigrahāḥ //
te sarve śubhakarmāṇaḥ sadharmāṇo vanecarāḥ /
maruṃ sādhya jahuḥ prāṇāṃl laghvāhārās tapasvinaḥ //
teṣāṃ maruṃ sādhayatāṃ padasthānāni bhārata /
tathaivādyāpi dṛśyante girau kālañjare 'cyuta //
karmaṇā tena te tāta śubhenāśubhavarjitāḥ /
śubhāc chubhatarāṃ yoniṃ cakravākatvam āgatāḥ //
śubhe deśe sariddvīpe saptaivāsañ jalaukasaḥ /
tyaktvā sahacarīdharmaṃ munayo dharmacāriṇaḥ //
niḥspṛho nirmamaḥ kṣānto nirdvaṃdvo niṣparigrahaḥ /
nirvṛttir nibhṛtaś caiva śakunā nāmataḥ smṛtāḥ //
te brahmacāriṇaḥ sarve śakunā dharmacāriṇaḥ /
nirāhārā jahuḥ prāṇāṃs tapoyuktāḥ sarittaṭe //
atha te sodarā jātā haṃsā mānasacāriṇaḥ /
jātismarāḥ susaṃbaddhāḥ saptaiva brahmacāriṇaḥ //
viprayonau yato mohān mithyopacarito guruḥ /
tiryagyonau tato jātāḥ saṃsāre paribabhramuḥ //
yadā tu pitṛkāryārthaḥ kṛtaḥ svārthe vyavasthitaiḥ /
tato jñānaṃ ca jātiṃ ca te hi prāpur guṇottaram /
sumanā muniḥ suvāk śuddhaḥ pañcamaś chidradarśanaḥ /
sunetraś ca svatantraś ca śakunā nāmataḥ smṛtāḥ //
pañcamaḥ pañcikas tatra saptajātiṣv ajāyata /
ṣaṣṭhas tu kaṇḍarīko 'bhūd brahmadattas tu saptamaḥ //
teṣāṃ tu tapasā tena saptajātikṛtena vai /
yogasya cābhinirvṛttyā pratibhānāc ca śobhanāt //
pūrvajātiṣu yad brahma śrutaṃ gurukuleṣu vai /
tathaiva tatsthitaṃ brahma saṃsāreṣv api vartatām //
te brahmacāriṇaḥ sarve vihaṅgāḥ kāmacāriṇaḥ /
yogadharmam anudhyānto viharanti sma tatra ha //
mānasaṃ tu saraḥ prāpya haṃsā bhūtvā jalaukasaḥ /
teṣāṃ tatra vihaṅgānāṃ caratāṃ sahacāriṇām /
nīpānām īśvaro rājā vibhrājaḥ pauravānvayaḥ //
vibhrājamāno vapuṣā prabhāvena samanvitaḥ /
śrīmān antaḥpuravṛto vanaṃ tat praviveśa ha //
svatantraś cakravākas tu spṛhayām āsa taṃ nṛpam /
dṛṣṭvāyāntaṃ śriyopetaṃ bhaveyam aham īdṛśaḥ //
yady asti sukṛtaṃ kiṃcit tapo vā niyamo 'pi vā /
khinno hy asmy upavāsena tapasā niṣphalena ca //
nṛpatvam aham icchāmi yadi me sukṛtaṃ bhavet /
chapter 17,
transliterated by Horst Brinkhaus,
proof-read by Horst Brinkhaus,
version of February 20, 2001 :h]
mārkaṇḍeya uvāca
tatas taṃ cakravākau dvāv ūcatuḥ sahacāriṇau /
āvāṃ te sacivau syāvas tava priyahitaiṣiṇau //
tathety uktvā ca tasyāsīt tadā yogātmano matiḥ /
evaṃ te samayaṃ cakruḥ suvāktaṃ pratyabhāṣata //
yasmāt kāmapradhānas tvaṃ yogadharmam apāsya vai /
avaraṃ varaṃ prārthayase tasmād vākyaṃ nibodha me //
rājā tvaṃ bhavitā tāta kāmpilye nagarottame /
bhaviṣyataḥ sakhāyau ca dvāv imau sacivau tava //
śaptvā tān abhibhāṣyātha catvāraś cakrur aṇḍajāḥ /
tāṃs trīn abhīpsato rājyaṃ vyabhicārapradharṣitān //
śaptāḥ khagās trayas te tu yogabhraṣṭā vicetasaḥ /
tān ayācanta caturas trayas te sahacāriṇaḥ //
teṣāṃ prasādaṃ cakrus te athaitān sumanābravīt /
sarveṣām eva vacanāt prasādānugataṃ tadā //
antavān bhavitā śāpo yuṣmākaṃ nātra saṃśayaḥ /
itaś cyutāś ca mānuṣyaṃ prāpya yogam avāpsyatha //
sarvasattvarutajñaś ca svatantro 'yaṃ bhaviṣyati /
pitṛprasādo hy asmābhir asya prāptaḥ kṛtena vai //
gāṃ prokṣayitvā dharmeṇa pitṛbhya upakalpatām /
asmākaṃ jñānasaṃyogaḥ sarveṣāṃ yogasādhanaḥ //
idaṃ ca vākyasaṃdarbha+ +ślokam ekam udāhṛtam /
puruṣāntaritaṃ śrutvā tato yogam avāpsyatha //
chapter 18,
transliterated by Horst Brinkhaus,
proof-read by Horst Brinkhaus,
version of January 22, 2001 :h]
te yogadharmaniratāḥ sapta mānasacāriṇaḥ /
padmagarbho 'ravindākṣaḥ kṣīragarbhaḥ sulocanaḥ /
ūrubinduḥ subinduś ca haimagarbhas tu saptamaḥ /
haṃsā jātā mahātmāno mānaseṣu saraḥsu ca //
sumanāḥ suvāk suśuddhaś ca tattvadarṣī ca tattvavit /
sunetraś ca suhotraś ca dvijā nāmabhir eva ca //
te brahmacāriṇaḥ sarve vihagāḥ kāmacāriṇaḥ /
vāyvambubhakṣāḥ satataṃ śarīrāṇy upaśoṣayan //
rājā vibhrājamānas tu vapuṣā tad vanaṃ tadā /
cacārāntaḥpuravṛto nandanaṃ maghavān iva //
sa tān abudhyat khacarān yogadharmātmakān budhaḥ /
nirvedāc ca tam evārtham anudhyātvā puraṃ yayau //
aṇuho nāma tasyāsīt putraḥ paramadhārmikaḥ /
aṇudharmaratir nityam aṇuho 'dhyagamat padam //
prādāt kanyāṃ śukas tasmai kṛtvīṃ pūjitalakṣaṇām /
sattvaśīlaguṇopetāṃ yogadharmaratāṃ sadā //
sā hy uddiṣṭā purā bhīṣma pitṛkanyā maṇīṣiṇā /
sanatkumāreṇa tadā saṃnidhau mama śobhanā //
satyadharmabhṛtāṃ śreṣṭhā durvijñeyākṛtātmabhiḥ /
yogā ca yogapatnī ca yogamātā tathaiva ca /
yathā te kathitaṃ pūrvaṃ pitṛsargeṣu vai mayā //
vibhrājas tv aṇuhaṃ rājye sthāpayitvā nareśvaraḥ /
āmantrya paurān prītātmā brāhmaṇān svasti vācya ca /
prāyāt saras tapaś cartuṃ yatra te sahacāriṇaḥ //
sa vai tatra nirāhāro vāyubhakṣo mahātapāḥ /
tyaktvā kāmāṃs tapas tepe sarasas tasya pārṣvataḥ //
tasya saṃkalpa āsīc ca teṣām anyatarasya vai /
putratvaṃ prāpya yogena yujyeyam iti bhārata //
kṛtvābhisaṃdhiṃ tapasā mahatā sa samanvitaḥ /
mahātapāḥ sa vibhrājo virarājāṃśumān iva //
tato vibhrājitaṃ tena vaibhrājam iti tad vanam /
saras tac ca kuruśreṣṭha vaibhrājam iti śabditam //
yatra te śakunā rājaṃś catvāro yogadharmiṇaḥ /
yogabhraṣṭās trayaś caiva dehanyāsakṛto 'bhavan //
kāmpilye nagare te tu brahmadattapurogamāḥ /
jātāḥ sapta mahātmānaḥ sarve vigatakalmaṣāḥ /
smṛtimanto 'tra catvāras trayas tu parimohitāḥ //
svatantras tv aṇuhāj jajñe brahmadatto mahāyaśāḥ /
yathāsyāsīt pakṣibhāve saṃkalpaḥ pūrvacintitaḥ //
jñānadhyānatapaḥpūtā vedavedāṅgapāragāḥ /
chidradarśī sunetraś ca tathā bābhravyavatsayoḥ /
jātau śrotriyadāyādau vedavedāṅgapāragau //
sakhāyau brahmadattasya pūrvajātisahoṣitau /
pāñcālaḥ pañcamas tatra kaṇḍarīkas tathāparaḥ //
pāñcālo bahvṛcas tv āsīd ācāryatvaṃ cakāra ha /
dvivedaḥ kaṇḍarīkas tu chandogo 'dhvaryur eva ca //
sarvasattvarutajñaś ca rājāsīd aṇuhātmajaḥ /
pāñcālakaṇḍarīkābhyāṃ tasya saṃvid abhūt tadā //
te grāmyadharmaniratāḥ kāmasya vaśavartinaḥ /
pūrvajātikṛtenāsan dharmakāmārthakovidāḥ //
aṇuhas tu nṛpaśreṣṭho brahmadattam akalmaṣam /
abhiṣicya tadā rājye parāṃ gatim avāptavān //
brahmadattasya bhāryā tu devalasyātmajābhavat /
asitasya yogadurdharṣā saṃnatir nāma bhārata //
tām ekabhāvasaṃyuktāṃ lebhe kanyām anuttamām /
saṃnatiṃ saṃnatimatīṃ devalād yogadharmiṇīm //
upayeme vidhānena brahmadatto narādhipaḥ /
śeṣās tu cakravākā vai kāmpilye sahacāriṇaḥ /
te jātāḥ śrotriyakule sudaridre sahodarāḥ //
dhṛtir mahāmanā vidvāṃs tattvadarśī ca nāmataḥ /
vedādhyayanasaṃpannāś catvāro 'cchinnadarśinaḥ //
teṣāṃ saṃvidathotpannā pūrvajātikṛtā tadā /
te yoganiratāḥ siddhāḥ prasthitāḥ sarva eva hi //
āmantrya pitaraṃ tāta pitā tān abravīt tadā /
adharma eṣa yuṣmākaṃ yan māṃ tyaktvā gamiṣyatha //
dāridryam anapākṛtya putrārthāṃś caiva puṣkalān /
kāmān abhīpsitān sarvān mama kṛtvādya putrakāḥ /
śuśrūṣām aprayuktvā ca kathaṃ vai gantum arhatha //
te tam ūcur dvijāḥ sarve pitaraṃ punar eva hi /
kariṣyāmo vidhānaṃ te yena tvaṃ vartayiṣyasi //
imaṃ ślokaṃ mahārthaṃ tvaṃ rājānaṃ sahamantriṇam /
śrāvayethāḥ samāgamya brahmadattam akalmaṣam //
prītātmā dāsyati sa te grāmān bhogāṃś ca puṣkalān /
yathepsitāṃś ca sarvārthān gaccha tāta yathāsukham //
etāvad uktvā te sarve pūjayitvā ca taṃ guruṃ /
yogadharmam anuprāpya paramāṃ nirvṛtiṃ yayuḥ //
yoginaḥ paramātmānaḥ saṃyatenāntarātmanā /
chapter 19,
transliterated by Horst Brinkhaus,
proof-read by Horst Brinkhaus,
version of January 13, 2001 :h]
mārkaṇḍeya uvāca
brahmadattasya tanayaḥ sa vaibhrājas tv ajāyata /
yogātmā tapasā yukto viṣvaksena iti śrutaḥ //
kadācid brahmadattas tu bhāryayā sahito vane /
vijahāra prahṛṣṭātmā yathā śacyā śatakratuḥ //
tataḥ pipīlikarutaṃ sa śuśrāva narādhipaḥ /
kāminīṃ kāminas tasya yācataḥ krośato bhṛśam //
śrutvā tu yācyamānāṃ tāṃ kruddhāṃ sūkṣmāṃ pipīlikām /
brahmadatto mahāhāsam akasmād eva cāhasat //
tataḥ sā saṃnatir dīnā vrīḍitā dīnacetanā /
nirāhārā bahutithaṃ babhūvāmitrakarśana //
prasādyamānā bhartrā sā tam uvāca śucismitā /
tvayāvahasitā rājan nāhaṃ jīvitum utsahe //
sa tatkāraṇam ācakhyau na ca sā śraddadhāti tat /
uvāca cainaṃ kupitā naiṣa bhāvo 'sti pārthiva //
ko vai pipīlikarutaṃ mānuṣo vettum arhati /
ṛte devaprasādād vai pūrvajātikṛtena vā /
tapaḥphalena vā rājan vidyayā vā narādhipa //
yady eṣa vai prabhāvas te sarvasattvarutajñatā /
sāhaṃ yathaiva jānīyāṃ tathā pratyāyayasva mām /
prāṇān vāpi parityakṣye rājan satyena te śape //
tat tasyā vacanaṃ śrutvā mahiṣyāḥ paruṣaṃ vibho /
sa rājā paramāpanno devaśreṣṭham agāt tadā /
śaraṇyaṃ sarvabhūteśaṃ bhaktyā nārāyaṇaṃ prabhum //
samāhito nirāhāraḥ ṣaḍrātreṇa mahāyaśāḥ /
dadarśa darśane rājā devaṃ nārāyaṇaṃ harim //
uvāca cainaṃ bhagavān sarvabhūtānukampakaḥ /
brahmadatta prabhāte tvaṃ kalyāṇaṃ samavāpsyasi /
ity uktvā bhagavān devas tatraivāntaradhīyata //
brahmadatto 'pi rājarṣiḥ sarvasattvarutajñatām /
upadiṣya ca bhāryāyai vanāt pratyāgataḥ puram /
caturṇāṃ tu pitā yo 'sau brāhmaṇānāṃ mahātmanām /
ślokaṃ so 'dhītya putrebhyaḥ kṛtakṛtya ivābhavat //
sa rājānam athānvicchat sahamantriṇam acyutam /
na dadarśāntaraṃ cāpi ślokaṃ śrāvayituṃ tadā //
atha rājā śiraḥsnāto labdhvā nārāyaṇād varam /
praviveśa purīṃ prīto ratham āruhya kāñcanam //
tasya raśmīn agṛhṇāc ca kaṇḍarīko dvijarṣabhaḥ /
camaravyajanaṃ cāpi bābhravyaḥ samavākṣipat //
idam antaram ity eva tataḥ sa brāhmaṇas tadā /
śrāvayām āsa rājānaṃ ślokaṃ taṃ sacivau ca tau //
sapta vyādhā daśārṇeṣu mṛgāḥ kālaṃjare girau /
haṃsāḥ sarasi mānase /
te sma jātāḥ kurukṣetre brāhmaṇā vedapāragāḥ /
prasthitā dūram adhvānaṃ /
cakravākāḥ sarid dvīpe yūyaṃ tebhyo 'vasīdatha //
tac chrutvā moham agamad brahmadattas tadānagha /
sacivau cāsya pāñcālaḥ kaṇḍarīkaś ca bhārata //
srastaraśmipratodau tau patitavyajanāv ubhau /
dṛṣṭvā babhūvur asvasthāḥ paurāś cāgantavaś ca ha //
muhūrtād iva rājā sa saha tābhyāṃ rathe sthitaḥ /
pratilabhya tataḥ saṃjñāṃ pratyāgacchad ariṃdama //
tatas te tat saraḥ smṛtvā yogaṃ tam upalabhya ca /
brāḥmaṇaṃ vipulair arthair bhogaiś ca samayojayan //
abhiṣicya svarājye tu viṣvaksenam ariṃdamam /
jagāma brahmadatto 'tha sadāro vanam eva ha //
athainaṃ saṃnatir dhīrā devalasya sutā tadā /
uvāca paramaprītā yogād vanagataṃ nṛpam //
jānantyā tvaṃ mahārāja pipīlikarutajñatām /
coditaḥ krodham uddiśya saktaḥ kāmeṣu vai mayā //
ito vayaṃ gamiṣyāmo gatim iṣṭām anuttamām /
tava cāntarhito yogas tataḥ saṃsmārito mayā //
sa rājā paramaprītaḥ patnyāḥ śrutvā vacas tadā /
prāpya yogaṃ vanād eva gatiṃ prāpa sudurlabhām //
kaṇḍarīko 'pi yogātmā sāṃkhyayogam anuttamam /
prāpya yogagatiṃ siddho viśuddhaḥ svena karmaṇā //
kramaṃ praṇīya pāñcālaḥ śikṣām utpādya kevalām /
yogācāryagatiṃ prāpa yaśaś cāgryaṃ mahātapāḥ //
evam etat purā vṛttaṃ mama pratyakṣam acyuta /
tad dhārayasva gāṅgeya śreyasā yokṣyase tataḥ //
ye cānye dhārayiṣyanti teṣāṃ caritam uttamam /
tiryagyoniṣu te jātu na bhaviṣyanti karhicit //
śrutvā cedam upākhyānaṃ mahārthaṃ mahatāṃ gatim /
yogadharmo hṛdi sadā parivarteta bhārata //
sa tenaivānubandhena kadācil labhate śamam /
ya imaṃ śrāvayec chrāddhe pitṝn prīṇāti puṇyakṛt /
akṣayaṃ ca pitṝṇāṃ vai prītir bhavati śāśvatī //
ye paṭhanti ca śṛṇvanti śrāvayanti ca ye dvijān /
tato manogatiṃ yāti siddhānāṃ bhuvi durlabhām //
vaiśaṃpāyana uvāca
evam etat purā gītaṃ mārkaṇḍeyena dhīmatā /
śrāddhasya phalam uddiśya somasyāpyāyanāya vai //
somo hi bhagavān devo lokasyāpyāyanaṃ param /
vṛṣṇivaṃśaprasaṅgena tasya vaṃśaṃ nibodha me //
vaiśaṃpāyana uvāca
pitā somasya vai rājañ jajñe 'trir bhagavān ṛṣiḥ /
athātaḥ śrūyatāṃ rājan vaṃśaḥ somasya pāvanaḥ /
yasminn ailādayo bhūpāḥ kīrtyante puṇyakīrtayaḥ //
yatra jāto hariḥ sākṣāt kṛṣṇas trailokyapāvanaḥ /
sahasraśirasaḥ puṃso nābhihradasaroruhāt //
jātasyāsīt suto dhātur atriḥ pitṛsamo guṇaiḥ /
brahmaṇo mānasāt pūrvaṃ prajāsargaṃ vidhitsataḥ /
tatrātriḥ sarvalokānāṃ tasthau svavinayair vṛtaḥ /
karmaṇā manasā vācā śubhāny eva cacāra ha //
ahiṃsraḥ sarvabhūteṣu dharmātmā saṃśitavrataḥ /
kāṣṭhakuḍyaśilābhūta ūrdhvabāhur mahādyutiḥ //
anuttamaṃ nāma tapo yena taptaṃ mahat purā /
trīṇi varṣasahasrāṇi divyānīti hi naḥ śrutam //
tatordhvaretasas tasya sthitasyānimiṣasya hi /
somatvaṃ tanur āpede mahābuddhasya bhārata //
ūrdhvam ācakrame tasya somatvaṃ bhāvitātmanaḥ /
netrābhyāṃ vāri susrāva daśadhā dyotayad diśaḥ //
taṃ garbhaṃ daśadhā dṛṣṭvā daśa devyo dadhus tataḥ /
sametya dhārayām āsur na ca tāḥ tam aśaknuvan //
sa tābhyaḥ sahasaivātha digbhyo garbhaḥ prabhānvitaḥ /
papāta bhāsayaṃl lokāñ śītāṃśuḥ sarvabhāvanaḥ //
yadā na dhāraṇe śaktās tasya garbhasya tā diśaḥ /
tatas tābhiḥ sahaivāśu nipatāta vasuṃdharām //
patitaṃ somam ālokya brahmā lokapitāmahaḥ /
ratham āropayām āsa lokānāṃ hitakāmyayā //
sa hi vedamayas tāta dharmātmā satyasaṃgaraḥ /
yukto vājisahasreṇa siteneti hi naḥ śrutam //
tasmin nipatite devāḥ putre 'treḥ paramātmani /
tuṣṭuvur brahmaṇaḥ putrā mānasāḥ sapta ye śrutāḥ //
tathaivāṅgirasas tatra bhṛgor evātmajaiḥ saha /
ṛgbhir yajurbhiḥ sāmabhir atharvāṅgirasair api //
tasya saṃstūyamānasya tejaḥ somasya bhāsvataḥ /
āpyāyamānaṃ lokāṃs trīn bhāvayām āsa sarvataḥ //
sa tena rathamukhyena sāgarāntāṃ vasuṃdharām /
triḥsaptakṛtvo 'tiyaśāś cakārābhipradakṣiṇām //
tasya yac cyāvitaṃ tejaḥ pṛthivīm anvapadyata /
oṣadhyas tāḥ samudbhūtās tejasā prajvalanty uta //
tābhiṛ dhāryo hy ayaṃ lokaḥ prajāś caiva caturvidhāḥ /
poṣṭā hi bhagavān somo jagato jagatīpate //
sa labdhatejā bhagavān saṃstavaiḥ svaiś ca karmabhiḥ /
tapas tepe mahābhāga padmānāṃ daśatīr daśa //
hiraṇyavarṇā yā devyo dhārayanty ātmanā jagat /
nidhis tāsām abhūd devaḥ prakhyātaḥ svena karmaṇā //
tatas tasmai dadau rājyaṃ brahmā brahmavidāṃ varaḥ /
bījauṣadhīnāṃ viprāṇām apāṃ ca janamejaya //
so 'bhiṣikto mahātejā rājarājyena rājarāṭ /
trīṃl lokān bhāvayām āsa svabhāsā bhāsvatāṃ varaḥ //
saptaviṃśatim indos tu dākṣāyaṇyo mahāvratāḥ /
dadau prācetaso dakṣo nakṣatrāṇīti yā viduḥ //
sa tat prāpya mahad rājyaṃ somaḥ somavatāṃ varaḥ /
samājahre rājasūyaṃ sahasraśatadakṣiṇam //
hotāsya bhagavān atrir adhvaryur bhagavān bhṛguḥ /
hiraṇyagarbhaś codgātā brahmā brahmātvam eyivān //
sadasyas tatra bhagavān harir nārāyaṇaḥ prabhuḥ /
sanatkumārapramukhair ādyair brahmarṣibhir vṛtaḥ //
dakṣiṇām adadāt somas trīṃl lokān iti naḥ śrutam /
tebhyo brahmarṣimukhyebhyaḥ sadasyebhyaś ca bhārata //
sinīvālī kuhūś caiva dyutiḥ puṣṭiḥ prabhā vasuḥ /
kīrtir dhṛtiś ca lakṣmīś ca nava devyaḥ siṣevire //
prāpyāvabhṛtham avyagraḥ sarvadevarṣipūjitaḥ /
taṃ mūrdhny upāghrāya tadā somo dhātā prajāpatiḥ /
virarājāti rājendro daśadhā bhāvayan diśaḥ //
tasya tat prāpya duṣprāpyam aiśvaryaṃ munisatkṛtam /
vibabhrāma matis tāta vinayād anayāhṛtā //
bṛhaspateḥ sa vai bhāryāṃ tārāṃ nāma yaśasvinīm /
jahāra tarasā sarvān avamatyāṅgiraḥsutān //
sa yācyamāno devaiś ca tathā devarṣibhiḥ saha /
naiva vyasarjayat tārāṃ tasmā aṅgirase tadā //
sa saṃrabdhas tadā tasmin devācāryo bṛhaspatiḥ /
uśanā tasya jagrāha pārṣṇim aṅgirasas tadā /
sa hi śiṣyo mahātejāḥ pituḥ pūrvaṃ bṛhaspateḥ //
tena snehena bhagavān rudras tasya bṛhaspateḥ /
pārṣṇigrāho 'bhavad devaḥ pragṛhyājagavaṃ dhanuḥ //
tena brahmaśiro nāma paramāstraṃ mahātmanā /
uddiśya devān utsṛṣṭaṃ yenaiṣāṃ nāśitaṃ yaśaḥ //
tatra tad yuddham abhavat prakhyātaṃ tārakāmayam /
devānāṃ dānavānāṃ ca lokakṣayakaraṃ mahat //
tatra śiṣṭās tu ye devās tuṣitāś caiva ye bhārata /
brahmāṇaṃ śaraṇaṃ jagmur ādidevaṃ pitāmaham //
tato nivāryośanasaṃ taṃ vai rudraṃ ca śaṃkaram /
dadāv aṅgirase tārāṃ svayam eva pitāmahaḥ //
tām antaḥprasavāṃ dṛṣṭvā vipraḥ prāha bṛhaspatiḥ /
madīyāyāṃ na te yonau garbho dhāryaḥ kathaṃ cana //
satyaṃ kathaya me subhru kasya garbhas tavodare /
tyaja tyajāśu durbuddhe matkṣetrād āhitaṃ paraiḥ //
nāhaṃ tvāṃ bhasmasāt kuryāṃ striyaṃ sāṃtānike sati /
śrutvā bṛhaspater vākyaṃ roṣeṇa vyākulābhavat /
ayonāv asṛjattaṃ tu kumāraṃ dasyuhantamam /
iṣīkāstambam āsādya jvalantam iva pāvakam //
jātamātraḥ sa bhagavān devānām ākṣipad vapuḥ /
tataḥ saṃśayam āpannās tārām akathayan surāḥ //
satyaṃ brūhi sutaḥ kasya somasyātha bṛhaspateḥ /
pṛcchyamānā yadā devair nāha sā sādhv asādhu vā /
kumāro mātaraṃ prāha kupito 'līkalajjayā /
kiṃ na vocasy asadvṛtte ātmāvadyaṃ vadāśu me /
tadā tāṃ śaptum ārabdhaḥ kumāro dasyuhantamaḥ //
taṃ nivārya tato brahmā tārāṃ papraccha saṃśayam /
yad atra tathyaṃ tad brūhi tāre kasya suto hy ayam //
sā prāñjalir uvācedaṃ brahmāṇaṃ varadaṃ prabhum /
somasyeti mahātmānaṃ kumāraṃ dasyuhantamam //
taṃ mūrdhny upāghrāya tadā somo dhātā prajāpatiḥ /
budha ity akaron nāma tasya putrasya dhīmataḥ /
pratikūlaṃ ca gagane samabhyuttiṣṭhate budhaḥ //
utpādayām āsa tadā putraṃ vai rājaputrikā /
tasyāpatyaṃ mahārājo babhūvailaḥ purūravāḥ /
urvaśyāṃ jajñire yasya putrāḥ sapta mahātmanaḥ //
prasahya dharṣitas tatra vivaśo rājayakṣmaṇā /
tato yakṣmābhibhūtas tu somaḥ prakṣīṇamaṇḍaḥ /
jagāma śaraṇāyātha pitaraṃ so 'trim eva ca //
tasya tat pāpaśamanaṃ cakārātrir mahāyaśāḥ /
sa rājayakṣmaṇā muktaḥ śriyā jajvāla sarvaśaḥ //
etat somasya te janma kīrtitaṃ kīrtivardhanam /
vaṃśam asya mahārāja kīrtyamānam ataḥ śṛṇu //
dhanyam āyuṣyam ārogyaṃ puṇyaṃ saṃkalpasādhakam /
somasya janma śrutvaiva sarvapāpaiḥ pramucyate //
naro vigatakalmaṣaḥ śraddadhānaḥ prasannātmā /
vaiśaṃpāyana uvāca
budhasya tu mahārāja vidvān putraḥ purūravāḥ /
tejasvī dānaśīlaś ca yajvā vipuladakṣiṇaḥ //
brahmavādī parākrāntaḥ śatrubhir yudhi durjayaḥ /
āhartā cāgnihotrasya yajñānāṃ ca divo mahīm //
satyavādī puṇyamatiḥ kāmyaḥ saṃvṛtamaithunaḥ /
atīva triṣu lokeṣu yaśasāpratimaḥ sadā //
taṃ brahmavādinaṃ kṣāntaṃ dharmajñaṃ satyavādinam /
urvaśī varayām āsa hitvā mānaṃ yaśasvinī //
tayā sahāvasad rājā daśa varṣāṇi pañca ca /
pañca ṣaṭ sapta cāṣṭau ca daśa cāṣṭau ca bhārata //
vane caitrarathe ramye tathā mandākinītaṭe /
alakāyāṃ viśālāyāṃ nandane ca vanottame //
uttarān sa kurūn prāpya manorarathaphaladrumān /
gandhamādanapādeṣu meruśṛṅge tathottare //
eteṣu vanamukhyeṣu surair ācariteṣu ca /
urvaśyā sahito rājā reme paramayā mudā //
deśe puṇyatame caiva maharṣibhir abhiṣṭute /
rājyaṃ sa kārayām āsa prayāge pṛthivīpatiḥ //
T1.2.4 G1-3.5 for a first time (all a second time with K Ñ2.3 V BD T3 G4 M4 after the second occurrence of 9,
which is repeated by N,
exceptŚ1 Ñ1,
T G M4 after line 73 of App. I No. 6) ins: :k]
uttare jāhnavītīre pratiṣṭhānemahāyaśāḥ /
eka evapurā devaḥ praṇavaḥ sarvavāṅmayaḥ /
devo nārāyaṇo nānya eko 'gnivarṇa eva ca //
purūravasa evāsīt trayī tretāmukhe nṛpa /
agninā prajayā rājā lokaṃ gāndharvam eyivān /
tasya putrā babhūvus te ṣaḍ indropamatejasāḥ /
divi jātā mahātmāna āyur dhīmān amāvasuḥ /
viśvāyuś caiva dharmātmā śrutāyuś ca tathāparaḥ /
dṛḍhāyuś ca vanāyuś ca śatāyuś corvaśīsutāḥ //
(K1 after 22.1b, K3 after adhy. 21)
ins. App. I No. 6 and 6B, between which ones G(ed) ins. No. 6A :k]
āyoḥ putrāś tathā pañca sarve vīrā mahārathāḥ /
svarbhānutanayāyāṃ ca prabhāyāṃ jajñire nṛpa /
nahuṣaḥ prathamaṃ jajñe vṛddhaśarmā tataḥ param /
dambho rajir anenāś ca triṣu lokeṣu viśrutāḥ //
rajiḥ putraśatānīha janayām āsa pañca vai /
rājeyam iti vikhyātaṃ kṣatram indrabhayāvaham //
yatra devāsure yuddhe samupoḍhe sudāruṇe /
devāś caivāsurāś caiva pitāmaham athābruvan //
āvayor bhagavan yuddhe vijetā ko bhaviṣyati /
brūhi naḥ sarvabhūteśa śrotum icchāmahe vacaḥ //
brahmovāca
yeṣām arthāya saṃgrāme rajir āttāyudhaḥ prabhuḥ /
yotsyate te vijeṣyanti trīṃl lokān nātra saṃśayaḥ //
yato rajir dhṛtis tatra śrīś ca tatra yato dhṛtiḥ /
yato dhṛtiś ca śrīś caiva dharmas tatra jayas tathā //
te devā dānavāḥ prītā devenoktā rajer jaye /
abhyayur jayam icchanto vṛṇvānā bharatarṣabha //
sa hi svarbhānudauhitraḥ prabhāyāṃ samapadyata /
rājā paramatejasvī somavaṃśavivardhanaḥ //
te hṛṣṭamanasaḥ sarve rajiṃ daiteyadānavāḥ /
ūcur asmajjayāya tvaṃ gṛhāṇa varakārmukam //
athovāca rajis tatra tayor vaidevadaityayoḥ /
svārthajñaḥ svārtham uddiśya yaśaḥ svaṃ ca prakāśayan /
rajir uvāca
yadi devagaṇān sarvāñ jitvā śakrapurogamān /
indro bhavāmi dharmeṇa tato yotsyāmi saṃyuge //
devāḥ prathamatobhūyaḥ pratīyur hṛṣṭamānasāḥ /
evaṃ yatheṣṭaṃ nṛpate kāmaḥ saṃpadyatāṃ tava //
śrutvā suragaṇānāṃ tu vākyaṃ rājā rajis tadā /
papracchāsuramukhyāṃs tu yathā devān apṛcchata //
dānavā darpapūrṇās tu svārtham evānugamya ha /
pratyūcus taṃ nṛpavaraṃ sābhimānam idaṃ vacaḥ /
dānavā ūcuḥ
asmākam indraḥ prahrādo yasyārthe vijayāmahe //
asmiṃs tu samaye rājaṃs tiṣṭhethā devacoditaḥ /
sa tatheti bruvann eva devair apy abhicoditaḥ /
bhaviṣyasīndro jitvaiva devair uktas sa pārthivaḥ /
jaghāna dānavān sarvān ye vadhyā vajrapāṇinā //
sa vipranaṣṭāṃ devānāṃ paramaśrīḥ śriyaṃ vaśī /
nihatya dānavān sarvān ājahāra rajiḥ prabhuḥ //
tato rajiṃ mahāvīryaṃ devaiḥ saha śatakratuḥ /
rajiputro 'ham ity uktvā punar evābravīd vacaḥ //
indro 'si tāta bhūtānāṃ sarveṣāṃ nātra saṃśayaḥ /
yasyāham indraḥ putras te khyātiṃ yāsyāmi karmabhiḥ //
sa tu śakravacaḥ śrutvā vañcitas tena māyayā /
tathety evābravīd rājā prīyamāṇaḥ śatakratum //
tasmiṃs tu devaiḥ sadṛśo divaṃ prāpte mahīpatau /
dāyādyam indrād ājahrur ācārāt tanayā rajeḥ //
tāni putraśatāny asya tad vai sthānaṃ śatakratoḥ /
samākrāmanta bahudhā svargalokaṃ triviṣṭapam //
tato bahutithe kāle samatīte mahābalaḥ /
hṛtarājyo 'bravīc chakro hṛtabhāgo bṛhaspatim //
badarīphalamātraṃ vai puroḍāśaṃ vidhatsva me /
brahmarṣe yena tiṣṭheyaṃ tejasāpyāyitaḥ sadā //
brahman kṛśo 'haṃ vimanā hṛtarājyo hṛtāśanaḥ /
hataujā durbalo mūḍho rajiputraiḥ kṛto vibho //
bṛhaspatir uvāca
yady evaṃ coditaḥ śakra tvayā syāṃ pūrvam eva hi /
nābhaviṣyat tvatpriyārtham akartavyaṃ mayānagha //
prayatiṣyāmi devendra tvatpriyārthaṃ na saṃśayaḥ /
yathā bhāgaṃ ca rājyaṃ ca na cirāt pratilapsyase /
tathā tāta kariṣyāmi mā te bhūd viklavaṃ manaḥ //
tataḥ karma cakārāsya tejaso vardhanaṃ tadā /
teṣāṃ ca buddhisaṃmoham akarod ṛṣisattamaḥ //
nāstivādārthaśāstraṃhi dharmavidveṣaṇaṃ param /
paramaṃ tarkaśāstrāṇām asatāṃ tan manonugam /
na hi dharmapradhānānāṃ rocate vai kathāntare //
te tad bṛhaspatikṛtaṃ śāstraṃ śrutvālpacetasaḥ /
pūrvoktadharmaśāstrāṇām abhavan dveṣiṇaḥ sadā //
pracakrur nyāyarahitaṃ tanmataṃ bahu menire /
tenādharmeṇa te pāpāḥ sarva eva kṣayaṃ gatāḥ //
trailokyarājyaṃ śakras tu prāpya duṣprāpam eva ca /
bṛhaspatiprasādād dhi parāṃ nirvṛtim abhyagāt /
te yadā sma susaṃmūḍhā rāgonmattā vidharmiṇaḥ /
brahmadviṣaś ca saṃvṛttā hatavīryaparākramāḥ //
tato lebhe suraiśvaryam indraḥ sthānaṃ tathottamam /
hatvā rajisutān sarvān kāmakrodhaparāyaṇān //
ya idaṃ cyāvanaṃ sthānāt pratiṣṭhāṃ ca śatakratoḥ /
śṛṇuyād dhārayed vāpi na sa daurātmyam āpnuyāt //
rajeḥ pañca śatāny āsan putrāṇām amitaujasām /
devair abhyarthito daityān hatvendrāyādadād divam //
indras tasmai punar hatvā gṛhītvā caraṇau rajeḥ /
ātmānam arpayām āsa prahrādādyariśaṅkitaḥ //
pitary uparate putrā yācamānāya no daduḥ /
guruṇā hūyamāne 'gnau balabhit tanayān rajeḥ /
avadhīd dhvaṃsitān mārgān na kaś cid avaśeṣitaḥ /
arogaś ca bhavet tāta yāvajjīvam akalmaṣaḥ /
vaiśaṃpāyana uvāca
nahuṣasya tu dāyādāḥ ṣaḍ indropamatejasaḥ /
yatir yayātiḥ saṃyātir āyātir yātir uddhavaḥ /
.2.3 Ñ2.3 V B Dn Ds D4.5 T1.3 G3.4 ins. after the ref.; K4 D1.3.6 T2.4 G1.2.5 M4 after 1b): :k]
utpannāḥ pitṛkanyāyāṃ virajāyāṃ mahaujasaḥ /
ṣaḍ ime nahuṣasyāsann indrayāṇīva dehinaḥ /
suyātiḥ ṣaṣṭhas teṣāṃ vai yayātiḥpārthivo 'bhavat /
yatir jyeṣṭhas tu teṣāṃ vai yayātis tu tataḥ param //
kakutsthakanyāṃ gāṃ nāma na lebhe sa yatis tadā /
rājyaṃ naicchad yatiḥ pitrā dattaṃ tatpariṇāmavit /
yatra praviṣṭaḥ puruṣa ātmānaṃ nāvabudhyate /
tenāsau mokṣam āsthāya brahmabhūto 'bhavan muniḥ //
pitari dhvaṃsite sthānād indrāṇyā dharṣaṇād dvijaiḥ /
prāpito 'jagaratvaṃ vai yayātir abhavan nṛpaḥ /
teṣāṃ yayātiḥ pañcānāṃ vijitya vasudhām imām /
devayānīm uśanasaḥ sutāṃ bhāryām avāpa ha /
śarmiṣṭhām āsurīṃ caiva tanayāṃ vṛṣaparvaṇaḥ //
yaduṃ ca turvasuṃ caiva devayānī vyajāyata /
druhyuṃ cānuṃ ca pūruṃ ca śarmiṣṭhā vārṣaparvaṇī //
tasya śakro dadau prīto rathaṃ paramabhāsvaram /
asaṅgaṃ kāñcanaṃ divyaṃ divyaiḥ paramavājibhiḥ /
yuktaṃ manojavaiḥ śubhrair yena bhāryāṃ samudvahat //
sa tena rathamukhyena ṣaḍrātreṇājayan mahīm /
yayātir yudhi durdharṣas tathā devān savāsavān //
sa rathaḥ pauravāṇāṃ tu sarveṣām abhavat tadā /
yāvat tava sanāmā vai pauravo janamejaya //
kuroḥ pautrasya rājye tu rājñaḥ pārikṣitasya ha /
brahmahatyāyutaḥ pāpa indraḥ kruddho 'harad ratham /
jagāma sa ratho nāśaṃ śāpād gargasya dhīmataḥ //
gargasya hi sutaṃ bālaṃ sa rājā janamejayaḥ /
vākkrūraṃ hiṃsayām āsa brahmahatyām avāpa saḥ //
sa lohagandhī rājarṣiḥ paridhāvann itas tataḥ /
paurajānapadais tyakto na lebhe śarma karhicit //
tataḥ sa duḥkhasaṃtapto nālabhat saṃvidaṃ kva cit /
indrotaṃ śaunakaṃ rājā śaraṇaṃ pratyapadyata //
yājayām āsa cendrotaḥ śaunako janamejaya /
aśvamedhena rājānaṃ pāvanārthaṃ dvijottamāḥ /
sa lohagandho vyanaśat tasyāvabhṛtham etya ha //
sa ca divyo ratho rājan vasoś cedipates tadā /
dattaḥ śakreṇa tuṣṭena lebhe tasmād bṛhadrathaḥ //
bṛhadrathāt krameṇaiva gato bārhadrathaṃ nṛpam /
tato hatvā jarāsaṃdhaṃ bhīmas taṃ ratham uttamam /
pradadau vāsudevāya prītyā kauravanandana //
saptadvīpāṃ yayātis tu jitvā pṛthvīṃ sasāgarām /
vyabhajat pañcadhā rājyaṃ putrāṇāṃ nāhuṣas tadā //
diśi dakṣiṇapūrvasyāṃ turvasuṃ matimān nṛpaḥ /
pratīcyām uttarasyāṃ tu druhyuṃ cānuṃca nāhuṣaḥ //
diśi pūrvottarasyāṃ tu yaduṃ jyeṣṭhaṃ nyayojayat /
madhye pūruṃ ca rājānam abhyaṣiñcat sa nāhuṣaḥ //
tair iyaṃ pṛthivī sarvā saptadvīpā sapattanā /
yathāpradeśam adyāpi dharmeṇa paripālyate /
prajās teṣāṃ purastāt tu vakṣyāmi nṛpasattama //
dhanur nyasya pṛṣatkāṃś ca pañcabhiḥ puruṣarṣabhaiḥ /
jigāya pṛthivīṃ sarvāṃ saptadvīpavatīṃ nṛpaḥ /
paravān abhavad rājā bhāram āveśya bandhuṣu //
nikṣiptaśastraḥ pṛthivīṃ nirīkṣya pṛthivīpatiḥ /
prītimān abhavad rājā yayātir aparājitaḥ //
evaṃ vibhajya pṛthivīṃ yayātir yadum abravīt /
jarāṃ me pratigṛhṇīṣva putra kṛtyāntareṇa vai //
taruṇas tava rūpeṇa careyaṃ pṛthivīm imām /
jarāṃ tvayi samādhāya taṃ yaduḥ pratyuvāca ha //
notsahe jarayā sthātum antarā prāptayā tava /
aviditvā sukhaṃ grāmyaṃ vaitṛṣṇyaṃ naiti pūruṣaḥ /
anirdiṣṭā mayā bhikṣā brāhmaṇasya pratiśrutā /
anapākṛtya tāṃ rājan na grahīṣyāmi te jarām //
jarāyā bahavo doṣāḥ pānabhojanakāritāḥ /
tasmāj jarāṃ na te rājan grahītum aham utsahe //
santi te bahavaḥ putrā mattaḥ priyatarā nṛpa /
pratigrahītuṃ dharmajña putram anyaṃ vṛṇīṣva vai //
sa evam ukto yadunā rājā kopasamanvitaḥ /
uvāca vadatāṃ śreṣṭho yayātir garhayan sutam //
ka āśramas tavānyo 'sti ko vā dharmo vidhīyate /
mām anādṛtya durbuddhe yad ahaṃ tava deśikaḥ //
evam uktvā yaduṃ tāta śaśāpainaṃ sa manyumān /
arājyā te prajā mūḍha bhavitrīti narādhipa //
sa turvasuṃ sa druhyuṃ ca anuṃ ca bharatarṣabha /
evam evābravīd rājā pratyākhyātaś ca tair api //
śaśāpa tān api kruddho yayātir aparājitaḥ /
yathā te kathitaṃ pūrvaṃ mayā rājarṣisattama //
evaṃ śaptvā sutān sarvāṃś caturaḥ pūrupūrvajān /
tad eva vacanaṃ rājā pūrum apy āha bhārata //
taruṇas tava rūpeṇa careyaṃ pṛthivīm imām /
jarāṃ tvayi samādhāya tvaṃ pūro yadi manyase //
pūrur uvāca
ko nu loke manuṣyendra pitur ātmakṛtaḥ pumān /
pratikartuṃ kṣamo yasya prasādād vindate param //
adhamo 'śraddhayā kuryād akartoccaritaṃ pituḥ /
so 'pi tadvayasā kāmāñ jujuṣo 'vyāhatendrayaḥ /
sa jarāṃ pratijagrāha pituḥ pūruḥ pratāpavān /
yayātir api rūpeṇa pūroḥ paryacaran mahīm //
sa mārgamāṇaḥ kāmānām antaṃ bharatasattama /
viśvācyā sahito reme vane caitrarathe prabhuḥ //
yadāvitṛptaḥ kāmānāṃ bhogeṣu ca narādhipaḥ /
sa yadā dadṛśo kāmān vardhamānān mahīpatiḥ /
tataḥ pūroḥ sakāśād vai svāṃ jarāṃ pratyapadyata //
varaṃ cāsmai dadau prīto vipulaṃ vaṃśam īśvaraḥ /
ācandrārkagrahā bhūmir bhaved iti matir mama /
apauravā na tu mahī bhaviṣyati kadā cana /
tatra gāthā mahārāja śṛṇu gītā yayātinā /
yābhiḥ pratyāharet kāmān sarvaśo 'ṅgāni kūrmavat //
sa sukhī dhṛtimān dhanyaḥ paratreha ca modate /
na jātu kāmaḥ kāmānām upabhogena śāmyati /
haviṣā kṛṣṇavartmeva bhūya evābhivardhate //
yadā na kurute bhāvaṃ sarvabhūteṣv amaṅgalaṃ /
samadṛṣṭes tadā puṃsaḥ sarvāḥ sukhamayā diśaḥ /
yat pṛthivyāṃ vrīhiyavaṃ hiraṇyaṃ paśavaḥ striyaḥ /
nālam ekasya tat sarvam iti matvā śamaṃ vrajet //
utpannasya ruroḥ śṛṅgaṃ vardhamānasyavardhate /
yadā bhāvaṃ na kurute sarvabhūteṣu pāpakam /
karmaṇā manasā vācā brahma saṃpadyate tadā //
yadānyebhyo na bibheti yadā cāsmān na bibhyati /
yadā necchati na dveṣṭi brahma saṃpadyate tadā //
yā dustyajā durmatibhir yā na jīryati jīryataḥ /
yo 'sauprāṇāntiko rogas tāṃ tṛṣṇāṃ tyajataḥ sukham //
jīryanti jīryataḥ keśā dantā jīryanti jīryataḥ /
dhanāśā jīvitāśā ca jīryato 'pi na jīryati //
yac ca kāmasukhaṃ loke yac ca divyaṃ mahat sukham /
tṛṣṇākṣayasukhasyaite nārhataḥ ṣoḍaśīṃ kalām /
tāṃ tṛṣṇāṃ duḥkhanivahāṃ śarmakāmo drutaṃ tyajet /
cakṣuḥśrotre ca jīryete tṛṣṇaikātaruṇāyate /
evam uktvā sa rājarṣiḥ sadāraḥ prāviśad vanam /
kālena mahatā cāpi cacāra vipulaṃ tapaḥ //
bhṛgutuṅge tapaś cīrtvā tapaso 'nte mahāyaśāḥ /
anaśnan deham utsṛjya sadāraḥ svargam āptavān //
tasya vaṃśe mahārāja pañca rājarṣisattamāḥ /
yair vyāptā pṛthivī sarvā sūryasyeva gabhastibhiḥ //
yados tu śṛṇu rājarṣe vaṃśaṃ rājarṣisatkṛtam /
yatra nārāyaṇo jajñe harir vṛṣṇikulodvahaḥ //
svasthaḥ prajāvān āyuṣmān kīrtimāṃś ca bhaven naraḥ /
dhanyasya mahato dharmyaṃ śrīmato dhīmatastathā /
yayāteś caritaṃ nityam idaṃ śṛṇvan narādhipa //
mucyate pātakebhyaś ca aputrī na bhavet kadā /
janamejaya uvāca
pūror vaṃśam ahaṃ brahmañ śrotum icchāmi tattvataḥ /
druhyoścānor yadoś caiva turvasoś ca dvijottama /
vistareṇānupūrvyā ca tad bhavān vaktum arhati //
vaiśaṃpāyana uvāca
vṛṣṇivaṃśaprasaṅgena svaṃ vaṃśaṃ pūrvam eva hi /
śṛṇu pūror mahārāja vaṃśam agre mahātmanaḥ /
vistareṇānupūrvyā ca yatra jāto 'si pārthiva //
hanta te vartayiṣyāmi pūror vaṃśam anuttamam /
druhyoścānor yadoś caiva turvasoś ca paraṃtapa //
pūroḥ pravīraḥ putro 'bhūn manasyus tasya cātmajaḥ /
rājā cābhayado nāma manasyor abhavat sutaḥ //
tathaivābhayadasyāsīt sudhanvā ca mahīpatiḥ /
sudhanvanaḥ subāhus tu raudrāśvas tasya cātmajaḥ //
Ñ2.3 V1.2 B2.3 D5 (Ds2 D6 after the second occurrence of 5c repeated with 5d and 6a after 7b) ins: :k]
saṃpātis tasya cātmajaḥ /
saṃpātes tu rahasyātī /
raudrāśvasya daśārṇeyuḥ kṛkaṇeyus tathaiva ca /
daśāpsarasi sūnavaḥ /
ṛceyuś prathamas teṣāṃ /
kakṣeyuḥ sthaṇḍileyuś ca saṃnateyus tathaiva ca //
ṛceyuś ca jaleyuś ca sthaleyuś ca mahābalaḥ /
ṣaṣṭhaś caiva ruceyuś ca jaleyuś caivasaptamaḥ /
dharmeyuś ca dṛḍheyuś ca vaneyur daśamaḥ smṛtaḥ /
vananityo vaneyuś ca putrikāś ca daśa striyaḥ //
daśaite 'psarasaḥ putrā vaneyuś cāvamaḥ smṛtaḥ /
ghṛtācyām indriyāṇīva mukhyasya jagadātmanaḥ /
bhadrā śūdrā ca madrā ca maladā malahā tathā /
khalā balā ca rājendra taladā surathāpi ca /
tathā gopabalā ca strī ratnakūṭā ca tā daśa //
ṛṣir jāto 'trivaṃśe ca tāsāṃ bhartā prabhākaraḥ /
rudrāyāṃ janayām āsa somaṃ putraṃ yaśasvinam //
svarbhānunā hate sūrye patamāne divo mahīm /
tamobhibhūte loke ca prabhā yena pravartitā //
svasti te 'stv iti cokto vai patamāno divākaraḥ /
vacanāt tasya viprarṣer na papāta divo mahīm //
atriśreṣṭhāni gotrāṇi yaś cakāra mahātapāḥ /
yajñeṣv atridhanaṃ caiva surair yasya pravartitam //
sa tāsu janayām āsa putrikāsu sanāmakān /
daśa putrān mahātmānas tapasy ugre ratān sadā //
te tu gotrakarā rājann ṛṣayo vedapāragāḥ /
svastyātreyā iti khyātāḥ kiṃ tv atridhanavarjitāḥ //
kakṣeyutanayās tv āsaṃs traya eva mahārathāḥ /
sabhānaraś cākṣuṣaś ca paramekṣus tathaiva ca //
sabhānarasya putras tu vidvān kālānalo nṛpaḥ /
kālānalasya dharmajñaḥ sṛñjayo nāma vai sutaḥ //
sṛñjayasyābhavat putro vīro rājā puraṃjayaḥ /
janamejayo mahārāja puraṃjayasuto 'bhavat //
puraṃjayān mahārāja putro 'bhūjjanamejayaḥ /
janamejayasya rājarṣer mahāsālo 'bhavat sutaḥ /
deveṣu sa parijñātaḥ pratiṣṭhitayaśās tathā //
mahāmanā nāma suto mahāsālasya dhārmikaḥ /
jajñe vīraḥ suragaṇaiḥ pūjitaḥ sa mahāmanāḥ //
mahāmanās tu putrau dvau janayām āsa bhārata /
uśīnaraṃ ca dharmajñaṃ titikṣuṃ ca mahābalam //
uśīnarasya patnyas tu pañca rājarṣivaṃśajāḥ /
nṛgā kṛmī navā darvā pañcamī ca dṛṣadvatī //
uśīnarasya putrās tu pañca tāsu kulodvahāḥ /
tapasā caiva mahatā jātā vṛddhasya cātmajāḥ //
nṛgāyās tu nṛgaḥ putraḥ kṛmyāḥ kṛmir ajāyata /
navāyās tu navaḥ putro darvāyāḥ suvrato 'bhavat //
dṛṣadvatyās tu saṃjajñe śibir auśīnaro nṛpa /
śibes tu śibayas tāta yaudheyās tu nṛgasya ha //
navasya navarāṣṭraṃ tu kṛmes tu kṛmilā purī /
suvratasya tathāmbaṣṭhā titikṣos tu prajāḥ śṛṇu //
śibiputrān nibodha me //
śibeś ca putrāś catvāro vīrā vai lokaviśrutāḥ /
vṛṣadarbhaḥ suvīraś ca kaikeyo madrakas tathā //
teṣāṃ janapadāḥ sphītāḥ kaikeyā madrakās tathā /
vṛṣadarbhāḥ suvīrāś ca /
titikṣur abhavad rājā pūrvasyāṃ diśi bhārata /
uṣadratho mahābāhus tasya phenaḥ suto 'bhavat //
phenāt tu sutapā jajñe jajñe sutapasaḥ sutaḥ /
balir mānuṣayonau tu sa rājā kāñcaneṣudhiḥ //
mahāyogī sa tu balir babhūva nṛpatiḥ purā /
putrān utpādayām āsa pañca vaṃśakarān bhuvi //
aṅgaḥ prathamato jajñe vaṅgaḥ suhmas tathaiva ca /
puṇḍraḥ kaliṅgaś ca tathā bāleyaṃ kṣatram ucyate /
bāleyā brāhmaṇāś caiva tasya vaṃśakarā bhuvi //
bales tu brahmaṇā datto varaḥ prītena bhārata /
mahāyogitvam āyuś ca kalpasya parimāṇataḥ /
saṃgrāme cāpy ajeyatvaṃ dharme caiva pradhānatām /
trailokyadarśanaṃ cāpi prādhānyaṃ prasave tathā /
balasyāpratimatvaṃ vai dharmatattvārthadarśanam /
caturo niyatān varṇāṃs tvaṃ ca sthāpayiteti ha //
ity ukto vibhunā rājā baliḥ śāntiṃ parāṃ yayau /
tasya te tanayāḥ sarve kṣetrajāmunipuṃgavāḥ /
saṃbhūtā dīrghatapasaḥ sudeṣṇāyāṃ mahaujasaḥ /
balis tān abhiṣicye ha pañca putrān akalmaṣān //
kṛtārthaḥ so 'pi yogātmā yogam āśritya sa prabhuḥ /
adhṛṣyaḥ sarvabhūtānāṃ kālāpekṣī caraty uta /
kālena mahatā rājan svaṃ ca sthānam upāgamat //
teṣāṃ janapadāḥ pañca vaṅgāṅgāḥ suhmakās tathā /
kaliṅgāḥ puṇḍrakāś caiva prajās tv aṅgasya me śṛṇu //
aṅgaputro mahān āsīd rājendro dadhivāhanaḥ /
dadhivāhanaputras tu rājā divirathas tathā //
putro divirathasyāsīc chakratulyaparākramaḥ /
vidvān dharmaratho nāma tasya citrarathaḥ sutaḥ //
tena dharmarathenātha tadā viṣṇupade girau /
yajatā saha śakreṇa somaḥ pīto mahātmanā //
atha citrarathasyāpi putro daśaratho 'bhavat /
lomapāda iti khyāto yasya śāntā sutābhavat //
tasya dāśarathir vīraś caturaṅgo mahāyaśāḥ /
ṛṣyaśṛṅgaprabhāvena jajñe kulavivardhanaḥ //
caturaṅgasya putras tu pṛthulākṣa iti smṛtaḥ /
pṛthulākṣasuto rājā campo nāma mahāyaśāḥ /
campasya tu purī campā yā pūrvaṃ mālinī babhau //
pūrṇabhadraprasādena haryaṅgo 'sya suto 'bhavat /
tato vibhāṇḍakas tasya vāraṇaṃ śatruvāraṇam /
avatārayām āsa mahīṃ mantrair vāhanam uttamam //
haryaṅgasya sutaḥ karṇo vikarṇas tasya cātmajaḥ /
rājā bhadrarathaḥ smṛtaḥ /
putro bhadrarathasyāsīd bṛhatkarmā prajeśvaraḥ /
bṛhaddarbhaḥ sutas tasya yasmāj jajñe bṛhanmanāḥ //
bṛhanmanās tu rājendro janayām āsa vai sutam /
nāmnā jayadrathaṃ nāma yasmād dṛḍharatho nṛpaḥ //
āsīd dṛḍharathasyāpi viśvajij janamejaya /
dāyādas tasya karṇas tu /
tasya putraśataṃ tv āsīd aṅgānāṃ kulavardhanam //
vikarṇasya sutas tv āsīd aṅgadaḥkulavardhanaḥ /
bṛhaddarbhasuto yas tu rājā nāmnābṛhanmanāḥ /
tasya patnīdvayam cāsīc caidyasyaite sute śubhe /
yaśodevī ca sattvī ca tābhyāṃ vaṃśaḥ sa bhidhyate //
jayadrathas tu rājendra yaśodevyāṃ vyajāyata /
brahmakṣatrottaraḥ sattvyāṃ vijayo nāma viśrutaḥ //
vijayasya dhṛtiḥ putras tasya putro dhṛtavrataḥ /
dhṛtavratasya putras tu satyakarmā mahāvrataḥ //
satyakarmasutaś cāpi sūtas tv adhirathas tu vai /
yaḥ karṇaṃ pratijagrāha tataḥ karṇas tu sūtajaḥ //
etad vaḥ kathitaṃ sarvaṃ karṇaṃ prati mahābalam /
karṇasya vṛṣasenas tu vṛṣas tasyātmajaḥ smṛtaḥ /
dhārmikaḥ sarvavarṇas tu senastasyātmajo 'bhavat /
ete 'ṅgavaṃśajāḥ sarve rājānaḥ kīrtitā mayā /
satyavratā mahātmānaḥ prajāvanto mahārathāḥ //
ṛceyos tu mahārāja raudrāśvatanayasya vai /
śṛṇu vaṃśam anuproktaṃ yatra jāto 'si pārthiva //
vaiśaṃpāyana uvāca
anādhṛṣyas tu rājarṣir ṛceyuś caikarāṭ smṛtaḥ /
ṛceyor jvalanā nāma bhāryā vai takṣakātmajā /
ṛceyutanayo rājan matināro mahīpatiḥ /
matinārasutāś cāsaṃs trayaḥ paramadhārmikāḥ //
taṃsurogho 'pratirathaḥ subāhuś caiva dhārmikaḥ /
gaurī kanyā cavikhyātā māndhātṛjananī śubhā /
sarve vedavratasnātā brahmaṇyāḥ satyavādinaḥ //
sarvekṛtāstrā balinaḥ sarve yuddhaviśāradāḥ /
putro 'pratirathasyāsīt kaṇvaḥ samabhavan nṛpaḥ /
medhātithiḥ sutas tasya yasmāt kāṇvo 'bhavad dvijaḥ /
ilā nāma tu yasyāsīt kanyā vai janamejaya /
brahmavādiny adhitrī ca taṃsus tām adhyagacchata //
taṃsoḥ suraugho rājarṣir dharmanetro mahāyaśāḥ /
brahmavādī parākrāntas tasya bhāryopadānavī //
upadānavī sutāṃl lebhe caturas tān suraughataḥ /
tataś cotpādayām āsa caturaḥ purunandanān /
duḥṣantam atha suḥṣantaṃ pravīram anaghaṃ tathā //
duḥṣantasya tu dāyādo bharato nāma vīryavān /
sa sarvadamano nāma nāgāyutabalo mahān //
cakravartī suto jajñe duḥṣantasya mahāyaśāḥ /
śakuntalāyāṃ bharato yasya nāmnā stha bhāratāḥ //
duḥṣantaṃ prati rājāṇaṃ vāg uvācāśarīriṇī /
mātā bhastrā pituḥ putro yena jātaḥ sa eva saḥ /
bharasva putraṃ duḥṣanta māvamaṃsthāḥ śakuntalām //
retodhāḥ putra unnayati naradeva yamakṣayāt /
tvaṃ cāsya dhātā garbhasya satyam āha śakuntalā /
bharatasya vinaṣṭeṣu tanayeṣu mahīpateḥ /
mātṝṇāṃ tāta kopeṇa yathā te kathitaṃ tadā //
bṛhaspater aṅgirasaḥ putro rājan mahāmuniḥ /
ayājayad bharadvājo mahadbhiḥ kratubhir vibhuḥ //
atraivodāharantīmaṃ bharadvājasya dhīmataḥ /
dharmasaṃkramaṇaṃ cāpi marudbhir bharatāya vai /
pūrvaṃ tu vitathe tasya kṛte vai putrajanmani /
tato 'tha vitatho nāma bharadvājāt suto 'bhavat //
tato 'tha vitathe jāte bharatas tu divaṃ yayau /
vitathaṃ cābhiṣicyātha bharadvājo vanaṃ yayau /
vitathasya tu dāyādo bhuvamanyur babhūva ha /
mahābhūtopamāś cāmī catvāro bhuvamanyujāḥ /
bṛhatkṣatro mahāvīryo naro gārgyaś ca vīryavān //
narasya sāṃkṛtiḥ putras tasya putrau mahābalau /
varavī rantidevaś ca te ca kātyāyanāḥ smṛtāḥ //
dāyādā api gārgyasya śibir vidvān babhūva ha /
smṛtāḥ śaibyās tato gārgyāḥ kṣatrotpannā dvijātayaḥ //
mahāvīryasutaś cāsīd dhīmān nāmnā purukṣayaḥ /
tasya bhāryā viśālā tu suṣuve tat sutatrayam /
traiyākṣaṇaṃ puṣkariṇaṃ tṛtīyaṃ suṣuve kapim //
kapīnāṃ pravarā hy ete trayaḥ proktā maharṣayaḥ /
gārgyāḥ saṃkṛtayaḥ kāpyāḥ kṣatrotpannā dvijātayaḥ /
saṃśritāṅgirasaḥ pakṣaṃ sarve jātā mahābalāḥ //
bṛhatkṣatrasya dāyādaḥ suhotro nāma dhārmikaḥ /
suhotrasya tu dāyādo hastī nāma babhūva ha /
tenedaṃ nirmitaṃ pūrvaṃ puraṃ gajasamāhvayam //
hastinaś cāpi dāyādās trayaḥ paramakīrtayaḥ /
ajamīḍhasya putrās tu jātāḥ kurukulodvaha //
tapaso 'nte sumahato rājño vṛddhasya dhārmikāḥ /
bharadvājaprasādena jātā vaṃśavivardhanāḥ //
ajamīḍhasya keśinyāṃ kaṇvaḥ samabhavat sutaḥ /
medhātithiḥ sutas tasya tasmāt kāṇvāyanāḥ smṛtāḥ /
sa cāpi vitathaḥ putrāñ janayām āsa pañca vai /
suhotraṃ sutahotāraṃ gayaṃ gargaṃ tathaiva ca //
suhotrasya ca putras tu cyavano nāma dhārmikaḥ /
kapilaṃ ca mahātmānaṃ sutahotuḥ sutadvayam /
kāśikaś ca mahāsattvas tathā gṛtsamatiḥ prabhuḥ //
tathā gṛtsamateḥ putrā brāhmaṇāḥ kṣatriyā viśaḥ /
kāśyasya kāśayo rājan putro dīrghatapās tathā //
babhūva dīrghatapaso vidvān dhanvaṃtariḥ sutaḥ /
dhanvaṃtares tu tanayaḥ ketumān iti viśrutaḥ //
athā ketumataḥ putro vīro bhīmarathaḥ smṛtaḥ /
suto bhīmarathasyāsīd divodāsaḥprajeśvaraḥ /
divodāsa iti khyātaḥ sarvarakṣaḥpraṇāśanaḥ //
etasminn eva kāle tu purīṃ vārāṇasīṃ nṛpaḥ /
śūnyāṃ niveśayām āsa kṣemako nāma rākṣasaḥ //
śaptā hi sā matimatā nikumbhena mahātmanā /
śūnyā varṣasahasraṃ vai bhavitrīti nararṣabha //
tasyāṃ tu śaptamātrāyāṃ divodāsaḥ prajeśvaraḥ /
viṣayānte purīṃ ramyāṃ gomatyāṃ saṃnyaveśayat //
bhadraśreṇyasya pūrvaṃ tu purī vārāṇasībhavat /
yaduvaṃśaprasūtasya tapasy abhiratasya ca /
bhadraśreṇyasya putrāṇāṃ śatam uttamadhanvinām /
hatvā niveśayām āsa divodāsaḥ prajeśvaraḥ //
divodāsasya putras tu vīro rājā pratardanaḥ /
pratardanasya putrau dvau vatso bhārgava eva ca //
alarko rājaputraś ca rājā saṃnatimān bhuvi /
hehayasya tu dāyādyaṃ hṛtavān vai mahīpatiḥ //
ājahre pitṛdāyādyaṃ divodāsahṛtaṃ balāt /
tasyānvaye suhotro 'bhūd rājā paramadhārmikaḥ /
bhadraśreṇyasya putreṇa durdamena mahātmanā /
divodāsena bālo hi ghṛṇayā sa visarjitaḥ //
aṣṭāratho nāma nṛpaḥ suto bhīmarathasya vai /
tena putreṣu bāleṣu prahṛtaṃ tasya bhārata /
vairasyāntaṃ mahārāja kṣatriyeṇa vidhitsatā //
so 'py evaṃ putrasaṃhāraṃ kurvan pañcatvamāgataḥ /
alarkaḥ kāśirājas tu brahmaṇyaḥ satyasaṃgaraḥ /
alarkaṃ prati rājānaṃ śloko gītaḥ purātanam /
ṣaṣṭiṃ varṣasahasrāṇi ṣaṣṭiṃ varṣaśatāni ca //
tasyāsītsumahadrājyaṃ rūpayauvanaśālinaḥ /
yuvā rūpeṇa saṃpanna āsīt kāśikulodvahaḥ /
lopāmudrāprasādena paramāyur avāpa saḥ //
vayaso 'nte mahābāhur hatvā kṣemakarākṣasam /
ramyāṃ niveśayām āsa purīṃ vārāṇasīṃ nṛpaḥ //
alarkasya tu dāyādaḥ kṣemo nāma mahāyaśāḥ /
kṣemako nāma pārthivaḥ /
kṣemakasya tu putro vai /
kṣemasya ketumān putro varṣaketus tato 'bhavat //
varṣaketos tu dāyādo vibhur nāma prajeśvaraḥ /
ānartas tu vibhoḥ putraḥ sukumāras tato 'bhavat //
sukumārasya putras tu satyaketur mahārathaḥ /
suto 'bhavan mahātejā rājā paramadhārmikaḥ /
karantur nāma nṛpatis tasya putrau babhūvatuḥ /
brahmaṇyau satyasaṃpannau bhārgo vatsas tathaiva ca /
vatsasya vatsabhūmis tu bhārgabhūmis tu bhārgavāt //
ete tv aṅgirasaḥ putrā jātā vaṃśe 'tha bhārgave /
brāhmaṇāḥ kṣatriyā vaiśyāḥ śūdrāś ca bharatarṣabha //
karmabhis te tapomūlaiḥ sthitāḥkurukulodvaha /
suhotrasya bṛhat putro bṛhatas tanayās trayaḥ /
ajamīḍho dvimīḍhaś ca purumīḍhaś ca vīryavān //
ajamīḍhasya patnyas tu tisro vai yaśasānvitāḥ /
nīlī ca keśinī caiva dhūminī ca varāṅganā //
ajamīḍhasya keśinyāṃ jajñe jahnuḥ pratāpavān /
ya ājahre mahāsattraṃ sarvamedham mahāmakham //
patilobhena yaṃ gaṅgā vitate 'bhisasāra ha /
necchataḥ plāvayām āsa tasya gaṅgā ca tat sadaḥ //
tayā ca plāvitaṃ dṛṣṭvā yajñavāṭaṃ samantataḥ /
sauhotrir abravīd gaṅgāṃ kruddho bharatasattama //
eṣa te triṣu lokeṣu saṃkṣipyāpaḥ pibāmy aham /
asya gaṅge 'valepasya sadyaḥ phalam avāpnuhi //
tataḥ pītāṃ mahātmāno gaṅgāṃ dṛṣṭvā maharṣayaḥ /
upaninyur mahābhāgāṃ duhitṛtvāya jāhnavīm //
yuvanāśvasya putrīṃ tu kāverīṃ jahnur āvahat /
gaṅgāśāpena dehārdhaṃ yasyāḥ paścān nadīkṛtam //
jahnos tu dayitaḥ putro ajako nāma vīryavān /
ajakasya tu dāyādo balākāśvo mahīpatiḥ //
babhūva mṛgayāśīlaḥ kuśikas tasya cātmajaḥ /
pahlavaiḥ saha saṃvṛddho rājā vanacaraiḥ sa ha //
kuśikas tu tapas tepe putram indrasamaṃ prabhuḥ /
labheyam iti taṃ śakras trāsād abhyetya jajñivān //
sa gādhir abhavad rājā maghavān kauśikaḥ svayam /
viśvāmitras tu gādheyo rājā viśvarathaś ca ha //
viśvajid viśvakṛc caiva tathā satyavatī nṛpa /
ṛcīkāj jamadagnis tu satyavatyām ajāyata //
viśvāmitrasya tu sutā devarātādayaḥ smṛtāḥ /
prakhyātās triṣu lokeṣu teṣāṃ nāmāni me śṛṇu //
devaśravāḥ katiś caiva yasmāt kātyāyanāḥ smṛtāḥ /
śālāpatir hiraṇyākṣo reṇur yasyātha reṇukā //
sāṃkṛtyo gālavo rājan maudgalyaśveti viśrutāḥ /
teṣāṃ khyātāni gotrāṇi kauśikānāṃ mahātmanām //
pāṇino babhravaś caiva dhānaṃjayyās tathaiva ca /
pārthivā devarātāś ca sālaṅkāyanasauśravāḥ //
lohityā yamadūtaś ca tathā kārīṣayaḥ smṛtāḥ /
viśrutāḥ kauśikā rājaṃs tathānye saindhavāyanāḥ /
ṛṣyantaravivāhyāś ca kauśikā bahavaḥ smṛtāḥ //
pauravasya mahārāja brahmarṣeḥ kauśikasya ca /
saṃbandho hy asya vaṃśe 'smin brahmakṣatrasya viśrutaḥ //
viśvāmitrātmajānāṃ tu śunaḥśepo 'grajaḥ smṛtaḥ /
bhārgavaḥ kauśikatvaṃ hi prāptaḥ sa munisattamaḥ //
śabarādayaś ca saptānye viśvāmitrasya vai sutāḥ /
dṛṣadvatīsutaś cāpi viśvāmitrād athāṣṭakaḥ //
aṣṭakasya suto lauhiḥ prokto jahnugaṇo mayā /
ājamīḍho 'paro vaṃśaḥ śrūyatāṃ bharatarṣabha //
ajamīḍhāt tu nīlyāṃ vai suśāntir udapadyata /
purujātiḥ suśāntes tu bāhyāśvaḥ purujātitaḥ //
bāhyāśvatanayāḥ pañca babhūvur amaropamāḥ /
mudgalaḥ sṛñjayaś caiva rājā bṛhadiṣus tathā //
yavīnaraś ca vikrāntaḥ kṛmilāśvaś ca pañcamaḥ /
pañceme rakṣaṇāyālaṃ deśānām iti viśrutāḥ //
pañcānāṃ viddhi pāñcālān sphītān puṇyajanāvṛtān /
alaṃ saṃrakṣaṇe teṣāṃ pāñcālā iti viśrutāḥ //
mudgalasya tu dāyādo maudgalyaḥ sumahāyaśāḥ /
sarva ete mahātmānaḥ kṣatropetādvijātayaḥ /
ete hy aṅgirasaḥ pakṣaṃ saṃśritāḥ kaṇvamaudgalāḥ //
mudgalasya suto jyeṣṭho brahmarṣiḥ sumahātapāḥ /
indrasenā yato garbhaṃ vadhryaśvaṃ pratyapadyata //
vadhryaśvān mithunaṃjajñe menakāyām iti śrutiḥ /
divodāsaś ca rājarṣir ahalyā ca yaśasvinī //
śaradvatasya dāyādam ahalyā saṃprasūyata /
śatānandam ṛṣiśreṣṭhaṃ tasyāpi sumahāyaśāḥ /
putraḥ satyadhṛtir nāma dhanurvedasya pāragaḥ //
tasya satyadhṛte reto dṛṣṭvāpsarasam agrataḥ /
atha skannaṃ śarastambe mithunaṃ samapadyata //
kṛpayā tac ca jagrāha śaṃtanur mṛgayāṃ gataḥ /
kṛpaḥ smṛtaḥ sa vai tasmād gautamī ca kṛpī tathā /
ete śāradvatāḥ proktā ete te gautamāḥ smṛtāḥ //
ata ūrdhvaṃ pravakṣyāmi divodāsasya saṃtatim /
divodāsasya dāyādo brahmarṣir mitrayur nṛpaḥ //
maitreyāṇāṃ tataḥ somo maitreyās tu tataḥ smṛtāḥ /
ete vipañcitāḥ pakṣāḥ kṣatropetās tu bhārgavāḥ /
āsīt pañcavanaḥ putraḥ sṛñjayasya mahātmanaḥ /
sutaḥ pañcavanasyāpi somadatto mahīpatiḥ //
somadattasya dāyādaḥ sahadevo mahāyaśāḥ /
sahadevasutaś cāpi somako nāma pārthivaḥ //
ajamīḍhāt punar jātaḥ kṣīṇe vaṃśe tu somakaḥ /
somakasya suto jantur yasya putraśataṃ babhau /
teṣāṃ yavīyān pṛṣato drupadasya pitā prabhuḥ //
dhṛṣṭadyumnaḥ tudrupadād dhṛṣṭaketuś ca tatsutaḥ //
ājamīḍhāḥ smṛtā hy ete mahātmānas tu somakāḥ /
putrāṇām ajamīḍhasya somakatvaṃ mahātmanaḥ /
mahiṣī tv ajamīḍhasya dhūminī putragṛddhinī /
tṛtīyā tava pūrveṣāṃ jananī pṛthivīpate //
sā tu putrārthinī devī vratacaryāsamāhitā /
tapo varṣāśataṃ tepe strībhiḥ paramaduścaram //
hutvāgniṃ vidhivat sā tu pavitramitabhojanā /
agnihotrakuśeṣv eva suṣvāpa janamejaya //
dhūminyā sa tayā devyā ajamīḍhaḥ sameyivān /
ṛkṣaṃ sā janayām āsa dhūmavarṇaṃ sudarśanam //
ṛkṣāt saṃvaraṇo jajñe kuruḥ saṃvaraṇāt tathā /
yaḥ prayāgād apakramya kurukṣetraṃ cakāra ha //
tad vaitat sa mahābhāgo varṣāṇi subahūny atha /
tapyamāne tadā śakro yatrāsya varado babhau /
puṇyaṃ ca ramaṇīyaṃ ca puṇyakṛdbhir niṣevitam /
tasyānvavāyaḥ sumahān yasya nāmnā stha kauravāḥ //
kuroś ca putrāś catvāraḥ sudhanvā sudhanus tathā /
parīkṣic ca mahābāhuḥ pravaraś cārimejayaḥ //
sudhanvanas tu dāyādaḥ suhotro matimān smṛtaḥ /
cyavanas tasya putras tu rājā dharmārthakovidaḥ //
cyavanāt kṛtayajñas tu iṣṭvā yajñaiḥ sa dharmavit /
viśrutaṃ janayām āsa putram indrasakhaṃ nṛpaḥ //
caidyoparicaraṃ vīraṃ vasuṃ nāmāntarikṣagam /
caidyoparicarāj jajñe girikā sapta mānavān //
mahāratho magadharāḍ viśruto yo bṛhadrathaḥ /
pratyagrahaḥ kuśaś caiva yam āhur maṇivāhanam /
mārutaś ca yaduś caiva matsyakālī ca sattamaḥ //
bṛhadrathasya dāyādaḥ kuśāgro nāma viśrutaḥ /
kuśāgrasyātmajo vidvān ṛṣabho nāma vīryavān //
dāyādas tasya vikrānto rājā satyahitaḥ smṛtaḥ /
tasya putraḥ sa dharmātmā nāmnā ūrjas tu jajñivān /
ūrjasya saṃbhavaḥ putro yasya jajñe sa vīryavān //
śakale dve sa vai jāto jarayā saṃdhitaḥ sa tu /
jarayā saṃdhito yasmāj jarāsaṃdhas tataḥ smṛtaḥ //
sarvakṣatrasya jetāsau jarāsaṃdho mahābalaḥ /
jarāsaṃdhasya putro vai sahadevaḥ pratāpavān //
sahadevātmajaḥ śrīmān udāyiḥ sa mahāyaśāḥ /
udāyir janayām āsa putraṃ paramadhārmikam /
śrutadharmeti nāmānaṃ magadhān yo 'vasad vibhuḥ /
vṛṣabhasya tudāyādaḥ puṣpavān nāma dhārmikaḥ /
K Ñ2 V2.3 B1.2 D T G1-4 (V1 B3 after *382;
Ñ3 after the second occurrence of 10a-b repeated after *382) ins: :k]
janamejayasya dāyādās traya eva mahārathāḥ /
jahnos tukathayiṣyāmi yatra jāto 'si pārthiva //
jahnus tv ajanayat putraṃ surathaṃ nāma bhūmipam /
śrutaseno 'grasenau ca bhīmasenaś ca nāmataḥ //
ete sarve mahābhāgā vikrāntā balaśālinaḥ /
janamejayasya putrau tu suratho matimāṃs tathā /
surathasya tu vikrāntaḥ putro jajñe vidūrathaḥ //
vidūrathasya dāyāda ṛkṣa eva mahārathaḥ /
dvitīyaḥ sa babhau rājā nāmnā tenaiva saṃjñitaḥ //
dvāv ṛkṣau tava vaṃśe 'smin dvāv eva ca parīkṣitau /
bhīmasenās trayo rājan dvāv eva janamejayau //
ṛkṣasya tu dvitīyasya bhīmaseno 'bhavat sutaḥ /
pratīpo bhīmasenasya pratīpasya tu śāṃtanuḥ /
devāpir bāhlikaś caiva traya eva mahārathāḥ //
śāṃtanoḥ prasavas tv eṣa yatra jāto 'si pārthiva /
bāhlikasya tu rājyaṃ vai saptabāhlyaṃ viśāṃ pate //
bāhlikasya sutaś caiva somadatto mahāyaśāḥ /
jajñire somadattāt tu bhūrir bhūriśravāḥ śalaḥ //
upādhyāyas tu devānāṃ devāpir abhavan muniḥ /
cyavanasya putraḥ kṛtaka iṣṭaś cāsīn mahātmanaḥ //
śāṃtanus tv abhavad rājā kauravāṇāṃ dhuraṃdharaḥ //
śāṃtanoḥsaṃpravakṣyāmi yatra jāto 'si pārthiva //
gāṅgaṃ devavrataṃ nāma putraṃ so 'janayat prabhuḥ /
sa tu bhīṣma iti khyātaḥ pāṇḍavānāṃ pitāmahaḥ /
kālī vicitravīryaṃ tu janayām āsa bhārata /
śāṃtanor dayitaṃ putraṃ dharmātmānam akalmaṣam //
kṛṣṇadvaipāyanac caiva kṣetre vaicitravīryake /
dhṛtarāṣṭraṃ ca pāṇḍuṃ ca viduraṃ cāpy ajījanat //
dhṛtarāṣṭras tu gāndhāryāṃ putrānajanayac chatam /
teṣāṃ duryodhanaḥ śreṣṭhaḥ sarveṣām eva sa prabhuḥ /
pāṇḍor dhanaṃjayaḥ putraḥ saubhadras tasya cātmajaḥ /
abhimanyoḥ parīkṣit tu pitā tava janeśvara //
eṣa te pauravo vaṃśo yatra jāto 'si pārthiva /
turvasos tu pravakṣyāmi druhyoś cānor yados tathā //
turvasos tu suto vahnir vahner gobhānur ātmajaḥ /
gobhānos tu suto rājā triśānur aparājitaḥ //
karaṃdhamas tu triśānor maruttas tasya cātmajaḥ /
anyas tv āvikṣito rājā maruttaḥ kathitas tava //
anapatyo 'bhavad rājā yajvā vipuladakṣiṇaḥ /
duhitā saṃmatā nāma tasyāsīt pṛthivīpateḥ //
dakṣiṇārthaṃ hi sā dattā saṃvartāya mahātmane /
duḥṣantaṃ pauravaṃ cāpi lebhe putram akalmaṣam //
evaṃ yayāteḥ śāpena jarāsaṃkramaṇe tadā /
pauravaṃ turvasor vaṃśaḥ praviveśa nṛpottama //
duḥṣantasya tu dāyādaḥ śarutthāmaḥ prajeśvaraḥ /
śarutthāmād athākrīḍaś catvāras tasya cātmajāḥ //
pāṇḍyaś ca keralaś caiva kolaś colaś ca pārthivaḥ /
teṣāṃ janapadāḥ sphītāḥ pāṇḍyaś colaś ca keralāḥ //
druhyos tu tanayo rājan babhrusenaś ca pārthivaḥ /
aṅgārasetus tatputro marutāṃ patir ucyate //
yauvanāśvena samare kṛcchreṇa nihato balī /
yuddhaṃ sumahad āsīd dhi māsān pari caturdaśa //
aṅgārasya tu dāyādo gāndhāro nāma pārthivaḥ /
khyāyate yasya nāmnā vai gāndhāraviṣayo mahān /
gāndhāradeśajāś caiva turagā vājināṃ varāḥ //
anos tu putro dharmo 'bhūd dhṛtas tasyātmajo 'bhavat /
dhṛtāt tu duduho jajñe pracetās tasya cātmajaḥ /
pracetasaḥ sucetās tu kīrtitā hy anavo mayā //
yador vaṃśaṃpravakṣyāmi jyeṣṭhasyottamatejasaḥ /
vistareṇanupūrvyā ca gadato me niśāmaya /
yasya śravaṇamātreṇa pātakebhyaḥpramucyate /
babhūvus tu yadoḥ putrāḥ pañca devasutopamāḥ /
sahasradaḥ payodaś ca kroṣṭā nīlo 'ñjikas tathā //
sahasradasya dāyādās trayaḥ paramadhārmikāḥ /
śatajin nāma pārthivaḥ /
śatajitaḥ sutāḥ khyātās /
hehayaś ca hayaś caiva rājan veṇuhayas tathā //
hehayasyābhavat putro dharmanetra iti śrutaḥ /
dharmanetrasya kāntas tu kāntaputrās tato 'bhavan //
sāhañjasya mahiṣmāṃs tu bhadraśreṇyaś catatsutaḥ /
sāhañjanī nāmapurī tena rājñā niveśitā //
sāhañjasya tu dāyādo mahiṣmān nāma pārthivaḥ /
māhiṣmatī nāma purī yena rājñā niveśitā //
āsīn mahiṣmataḥ putro bhadraśreṇyaḥ pratāpavān /
vārāṇasyadhipo rājā kathitaḥ pūrvam eva tu /
bhadraśreṇyasya dāyādo durdamo nāma viśrutaḥ //
durdamasya suto dhīmān kanako nāma nāmataḥ /
kanakasya tu dāyādāś catvāro lokaviśrutāḥ /
kṛtavīryaḥ kṛtaujāś ca kṛtadhanvā tathaiva ca /
kṛtāgniś ca caturtho 'bhūt kṛtavīryāt tathārjunaḥ //
yaḥ sa bāhusahasreṇa saptadvīpeśvaro 'bhavat /
jigāya pṛthivīm eko rathenādityavarcasā //
sa hi varṣaśataṃ taptvā tapaḥ paramaduścaram /
dattam ārādhayām āsa kārtavīryo 'trisaṃbhavam //
tasmai datto varān prādāc caturo bhūritejasaḥ /
pūrvaṃ bāhusahasraṃ tu prārthitaṃ paramaṃ varam //
adharme dhīyamānasya sadbhiḥ syān me nibarhaṇam /
ugreṇa pṛthivīṃ jitvā dharmeṇaivānurañjanam //
saṃgrāmān subahūñ jitvā hatvā cārīn sahasraśaḥ /
saṃgrāme vartamānasya vadhaṃ cābhyadhikād raṇe //
tasya bāhusahasraṃ tu yudhyataḥ kila bhārata /
yogād yogeśvarasyāgre prādurbhavati māyayā //
teneyaṃ pṛthivī kṛtsnā saptadvīpā sapattanā /
sasamudrā sanagarā ugreṇa vidhinā jitā //
tena saptasu dvīpeṣu sapta yajñaśatāni vai /
prāptāni vidhinā rājñā śrūyante janamejaya //
sarve yajñā mahābāho tasyāsan bhūridakṣiṇāḥ /
sarve kāñcanayūpāś ca sarve kāñcanavedayaḥ //
sarve devair mahārāja vimānasthair alaṃkṛtāḥ /
gandharvair apsarobhiś ca nityam evopaśobhitāḥ //
yasya yajñe jagau gāthāṃ gandharvo nāradas tathā /
varīdāsātmajo vidvān mahimnā tasya vismitaḥ //
na nūnaṃ kārtavīryasya gatiṃ yāsyanti pārthivāḥ /
yajñair dānais tapobhir vā vikrameṇa śrutena vā //
pañcāśītisahasrāṇi avyāhatabalaḥ samāḥ /
akarod arjuno rājyaṃ hariṃ caivānvahaṃ smaran /
anaṣṭavittasmaraṇe bubhuje 'kṣayyaṣaḍvasu /
sa hi saptasu dvīpeṣu khaḍgī carmī śarāsanī /
rathī dvīpān anucaran yogī saṃdṛśyate nṛbhiḥ //
anaṣṭadravyatā caiva na śoko na ca vibhramaḥ /
prabhāveṇa mahārājñaḥ prajā dharmeṇa rakṣataḥ //
sa sarvaratnabhāk samrāṭ cakravartī babhūva ha /
sa eva paśupālo 'bhūt kṣetrapālaḥ sa eva ca /
sa eva vṛṣṭyā parjanyo yogitvād arjuno 'bhavat //
sa vai bāhusahasreṇa jyāghātakaṭhinatvacā /
bhāti raśmisahasreṇa śaradīva ca bhāskaraḥ //
sa hi nāgān manuṣyeṣu māhiṣmatyāṃ mahādyutiḥ /
karkoṭakasutāñ jitvā puryāṃ tasyāṃ nyaveśayat //
sa vai vegaṃ samudrasya prāvṛṭkāle 'mbujekṣaṇaḥ /
krīḍann iva bhujodbhinnaṃ pratisrotaś cakāra ha //
luṇṭhitā krīḍatā tena phenasragdāmamālinī /
caladūrmisahasreṇa śaṅkitābhyeti narmadā //
tasya bāhusahasreṇa kṣubhyamāṇe mahodadhau /
bhayān nilīnā niśceṣṭāḥ pātālasthā mahāsurāḥ //
cūrṇīkṛtamahāvīciṃ calanmīnamahātimim /
mārutāviddhaphenaugham āvartakṣobhaduḥsaham //
prāvartayat tadā rājā sahasreṇa ca bāhunā /
devāsurasamākṣiptaḥ kṣīrodam iva mandaraḥ //
mandarakṣobhacakitā amṛtotpādaśaṅkitāḥ /
sahasotpatitā bhītā bhīmaṃ dṛṣṭvā nṛpottamam //
natā niścalamūrdhāno babhūvus te mahoragāḥ /
sāyāhne kadalīkhaṇḍaiḥ kampitās tasya vāyunā //
sa vai baddhvā dhanur jyābhir utsiktaṃ pañcabhiḥ śaraiḥ /
laṅkeśaṃ mohayitvā tu sabalaṃ rāvaṇaṃ balāt /
nirjityaiva samānīya māhiṣmatyāṃ babandha tam //
śrutvā tu baddhaṃ paulastyaṃ rāvaṇaṃ tv arjunena tu /
tato gatvā pulastyas tam arjunaṃ dadṛśe svayam /
mumoca rakṣaḥ paulastyaṃ pulastyenānuyācitaḥ //
yasya bāhusahasrasya babhūva jyātalasvanaḥ /
yugānte tv ambudasyeva sphuṭato hy aśaner iva //
aho bata mṛdhe vīryaṃ bhārgavasya yad acchinat /
rājño bāhusahasraṃ tu haimaṃ tālavanaṃ yathā //
tṛṣitena kadā cit sa bhikṣitaś citrabhānunā /
pañcāśītisahasrāṇi varṣāṇāṃ vai narādhipaḥ /
uvāsa tām anusarann avagāḍhomahārṇavaṃ /
cakāroddhatavelāntam akālaprāvṛḍuddhataṃ /
sa bhikṣām adadād vīraḥ sapta dvīpān vibhāvasoḥ /
purāṇigrāmaghoṣāṃś ca viṣayāṃś caiva sarvaśaḥ /
jajvāla tasya sarvāṇi citrabhānur didhakṣayā //
sa tasya puruṣendrasya prabhāveṇa mahātmanaḥ /
dadāha kārtavīryasya śailāṃś caiva vanāni ca //
sa śūnyam āśramaṃ ramyaṃ varuṇasyātmajasya vai /
dadāha balavadbhītaś citrabhānuḥ sa haihayaḥ /
yaṃ lebhe varuṇaḥ putraṃ purā bhāsvantam uttamam /
vasiṣṭhaṃ nāma sa muniḥ khyāta āpava ity uta /
yatrāpavas tu taṃ krodhāc chaptavān arjunaṃ vibhuḥ //
yasmān na varjitam idaṃ vanaṃ te mama hehaya /
tasmāt te duṣkaraṃ karma kṛtam anyo hariṣyati /
arjuno nāma kauravyaḥ pāṇḍavaḥ kuntinandanaḥ //
rāmo nāmamahābāhur jāmadagnyaḥ pratāpavān /
chittvā bāhusahasraṃ te pramathya tarasā balī /
tapasvī brāhmaṇaś ca tvāṃ haniṣyati sa bhārgavaḥ //
anaṣṭadravyatā yasya babhūvāmitrakarśana /
prabhāveṇa narendrasya prajā dharmeṇa rakṣataḥ //
rāmāt tato 'sya mṛtyur vai tasya śāpān mahāmuneḥ /
varaś caiṣa hi kauravya svayam eva vṛtaḥ purā //
tasya putraśatasyāsan pañca śeṣā mahātmanaḥ /
kṛtāstrā balinaḥ śūrā dharmātmāno yaśasvinaḥ //
śūrasenaś ca śūraś ca dhṛṣṭoktaḥ kṛṣṇa eva ca /
jayadhvajaś ca nāmnāsīd āvantyo nṛpatir mahān /
kārtavīryasya tanayā vīryavanto mahārathāḥ //
jayadhvajasya putras tu tālajaṅgho mahābalaḥ /
tasya putrāḥ śatākhyās tu tālajaṅghā iti śrutāḥ //
teṣāṃ kule mahārāja hehayānāṃ mahātmanām /
vītihotrāḥ sujātāś ca bhojāś cāvantayas tathā //
tauṇḍikerā iti khyātās tālajaṅghās tathaiva ca /
bharatāś ca sujātāś ca bahutvān nānukīrtitāḥ //
vṛṣaprabhṛtayo rājan yādavāḥ puṇyakarmiṇaḥ /
vṛṣo vaṃśadharas tatra tasya putro 'bhavan madhuḥ /
madhoḥ putraśataṃ tv āsīd vṛṣaṇas tasya vaṃśabhāk //
vṛṣaṇād vṛṣṇayaḥ sarve madhos tu mādhavāḥ smṛtāḥ /
yādavā yadunā cāgre nirucyante ca hehayāḥ //
śūrāś ca śūravīrāś ca śūrasenās tathānagha //
śūrasena iti khyātas tasya deśo mahātmanaḥ /
na tasya vittanāśaḥ syān naṣṭaṃ pratilabhec ca saḥ /
kārtavīryasya yo janma kathayed iha nityaśaḥ //
vittavāṃś ca bhavec caiva dharmaścaiva vivardhate /
yathā sṛṣṭir yador jātā tathā svarge mahīyate /
janamejaya uvāca
kimarthaṃ tad vanaṃ dagdham āpavasya mahātmanaḥ /
kārtavīryeṇa vikramya tan me brūhi prapṛcchataḥ //
rakṣitā sa hi rājarṣiḥ prajānām iti naḥ śrutam /
kathaṃ sa rakṣitā bhūtvā nāśayām āsa tadvanam //
vaiśaṃpāyana uvāca
ādityo viprarūpeṇa kārtavīryam upasthitaḥ /
tṛptim ekām prayacchasva ādityo 'ham upasthitaḥ //
arjuna uvāca
bhagavan kena tṛptis te bhaved brūhi vibhāvaso /
kīdṛśaṃ bhojanaṃ dadmi śrutvā te vidadhāmy aham //
vibhāvasur uvāca
sthāvaraṃ dehi me sarvam āhāraṃ vadatāṃ vara /
tena tṛpsir bhaven mahyaṃ tena tuṣṭiś ca pārthiva //
arjuna uvāca
na śakyaṃ sthāvaraṃ sarvaṃ tejasā mānuṣeṇa tu /
nirdagdhuṃ tapatāṃ śreṣṭha tvām eva praṇamāmy aham //
āditya uvāca
tuṣṭas te 'haṃ śarān dadmi cākṣayān sarvatomukhān /
āviṣṭas tejasā me 'dya sthāvaraṃ śoṣayiṣyasi /
śuṣkaṃ bhasma kariṣyāmi tena tṛptir narādhipa //
tataḥ śarāṃs tadādityo arjunāya tadā dadau /
tataḥ sa prācyam adahat sthāvaraṃ sarvam eva tat //
āśramān atha grāmāṃś ca ghoṣāṃś ca nagarāṇy api /
tapovanāni ramyāṇi vanāny upavanāni ca //
evaṃ sa prācyam adahat tataḥ sarvaṃ pradakṣiṇam /
nirvṛkṣā nistṛṇā bhūmir dagdhā sā yogatejasā //
etasminn eva kāle tu āpavo jalam āśritaḥ /
daśa varṣasahasrāṇi jalavāsī mahān ṛṣiḥ //
pūrṇe vrate mahātejā udatiṣṭhan mahān ṛṣiḥ /
krodhāc chaśāpa rājarṣiṃ kīrtitaṃ vai yathā mayā /
ete yayātiputrāṇāṃ pañca vaṃśā viśāṃ pate /
kīrtitā lokavīrāṇāṃ ye lokān dhārayanti vai /
bhūtānīva mahārāja pañca sthāvarajaṅgamam //
śrutvā pañcavisargaṃ tu rājā dharmārthakovidaḥ /
vaśī bhavati pañcānām ātmajānāṃ tatheśvaraḥ //
labhet pañca varāṃś caiṣa durlabhān iha laukikān /
āyuḥ kīrtiṃ dhanaṃ putrān aiśvaryaṃ bhūya eva ca /
dhāraṇāc chravaṇāc caiva pañcavargasya bhārata //
lobhate manujaḥ śraiṣṭhyaṃ sarvapāpaiḥ pramucyate /
kroṣṭos tu śṛṇu rājendra vaṃśam uttamapūruṣam /
yador vaṃśadharasyeha yajvanaḥ puṇyakarmaṇaḥ //
kroṣṭor hi vaṃśaṃ śrutvemaṃ sarvapāpaiḥ pramucyate /
yasyānvavāyajo viṣṇur harir vṛṣṇikulaprabhuḥ //
vaiśaṃpāyana uvāca
gāndhārī caiva mādrī ca kroṣṭor bhārye babhūvatuḥ /
gāndhārī janayām āsa anamitraṃ mahābalam //
mādrī yudhājitaṃ putraṃ tato vai devamīḍhuṣam /
teṣāṃ vaṃśas tridhā bhūto vṛṣṇīnāṃ kulavardhanaḥ //
mādryāḥ putrau tu jajñāte śrutau vṛṣṇyandhakāv ubhau /
jajñāte tanayau vṛṣṇeḥ śvaphalkaś citrakas tathā //
śvaphalkas tu mahārāja dharmātmā yatra vartate /
nāsti vyādhibhayaṃ tatra nāvarṣabhayam apyuta //
kadā cit kāśirājasya vibhor bharatasattama /
trīṇi varṣāṇi viṣaye nāvarṣat pākaśāsanaḥ //
sa tatra vāsayām āsa śvaphalkaṃ paramārcitam /
śvaphalkaparivarte ca vavarṣa harivāhanaḥ //
sā mātur udarasthā tu bahūnvarṣagaṇān kila /
nivasantī na vai jajñe garbhasthāṃ tāṃ pitābravīt //
jāyasva śīghraṃ bhadraṃ te kimartham iha tiṣṭhasi /
provāca cainaṃ garbhasthā kanyā gāṃ ca dine dine //
yadi dadyāṃ tato 'dyāhaṃ jāyayiṣyāmi tāṃ pitā /
tathety uvāca taṃ cāsyāḥ pitā kāmam apūrayat /
śvaphalkaḥ kāśirājasya sutāṃ bhāryām avindata /
gāndinīṃ nāma sā gāṃ tu dadau vipreṣu nityaśaḥ //
dātā yajvā ca dhīraś ca śrutavān atithipriyaḥ /
akrūraḥ suṣuve tasmāc chvaphalkād bhūridakṣiṇaḥ //
upamadgus tathā madgur mṛdaraś cārimejayaḥ /
arikṣepas tathopekṣaḥ śatrughno 'thārimardanaḥ //
carmabhṛd yudhivarmā ca gṛdhramojās tathāntakaḥ /
āvāhaprativāhau ca sundarā ca varāṅganā //
viśrutā sāmbamahiṣī kanyā cāsyapunarnavā /
rūpayauvanasaṃpannā sarvabhūtamanoharā //
akrūrāt kāśikanyāyāṃ satyaketur ajāyata /
akrūreṇaugrasenyāṃ tu sugātryāṃ kurunandana /
prasenaś copadevaś ca jajñāte devavarcasau //
citrakasyābhavan putrāḥ pṛthur vipṛthur eva ca /
aśvagrīvo 'śvabāhuś ca supārśvakagaveṣaṇau //
ariṣṭanemir aśvaś ca sudharmā dharmabhṛt tathā /
subāhur bahubāhuś ca śraviṣṭhāśravaṇe striyau //
aśmakyāṃ janayām āsa śūraṃ vai devamīḍhuṣam /
mahiṣyāṃ jajñire śūrād bhojyāyāṃ puruṣā daśa //
vasudevo mahābāhuḥ pūrvam ānakadundubhiḥ /
jajñe yasya prasūtasya dundubhyaḥ prāṇadan divi //
ānakānāṃ ca saṃhrādaḥ sumahān abhavad divi /
papāta puṣpavarṣaṃ ca śūrasya bhavane mahat //
manuṣyaloke kṛtsne 'pi rūpe nāsti samo bhuvi /
yasyāsīt puruṣāgryasya kāntiś candramaso yathā //
devabhāgas tato jajñe tato devaśravāḥ punaḥ /
anādhṛṣṭiḥ kanavako vatsavān atha gṛñjimaḥ //
śyāmaḥ śamīko gaṇḍūṣaḥ pañca cāsya varāṅganāḥ /
pṛthukīrtiḥ pṛthā caiva śrutadevā śrutaśravā /
rājādhidevī ca tathā pañcaitā vīramātaraḥ //
pṛthāṃ duhitaraṃ vavre kuntis tāṃkurunandana /
śūraḥ pūjyāya vṛddhāya kuntibhojāya tāṃ dadau /
tasmāt kuntīti vikhyātā kuntibhojātmajā pṛthā /
kuntyasya śrutadevāyām agṛdhnuḥ suṣuve nṛpaḥ /
śrutadevyāṃ kekayas tu pañca putrān akalmaṣān /
sutardanapurogāṃs tu janayām āsa bhārata //
rājādhidevī rājendra putrau paramadharmikau /
vindānuvindāv āvantyau suṣuve bharatarṣabha /
śrutaśravāyāṃ caidyas tu śiśupālo mahābalaḥ //
yo hato rājasūye vai kṛṣṇena sumahātmanā /
hiraṇyakaśipur yo 'sau daityarājo 'bhavat purā /
pṛthukīrtyāṃ tu saṃjajñe tanayo vṛddhaśarmaṇaḥ //
karūṣādhipater vīro dantavaktro mahābalaḥ /
pṛthāṃ duhitaraṃ cakre kauntyas tāṃ pāṇḍur āvahat //
yasyāṃ sa dharmavid rājā dharmād jajñe yudhiṣṭhiraḥ /
bhīmasenas tathā vātād indrāc caiva dhanaṃjayaḥ /
loke 'pratiratho vīraḥ śakratulyaparākramaḥ //
anamitrāc chanir jajñe kaniṣṭhād vṛṣṇinandanāt /
śaineyaḥ satyakas tasmād yuyudhānas tu sātyakiḥ //
asaṅgo yuyudhānasya bhūmis tasyābhavatsutaḥ /
bhūmer yugaṃdharaḥ putra iti vaṃśaḥ samāpyate /
uddhavo devabhāgasya mahābhāgaḥ suto 'bhavat /
paṇḍitānāṃ paraṃ prāhur devaśravasam uddhavam //
paṇḍitaṃ nāma rājendra lebhe devaśravāḥsutam /
aśmaky alabhatāpatnyam anādhṛṣṭiṃ yaśasvinam /
nivṛttaśatruṃ śatrughnaṃ śrutadevā vyajāyata //
śrutadevāprajātas tu naiṣādir yaḥ pariśrutaḥ /
śrutadevāt tu naiṣādiḥ so 'smābhir yaḥpariśrutaḥ /
ekalavyo mahārāja niṣādaiḥ parivardhitaḥ //
vasudevasya vai putro vāsudevaḥ pratāpavān /
vatsāvate tv aputrāya vasudevaḥ pratāpavān /
adbhir dadau sutaṃ vīraṃ śauriḥ kauśikam aurasam //
dadau putraṃ svakaṃ śauriḥ kumāramamitaujasam /
gaṇḍūṣāya tv aputrāya viṣvakseno dadau sutam /
cārudeṣṇaṃ sucāruṃ ca pañcālaṃ kṛtalakṣaṇam //
asaṃgrāmeṇa yo vīro nāvartata kadā cana /
raukmiṇeyo mahābāhuḥ kanīyān bharatarṣabha //
vāyasānāṃ sahasrāṇi yaṃ yāntaṃ pṛṣṭhato 'nvayuḥ /
cārūn adyopayokṣyāmaś cārudeṣṇahatān iti //
tantrijas tantripālaś ca sutau kanavakasya tu /
vīraś cāśvahanuś caiva vīrau tāv atha gṛñjimau //
śyāmaputraḥ sumitras tu śamīko rājyam āvahat /
jugupsamāno bhojatvād rājasūyamavāpa saḥ /
ajātaśatruḥ śatrūṇāṃ jajñe tasya vināśanaḥ //
vasudevasya tu sutān kīrtayiṣyāmy tāñ śṛṇu //
vṛṣṇes trividham etaṃ tu bahuśākhaṃ mahaujasam /
prakṛtānupayuktatvād vistarān nānukīrtanam /
dhārayan vipulaṃ vaṃśaṃ nānarthair iha yujyate //
vaiśaṃpāyana uvāca
pauravī rohiṇī nāma bāhlikasyātmajā nṛpa /
jyeṣṭhā patnī mahārāja dayitānakadundubheḥ //
yāḥ patnyo vasudevasya caturdaśa varāṅganāḥ /
pauravī rohiṇī nāma madirāpi tathāparā /
vaiśākhī ca tathā bhadrā sunāmnī caiva pañcamī //
sahadevā śāntidevā śrīdevā devarakṣitā /
vṛkadevy upadevī ca devakī caiva saptamī //
sutanur vaḍavā caiva dve ete paricārike /
lebhe jyeṣṭhaṃ sutaṃ rāmaṃ śāraṇaṃ śaṭham eva ca /
durdamaṃ damanaṃ śvabhraṃ piṇḍārakakuśīnarau //
citrāṃ nāma kumārīṃ ca rohiṇītanayā nava /
citrā subhadreti punar vikhyātā kurunandana //
vasudevāc ca devakyāṃ jajñe śaurir mahāyaśāḥ /
kīrtimantaṃ suṣeṇaṃ ca bhadrasenam udāradhī /
mṛtyuṃ samardanaṃ bhadraṃ saṃkarṣaṇam ahīśvaram /
vipulaṃ teṣv aṣṭatamo svayam eva hariḥ kila /
rāmāc ca niśaṭho jajñe revatyāṃ dayitaḥ sutaḥ //
subhadrāyāṃ rathī pārthād abhimanyur ajāyata /
akrūrāt kāśikanyāyāṃ satyaketur ajāyata //
vasudevasya bhāryāsu mahābhāgāsu saptasu /
ye putrā jajñire śūrā namatas tān nibodhata //
bhojaś ca vijayaś caiva śāntidevāsutāv ubhau /
upāsaṅgaṃ varaṃ lebhe tanayaṃdevarakṣitā /
vṛkadevaḥ sunāmāyāṃ gadaś cāsyāḥ sutāv ubhau /
agāvahaṃ mahātmānaṃ vṛkadevī vyajāyata //
vijayaṃ lomapādaṃ ca vardhamānaṃ ca devakī //
ete svayaṃ mahātmanā upadevyāṃ ca jajñire /
sutanū ca narāvī ca śaurer āstāṃ parigrahaḥ //
pauṇḍraś ca kapilaś caiva vasudevasutāv ubhau /
narākhyāṃ kapilo jajñe pauṇḍraś ca sutanūsutaḥ /
tayor nṛpo 'bhavat pauṇḍraḥ kapilas tu vanaṃ yayau //
pūrvyāṃ samabhavad dvīpo vasudevān mahābalaḥ /
jarā nāma niṣādānāṃ prabhuḥ sarvadhanuṣmatām /
kanyā trigartarājasya bhartā vai śiśirāyaṇaḥ /
jijñāsāṃ pauruṣe cakre na caskande 'tha pauruṣam //
kṛṣṇāyasasamācakhyo na pumāṃstvaṃ napuṃsakaḥ /
kṛṣṇāyasasamaprakhyo varṣe dvādaśame tadā /
mithyābhiśapto gārgyas tu manyunābhisamīritaḥ /
ghoṣakanyām upādāya maithunāyopacakrame //
gopālī tv apsarās tasya gopastrīveṣadhāriṇī /
dhārayām āsa gārgyasya garbhaṃ durdharam acyutam //
mānuṣyāṃ gargyabhāryāyāṃ niyogāc chūlapāṇinaḥ /
sa kālayavano nāma jajñe rājā mahābalaḥ /
vṛṣapūrvārdhakāyās tam avahan vājino raṇe //
aputrasya sa rājñas tu vavṛdhe 'ntaḥpure śiśuḥ /
yavanasya mahārāja sa kālayavano 'bhavat //
sa yuddhakāmo nṛpatiḥ paryapṛcchad dvijottamān /
vṛṣṇyandhakakulaṃ tasya nārado 'kathayad vibhuḥ //
akṣauhiṇyā tu sainyasya mathurām abhyayāt tadā /
dūtaṃ ca preṣayām āsa vṛṣṇyandhakaniveśane //
tato vṛṣṇyandhakāḥ kṛṣṇaṃ puraskṛtya mahāmatim /
sametā mantrayām āsur jarāsaṃdhabhayena ca //
kṛtvā ca niścayaṃ sarve palāyanam arocayan /
tyaktvā gṛhān dhanaṃ sarve palāyanta manoratham /
vihāya mathurāṃ ramyāṃ mānayantaḥ pinākinam /
kuśasthalīṃ dvāravatīṃ niveśayitum īpsavaḥ //
evaṃ devo mahābāhuḥ pūrvaṃ kṛṣṇaḥprajāpatiḥ /
vihārārthaṃ manuṣyāṃśo mānuṣeṣv abhyajāyata /
iti kṛṣṇasya janmedaṃ yaḥ śucir niyatendriyaḥ /
parvasu śrāvayed vidvān nirṛṇaḥ sa sukhī bhavet //
vaiśaṃpāyana uvāca
kroṣṭor evābhavat putro vṛjinīvān mahāyaśāḥ /
vārjinīvatam icchanti svāhiṃ svāhākṛtāṃ varam //
svāhiputro 'bhavad rājā ruṣadgur vadatāṃ varaḥ /
mahākratubhir īje yo vividhair āptadakṣiṇaiḥ //
śataprasūtim icchan vai ruṣadguḥ so 'gryam ātmajam /
citraiś citrarathas tasya putraḥ karmabhir anvitaḥ //
āsīc caitrarathir vīro yajvā vipuladakṣiṇaḥ /
śaśabinduḥ paraṃ vṛttaṃ rājarṣīṇām anuṣṭhitaḥ //
pṛthuśravāḥ pṛthuyaśā rājāsīc chāśabindujaḥ /
śaṃsanti ca purāṇajñāḥ pārthaśravasam antaram //
antarasya suyajñas tu suyajñatanayo 'bhavat /
uṣato yajñam akhilaṃ svadharmam uṣatāṃ varaḥ //
udyatas tasya dharmātmā+ +bhavat putravatāṃvaraḥ /
śineyur abhavat putra uṣataḥ śatrutāpanaḥ /
maruttas tasya tanayo rājarṣir abhavan nṛpaḥ //
marutto 'labhata jyeṣṭhaṃ sutaṃ kambalabarhiṣam /
cacāra paramaṃ dharmam amarṣāt pretyabhāvavit //
śataprasūtim icchan vai sutaṃ kambalabarhiṣaḥ /
babhūva rukmakavacaḥ śataprasavataḥ sutaḥ //
nihatya rukmakavacaḥ śataṃ kavacināṃ raṇe /
dhanvināṃ niśitair bāṇair avāpa śriyam uttamām //
jajñe ca rukmakavacāt parājit paravīrahā /
jajñire pañca putrās tu mahāvīryāḥ parājitāḥ /
rukmeṣuḥ pṛthurukmaś ca jyāmaghaḥ pālito hariḥ //
pālitaṃ ca hariṃ caiva videhebhyaḥ pitā dadau /
rukmeṣur abhavad rājā pṛthurukmaś ca saṃśritaḥ /
tābhyāṃ pravrājito rājyāj jyāmagho 'vasad āśrame //
praśāntaḥ sa vanasthas tu brāhmaṇenāvabodhitaḥ /
jagāma ratham āsthāya deśam anyaṃ dhvajī rathī //
narmadākūlam ekākī narmadāṃ mṛttikāvatīm /
ṛkṣavantaṃ giriṃ jitvā śuktimatyām uvāsa saḥ //
jyāmaghasyābhavad bhāryā caitrā pariṇatā satī /
aputro 'pi ca rājā sa nānyāṃ bhāryām avindata //
tasyāsīd vijayo yuddhe tatra kanyām avāpa saḥ /
ratham āropya sā nītā patnyarthaṃ strīniveśanam //
tāṃ dṛṣṭvā ruṣitā śaibyā bhartāram idam abravīt /
kimartham iyam ānītā sapatnī durnayā mama /
bhāryām uvāca saṃtrāsāt snuṣeti sa nareśvaraḥ //
etac chrutvābravīd enaṃ kasya ceyaṃ snuṣeti vai /
na hi prasūtā putreṇa nānyā bhāryāsti te'nagha /
snuṣā saṃbandhavāg eṣā katamena sutena te /
abravīt tad upaśrutya jyāmaghorājasattamaḥ /
yas te janiṣyate putras tasya bhāryeti jātabhīḥ //
ugreṇa tapasā tasyāḥ kanyāyāḥ sā vyajāyata /
putryāṃ vidarbhaṃ subhāgā caitrā pariṇatā satī //
rājaputryāṃ tu vidvāṃsau snuṣāyāṃ krathakaiśikau /
paścād vidarbho 'janayac chūrau raṇaviśāradau //
lomapādaṃ tṛtīyaṃ tu putraṃparamadhārmikam //
lomapādātmajo babhrur āhvatis tasya cātmajaḥ /
āhvateḥ kaiśikaś caiva vidvān paramadhārmikaḥ /
kaiśikasya cidiḥ putras tasmāc caidyā nṛpāḥ smṛtāḥ /
bhīmo vidarbhasya sutaḥ kuntis tasyātmajo 'bhavat /
kunter dhṛṣṭaḥ suto jajñe raṇadhṛṣṭaḥ pratāpavān //
dhṛṣṭasya jajñire śūrās trayaḥ paramadhārmikāḥ /
āvantaś ca daśārhaś ca balī viṣṇuharaś ca yaḥ //
daśārhasya suto vyomā vidvāñ jīmūta ucyate /
jīmūtaputro vṛkatis tasya bhīmarathaḥ sutaḥ //
atha bhīmarathasyāsīt putro navarathas tathā /
tasya cāsīd daśarathaḥ śakunis tasya cātmajaḥ //
tasmāt karambhaḥ kārambhir devarāto 'bhavan nṛpaḥ /
devakṣatro 'bhavat tasya daivakṣatrir mahātmanaḥ //
devagarbhasamo jajñe devakṣatrasya nandanaḥ /
madhūnāṃ vaṃśakṛd rājā madhur madhuravāg api //
madhor jajñe tu vaidarbhyāṃ purutvān puruṣottamaḥ /
putro maruvasas tathā /
āsīn maruvasaḥ putraḥ /
mātā jajñe 'tha vaidarbhyāṃ bhadravatyāṃ kurūdvaha //
ekṣvākī cābhavad bhāryā mātus tasyām ajāyata /
sarvasattvaguṇopetaḥ sātvatāṃ kīrtivardhanaḥ //
yatrāsan sadguṇopetāḥ sātvatāḥ kulavardhanāḥ /
imāṃ visṛṣṭiṃ vijñāya jyāmaghasya mahātmanaḥ /
yujyate parayā prītyā prajāvāṃś ca bhavaty uta //
vaiśaṃpāyana uvāca
satvataḥ sattvasaṃpannān kausalyā suṣuve sutān /
bhajinaṃ bhajamānaṃ ca divyaṃ devāvṛdhaṃ nṛpam //
andhakaṃ ca mahābāhuṃ vṛṣṇiṃ ca yadunandanam /
teṣāṃ visargāś catvāro vistareṇeha tāṅ śṛṇu //
bhajamānasya sṛñjayyau bāhyakā copabāhyakā /
āstāṃ bhārye tayos tasmāj jajñire bahavaḥ sutāḥ //
nimiś ca kramaṇaś caiva viṣṇuḥ śūraḥ puraṃjayaḥ /
ete bāhyakasṛñjayyāṃ bhajamānād vijajñire //
āyutājit sahasrājic chatājic cātha dāsakaḥ /
upabāhyakasṛñjayyāṃ bhajamānād vijajñire //
yajvā devāvṛdho rājā cacāra vipulaṃ tapaḥ /
putraḥ sarvaguṇopeto mama syād iti niścitaḥ //
saṃyujyātmānam evaṃ sa parṇāśāyā jalaṃ spṛśan /
sadopaspṛśatas tasya cakāra priyam āpagā //
cintayābhiparītā sā jagāmaikaviniścayam /
kalyāṇatvān narapates tasya sā nimnagottamā //
nādhyagacchata tāṃ nārīṃ yasyām evaṃvidhaḥ sutaḥ /
bhavet sarvaguṇopeto rājño devāvṛdhasya ca /
jāyet tasmāt svayaṃ hanta bhavāmy asya sahavratā //
atha bhūtvā kumārī sā bibhratī paramaṃ vapuḥ /
varayām āsa nṛpatiṃ tām iyeṣa ca sa prabhuḥ //
tasyām ādhatta garbhaṃ sa tejasvinamudāradhīḥ /
atha sā daśame māsi suṣuve saritāṃ varā /
putraṃ sarvaguṇopetaṃ babhruṃ devāvṛdhān nṛpāt //
anuvaṃśe purāṇajñā gāyantīti pariśrutam /
guṇān devāvṛdhasyātha kīrtayanto mahātmanaḥ //
yathaivāgre śrutaṃ dūrād apaśyāma tathāntikāt /
babhruḥ śreṣṭho manuṣyāṇāṃ devair devāvṛdhaḥ samaḥ //
ṣaṣṭiś ca ṣaṭ ca puruṣāḥ sahasrāṇi ca sapta ca /
ete 'mṛtatvaṃ saṃprāptā babhror daivāvṛdhād iti //
yajvā dānapatir dhīmān brahmaṇyaḥ sudṛḍhāyudhaḥ /
kīrtimāṃś ca mahātejāḥ sātvatānāṃ mahārathaḥ /
tasyānvavāyaḥ sumahān bhojā ye mārtikāvatāḥ //
andhakāt kāśyaduhitā caturo 'labhatātmajān /
kukuraṃ bhajamānaṃ ca śamiṃ kambalabarhiṣam //
kukurasya suto dhṛṣṇur dhṛṣṇos tu tanayas tathā /
kapotaromā tasyātha taittiris tanayo 'bhavat /
jajñe punar vasus tasmād abhijit tu punar vasoḥ //
tasya vai putramithunaṃ babhūvābhijitaḥ kila /
āhukaś cāhukī caiva khyātau khyātimatāṃ varau //
imāś codāharanty atra gāthāḥ prati tam āhukam //
śvetena parivāreṇa kiśorapratimo mahān /
aśīticarmaṇā yukto nāhukaḥ prathamaṃ vrajet //
nāputravān nāśatado nāsahasraśatāyudhaḥ /
nāśuddhakarmā nāyajvā yo bhojam abhito vrajet //
pūrvasyāṃ diśi nāgānāṃ bhojasyety anumodanam /
sopāsaṅgānukarṣāṇāṃ dhvajināṃ savarūthinām /
rathānāṃ meghaghoṣāṇāṃ sahasrāṇi daśaiva tu /
rūpyakāñcanakakṣyāṇāṃ sahasrāṇi daśāpi ca //
tāvanty eva sahasrāṇi uttarasyāṃ tathā diśi /
ā bhūmipālān bhojān svān atiṣṭhan kiṃkiṇīkinaḥ //
āhukīṃ cāpy avantibhyaḥ svasāraṃ dadur andhakāḥ //
āhukasya tu kāśyāyāṃ dvau putrau saṃbabhūvatuḥ /
devakaś cograsenaś ca devagarbhasamāv ubhau //
devakasyābhavan putrāś catvāras tridaśopamāḥ /
devavān upadevaś ca sudevo devarakṣitaḥ /
kumāryaḥ sapta cāpyāsan vasudevāya tā dadau //
devakī śāntidevā ca sudevā devarakṣitā /
vṛkadevy upadevī ca sunāmnī caiva saptamī //
navograsenasya sutās teṣāṃ kaṃsas tu pūrvajaḥ /
nyagrodhaś ca sunāmā ca kaṅkuśaṅkusubhūmayaḥ /
rāṣṭrapālo 'tha sutanur anādhṛṣṭiś ca puṣṭimān //
eṣāṃ svasāraḥ pañcāsan kaṃsā kaṃsavatī tathā /
sutanū rāṣṭrapālī ca kaṅkā caiva varāṅganā //
ugrasenaḥ sahāpatyo vyākhyātaḥ kukurodbhavaḥ //
kukurāṇām imaṃ vaṃśaṃ dhārayann amitaujasām /
ātmano vipulaṃ vaṃśaṃ prajāvān āpnute naraḥ //
chapter 28,
transliterated by Horst Brinkhaus,
proof-read by Horst Brinkhaus,
version of March 24, 2000 :h]
vaiśaṃpāyana uvāca
bhajamānasya putro 'tha rathamukhyo vidūrathaḥ /
rājādhidevaḥ śūras tu vidūrathasuto 'bhavat //
rājādhidevasya sutā jajñire vīryavattarāḥ /
dattātidattau balinau śoṇāśvaḥ śvetavāhanaḥ //
śamī ca daṇḍaśarmā ca dattaśatruś ca śatrujit /
śravaṇā ca śraviṣṭhā ca svasārau saṃbabhūvatuḥ //
śamīputraḥ pratikṣatraḥ pratikṣatrasya cātmajaḥ /
svayaṃbhojaḥ svayaṃbhojād dhṛdikaḥ saṃbabhūva ha //
tasya putrā babhūvur hi sarve bhīmaparākramāḥ /
kṛtavarmāgrajas teṣāṃ śatadhanvā tu madhyamaḥ //
devāntaś ca narāntaś ca bhiṣag vaitaraṇaś ca yaḥ /
sudāntaś cādhidāntaś ca kīnāśo dāmadambhakau //
devāntasyābhavat putro vidvān kambalabarhiṣaḥ /
kroṣṭoḥ putro 'namitras tu tasmād vai devamīḍhuṣaḥ /
asamaujās tathā vīro nāsamaujāś ca tāv ubhau //
ajātaputrāya sutān pradadāv asamaujase /
sudaṃṣṭraṃ ca sucāruṃ ca kṛṣṇam ity andhakāḥ smṛtāḥ //
ete cānye ca bahavo andhakāḥ kathitās tava /
andhakānām imaṃ vaṃśaṃ dhārayed yas tu nityaśaḥ /
ātmano vipulaṃ vaṃśaṃ labhate nātra saṃśayaḥ /
gāndhārī caiva mādrī ca kroṣṭor bhārye babhūvatuḥ /
gāndhārī janayām āsa sumitraṃ mitranandanam //
mādrī yudhājitaṃ putraṃ tato vai devamīḍhuṣam /
anamitram amitrāṇāṃ jetāraṃ ca mahābalam //
anamitrasuto nighno nighnasya dvau babhūvatuḥ /
prasenaś cātha satrājic chatrusenājitāv ubhau //
praseno dvāravatyāṃ tu niviśantyāṃ mahāmaṇim /
divyaṃ syamantakaṃ nāma samudrād upalabdhavān //
tasya satrājitaḥ sūryaḥ sakhā prāṇasamo 'bhavat /
sa kadācin niśāpāye rathena rathināṃ varaḥ /
abdhikūlam upaspraṣṭum upasthātuṃ yayau ravim /
tasyopatiṣṭhataḥ sūryaṃ vivasvān agrataḥ sthitaḥ /
aspaṣṭamūrtir bhagavāṃs tejomaṇḍalavān prabhuḥ //
atha rājā vivasvantam uvāca sthitam agrataḥ /
yathaiva vyomni paśyāmi sadā tvāṃ jyotiṣāṃ pate /
tejomaṇḍalinaṃ devaṃ tathaiva purataḥ sthitam /
ko viśeṣo 'sti me tvattaḥ sakhyenopāgatasya vai /
etac chrutvā tu bhagavān maṇiratnaṃ syamantakam //
svakaṇṭhād avamucyaiva ekānte nyastavān bhuvi /
tato vigrahavantaṃ taṃ dadarśa nṛpatis tadā /
prītimān atha taṃ dṛṣṭvā muhūrtaṃ kṛtavān kathām /
tam abhiprasthitaṃ bhūyo vivasvantaṃ sa satrajit /
lokān udbhāsayasy etān yena tvaṃ satataṃ prabho //
tad etan maṇiratnaṃ me bhagavan dātum arhasi /
tataḥ syamantakamaṇiṃ dattavāṃs tasya bhāskaraḥ /
sa tam ābadhya nagarīṃ praviveśa mahīpatiḥ /
taṃ janāḥ paryadhāvanta sūryo 'yaṃ gacchatīti ha /
purīṃ vismāpayitvā sa rājā tv antaḥpuraṃ yayau //
tat prasenajite divyaṃ maṇiratnaṃ syamantakam /
dadau bhrātre narapatiḥ premṇā satrājid uttamam /
satrājit svagṛhaṃ śrīmat kṛtakautukamaṅgalam /
praviśya devasadane maṇiṃ viprair nyavedayat //
dine dine svarṇabhārān aṣṭau sa sravati prabho /
avatārya galāt tūrṇam ekānte saṃnyaveśayat /
tataḥ satrājitaḥ sūryaṃ jvalantaṃ vapuṣā tadā /
praṇipatya mahātmānaṃ kṛtāñjalir avasthitaḥ //
stutvā ca vividhaiḥ stotraiḥ prīṇayām āsa bhāskaram /
tataḥ prasanno bhagavān vṛṇīṣva varam īpsitam //
ity uvāca sa rājānaṃ sa ca vavre maṇiṃ tadā /
sa cāpi taṃ maṇiṃ dattvā tatraivāntaradhīyata //
satrājic ca mahārāja maṇiratnaṃ syamantakam /
sa maṇiḥ syandate rukmaṃ vṛṣṇyandhakaniveśane /
kālavarṣī ca parjanyo na ca vyādhibhayaṃ bhavet //
lipsāṃ cakre prasenāt tu maṇiratnaṃ syamantakam /
govindo na ca taṃ lebhe śakto 'pi na jahāra saḥ //
kadācin mṛgayāṃ yātaḥ prasenas tena bhūṣitaḥ /
syamantakakṛte siṃhād vadhaṃ prāpa vanecarāt //
atha siṃhaṃ pradhāvantam ṛkṣarājo mahābalaḥ /
nihatya maṇiratnaṃ tam ādāya bilam āviśat //
tato vṛṣṇyandhakāḥ kṛṣṇaṃ prasenavadhakāraṇāt /
prārthanāṃ tāṃ maṇer buddhvā sarva eva śaśaṅkire //
sa śaṅkyamāno dharmātmā nakārī tasya karmaṇaḥ /
āhariṣye maṇim iti pratijñāya vanaṃ yayau //
devadvijātibhakto 'yaṃ śriyaḥ sarvecaro 'pi ca /
yatra praseno bhṛgayām ācarat tatra cāpy atha /
prasenasya padaṃ gṛhya puruṣair āptakāribhiḥ /
ṛkṣavantaṃ girivaraṃ vindhyaṃ ca girim uttamam //
anveṣayan pariśrāntaḥ sa dadarśa mahāmanāḥ /
sāśvaṃ hataṃ prasenaṃ tu nāvindac caiva taṃ maṇim //
atha siṃhaḥ prasenasya śarīrasyāvidūrataḥ /
ṛkṣena nihato dṛṣṭaḥ pādair ṛkṣasya sūcitaḥ //
pādais tair anviyāyātha guhām ṛkṣasya mādhavaḥ /
mahaty ṛkṣabile vāṇīṃ śuśrāva pramaderitām //
dhātryā kumāram ādāya sutaṃ jāmbavato nṛpa /
krīḍāpayantyā maṇinā mā rodīr ity atheritām //
dhātry uvāca
siṃhaḥ prasenam avadhīt siṃho jāmbavatā hataḥ /
sukumāraka mā rodīs tava hy eṣa syamantakaḥ //
vyaktīkṛtaś ca śabdaḥ sa tūrṇaṃ cāpi yayau bilam /
praviśya cāpi bhagavāṃs tam ṛkṣabilam añjasā /
sthāpayitvā biladvāri yadūṃl lāṅgalinā saha /
śārṅgadhanvā bilasthaṃ tu jāmbavantaṃ dadarśa ha //
yuyudhe vāsudevas tu bile jāmbavatā saha /
bāhubhyām eva govindo divasān ekaviṃsatim //
sa vai bhagavatānena yuyudhe svāminātmanaḥ /
puruṣaṃ prākṛto matvā kupito nānubhāvavit /
dvaṃdvayuddhaṃ sutumulam ubhayor vijigīṣatoḥ /
āyudhāśmadrumair dorbhiḥ kravyārthe śyenayor iva /
praviṣṭe tu bilaṃ kṛṣṇe vasudevapuraḥsarāḥ /
adṛṣṭvā nirgamaṃ śaureḥ praviṣṭasya bilaṃ janāḥ /
pratīkṣya dvādaśāhāni duḥkhitāḥ svapuraṃ yayuḥ /
punar dvāravatīm etya hataṃ kṛṣṇaṃ nyavedayan //
niśamya devakī rājan rukmiṇy ānakaduṃdubhiḥ /
suhṛdo jñātayo 'śocan bilāt kṛṣṇam anirgatam /
vāsudevas tu nirjitya jāmbavantaṃ mahābalam /
jāmbavantaṃ vinirjitya vāsudevo mahābalam /
lebhe jāmbavatīṃ kanyām ṛkṣarājasya saṃmatām //
maṇiṃ syamantakaṃ caiva jagrāhātmaviśuddhaye /
anunīyarkṣarājānaṃ niryayau ca tadā bilāt //
dvārakām agamat kṛṣṇaḥ śriyā paramayā yutaḥ /
evaṃ sa maṇim āhṛtya viśodhyātmānam acyutaḥ /
dadau satrājite taṃ vai sarvasātvatasaṃsadi //
evaṃ mithyābhiśastena kṛṣṇenāmitraghātinā /
ātmā viśodhitaḥ pāpād vinirjitya syamantakam //
satrājito daśa tv āsan bhāryās tāsāṃ śataṃ sutāḥ /
khyātimantas trayas teṣāṃ bhaṅgakāras tu pūrvajaḥ //
vīro vātapatiś caiva upasvāvāṃs tathaiva ca /
kumāryaś cāpi tisro vai dikṣu khyātā narādhipa //
satyabhāmottamā strīṇāṃ vratinī ca dṛḍhavratā /
tathā padmāvatī caiva bhāryāḥ kṛṣṇasya tā dadau //
sabhākṣo bhaṅgakārāt tu nāreyaś ca narottamau /
jajñāte guṇasaṃpannau viśrutau guṇasaṃpadā //
madhoḥ putrasya jajñe 'tha pṛśniḥ putro yudhājitaḥ /
jajñāte tanayau pṛśneḥ śvaphalkaś citrakas tathā //
śvaphalkaḥ kāśirājasya sutāṃ bhāryām avindata /
gāṃdīṃ tasyās tu gāṃdītvaṃ sadā gāḥ pradadau hi sā //
tasyāṃ jajñe tadā vīraḥ śrutavān iti bhārata /
akrūro 'tha mahābhāgo yajvā vipuladakṣiṇaḥ //
upāsaṅgas tathā madgur mṛduraś cārimardanaḥ /
girikṣipas tathopekṣaḥ śatruhā cārimejayaḥ //
carmabhṛc cārivarmā ca gṛdhram ojā naras tathā /
āvāhaprativāhau ca sundarā ca varāṅganā //
viśrutā sāmbamahiṣī kanyā cāsya vasuṃdharā /
rūpayauvanasaṃpannā sarvasattvamanoharā //
akrūreṇaugrasenyāṃ tu sugātryāṃ kurunandana /
sudevaś copadevaś ca jajñāte devavarcasau //
citrakasyābhavan putrāḥ pṛthur vipṛthur eva ca /
aśvaseno 'śvabāhuś ca supārśvakagaveṣaṇau //
ariṣṭanemes tu sutā dharmo dharmabhṛd eva ca /
subāhur bahubāhuś ca śraviṣṭḥāśravaṇe striyau //
imāṃ mithyābhiśastiṃ yaḥ kṛṣṇasya samudāhṛtām /
veda mithyābhiśāpās taṃ na spṛśanti kadācana //
chapter 29,
transliterated by Horst Brinkhaus,
proof-read by Horst Brinkhaus,
version of February 22, 2000 :h]
vaiśaṃpāyana uvāca
yat tat satrājite kṛṣṇo maṇiratnaṃ syamantakam /
adāt tad dhārayad babhrur bhojena śatadhanvanā //
sadā hi prārthayām āsa satyabhāmām aninditām /
akrūro 'ntaram anvicchan maṇiṃ caiva syamantakam //
satrājitaṃ tato hatvā śatadhanvā mahābalaḥ /
rātrau taṃ maṇim ādāya tato 'krūrāya dattavān //
akrūras tu tadā ratnam ādāya bharatarṣabha /
samayaṃ kārayāṃ cakre nāvedyo 'haṃ tvayācyute //
vayam abhyupapatsyāmaḥ kṛṣṇena tvāṃ pradharṣitam /
mamādya dvārakā sarvā vaśe tiṣṭhaty asaṃśayam //
hate pitare duḥkhārtā satyabhāmā yaśasvinī /
prayayau ratham āruhya nagaraṃ vāraṇāvatam //
satyabhāmā tu tad vṛttaṃ bhojasya śatadhanvanaḥ /
bhartur nivedya duḥkhārtā pārśvasthāśrūṇy avartayat //
pāṇḍavāṇāṃ tu dagdhānāṃ hariḥ kṛtvodakaṃ tadā /
kulyārthe ca sa bhrātṝṇāṃ nyayojayata sātyakim //
tatas tvaritam āgamya dvārakāṃ madhusūdanaḥ /
pūrvajaṃ halinaṃ śrīmān idaṃ vacanam abravīt //
hataḥ prasenaḥ siṃhena satrājic chatadhanvanā /
syamantakaḥ sa madgāmī tasya prabhur ahaṃ vibho //
tadāroha rathaṃ śīghraṃ bhojaṃ hatvā mahābalam /
syamantako mahābāho saha nau sa bhaviṣyati //
tato rathaṃ samāruhya rāmakṛṣṇau mahābalau /
śatadhanvavināśāya nagarād vāraṇāvatād /
śatadhanvā tato bhīto vijñāyācyutam āgatam /
tataḥ pravavṛte yuddhaṃ tumulaṃ bhojakṛṣṇayoḥ /
śatadhanvā tato 'krūram avaikṣat sarvatodiśam //
anāptau ca vadhārhau ca kṛtvā bhojajanārdanau /
śakto 'pi śāṭhyād dhārdikyaṃ nākrūro 'bhyupapadyata //
apayāne tato buddhiṃ bhojaś cakre bhayārditaḥ /
yojanānāṃ śataṃ sāgraṃ hayayā pratyapadyata //
vikhyātā hṛdayā nāma śatayojanagāminī /
bhojasya vaḍavā rājan yayā kṛṣṇam ayodhayat //
tataḥ kruddhau bhojakṛṣṇau tvaritau tu mahābalau /
vañcayitvā tataḥ kṛṣṇaṃ śatadhanvātibuddhimān /
pūrvāṃ diśaṃ jagāmāśu hayayā vātavegayā /
atha drutam agāt kṛṣṇo rathena rathināṃ varaḥ /
balena sahito rājan prayayau tasya mārgaṇe /
kṣīṇāṃ javena hṛdayām adhvanaḥ śatayojane /
dṛṣṭvā rathasya svāṃ vṛddhiṃ śatadhanvānam ārdayat //
tatas tasyā hayāyās tu śramāt khedāc ca bhārata /
kham utpetur atha prāṇāḥ kṛṣṇo rāmam athābravīt //
tiṣṭhasveha mahābāho dṛṣṭadoṣā hayā mayā /
padbhyāṃ gatvā hariṣyāmi maṇiratnaṃ syamantakam //
padbhyām eva tato gatvā śatadhanvānam acyutaḥ /
mithilām abhito rājañ jaghāna paramāstravit //
syamantakaṃ ca nāpaśyad dhatvā bhojaṃ mahābalam /
nivṛttaṃ cābravīt kṛṣṇaṃ ratnaṃ dehīti lāṅgalī //
nāstīti kṛṣṇaś covāca tato rāmo ruṣānvitaḥ /
dhikśabdapūrvam asakṛt pratyuvāca janārdanam //
bhrātṛtvān marṣayāmy eṣa svasti te 'stu vrajāmy aham /
kṛtyaṃ na me dvārakayā na tvayā na ca vṛṣṇibhiḥ //
praviveśa tato rāmo mithilām arimardanaḥ /
sarvakāmair upacitair maithilenābhipūjitaḥ //
etasminn eva kāle tu babhrur matimatāṃ varaḥ /
nānārūpān kratūn sarvān ājahāra nirargalān //
dīkṣāmayaṃ sa kavacaṃ rakṣārthaṃ praviveśa ha /
syamantakakṛte prājño gāṃdīputro mahāyaśāḥ //
arthān ratnāni cāgryāṇi dravyāṇi vividhāni ca /
ṣaṣṭiṃ varṣāṇi dharmātmā yajñeṣu viniyojayat //
akrūrayajñā iti te khyātās tasya mahātmanaḥ /
bahvannadakṣiṇāḥ sarve sarvakāmapradāyinaḥ //
atha duryodhano rājā gatvā sa mithilāṃ prabhuḥ /
gadāśikṣāṃ tato divyāṃ balabhadrād avāptavān //
prasādya tu tato rāmo vṛṣṇyandhakamahārathaiḥ /
ānīto dvārakām eva kṛṣṇena ca mahātmanā //
akrūras tv andhakaiḥ sārdham apāyād bharatarṣabha /
hatvā satrājitaṃ yuddhe sahabandhuṃ mahābalī //
śvaphalkatanayāyāṃ tu tārāyāṃ narasattamau /
bhaṅgakārasya tanayau viśrutau ca mahābalau /
jajñāte 'ndhakamukhyasya śatrughno bandhumāṃś ca tau /
varāt tu bhaṅgakārasya sa kṛṣṇapratimo 'bhavat /
jñātibhedabhayāt kṛṣṇas tam upekṣitavān atha /
apayāte tadākrūre nāvarṣat pākaśāsanaḥ //
anāvṛṣṭyā tadā rāṣṭram abhavad bahudhā kṛśam /
tataḥ prasādayām āsur akrūraṃ kukurāndhakāḥ //
punar dvāravatīṃ prāpte tasmin dānapatau tataḥ /
pravavarṣa sahasrākṣaḥ kacche jalanidhes tadā //
kanyāṃ ca vāsudevāya svasāraṃ śīlasaṃmatām /
akrūraḥ pradadau dhīmān prītyarthaṃ kurunandana //
atha vijñāya yogena kṛṣṇo babhrugataṃ maṇim /
sabhāmadhyagataṃ prāha tam akrūraṃ janārdanaḥ //
yat tad ratnaṃ maṇivaraṃ tava hastagataṃ vibho /
tat prayacchasva mānārha mayi mānāryakaṃ kṛthāḥ //
ṣaṣṭivarṣagate kāle yad roṣo 'bhūt tadā mama /
sa saṃrūḍho 'sakṛtprāptas tataḥ kālātyayo mahān //
tataḥ kṛṣṇasya vacanāt sarvasātvatasaṃsadi /
pradadau taṃ maṇiṃ babhrur akleśena mahāmatiḥ //
tatas tam āryavatprāptaṃ babhror hastād ariṃdamaḥ /
dadau hṛṣṭamanāḥ kṛṣṇas taṃ maṇiṃ babhrave punaḥ //
sa kṛṣṇahastāt saṃprāpya maṇiratnaṃ syamantakam /
ābadhya gāṃdinīputro virarājāṃśumān iva //
yas tv evaṃ śṛṇuyān nityaṃ śucir bhūtvā samāhitaḥ /
sukhānāṃ tat sakalpānāṃ phalabhāgī bhaviṣyati /
ā brahmabhavanāc cāpi yaśaḥkhyātir na saṃśayaḥ /
bhaviṣyati naraśreṣṭha satyam etad bravīmi te /
tataḥ sarve yaduvarā hṛṣṭāḥ prāñjalayas tadā /
vavandire mahātmānaḥ kṛṣṇaṃ kamalalocanam /
chapter 30,
transliterated by Horst Brinkhaus,
proof-read by Horst Brinkhaus,
version of February 23, 2000 :h]
janamejaya uvāca
vistareṇaiva sarvāṇi karmāṇi ripughātinaḥ /
śrotum icchāmy aśeṣeṇa hareḥ kṛṣṇasya dhīmataḥ //
prādurbhāvaḥ purāṇeṣu viṣṇor amitatejasaḥ /
satāṃ kathayatāṃ eva vārāha iti naḥ śrutam /
na jāne tasya caritaṃ vidhiṃ naiva ca vistaram /
na karmaguṇasaṃtānaṃ na hetuṃ na manīṣitam /
kimātmako varāhaḥ sa kā mūrtiḥ kā ca devatā /
kimācāraḥ prabhāvo vā kiṃ vā tena purā kṛtam /
yajñārthaṃ samavetānāṃ miṣatāṃ ca dvijanmanām /
mahāvarāhacaritaṃ kṛṣṇadvaipāyaneritam /
yathā nārāyaṇo brahman vārāhaṃ rūpam āsthitaḥ /
daṃṣṭrayā gāṃ samudrasthāṃ ujjahārārisūdanaḥ /
karmaṇām ānupūrvyā ca prādurbhāvāś ca ye vibhoḥ /
yā cāsya prakṛtir brahmaṃs tāṃ ca vyākhyātum arhasi //
kathaṃ ca bhagavān viṣṇuḥ sureśo 'riniṣūdanaḥ /
vasudevakule dhīmān vāsudevatvam āgataḥ //
amarair āvṛtaṃ puṇyaṃ puṇyakṛdbhir alaṃkṛtam /
devalokaṃ samutsṛjya martyalokam ihāgataḥ //
devamānuṣayor netā dyor bhuvaḥ prabhavo vibhuḥ /
kimarthaṃ divvyam ātmānaṃ mānuṣye saṃnyayojayat //
yaś cakraṃ vartayaty eko mānuṣāṇām anāmayam /
mānuṣye sa kathaṃ buddhiṃ cakre cakrabhṛtāṃ varaḥ //
gopāyanaṃ yaḥ kurute jagataḥ sārvalaukikam /
sa kathaṃ gāṃ gato viṣṇur gopatvam agamad vibhuḥ //
mahābhūtāni bhūtātmā yo dadhāra cakāra ca /
śrīgarbhaḥ sa kathaṃ garbhe striyā bhūcarayā dhṛtaḥ //
yena lokān kramair jitvā tribhis trīṃs tridaśepsayā /
sthāpitā jagato mārgās trivargaprabhavās trayaḥ //
yo 'ntakāle jagat pītvā kṛtvā toyamayaṃ vapuḥ /
lokam ekārṇavaṃ cakre dṛśyādṛśyena vartmanā //
yaḥ purāṇe purāṇātmā vārāhaṃ vapur āsthitaḥ /
viṣāṇāgreṇa vasudhām ujjahārārisūdanaḥ //
yaḥ purā puruhūtārthe trailokyam idam avyayam /
dadau jitvā vasumatīṃ surāṇāṃ surasattamaḥ //
yena saiṃhaṃ vapuḥ kṛtvā dvidhā kṛtvā ca tat punaḥ /
pūrvadaityo mahāvīryo hiraṇyakaśipur hataḥ //
yaḥ purā hy analo bhūtvā aurvaḥ saṃvartako vibhuḥ /
pātālastho 'rṇavagataṃ papau toyamayaṃ haviḥ //
sahasracaraṇaṃ brahman sahasrāṃśuṃ sahasraśaḥ /
sahasraśirasaṃ devaṃ yam āhur vai yuge yuge //
nābhyaraṇyāṃ samutpannaṃ yasya paitāmahaṃ gṛham /
ekārṇavagate loke tat paṅkajam apaṅkajam //
yena te nihatā daityāḥ saṃgrāme tārakāmaye /
sarvadevamayaṃ kṛtvā sarvāyudhadharaṃ vapuḥ /
garuḍasthena cotsiktaḥ kālanemir nipātitaḥ //
nirjitaś ca mahādaityas tārakaś ca mahāsuraḥ /
uttarānte samudrasya kṣīrodasyāmṛtodadheḥ /
yaḥ śete śāśvataṃ yogam āsthāya timiraṃ mahat //
surāraṇir garbham adhatta divyaṃ tapaḥprakarṣād aditiḥ purāṇam /
śakraṃ ca yo daityagaṇāvaruddhaṃ garbhāvasāne nakṛśaṃ cakāra //
padāni yo lokapadāni kṛtvā cakāra daityān salilāśayasthān /
kṛtvā ca devāṃs tridivasya devāṃś cakre sureśaṃ puruhūtam eva //
pātrāṇi dakṣiṇā dīkṣā camasolūkhalāni ca /
gārhapatyena vidhinā anvāhāryeṇa karmaṇā /
agnim āhavanīyaṃ ca vedīṃ caiva kuśān sruvam //
prokṣaṇīyaṃ dhruvāṃ caiva āvabhṛthyaṃ tathaiva ca /
arāṃs trīṇi ca yaś cakre havyakavyapradān makhe //
havyādāṃś ca surāṃś cakre kavyādāṃś ca pitṝn api /
bhāgārthe yajñavidhinā yogajño yajñakarmaṇi //
yūpān samit srucaṃ somaṃ pavitraṃ paridhīn api /
yajñiyāni ca dravyāṇi yajñāṃś ca cayanānalān /
sadasyāny ajamānāṃś ca medhādīṃś ca kratūttamān //
vibabhāja purā yaś ca pārameṣṭhyena karmaṇā /
yugānurūpaṃ yaḥ kṛtvā lokān anu parikraman //
kṣaṇā nimeṣāḥ kāṣṭhāś ca kalās traikālyam eva ca /
muhūrtās tithayo māsā dinasaṃvatsarās tathā //
ṛtavaḥ kālayogāś ca pramāṇaṃ vividhaṃ nṛṣu /
āyuḥ kṣetrāṇy upacayo lakṣaṇaṃ rūpasauṣṭhavam //
trayo varṇās trayo lokās traividyaṃ pāvakās trayaḥ /
traikālyaṃ trīṇi karmāṇi trayo 'pāyās trayo guṇāḥ /
sṛṣṭā lokās trayo 'nantā yenānantyena vartmanā //
sarvabhūtaguṇasraṣṭā sarvabhūtaguṇātmakaḥ /
nṛṇām indriyapūrveṇa yogena ramate ca yaḥ /
gatāgatābhyāṃ yo netā tatreha ca vidhīśvaraḥ //
yo gatir dharmayuktānām agatiḥ pāpakarmaṇām /
cāturvarṇyasya prabhavaś cāturvarṇyasya rakṣitā //
cāturvidyasya yo vettā cāturāśramyasaṃśrayaḥ /
digantaro nabhobhūto vāyur vāyuvibhāvanaḥ //
candrasūryadvayaṃ jyotir yogīśaḥ kṣaṇadātanuḥ /
yaḥ paraṃ śrūyate jyotir yaḥ paraṃ śrūyate tapaḥ //
yaḥ paraṃ prāha parataḥ paraṃ yaḥ paramātmavān /
nārāyaṇaparā vedā nārāyaṇaparāḥ kriyāḥ /
nārāyaṇaparo dharmo nārāyaṇaparā gatiḥ /
nārāyaṇaparaṃ satyaṃ nārāyaṇaparaṃ tapaḥ /
nārāyaṇaparo mokṣo nārāyaṇaparaṃ param /
ādityādis tu yo divyo yaś ca daityāntako vibhuḥ //
yugānteṣv antako yaś ca yaś ca lokāntakāntakaḥ /
setur yo lokasetūnāṃ medhyo yo medhyakarmaṇām //
vedyo yo vedaviduṣāṃ prabhur yaḥ prabhavātmanām /
somabhūtaś ca bhūtānām agnibhūto 'gnivarcasām //
manuṣyāṇāṃ manobhūtas tapobhūtas tapasvinām /
vinayo nayavṛttānāṃ tejas tejasvinām api //
sargakāraś ca sargāṇāṃ lokahetur anuttamaḥ /
vigraho vigrahārhāṇāṃ gatir gatimatām api //
ākāśaprabhavo vāyur vāyuprāṇo hutāśanaḥ /
devā hutāśanaprāṇāḥ prāṇo 'gner madhusūdanaḥ //
rasād vai śoṇitaṃ bhavati śoṇitān māṃsam ucyate /
māṃsāt tu medaso janma medaso 'sthi nirucyate //
asthno majjā samabhavan majjāyāḥ śukrasaṃbhavaḥ /
śukrād narbhaḥ samabhavad rasamūlena karmaṇā //
tatrāpāṃ prathamo bhāgaḥ sa saumyo rāśir ucyate /
garbhoṣmasaṃbhavo jñeyo dvitīyo rāśir ucyate //
śukraṃ somātmakaṃ vidyād ārtavaṃ pāvakātmakam /
bhāvau rasānugāv etau vīryaṃ ca śaśipāvakau //
kaphavarge bhavec chukraṃ pittavarge ca śoṇitam /
kaphasya hṛdayaṃ sthānaṃ nābhyāṃ pittaṃ pratiṣṭhitam //
dehasya madhye hṛdayaṃ sthānaṃ tu manasaḥ smṛtam /
nābhikaṇṭhāntarasthas tu tatra devo hutāśanaḥ //
manaḥ prajāpatir jñeyaḥ kaphaḥ somo vibhāvyate /
pittam agniḥ smṛtas tv evam agnīṣomamayaṃ jagat //
evaṃ pravartite garbhe vartite 'rbudasaṃnibhe /
vāyuḥ praveśanaṃ cakre saṃgataḥ paramātmanā //
tato 'ṅgāni visṛjati bibharti parivartayan /
sa pañcadhā śarīrastho bhidyate vardhate punaḥ /
prāṇāpānau samānaś ca udāno vyāna eva ca //
prāṇo 'sya prathamaṃ sthānaṃ vardhayan parivartate /
apānaḥ paścimaṃ kāyam udānordhvaṃ śarīriṇaḥ //
vyāno vyāyacchate yena samānaḥ saṃnivartate /
bhūtāvāptis tatas tasya jāyatendriyagocarā //
pṛthivī vāyur ākāśam āpo jyotiś ca pañcamam /
tasyendriyāṇi śiṣṭāni svaṃ svaṃ yogaṃ pracakrire //
pārthivaṃ deham āhus tu prāṇātmānaṃ ca mārutam /
chidrāṇy ākāśayonīni jalasrāvaḥ pravartate //
jyotiś cakṣuṣi tejaś ca teṣāṃ yantṛ manaḥ smṛtam /
grāmyāś ca viṣayāś caiva yasya vīryāt pravartitāḥ //
ity etān puruṣaḥ sarvān sṛjaṃl lokān sanātanān /
naidhane 'smin kathaṃ loke naratvaṃ viṣṇur āgataḥ //
eṣa me saṃśayo brahmann eṣa me vismayo mahān /
kathaṃ gatir gatimatām āpanno mānuṣīṃ tanum //
śruto me svasya vaṃśasya pūrvajānāṃ ca saṃbhavaḥ /
śrotum icchāmi viṣṇos tu vṛṣṇīnāṃ ca yathākramam //
āścaryaṃ paramaṃ viṣṇur devair daityaiś ca kathyate /
viṣṇor utpattim āścaryaṃ mamācakṣva mahāmune //
etad āścaryam ākhyānaṃ kathayasva sukhāvaham /
prakhyātabalavīryasya viṣṇor amitatejasaḥ /
karmaṇāścaryabhūtasya viṣṇos tattvam ihocyatām //
vyāpino devadevasya saṃbhavaṃ vaktum arhasi /
chapter 31,
transliterated by Horst Brinkhaus,
proof-read by Horst Brinkhaus,
version of February 23, 2000 :h]
vaiśaṃpāyana uvāca
praśnabhāro mahāṃs tāta tvayoktaḥ śārṅgadhanvani /
yathāśakti tu vakṣyāmi śrūyatāṃ vaiṣṇavaṃ yaśaḥ //
viṣṇoḥ prabhāvaśravaṇe diṣṭyā te matir utthitā /
hanta viṣṇoḥ samastās tvaṃ śṛṇu divyāḥ pravṛttayaḥ //
sahasrāsyaṃ sahasrākṣaṃ sahasracaraṇaṃ ca yam /
sahasraśirasaṃ devaṃ sahasrakaram avyayam //
sahasrayugaparyantaṃ sahasraparivatsaram /
sahasraśatadhā bhūtvā pralayaṃ kārayet tu yaḥ /
sahasrajihvaṃ bhāsvantaṃ sahasramukuṭaṃ prabhum /
sahasradaṃ sahasrādiṃ sahasrabhujam avyayam //
savanaṃ havanaṃ caiva havyaṃ hotāram eva ca /
pātrāṇi ca pavitrāṇi vediṃ dīkṣāṃ caruṃ sruvam //
sruksomaśūrpam upabhṛt prokṣaṇīṃ dakṣiṇāyanam /
adhvaryuṃ sāmagaṃ vipraṃ sadasyaṃ sadanaṃ savam //
yūpaṃ samitsruvaṃ darvīṃ camasolūkhalāni ca /
prāgvaṃśaṃ yajñabhūmiṃ ca hotāraṃ cayanaṃ ca yat //
hrasvāny atipramāṇāni sthāvarāṇi carāṇi ca /
prāyaścittāni cārghyaṃ ca sthaṇḍilāni kuśāṃs tathā //
mantraṃ yajñavahaṃ vahniṃ bhāgaṃ bhāgavahaṃ ca yat /
agrebhujaṃ somabhujaṃ hutārciṣam udāyudham /
āhur vedavido viprā yaṃ yajñaṃ śāśvataṃ vibhum //
tasya viṣṇoḥ sureśasya śrīvatsāṅkasya dhīmataḥ /
prādurbhāvasahasrāṇi samatītāny anekaśaḥ /
sarvayajñamukhaṃ devaṃ sarvayajñapravartinam /
bhūyaś caiva bhaviṣyantīty evam āha pitāmahaḥ //
yat pṛcchasi mahārāja divyāṃ puṇyāṃ kathāṃ śubhām /
kimarthaṃ bhagavān viṣṇur vasudevakule 'bhavat //
sureśo ripusūdanaḥ /
devalokaṃ samutsṛjya /
tat te 'haṃ saṃpravakṣyāmi śṛṇu sarvam aśeṣataḥ /
vāsudevasya māhātmyaṃ caritaṃ ca mahādyuteḥ //
hitārthaṃ suramartyānāṃ lokānāṃ prabhavāya ca /
bahuśaḥ sarvabhūtātmā prādurbhavati kāryataḥ /
prādurbhāvāṃś ca vakṣyāmi puṇyān devaguṇair yutān //
chāndasībhir udārābhiḥ śrutibhiḥ samalaṃkṛtān /
śuciḥ prayatavāg bhūtvā nibodha janamejaya /
idaṃ purāṇaṃ paramaṃ puṇyaṃ vedaiś ca saṃmitam /
hanta te kathayiṣyāmi viṣṇor divyāṃ kathāṃ śṛṇu /
yadā yadā hi dharmasya glānir bhavati bhārata /
dharmasaṃsthāpanārthāya tadā saṃbhavati prabhuḥ /
tasya hy ekā mahārāja mūrtir bhavati sattama /
nityaṃ diviṣṭhā yā rājaṃs tapaś carati duścaram /
dvitīyā cāsya śayane nidrāyogam upāyayau /
prajāsaṃhārasargārthaṃ kim adhyātmavicintakam /
suptvā yugasahasraṃ sa prādurbhavati kāryavān /
pūrṇe yugasahasre tu devadevo jagatpatiḥ //
pitāmaho lokapālāś candrādityau hutāśanaḥ /
brahmā ca kapilaś caiva parameṣṭhī tathaiva ca /
devāḥ saptarṣayaś caiva tryambakaś ca mahāyaśāḥ //
vāyuḥ samudrāḥ śailāś ca tasya dehe samāśritāḥ /
sanatkumāraś ca mahānubhāvo manur mahātmā bhagavān prajākaraḥ /
purāṇadevo 'tha purāṇi cakre pradīptavaiśvānaratulyatejāḥ //
yena cārṇavamadhyasthau naṣṭe sthāvarajaṃgame /
naṣṭe devāsuranare pranaṣṭoragarākṣase //
yoddhukāmau sudurdharṣau dānavau madhukaiṭabhau /
hatau prabhavatā tena tayor dattvāmitaṃ varam //
purā kamalanābhasya svapataḥ sāgarāmbhasi /
puṣkare yatra saṃbhūtā devāḥ sarṣigaṇāḥ purā //
eṣa pauṣkarako nāma prādurbhāvaḥ prakīrtitaḥ /
purāṇaṃ kathyate yatra vedaśrutisamāhitam //
vārāhas tu śrutisukhaḥ prādurbhāvo mahātmanaḥ /
yatra viṣṇuḥ suraśreṣṭho vārāhaṃ rūpam āsthitaḥ //
mahīṃ sāgaraparyantāṃ saśailavanakānanām /
vedapādo yūpadaṃṣṭraḥ kratudantaś citīmukhaḥ /
agnijihvo darbhalomā brahmaśīrṣo mahātapāḥ //
ahorātrekṣaṇo divyo vedāṅgaśrutibhūṣaṇaḥ /
ājyanāsaḥ sruvas tuṇḍaḥ sāmaghoṣasvano mahān //
dharmasatyamayaḥ śrīmān kramavikramasatkṛtaḥ /
prāyaścittanakho dhīraḥ paśujānur mahāvṛṣaḥ //
udgātrāntro homaliṅgaḥ phalabījamahauṣadhiḥ /
vāyvantarātmā mantrasphig vikṛtaḥ somaśoṇitaḥ //
vediskandho havirgandho havyakavyātivegavān /
prāgvaṃśakāyo dyutimān nānādīkṣābhir ācitaḥ //
dakṣiṇāhṛdayo yogī mahāsatramayo mahān /
upākarmeṣṭharucakaḥ pravargyāvartabhūṣaṇaḥ /
nānāchandogatipatho guhyopaniṣadāsanaḥ /
chāyāpatnīsahāyo vai maṇiśṛṅga ivocchritaḥ //
rasātalatale magnāṃ rasātalatalaṃ gataḥ /
mahīṃ sāgaraparyantāṃ saśailavanakānanām /
ekārṇavajale bhraṣṭām ekārṇavagatiḥ prabhuḥ //
pūrvaṃ lokahitārthāya daṃṭrābhyām ujjahāra gām /
tataḥ svasthānam ānīya pṛthivīṃ pṛthivīśvaraḥ /
mumoca pūrvaṃ manasā dhārayitvā dharādharān /
sadyo jagāma nirvāṇaṃ medinī tasya dhāraṇāt /
cakāra ca namaskāraṃ tasmai devāya vedhase /
daṃṣṭrayā yaḥ samuddhṛtya lokānāṃ hitakāmyayā /
sahasraśīrṣo devādiś cakāra jagatīṃ punaḥ //
evaṃ yajñavarāheṇa bhūtvā bhūtahitārthinā /
uddhṛtā pṛthivī devī sāgarāmbudharā purā //
vārāha eṣa kathito nārasiṃham ataḥ śṛṇu /
yatra bhūtvā mṛgendreṇa hiraṇyakaśipur hataḥ //
purā kṛtayuge rājan surārir baladarpitaḥ /
daityānām ādipuruṣaś cakāra tapa uttamam //
daśa varśasahasrāṇi śatāni daśa pañca ca /
jalopavāsas tasyāsīt sthānamaunadṛḍhavrataḥ //
tataḥ śamadamābhyāṃ ca brahmacaryeṇa cānagha /
brahmā prītamanās tasya tapasā niyamena ca //
taṃ vai svayaṃbhūr bhagavān svayam āgamya bhūpate /
vimānenārkavarṇena haṃsayuktena bhāsvatā //
ādityair vasubhiḥ sādhyair marudbhir daivataiḥ saha /
rudrair viśvasahāyaiś ca yakṣarākṣasakiṃnaraiḥ //
diśābhir vidiśābhiś ca nadībhiḥ sāgarais tathā /
nakṣatraiś ca muhūrtaiś ca khecaraiś ca mahāgrahaiḥ //
devarṣibhis tapovṛddhaiḥ siddhaiḥ saptarṣibhis tathā /
rājarṣibhiḥ puṇyatamair gandharvair apsarogaṇaiḥ //
carācaraguruḥ śrīmān vṛtaḥ sarvaiḥ surais tathā /
brahmā brahmavidāṃ śreṣṭho daityaṃ vacanam abravīt //
prīto 'smi tava bhaktasya tapasānena suvrata /
varaṃ varaya bhadraṃ te yatheṣṭaṃ kāmam āpnuhi //
hiraṇyakaśipur uvāca
na devāsuragandharvā na yakṣoragarākṣsāḥ /
na mānuṣāḥ piśācā vā hanyur māṃ devasattama //
ṛṣayo vā na māṃ śāpaiḥ kruddhā lokapitāmaha /
śapeyus tapasā yuktā varam etaṃ vṛṇomy aham //
na śastreṇa na cāstreṇa giriṇā pādapena vā /
na śuṣkeṇa na cārdreṇa syān na cānyena me vadhaḥ //
pāṇiprahāreṇaikena sabhṛtyabalavāhanam /
yo māṃ nāśayituṃ śaktaḥ sa me mṛtyur bhaviṣyati /
nākāśe vā na bhūmau vā rātrau vā divase 'pi vā /
nāntar vā na bahir vāpi syād vadho me pitāmaha /
paśubhir vā mṛgendrair vā pakṣibhir vā sarīsṛpaiḥ /
bhaveyam aham evārkaḥ somo vāyur hutāśanaḥ /
salilaṃ cāntarikṣaṃ ca nakṣatrāṇi diśo daśa //
ahaṃ krodhaś ca kāmaś ca varuṇo vāsavo yamaḥ /
dhanadaś ca dhanādhyakṣo yakṣaḥ kiṃpuruṣādhipaḥ //
vaiśaṃpāyana uvāca
evam uktas tu daityena svayaṃbhur bhagavāṃs tadā /
uvāca daityarājaṃ taṃ prahasan nṛpasattama /
na divā na ca rātrau vā na me mṛtyur bhaviṣyati /
brahmovāca
ete divyā varās tāta mayā dattās tavādbhutāḥ /
sarvān kāmān imāṃs tāta prāpsyasi tvaṃ na saṃśayaḥ //
evam uktvā tu bhagavāñ jagāmākāśam eva ha /
vairājaṃ brahmasadanaṃ brahmarṣigaṇasevitam //
śrutvā devā varaṃ taṃ ca dattaṃ salilayoninā /
vibhuṃ vijñāpayām āsur devāḥ śakrapurogamāḥ /
tato devāś ca nāgāś ca gandharvā munayas tathā /
varapradānaṃ śrutvaiva pitāmaham upasthitāḥ //
devā ūcuḥ
varadānena bhagavan vadhiṣyati sa no 'suraḥ /
tat prasīdasva bhagavan vadho 'sya pravicintyatām //
bhagavān sarvabhūtānāṃ svayaṃbhūr ādikṛd vibhuḥ /
sraṣṭā ca havyakavyānām avyaktaḥ prakṛtir dhruvaḥ //
tato lokahitaṃ vākyaṃ śrutvā devaḥ prajāpatiḥ /
provāca bhagavān vākyaṃ sarvān devagaṇāṃs tadā //
avaśyaṃ tridaśās tena prāptavyaṃ tapasaḥ phalam /
tapaso 'nte 'sya bhagavān vadhaṃ viṣṇuḥ kariṣyati //
etac chrutvā surāḥ sarve vākyaṃ paṅkajajanmanaḥ /
svāni sthānāni divyāni jagmus te vai mudā yutāḥ //
labdhamātre vare cāpi sarvāḥ so 'bādhata prajāḥ /
hiraṇyakaśipur daityo varadānena darpitaḥ //
āśrameṣu mahābhāgān munīn vai saṃśitavratān /
satyadharmaratān dāntān purā dharṣitavāṃs tu saḥ //
devāṃs tribhuvanasthāṃś ca parājitya mahāsuraḥ /
trailokyaṃ vaśam ānīya svarge vasati dānavaḥ //
yadā varamadonmatto nyavasad dānavo bhuvi /
yajñiyān akarod daityān ayajñīyāś ca devatāḥ //
ādityāś ca tataḥ sādhyā viśve 'tha vasavas tathā /
maruto 'psarasaś caiva gandharvā brahmaviddvijāḥ /
ṛṣināgāḥ suparṇāś ca ye cānye 'py evamādayaḥ /
śaraṇyaṃ śaraṇaṃ viṣṇum upatasthur mahābalam //
devaṃ brahmamayaṃ yajñaṃ brahmadevaṃ sanātanam /
bhūtabhavyabhaviṣyasya prabhuṃ lokanamaskṛtam /
nārāyaṇaṃ vibhuḥ devāḥ śaraṇyaṃ śaraṇyaṃ gatāḥ //
trāyasva no 'dya deveśa hiraṇyakaśipor vadhāt /
tvaṃ hi na paramo devas tvaṃ hi na paramo guruḥ /
tvaṃ hi naḥ paramo dhātā brahmādīnāṃ surottama //
utphullāmbujapatrākṣa śatrupakṣabhayāvaha /
kṣayāya ditivaṃśasya śaraṇaṃ tvaṃ bhavasva naḥ //
viṣṇur uvāca
bhayaṃ tyajadhvam amarā abhayaṃ vo dadāmy aham /
tathaiva tridivaṃ devāḥ pratipadyata māciram //
eṣo 'haṃ sagaṇaṃ daityaṃ varadānena darpitam /
avadhyam amarendrāṇāṃ dānavendraṃ nihanmi tam //
evam uktvā sa bhagavān visṛjya tridaśeśvarān /
hiraṇyakaśipo rājann ājagāma hariḥ sabhām //
sabhāṃ hiraṇyakaśipor jagāma harir īśvaraḥ /
narasya kṛtvārdhatanuṃ siṃhasyārdhatanuṃ tathā /
nārasiṃhena vapuṣā pāṇiṃ saṃspṛśya pāṇinā //
jīmūtaghanasaṃkāśo jīmūtaghananisvanaḥ /
jīmūtaghanadīptaujā jīmūta iva vegavān //
devādir ditijān vīro nṛsiṃhaḥ samupādravat /
samutpatya nakhais tīkṣṇair vidārya nihato yudhi /
daityaṃ so 'tibalaṃ dṛptaṃ dṛptaśārdūlavikramam /
dṛptair daityagaṇair guptaṃ hatavān ekapāṇinā //
nṛsiṃha eṣa kathito bhūyo 'yaṃ vāmano 'paraḥ /
yatra vāmanam āśritya rūpaṃ daityavināśanam //
baler balavato yajñe balinā viṣṇunā purā /
vikramais tribhir akṣobhyāḥ kṣobhitās te mahāsurāḥ //
vipracittiḥ śibiḥ śaṅkur ayaḥśaṅkus tathaiva ca /
ayaḥśirā aśvaśirā hayagrīvaś ca vīryavān /
vegavān ketumān ugraḥ sogravyagro mahāsuraḥ //
puṣkaraḥ puṣkalaś caiva sāśvo 'śvapatir eva ca /
prahrādo 'śvaśirāḥ kumbhaḥ saṃhrādo gaganapriyaḥ //
anuhrādo hariharau varāhaḥ saṃharo rujaḥ /
vepanaś ca mahārathaḥ /
bṛhatkīrtir mahājihvaḥ /
śarabhaḥ śalabhaś caiva kupanaḥ kopanaḥ krathaḥ //
bṛhatkīrtir mahājihvaḥ śaṅkukarṇo mahāsvanaḥ /
dīrghajihvo 'rkanayano mṛdupādo mṛdupriyaḥ //
vāyur gaviṣṭho namuciḥ śambaro vikṣaro mahān /
candrahantā krodhahantā krodhavardhana eva ca //
kālakaḥ kālakeyaś ca vṛtraḥ krodho virocanaḥ /
gariṣṭhaś ca variṣṭhaś ca pralambanarakāv ubhau //
indratāpanavātāpī ketumān baladarpitaḥ /
asilomā pulomā ca bāṣkalaḥ pramado madaḥ //
khasṛmaḥ kālavadanaḥ karālaḥ keśir eva ca /
ekākṣaś candrahā rāhuḥ saṃhrādaḥ sṛmaraḥ svanaḥ //
śataghnīcakrahastāś ca tathā parighapāṇayaḥ /
aśmayantrāyudhopetā bhiṇḍipālāyudhās tathā //
śūlolūkhalahastāś ca paraśvadhadharās tathā /
pāśamudgarahastā vai tathā laguḍapāṇayaḥ //
mahāśilāpraharaṇāḥ śūlahastāś ca dānavāḥ /
nānāpraharaṇā ghorā nānāveṣā mahājavāḥ //
kūrmakukkuṭavaktrāś ca śaśolūkamukhās tathā /
kharoṣṭravadanāś caiva varāhavadanās tathā //
bhīmā makaravaktrāś ca kroṣṭuvaktrāś ca dānavāḥ /
ākhudarduravaktrāś ca ghorā vṛkamukhās tathā //
mārjāraśaśavaktrāś ca mahāvaktrās tathāpare /
nakrameṣānanāḥ śūrā gojāvimahiṣānanāḥ //
godhāśalyakavaktrāś ca krauñcavaktrās tathāpare /
garuḍānanāḥ khaḍgamukhā mayūravadanās tathā //
gajendracarmavasanās tathā kṛṣṇājināmbarāḥ /
cīrasaṃvṛtagātrāś ca tathā valkalavāsasaḥ //
uṣṇīṣiṇo mukuṭinas tathā kuṇḍalino 'surāḥ /
kirīṭino lambaśikhāḥ kambugrīvāḥ suvarcasaḥ /
nānāveṣadharā daityā nānāmālyānulepanāḥ //
svāny āyudhāni saṃgṛhya pradīptānīva tejasā /
kramamāṇaṃ hṛṣīkeśam upāvartanta sarvaśaḥ //
pramathya sarvāndaiteyān pādahastatalais tataḥ /
rūpaṃ kṛtvā mahābhīṃaṃ jahārāśu sa medinīm //
tasya vikramato bhūmiṃ candrādityau stanāntare /
nabhaḥ prakramamāṇasya nābhyāṃ kila samāsthitau //
paramākramamāṇasya jānubhyāṃ tau vyavasthitau /
viṣṇor amitavīryasya vadanty evaṃ dvijātayaḥ //
hṛtvā sa medinīṃ kṛtsnāṃ hatvā cāsurapuṃgavān /
dadau śakrāya vasudhāṃ viṣṇur balavatāṃ varaḥ //
eṣa te vāmano nāma prādurbhāvo mahātmanaḥ /
vedavidbhir dvijair etat kathyate vaiṣṇavaṃ yaśaḥ //
bhūyo bhūtātmano viṣṇoḥ prādurbhāvo mahātmanaḥ /
dattātreya iti khyātaḥ kṣamayā parayā yutaḥ //
tena naṣṭeṣu deveṣu prakriyāsu makheṣu ca /
cāturvarṇye ca saṃkīrṇe dharme śithilatāṃ gate //
abhivardhati cādharme satye naṣṭe 'nṛte sthite /
prajāsu śīryamāṇāsu dharme cākulatāṃ gate //
sayajñāḥ sakriyā vedāḥ pratyānītā hi tena vai /
cāturvarṇyam asaṃkīrṇaṃ kṛtaṃ tena mahātmanā //
tena hehayarājasya kārtavīryasya dhīmataḥ /
varadena varo datto dattātreyeṇa dhīmatā //
etad bāhudvayaṃ yat te tat te mama kṛte nṛpa /
śatāni daśa bāhūnāṃ bhaviṣyati na saṃśayaḥ //
pālayiṣyasi kṛtsnāṃ ca vasudhāṃ vasudheśvara /
durnirīkṣyo 'rivṛndānāṃ yuddhasthaś ca bhaviṣyasi //
eṣa te vaiṣṇavaḥ śrīmān prādurbhāvo 'dbhutaḥ śubhaḥ /
kathito vai mahārāja yathāśrutam ariṃdama /
bhūyaś ca jāmadagnyo 'yaṃ prādurbhāvo mahātmanaḥ //
yatra bāhusahasreṇa vismitaṃ durjayaṃ raṇe /
rāmo 'rjunam anīkasthaṃ jaghāna nṛpatiṃ prabhuḥ //
rathasthaṃ pārthivaṃ rāmaḥ pātayitvārjunaṃ bhuvi /
dharṣayitvā yathākāmaṃ krośamānaṃ ca meghavat //
kṛtsnaṃ bāhusahasraṃ ca ciccheda bhṛgunandanaḥ /
paraśvadhena dīptena jñātibhiḥ sahitasya vai //
kīrṇā kṣatriyakoṭībhir merumandarabhūṣaṇā /
triḥsaptakṛtvaḥ pṛthivī tena niḥkṣatriyā kṛtā //
kṛtvā niḥkṣatriyāṃ caiva bhārgavaḥ sumahātapāḥ /
sarvapāpavināśāya vājimedhena ceṣṭavān //
tasmin yajñe mahādāne dakṣiṇāṃ bhṛgunandanaḥ /
mārīcāya dadau prītaḥ kaśyapāya vasuṃdharām //
vāruṇāṃs turagāñ śubhrān rathaṃ ca rathināṃ varaḥ /
hiraṇyam akṣayaṃ dhenūr gajendrāṃś ca mahāmatiḥ /
dadau tasmin mahāyajñe vājimedhe mahāyaśāḥ //
adyāpi ca hitārthāya lokānāṃ bhṛgunandanaḥ /
caramāṇas tapo dīptaṃ jāmadagnyaḥ punaḥ punaḥ /
tiṣṭhate devavac chrīmān mahendre parvatottame //
kṛṣṇājinottarīyaṃ ca jaṭāmakuṭamaṇḍalī /
eṣa viṣṇoḥ sureśasya śāśvatasyāvyayasya ca /
jāmadagnya iti khyātaḥ prādurbhāvo mahātmanaḥ //
caturviṃśe yuge cāpi viśvāmitrapuraḥsaraḥ /
jajñe daśarathasyātha putraḥ padmāyatekṣaṇaḥ //
kṛtvātmānaṃ mahābāhuś caturdhā prabhur īśvaraḥ /
loke rāma iti khyātas tejasā bhāskaropamaḥ //
prasādanārthaṃ lokasya rakṣasāṃ nigrahāya ca /
dharmasya ca vivṛddhyarthaṃ jajñe tatra mahāyaśāḥ /
tam apy āhur manuṣyendraṃ sarvabhūtapates tanum //
tasmai dattāni cāstrāṇi viśvāmitreṇa dhīmatā /
vadhārthaṃ devaśatrūṇāṃ durdharāṇi surair api //
yajñavighnakarau yena munīnāṃ bhāvitātmanām /
mārīcaś ca subāhuś ca balena balināṃ varau /
nihatau ca nirāśau ca kṛtau tena mahātmanā //
vartamāne makhe yena janakasya mahātmanaḥ /
bhagnaṃ māheśvaraṃ cāpaṃ krīḍatā līlayā purā //
yaḥ samāḥ sarvadharmajñaś caturdaśa vane 'vasat /
lakṣmaṇānucaro rāmaḥ sarvabhūtahite rataḥ //
rūpiṇī yasya pārśvasthā sīteti prathitā janaiḥ /
pūrvocitatvādyā lakṣmīr bhartāram anugacchati //
caturdaśa vane taptvā tapo varṣāṇi rāghavaḥ /
janasthāne vasan kāryaṃ tridaśānāṃ cakāra saḥ //
sītāyāḥ padam anvicchan nijaghāna mahāmanāḥ /
virādhaṃ ca kabandhaṃ ca rākṣasau bhīmavikramau /
jaghāna puruṣavyāghrau gandharvau śāpavikṣatau //
hutāśanārkāṃśutaḍitprakāśaiḥ prataptajāmbūnadacitrapuṅkhaiḥ /
surendravajrāśanitulyasāraiḥ śaraiḥ śarīreṣu viyojitau balāt //
sugrīvasya kṛte yena vānarendro mahābalaḥ /
vālī vinihataḥ saṃkhye sugrīvaś cābhiṣecitaḥ //
devāsuragaṇānāṃ hi yakṣarākṣasapakṣiṇām /
yatrāvadhyaṃ rākṣasendraṃ rāvaṇaṃ yudhi durjayam //
guptaṃ rākṣasakoṭībhir nīlāñjanacayopamam /
trailokyarāvaṇaṃ krūraṃ rākṣasaṃ rākṣaseśvaram //
durjaraṃ durdharaṃ dṛptaṃ śārdūlasamavikramam /
durnirīkṣyaṃ suragaṇair varadānena darpitam //
jaghāna sacivaiḥ sārdhaṃ sasainyaṃ rāvaṇaṃ yudhi /
mahābhraghanasaṃkāśaṃ mahākāyaṃ mahābalam //
tam āgaskāriṇaṃ krūraṃ paulastyaṃ puruṣarṣabhaḥ /
sabhrātṛputrasacivaṃ sasainyaṃ krūraniścayam /
rāvaṇaṃ nijaghānāśu rāmo bhūtapatiḥ purā //
madhoś ca tanayo dṛpto lavaṇo nāma dānavaḥ /
hato madhuvane bhīmo varadatto mahāsuraḥ /
samare yuddhaśauṇḍena tathānye cāpi rākṣasāḥ //
etāni kṛtvā karmāṇi rāmo dharmabhṛtāṃ varaḥ /
daśāśvamedhāñ jārūthyān ājahāra nirargalān //
nāśrūyantāśubhā vāco nākulaṃ māruto vavau /
na vittaharaṇaṃ cāsīd rāme rājyaṃ praśāsati //
paryadevan na vidhavā nānarthaś cābhavat tadā /
sarvam āsīj jagaddāntaṃ rāme rājyaṃ praśāsati //
na prāṇināṃ bhayaṃ cāsīj jalānalavighātajam /
na ca sma vṛddhā bālānāṃ pretakāryāṇi kurvate //
brahma paryaccarat kṣatraṃ viśaḥ kṣatram anuvratāḥ /
śūdrāś caiva hi varṇāṃs trīñ śuśrūṣanty anahaṃkṛtāḥ //
nāryo nātyacaran bhartṝn bhāryāṃ nātyacarat patiḥ /
sarvam āsīj jagaddāntaṃ nirdasyur abhavan mahī /
rāma eko 'bhavad bhartā rāmaḥ pālayitābhavat //
āsan varṣasahasrāṇi tathā putrasahasriṇaḥ /
arogāḥ prāṇinaś cāsan rāme rājyaṃ praśāsati //
devatānām ṛṣīṇāṃ ca manuṣyāṇāṃ ca sarvaśaḥ /
pṛthivyāṃ sahavāso 'bhūd rāme rājyaṃ praśāsati //
rāmo rāmo rāma iti prajānām abhavat kathāḥ /
rāmārāmaṃ jagadbhūtaṃ rāme rājyaṃ praśāsati /
gāthā apy atra gāyanti ye purāṇavido janāḥ /
rāme nibaddhās tattvārthā māhātmyaṃ tasya dhīmataḥ //
śyāmo yuvā lohitākṣo dīptāsyo mitabhāṣitā /
ājānabāhuḥ sumukhaḥ siṃhaskandho mahābhujaḥ //
daśa varṣasahasrāṇi daśa varṣaśatāni ca /
ayodhyādhipatir bhūtvā rāmo rājyam akārayat //
ṛksāmayajuṣāṃ ghoṣo jyāghoṣaś ca mahātmanaḥ /
avyucchinno 'bhavad rāṣṭre dīyatāṃ bhujyatām iti //
sattvavān guṇasaṃpanno dīpyamānaḥ svatejasā /
ati sūryaṃ ca candraṃ ca rāmo dāśarathir babhau //
īje kratuśataiḥ puṇyaiḥ samāptavaradākṣiṇaiḥ /
hitvāyodhyāṃ divaṃ yāto rāghavo 'saumahābalaḥ //
evam eṣa mahābāhūr ikṣvākukulanandanaḥ /
rāvaṇaṃ sagaṇaṃ hatvā divam ācakrame prabhuḥ //
aparaḥ keśavasyāyaṃ prādurbhāvo mahātmanaḥ /
vikhyāto māthure kalpe sarvalokahitāya vai //
yatra sālvaṃ ca kaṃsaṃ ca maindaṃ dvividam eva ca /
ariṣṭaṃ vṛṣabhaṃ keśiṃ pūtanāṃ daityadārikām //
nāgaṃ kuvalayāpīḍaṃ cāṇūraṃ muṣṭikaṃ tathā /
daityān mānuṣadehasthān sūdayām āsa vīryavān //
chinnaṃ bāhusahasraṃ ca bāṇasyādbhutakarmaṇaḥ /
narakaś ca hataḥ saṃkhye yavanaś ca mahābalaḥ //
hṛtāni ca mahīpānāṃ sarvaratnāni tejasā /
durācārāś ca nihatāḥ pārthivā ye mahītale //
navame dvāpare viṣṇur aṣṭāviṃśe purābhavat /
vedavyāsas tadā jajñe jātūkarṇyapuraḥsaraḥ /
eko vedaś caturdhā tu kṛtas tena mahātmanā /
janito bhārato vaṃśaḥ satyavatyāḥ sutena ca /
ete lokahitārthāya prādurbhāvā mahātmanaḥ /
atītāḥ kathitā rājan kathyante cāpy anāgatāḥ /
kalkī viṣṇuyaśā nāma bhūyaś cotpatsyate prabhuḥ //
... saṃbhalagrāmako dvijaḥ /
sarvalokahitārthāya ... /
daśamo bhāvyasaṃpanno yājñavalkyapuraḥsaraḥ /
kṣapayitvā ca tān sarvān bhāvinārthena coditān /
gaṅgāyamunayor madhye niṣṭhāṃ prāpsyati sānugaḥ /
tataḥ kāle vyatīte tu sāmātye sahasainike /
nṛpeṣv atha pranaṣteṣu tadā tv apragrahāḥ prajāḥ //
kṣaṇena nirvṛte caiva hatvā cānyonyam āhave /
parasparahṛtasvāś ca nirākrandāḥ suduḥkhitāḥ /
evaṃ kaṣṭam anuprāptāḥ kalisaṃdhyāṃśake tadā /
prajāḥ kṣayaṃ prayāsyanti sārdhaṃ kaliyugena ha /
kṣīṇe kaliyuge tasmiṃs tataḥ kṛtayugaṃ punaḥ /
prapatsyate yathānyāyaṃ svabhāvād eva nānyathā /
anukarṣan sa vai senāṃ hastyaśvarathasaṃkulām /
pragṛhītāyudhair viprair vṛtaḥ śatasahasraśaḥ /
niḥśeṣāñ śuddharājāṃs tāṃs tadā sa tu kariṣyati /
pāṣaṇḍān mlecchajātīṃś ca dasyūṃś caiva sahasraśaḥ /
nātyarthaṃ dhārmikā ye ca ye ca dharmadviṣaḥ kvacit /
udīcyā madhyadeśasthāḥ pārvatīyās tathaiva ca /
prācyān pratīcyāṃś ca tathā vindhyapṛṣṭhaparānugān /
tathaiva dākṣiṇātyāṃś ca draviḍān siṃhalaiḥ saha /
gāndhārān pāradāṃś caiva pahlavān yavanāñ śakān /
tukhārān barbarāṃś caiva śvānikān daradān khaśān /
lambakāṃś ca maruṃdhāṃś ca kirātāṃś caiva sa prabhuḥ /
pravṛttacakro balavān dasyūn āmantako balī /
adhṛṣyaḥ sarvabhūtānāṃ pṛthivīṃ vicariṣyati /
mānuṣaḥ sa tu saṃjajñe devasyāgrasya dhīmataḥ /
pūrvajanmani viṣṇuḥ sa pramatir nāma vīryavān /
gātreṇa vai candramasaḥ pūrṇe kaliyuge 'bhavat /
ity etā vāsudevasya daśa saṃbhūtayaḥ smṛtāḥ /
taṃ taṃ kālaṃ ca kāryaṃ ca taṃ tathoddeśakāriṇam /
aṃśena triṣu lokeṣu tāṃs tān yonīn viśaty api /
pañcaviṃśotthitaḥ kalkī pañcāśaccharadāṃ samāḥ /
vinighnan sarvabhūtāni mānuṣāṃś caiva sarvaśaḥ /
kṛtvā bījāvaśeṣāṃ tu mahīṃ krūreṇa karmaṇā /
saṃyodhayitvā ca khalān prāyas tān apy adhārmikān /
tad eṣa vai tadā kalkī caritārthaḥ sasainikaḥ /
prajānāṃ sādhayitvā ca saṃsiddhārthaḥ punaḥ svayam /
vṛthānyonyaṃ prakupitān saṃhariṣyati mohitān /
purāṇi hatvā grāmāṃś ca tadā duṣpragrahāḥ prajāḥ /
pranaṣṭaśrutidharmāś ca naṣṭavarṇāśramās tathā /
hvasvā alpāyuṣaś caiva bhaviṣyanti kalau yuge /
saritparvatasevinyaḥ patramūlaphalāśanāḥ /
cīrapatrājinadharā gahvaraṃ ghoram āśritāḥ /
alpāyuṣo naṣṭavārtā bahubādhāḥ suduḥkhitāḥ /
ete cānye ca bahavo divyā devaguṇair yutāḥ /
prādurbhāvāḥ purāṇeṣu gīyante brahmavādibhiḥ //
yatra devā vimuhyanti prādurbhāvānukīrtane /
purāṇaṃ vartate yatra vedaśrutisamāhitam //
etaduddeśamātreṇa prādurbhāvānukīrtanam /
kīrtitaṃ kīrtanīyasya sarvalokaguroḥ prabhoḥ //
prīyante pitaras tasya prādurbhāvānukīrtanāt /
viṣṇor amitavīryasya yaḥ śṛṇoti kṛtāñjaliḥ //
sarvapāpavinirmukto dhanaputrapaśūṃl labhet /
nāśubhaṃ vidyate tasya putravān dyutimān bhavet /
etās tu yogeśvarayogamāyāḥ śrutvā naro mucyati sarvapāpaiḥ /
ṛddhiṃ samṛddhiṃ vipulāṃś ca bhogān prāpnoti śīghraṃ bhagavatprasādāt //
chapter 32,
transliterated by Atul Agarwala,
proof-read by Horst Brinkhaus,
version of February 24, 2000 :h]
vaiśaṃpāyana uvāca
viśvatvaṃ śṛṇu me viṣṇor haritvaṃ ca kṛte yuge /
vaikuṇṭhatvaṃ ca deveṣu kṛṣṇatvaṃ mānuṣeṣu ca //
īśvarasya hi tasyemāṃ karmaṇāṃ gahanāṃ gatim /
saṃpratyatītāṃ bhāvyāṃ ca śṛṇu rājan yathātatham //
avyakto vyaktaliṅgastho ya eṣa bhagavān prabhuḥ /
nārāyaṇo hy anantātmā prabhavo 'vyaya eva ca //
eṣa nārāyaṇo bhūtvā harir āsīt sanātanaḥ /
brahmā śakraś ca somaś ca dharmaḥ śukro bṛhaspatiḥ //
aditer api putratvam etya yādavanandanaḥ /
eṣa viṣṇur iti khyāta indrād avarajo 'bhavat //
prasādajaṃ hy asya vibhor adityāṃ putrajanma tat /
vadhārthaṃ suraśatrūṇāṃ daityadānavarakṣasām //
pradhānātmā purā hy eṣa brahmāṇam asṛjat prabhuḥ /
so 'sṛjat pūrvapuruṣaḥ purākalpe prajāpatīn //
te tanvānās tanūs tatra brahmavaṃśān anuttamān /
tebhyo 'bhavan mahātmabhyo bahudhā brahma śāśvatam //
etad āścaryabhūtasya viṣṇoḥ karmānukīrtanam /
kīrtitaṃ kīrtanīyasya kīrtyamānaṃ nibodha me //
vṛtte vṛtravadhe tāta vartamāne kṛte yuge /
āsīt trailokyavikhyātaḥ saṃgrāmas tārakāmayaḥ //
tatra sma dānavā ghorāḥ sarve saṃgrāmadarpitāḥ /
ghnanti devān sagandharvān sayakṣoragacāraṇān //
te vadhyamānā vimukhāḥ kṣīṇapraharaṇā raṇe /
trātāraṃ manasā jagmur devaṃ nārāyaṇaṃ prabhum //
etasminn antare meghā nirvāṇāṅgāravarcasaḥ /
sārkacandragrahagaṇaṃ chādayanto nabhastalam //
cañcadvidyudgaṇāviddhā ghorā nihrādakāriṇaḥ /
anyonyavegābhihatāḥ pravavuḥ sapta mārutāḥ //
dīptatoyāśanīpātair vajravegānalānilaiḥ /
rarāsa ghorair utpātair dahyamānam ivāmbaram //
petur ulkāsahasrāṇi petur ākāśagāny api /
nyubjāni ca vimānāni prapatanty utpatanti ca //
caturyugāntaparyāye lokānāṃ yadbhayaṃ bhavet /
arūpavanti rūpāṇi tasminn utpātalakṣaṇe //
tamasā niṣprabhaṃ sarvaṃ na prājñāyata kiṃcana /
timiraughaparikṣiptā na rejuś ca diṣo daśa //
viveśa rūpiṇī kālī kālameghāvaguṇṭhitā /
dyaur na bhāty abhibhūtārkā ghoreṇa tamasā vṛtā //
tān ghanaughān satimirān dorbhyāṃ vikṣipya sa prabhuḥ /
vapuḥ saṃdarśayām āsa divyaṃ kṛṣṇavapur hariḥ //
balāhakāñjananibhaṃ balāhakatanūruham /
tejasā vapuṣā caiva kṛṣṇaṃ kṛṣṇam ivācalam //
dīptapītāmbaradharaṃ taptakāñcanabhūṣaṇam /
dhūmāndhakāravapuṣaṃ yugāntāgnim ivotthitam //
caturdviguṇapīnāṃsāṃ kirīṭacchannamūrdhajam /
cāmīkarakarāsaktam āyudhair upaśobhitam //
candrārkakiraṇopetaṃ girikūṭam ivocchritam /
nandakānanditakaraṃ śarāśīviṣadhāriṇam //
śakticitraṃ halodagraṃ śaṅkhacakragadādharam /
viṣṇuśailaṃ kṣamāmūlaṃ śrīvṛkṣaṃ śārṅgaśṛṅgiṇam //
haryaśvarathasaṃyukte suparṇadhvajaśobhite /
candrārkacakraracite mandarākṣadhṛtāntare //
anantaraśmisaṃyukte durdarśe merukūbare /
tārakācitrakusume grahanakṣatravandhure //
bhayeṣv abhayadaṃ vyomni devā daityaparājitāḥ /
dadṛśus te sthitaṃ devaṃ divyalokamaye rathe //
te kṛtāñjalayaḥ sarve devāḥ śakrapurogamāḥ /
jayaśabdaṃ puraskṛtya śaraṇyaṃ śaraṇaṃ gatāḥ //
tuṣṭuvuś ca jagannāthaṃ devaṃ nārāyaṇaṃ harim /
jaya deva jagannātha jaya deva janārdana /
jaya deva prabho viṣṇo jaya śaṅkhagadādhara /
namas tubhyaṃ hṛṣīkeśa namo deva janārdana /
ādideva jagannātha bhūtabhāvanabhāvana /
namas tubhyaṃ prabho viṣṇo bhūtādipataye namaḥ /
nama ādyāya bījāya puruṣāya namo namaḥ /
namo 'stu te jagannātha namo bhūyo mahātmane /
kiṃ vānena jagannātha namaskāreṇa keśava /
rakṣa naḥ sakalān devān daityapāśavipāśitān /
sa teṣāṃ tāṃ giraṃ śrutvā viṣṇur dayitadaivataḥ /
manaś cakre vināśāya dānavānāṃ mahāmṛdhe //
ākāśe tu sthito viṣṇur uttamaṃ vapur āsthitaḥ /
uvāca devatāḥ sarvāḥ sapratijñam idaṃ vacaḥ //
śāntiṃ vrajata bhadraṃ vo mā bhaiṣṭa marutāṃ gaṇāḥ /
jitā me dānavāḥ sarve trailokyaṃ pratigṛhyatām //
te tasya satyasaṃdhasya viṣṇor vākyena toṣitāḥ /
devāḥ prītiṃ parāṃ jagmuḥ prāpyevāmṛtam uttamam //
tatas tamaḥ saṃhriyate vineśuś ca balāhakāḥ /
pravavuś ca śivā vātāḥ prasannāś ca diśo daśa //
suprabhāṇi ca jyotiṃṣi candraṃ cakruḥ pradakṣiṇam /
dīptimanti ca tejāṃsi cakrur arkaṃ pradakṣiṇam //
na vigrahaṃ grahāś cakruḥ praseduś cāpi sindhavaḥ /
virajaskā babhur mārgā nākamārgādayas trayaḥ //
yathārtham ūhuḥ sarito nāpi cukṣubhire 'rṇavāḥ /
āsañ śubhānīndriyāṇi narāṇām antarātmasu //
maharṣayo vītaśokā vedānuccair adhīyire /
yajñeṣu ca haviḥ svādu śivam āpa ca pāvakaḥ //
pravṛttadharmāḥ saṃvṛttā lokā muditamānasāḥ /
sarve lokā mudānvitāḥ /
babhūvur adhikāś caiva /
prītyā paramayā yuktā devadevasya bhūpateḥ /
viṣṇor dattapratijñasya śrutvārinidhane giram //
nihanmi dānavāndṛptān yuṣmākaṃ vigrahaiḥ saha /
giraṃ te dānavān ugrān menire nihatān yudhi /
chapter 33,
transliterated by Atul Agarwala,
proof-read by Horst Brinkhaus,
version of February 24, 2000 :h]
vaiśaṃpāyana uvāca
tato bhayaṃ viṣṇumayaṃ śrutvā daiteyadānavāḥ /
udyogaṃ vipulaṃ cakrur yuddhāya yudhi durjayāḥ //
mayas tu kāñcanamayaṃ trinalvāntaram avyayam /
catuścakraṃ suvapuṣaṃ sukalpitamahāyudham //
kiṃkiṇījālanirghoṣaṃ dvīpicarmapariṣkṛtam /
racitaṃ ratnajālaiś ca hemajālaiś ca śobhitam //
īhāmṛgagaṇākīrṇaṃ pakṣibhiś ca virājitam /
divyāstratūṇīradharaṃ payodharanināditam //
svakṣaṃ rathavarodāraṃ sūpastham agamopamam /
gadāparighasaṃpūrṇaṃ mūrtimantam ivārṇavam //
hemakeyūravalayaṃ svarṇakuṇḍalakūbaram /
sapatākadhvajodagraṃ sādityam iva mandaram //
gajendrāmbhodavapuṣaṃ kvacit kesaravarcasam /
yuktam ṛkṣasahasreṇa sahasrāmbudanāditam //
dīptam ākāśagaṃ divyaṃ rathaṃ pararathārujam /
atiṣṭhat samarākāṅkṣī meruṃ dīpta ivāṃśumān //
tāras tu kroṣavistāram āyasaṃ vāhayan ratham /
śailotkarimasaṃkāśaṃ nīlāñjanacayopamam //
kālalohāṣṭacaraṇaṃ loheṣāyugakūbaram /
timirodgārikiraṇaṃ garjantam iva toyadam //
lohajālena mahatā sagavākṣeṇa daṃśitam /
āyasaiḥ parighaiḥ pūrṇaṃ kṣepaṇīyaiś ca mudgaraiḥ //
prāsaiḥ pāśaiś ca vitatair avasaktaiś ca mudgaraiḥ /
śobhitaṃ trāsanīyaiś ca tomaraiḥ saparaśvadhaiḥ //
udyataṃ dviṣatāṃ hetor dvitīyam iva mandaram /
yuktaṃ kharasahasreṇa so 'dhyārohad rathottamam //
virocanas tu saṃkruddho gadāpāṇir avasthitaḥ /
pramukhe tasya sainyasya dīptaśṛṅga ivācalaḥ //
yuktaṃ hayasahasreṇa hayagrīvas tu dānavaḥ /
syandanaṃ vāhayām āsa sapatnānīkamardanam //
vyāyataṃ bahusahasraṃ dhanur visphārayan mahat /
varāhaḥ pramukhe tasthau sāvaroha ivācalaḥ //
kṣaras tu vikṣaran darpān netrābhyāṃ roṣajaṃ jalam /
sphuraddantauṣṭhavadanaḥ saṃgrāmaṃ so 'bhyakāṅkṣata //
tvaṣṭā tv aṣṭādaśahayaṃ yānam āsthāya dānavaḥ /
vyūhito dānavair vyūhaiḥ paricakrāma vīryavān //
vipracittisutaḥ śvetaḥ śvetakuṇḍalabhūṣaṇaḥ /
śvetaśailapratīkāśo yuddhāyābhimukhaḥ sthitaḥ //
ariṣṭo baliputras tu variṣṭho 'driśilāyudhaḥ /
yuddhāyātiṣṭhad āyasto dharādhara ivāparaḥ //
kiśoras tv atisaṃharṣāt kiśora iva coditaḥ /
abhavad daityasainyasya madhye ravir ivoditaḥ //
lambas tu lambameghābhaḥ pralambāmbarabhūṣaṇaḥ /
daityavyūhagato bhāti sanīhāra ivāṃśumān //
svarbhānurāsyayodhī tu daśanauṣṭhekṣaṇāyudhaḥ /
pramukhe devasenāya rarāja girisaṃnibhaḥ /
hasaṃs tiṣṭhati daityānāṃ pramukhe sumukho grahaḥ //
anye hayagatā bhānti nāgaskandhagatāḥ pare /
siṃhavyāghragatāś cānye varāharkṣagatāḥ pare //
kecit kharoṣṭrayātāraḥ kecit toyadavāhanāḥ /
nānāpakṣigatāḥ kecit kecit pavanavāhanāḥ //
pattinas tv apare daityā bhīṣaṇā vikṛtānanāḥ /
ekapādā dvipādāś ca nanṛtur yuddhakaṅkṣiṇaḥ //
prakṣveḍamānā bahavaḥ sphoṭayantaś ca dānavāḥ /
dṛptaśārdūlanirghoṣā nedur dānavapuṃgavāḥ //
te gadāparighair ugrair dhanur vyāyāmaśālinaḥ /
bāhubhiḥ parighākārais tarjayanti sma dānavāḥ //
prāsaiḥ pāśaiś ca khaḍgaiś ca tomarāṅkuśapaṭṭisaiḥ /
cikrīḍus te śataghnībhiḥ śitadhāraiś ca mudgaraiḥ //
gaṇḍaśailaiś ca śailaiś ca parighaiś cottamāyudhaiḥ /
cakraiś ca daityapravarāś cakrur ānanditaṃ balam //
kāṅkṣanto vijayaṃ yuddhe dānavā yuddhadurmadāḥ /
evaṃ tad dānavaṃ sainyaṃ sarvaṃ yuddhamadotkaṭam /
devān abhimukhaṃ tasthau meghānīkam ivoddhatam //
tadadbhutaṃ daityasahasragāḍhaṃ vāyvagnitoyāmbudaśailakalpam /
balaṃ raṇaughābhyudayābhyudīrṇaṃ yuyutsayonmattam ivābabhāse //
chapter 34,
transliterated by Atul Agarwala,
proof-read by Horst Brinkhaus,
version of February 25, 2000 :h]
vaiśaṃpāyana uvāca
śrutas te daityasainyasya vistaras tāta vigrahe /
surāṇāṃ sarvasainyasya vistaraṃ vaiṣṇavaṃ śṛṇu //
ādityā vasavo rudrā aśvinau ca mahābalau /
sabalāḥ sānugāś caiva saṃnahyanta yathākramam //
puruhūtas tu purato lokapālaḥ sahasradṛk /
grāmaṇīḥ sarvadevānām āruroha suradvipam //
savye cāsya rathaḥ pārśve pakṣipravaravegavān /
sucārucakracaraṇo hemavajrapariṣkṛtaḥ //
devagandharvayakṣaughair anuyātaḥ sahasraśaḥ /
dīptimadbhiḥ sadasyaiś ca brahmarṣibhir abhiṣṭutaḥ //
vajravisphūrjitoddhūtair vidyudindrāyudhārpitaiḥ /
gupto balāhakagaṇaiḥ parvatair iva kāmagaiḥ //
yam ārūḍhaḥ sa bhagavān paryeti maghavān gajam /
havir dhāneṣu gāyanti viprā makhamukhe sthitāḥ //
svarge śakrānuyāteṣu devatūryānunādiṣu /
indraṃ samupanṛtyanti śataśo hy apsarogaṇāḥ //
ketunā vaṃśarājena bhrājamāno yathā raviḥ /
yukto hayasahasreṇa manomārutaraṃhasā //
sa syandanavaro bhāti yukto mātalinā tadā /
kṛtsnaḥ parivṛto merur bhāskarasyeva tejasā //
yamas tu daṇḍam udyamya kālayuktaṃ ca mudgaram /
tasthau suragaṇānīke daityān nādena bhīṣayan //
caturbhiḥ sāgarair gupto lelihadbhiś ca pannagaiḥ /
śaṅkhamuktāṅgadadharo bibhrat toyamayaṃ vapuḥ //
śaṅkhamuktāmalatanuḥ śītībhūto 'yam ambupaḥ /
kālapāśān samāvidhya hayaiḥ śaśikaropamaiḥ /
vāyvīritajalodgāraiḥ kurvaṃl līlāḥ sahasraśaḥ //
pāṇḍuroddhūtavasanaḥ pravālarucirāṅgadaḥ /
maṇiśyāmottamavapur hārabhārārpitodaraḥ //
varuṇaḥ pāśabhṛnmadhye devānīkasya tasthivān /
varuṇaḥ pāśahastaḥ san devānīke vyatiṣṭhata /
yuddhavelām abhilaṣan bhinnavela ivārṇavaḥ //
yakṣarākṣasasainyena guhyakānāṃ gaṇair api /
maṇiśyāmottamavapuḥ kubero naravāhanaḥ /
yuktaś ca śaṅkhapadmābhyāṃ nidhīnām adhipaḥ prabhuḥ /
rājarājeśvaraḥ śrīmān gadāpāṇir adṛśyata //
vimānayodhī dhanado vimāne puṣpake sthitaḥ /
sa rājarājaḥ śuśubhe yuddhārthī naravāhanaḥ /
prekṣamāṇaḥ śivasakhaḥ sākṣād iva śivaḥ svayam //
kṣaumavāsāḥ śivaḥ sākṣāc chivarūpaḥ svayaṃ svayam /
pūrvaṃ pakṣaṃ sahasrākṣaḥ pitṛrājas tu dakṣiṇam /
varuṇaḥ paścimaṃ pakṣam uttaraṃ naravāhanaḥ //
caturṣu yuktāś catvāro lokapālā balotkaṭāḥ /
svāṃ svāṃ diśaṃ rarakṣus te tasya devabalasya ha //
sūryaḥ saptāśvayuktena rathenāmbaragāminā /
śriyā jājvalyamānena dīpyamānaiś ca raśmibhiḥ //
udayāstagacakreṇa meruparyantagāminā /
tridivadvāracitreṇa tapatā lokam avyayam //
sahasraraśmiyuktena bhrājamānena tejasā /
cacāra madhye devānāṃ dvādaśātmā dineśvaraḥ //
somaḥ śvetahayo bhāti syandane śītaraśmivān /
himatoyaprapūrṇābhir bhābhir āplāvayañ jagat //
tam ṛkṣayogānugataṃ śiśirāṃśuṃ dvijeśvaram /
śaśacchāyāṅkitatanuṃ naiśasya tamasaḥ kṣayam //
jyotiṣām īraṇaṃ vyomni rasānāṃ rasanaṃ prabhum /
oṣadhīnāṃ paritrāṇaṃ nidhānam amṛtasya ca //
jagataḥ prathamaṃ bhāgaṃ saumyaṃ śaityamayaṃ rasam /
dadṛśur dānavāḥ somaṃ himapraharaṇaṃ sthitam //
yaḥ prāṇaḥ sarvabhūtānāṃ pañcadhā bhidyate nṛṣu /
saptaskandhagato lokāṃs trīn dadhāra cacāra ca //
yam āhur agner yantāraṃ sarvaprabhavam īśvaram /
saptasvaragatā yasya yonir gībhir udīryate //
yaṃ vadanty uttamaṃ bhūtaṃ yaṃ vadanty aśarīriṇam /
yam āhur ākāśagamaṃ śīghragaṃ śabdayoninam //
sa vāyuḥ sarvabhūtāyur uddhataḥ svena tejasā /
pravavau vyathayan daityān pratilomaḥ satoyadaḥ //
maruto devagandharvā vidyādharagaṇaiḥ saha /
cikrīḍur asibhiḥ śubhrair nirmuktair iva pannagaiḥ //
yakṣaiś ca sumahābhogaiḥ pannagair garuḍair api /
sṛjantaḥ sarpapatayas tīvraṃ roṣamayaṃ viṣam /
śarabhūtāḥ surendrāṇāṃ cerur vyāttamukhā divi //
parvatās tu śilāśṛṅgaiḥ śataśākhaiś ca pādapaiḥ /
upatasthuḥ suragaṇān prahartuṃ dānavaṃ balam //
yaḥ sa devo hṛṣīkeśaḥ padmanābhas trivikramaḥ /
kṛṣṇavartmā yugāntābho viśvasya jagataḥ prabhuḥ //
samudrayonir madhuhā havyabhuk kratusatkṛtaḥ /
bhūmyāpovyomabhūtātmā syāmaḥ śāntikaro 'rihā //
jagayonir jagadbījo jagadgurur udāradhīḥ /
so 'rkam agnāv ivodyantam udyamyottamatejasam /
arighnam asurānīke cakraṃ cakragadādharaḥ /
saparīveṣam udyantaṃ savitur maṇḍalaṃ yathā //
savyenālambya mahatīṃ sarvāsuravināśinīm /
kareṇa kālīṃ vapuṣā śatrukālapradāṃ gadām //
śeṣair bhujaiḥ pradīptāni bhujagāridhvajaḥ prabhuḥ /
dadhārāyudhajātāni śārṅgādīni mahāyaśāḥ //
sa kaśyapasyātmabhuvaṃ dvijaṃ bhujagabhojanam /
pavanādhikasaṃpātaṃ gaganakṣobhaṇaṃ khagam //
bhujagendreṇa vadane niviṣṭena virājitam /
amṛtārambhanirmuktaṃ mandarādrim ivocchritam //
devāsuravimardeṣu śataśo dṛṣṭavikramam /
mahendreṇāmṛtasyārthe vajreṇa kṛtalakṣaṇam //
śikhinaṃ cūḍinaṃ caiva taptakuṇḍalabhūṣaṇam /
vicitrapatravasanaṃ dhātumantam ivācalam //
tīkṣṇatuṇḍogranakharaṃ calatpakṣasamākulam /
sphītakroḍāvalambena śītāṃśusamatejasā /
bhogibhogāvasaktena maṇiratnena bhāsvatā //
pakṣābhyāṃ cārupatrābhyām āvṛtya divi līlayā /
yugānte sendracāpābhyāṃ toyadābhyām ivāmbaram //
nīlalohitapītābhiḥ patākābhir alaṃkṛtam /
ketuveṣapraticchannaṃ mahākāyaniketanam //
aruṇāvarajaṃ śrīmān āruroha raṇe hariḥ /
sthitaḥ samaradurjeyo daityasainyaṃ vilokayan /
suparṇaḥ svena vapuṣā suparṇaṃ khecarottamam //
dahaṃs tasthau surānīke daityān ativibhīṣayan /
tam anvayur devagaṇā munayaś ca samāhitāḥ /
gīrbhiḥ paramamantrābhis tuṣṭuvuś ca gadādharam //
namas te 'stu hṛṣīkeśa jahi daityabalaṃ vibho /
namas trimūrtaye tubhyaṃ haribrahmaśivātmane /
namas traividyarūpāya ṛksāmayajuṣe namaḥ /
namo 'stu yogicintyāya teṣāṃ yogapradāyine /
namo vikalpaśūnyāya namo vijñaptirūpine /
yaṃ ca jñānamayaṃ tejaḥ pravadanti manīṣiṇaḥ /
taṃ natāḥ sma jagannāthaṃ jahi daityagaṇān hare /
tvāṃ stotuṃ hi vayaṃ deva śaktā varṣaśatair api /
na hi deva jagannātha jayasva puruṣottama /
itīritāṃ giriṃ śrutvā gantum abhyudyato hariḥ /
tad vaiśravaṇasuśliṣṭaṃ vaivasvatapuraḥsaram /
vārirājaparikṣiptaṃ devarājavirājitam //
candraprabhābhir vimalaṃ yuddhāya samavasthitam /
yayau hitaṃ devapathaṃ dīptabhāskaratejasam /
pavanāviddhanirghoṣaṃ saṃpradīptahutāśanam //
viṣṇor jiṣṇoḥ sahiṣṇoś ca bhrājiṣṇos tejasā vṛtam /
balaṃ balavaduddhūtaṃ yuddhāya samavartata //
svasty astu devebhya iti stuvaṃs tatrāṅgirābravīt /
svasty astv iti stuvaṃs tatra devān āṅgiraso 'bravīt /
svasty astu daityebhya iti uśanā vākyam abravīt //
svasti daityebhya iti cāpy uśanā vākyam ādade /
chapter 35,
transliterated by Atul Agarwala,
proof-read by Horst Brinkhaus,
version of February 26, 2000 :h]
vaiśaṃpāyana uvāca
tābhyāṃ balābhyāṃ saṃjajñe tumulo vigrahas tadā /
surāṇām asurāṇāṃ ca parasparajayaiṣiṇām //
sarvadevamayo yas tu sarvadharmamayas tu yaḥ /
tasya viṣṇoḥ sureśasya tejasā vidhṛtāḥ surāḥ /
sabalāḥ sānugāś caiva tridaśāś ca madotkaṭāḥ /
prahartuṃ dānavaṃ sainyaṃ tarasā hi samabhyayuḥ /
dānavā daivataiḥ sārdhaṃ nānāpraharaṇodyatāḥ /
samīyur yudhyamānā vai parvatā iva parvataiḥ //
tatsurāsurasaṃyuktaṃ yuddham atyadbhutaṃ babhau /
dharmādharmasamāyuktaṃ darpeṇa vinayena ca //
tato rathaiḥ prajvalitair vāhanaiś ca pracoditaiḥ /
utpatadbhiś ca gaganaṃ sāsihastaiḥ samantataḥ //
kṣipyamāṇaiś ca musalaiḥ saṃpreṣyadbhiś ca sāyakaiḥ /
cāpair visphāryamāṇaiś ca pātyamānaiś ca mudgaraiḥ //
tad yuddham abhavad ghoraṃ devadānavasaṃkulam /
jagatas trāsajananaṃ yugasaṃvartakopamam //
svahastamuktaiḥ parighaiḥ kṣipramuktaiś ca parvataiḥ /
dānavāḥ samare jaghnur devān indrapurogamān //
te vadhyamānā balibhir dānavair jitakāśibhiḥ /
viṣaṇṇamanaso devā jagmur ārtiṃ mahāmṛdhe //
te 'strajālaiḥ pramathitāḥ parighair bhinnamastakāḥ /
bhinnoraskā ditisutair vemū raktaṃ vraṇair bahu //
saṃditāḥ pāśajālaiś ca niryatnāś ca śaraiḥ kṛtāḥ /
praviṣṭā dānavīṃ māyāṃ na śekus te viceṣṭitum //
tatstambhitam ivābhāti niṣprāṇasadṛśākṛti /
balaṃ surāṇām asurair niṣprayatnāyudhaṃ kṛtam //
māyāpāśānvikarṣaṃś ca chindan vajreṇa tāñ śarān /
śakro daityabalaṃ ghoraṃ viveśa bahulocanaḥ //
sa daityān pramukhe hatvā taddānavabalaṃ mahat /
tāmasenāstrajālena tamobhūtam athākarot //
te 'nyonyaṃ nāvabudhyanta devān vā vāhanāni vā /
ghoreṇa tamasāviṣṭāḥ puruhūtasya tejasā //
māyāpāśair vimuktās tu yatnavantaḥ surottamāḥ /
vapūṃṣi daityasaṃghānāṃ tamobhūtāny apātayan //
apadhvastā visaṃjñāś ca tamasā nīlavarcasaḥ /
petus te dānavagaṇāś chinnapakṣā ivācalāḥ //
tadghanībhūtadaityendram andhakāram ivārṇavam /
dānavaṃ devasadanaṃ tamobhūtam ivābabhau //
tadāsṛjanmahāmāyāṃ mayas tāṃ tāmasīṃ dahan /
yugāntoddyotajananīṃ sṛṣṭām aurveṇa vahninā //
sā dadāha tamaḥ sarvaṃ māyā mayavikalpitā /
daityāś cādityavapuṣaḥ sadya uttasthur āhave //
māyām aurvīṃ samāsādya dahyamānā divaukasaḥ /
bhejire candraviṣayaṃ śītāṃśusalilahradam //
te dahyamānā aurveṇa tejasā bhraṣṭatejasaḥ /
śaśaṃsur vajriṇe devāḥ saṃtaptāḥ śaraṇaiṣiṇaḥ //
saṃtapte māyayā sainye dahyamāne ca dānavaiḥ /
codito devarājena varuṇo vākyam abravīt //
purā brahmarṣijaḥ śakra tapas tepe sudāruṇam /
aurvaḥ pūrvaṃ sa tejasvī sadṛśo brahmaṇo guṇaiḥ //
taṃ tapantam ivādityaṃ tapasā jagad avyayam /
upatasthur munigaṇā devā devarṣibhiḥ saha //
hiraṇyakaśipuś caiva dānavo dāvaneśvaraḥ /
ṛṣiṃ vijñāpayām āsa purā paramatejasam //
tam ūcur brahmaṝṣayo vacanaṃ dharmasaṃhitam /
ṛṣivaṃśeṣu bhagavañś chinnamūlam idaṃ kulam //
ekas tvam anapatyaś ca gotrāpatyaṃ na vartate /
kaumāraṃ vratam āsthāya kleśam evānuvartase //
bahūni vipra gotrāṇi munīnāṃ bhāvitātmanām /
ekadehāni tiṣṭhanti viviktāni vinā prajāḥ //
dharatsūtsannabhūteṣu teṣu te nāsti kāraṇam /
bhavāṃs tu tapasā śreṣṭhaḥ prajāpatisamadyutiḥ //
tatpravartasva vaṃśāya vardhayātmānam ātmanā /
ādadhat svorjitaṃ tejo dvitīyāṃ kuru vai tanum //
sa evam ukto munibhir munir manasi tāḍitaḥ /
jagarhe tān ṛṣigaṇān vacanaṃ cedam abravīt //
yathāyaṃ śāśvato dharmo munīnāṃ vihitaḥ purā /
ārṣaṃ vai sevatāṃ karma vanyamūlaphalāśinaḥ //
brahmayonau prasūtasya brāhmaṇasyātmavartinaḥ /
brahmacaryaṃ sucaritaṃ brahmāṇam api cālayet //
dvijānāṃ vṛttayas tisro ye gṛhāśramavāsinaḥ /
asmākaṃ tu vanaṃ vṛttir vanyāśramanivāsinām //
abbhakṣā vāyubhakṣāś ca dantolūkhalinas tathā /
aśmakuṭṭā daśatapāḥ pañcasaptatapāś ca ye //
ete tapasi tiṣṭhanto vratair api suduṣcaraiḥ /
brahmacaryaṃ puraskṛtya prārthayanti parāṃ gatim //
brahmacaryād brāhmaṇasya brāhmaṇatvaṃ vidhīyate /
evam āhuḥ pare loke brahmacaryavido janāḥ //
brahmacarye sthitaṃ dhairyaṃ brahmacarye sthitaṃ tapaḥ /
ye sthitā brahmacaryeṇa brāhmaṇā divi te sthitāḥ //
nāsti yogaṃ vinā siddhir nāsti siddhiṃ vinā yaśaḥ /
nāsti loke yaśomūlaṃ brahmacaryāt paraṃ tapaḥ //
yo nigṛhyendriyagrāmaṃ bhūtagrāmaṃ ca pañcakam /
brahmacaryaṃ samādhatte kim ataḥ paramaṃ tapaḥ //
ayoge keśadharaṇam asaṃkalpe vratakriyā /
brahmacaryaṃ ca caryā ca trayaṃ syād dambhasaṃjñitam //
kva dārāḥ kva ca saṃyogaḥ kva ca bhāvaviparyayaḥ /
yad iyaṃ brahmaṇā sṛṣṭā manasā mānasī prajā //
yady asti tapaso vīryaṃ yuṣmākam amitātmanām /
mukhanetravikāreṇa sparśanair bhāṣaṇena ca /
smaraṇaṃ sundarīṇāṃ ca manaso vikṛtiḥ purā /
tasyām utpattim āsādya tasyāṃ bījaṃ ka āvehat /
pāpātmā vikalo mūḍho bhavādṛśa iti śrutiḥ /
smṛtvā brahmapadāt khinno dṛṣṭvā śukraṃ pramuñcati /
sṛṣṭvā vidrāvayaty ātmā tasyāṃ bījaṃ ka āvahet /
brahmacarye yadā bhūte bhaved yadi viniścayaḥ /
prāṇino dadhati ke ratiṃ tato /
yoṣitāṃ vapuṣi nirghṛṇe 'śucau /
brahmacaryam aparaṃ suniścitāḥ /
kurmahe yad abhikāṅkṣitaṃ hṛdi /
sṛjadhvaṃ mānasān putrān prājāpatyena karmaṇā //
manasā nirmitā yonir ādhātavyā tapasvinā /
na dārayogaṃ bījaṃ vā vratamuktaṃ tapasvinām //
yad idaṃ luptadharmārthaṃ yuṣmābhir iha nirbhayaiḥ /
vyāhṛtaṃ sadbhir atyartham asadbhir iva me matam //
vapur dīptāntarātmānam eṣa kṛtvā manomayam /
dārayogaṃ vinā srakṣye putram ātmatanūruham //
evam ātmānam ātmā me dvitīyaṃ janayiṣyati /
vanyenānena vidhinā didhakṣantam iva prajāḥ //
ūrvas tu tapasāviṣṭo niveśyoruṃ hutāśane /
mamanthaikena darbheṇa sutasya prabhavāraṇim //
tasyoruṃ sahasā bhittvā jvālāmālī nirindhanaḥ /
jagato dahanākāṅkṣī putro 'gniḥ samapadyata //
ūrvasyoruṃ vinirmidya aurvo nāmāntako 'nalaḥ /
didhakṣann iva lokāṃs trīñ jajñe paramakopanaḥ //
utpannamātraś covāca pitaraṃ dīptayā girā /
kṣudhā me bādhate tāta jagad dhakṣye tyajasva mām //
tridivārohibhir jvālair jṛmbhamāṇo diśo daśa /
nirdahan sarvabhūtāni vavṛdhe so 'ntako 'nalaḥ //
etasminn anantare brahmā munim ūrvaṃ sabhājayan /
sarvalokapatiḥ prabhuḥ /
ājagāma munir yatra vyasṛjat putram uttamam /
sa dadarśorum ūrvasya dīpyamānaṃ sutāgninā /
aurvakopāgnisaṃtaptāṃl lokāṃś ca ṛṣibhiḥ saha /
tam uvāca tato brahmā /
putredaṃ dhāryatāṃ tejo lokānāṃ kriyatāṃ dayā //
asyāpatyasya te vipra kariṣye sāhyam uttamam /
vāsaṃ cāsya pradāsyāmi prāśanaṃ cāmṛtopamam /
tathyam etan mama vacaḥ śṛṇu tvaṃ vadatāṃ vara //
bhojanaṃ cāsya dāsyāmi yena prīto bhaviṣyati /
ūrva uvāca
dhanyo 'smy anugṛhīto 'smi yan me 'dya bhagavāñ śiśoḥ /
matim etāṃ dadātīha paramānugrahāya vai //
prabhātakāle saṃprāpte kāṅkṣitavye samāgame /
bhagavaṃs tarpitaḥ putraḥ kair havyaiḥ prāpsyate sukham //
kutra vāsya nivāsaḥ syād bhojanaṃ ca kimātmakam /
vidhāsyati bhavān asya vīryatulyaṃ mahaujasaḥ //
brahmovāca
vaḍavāmukhe 'sya vasatiḥ samudre vai bhaviṣyati /
mama yonir jalaṃ vipra tac ca me toyapaṃ mukham //
tatrāham āse nirataḥ piban vārimayaṃ havaiḥ /
taddhavis tava putrasya visṛjāmy ālayaṃ ca tat //
tato yugānte bhūtānām eṣa cāhaṃ ca suvrata /
sahitau vicariṣyāvo niṣprāṇanakarāv iha //
eṣo 'gnir antakālasya salilāśī mayā kṛtaḥ /
dahanaḥ sarvabhūtānāṃ sadevāsurarakṣasām //
evam astv iti so 'py agniḥ saṃvṛtajvālamaṇḍalaḥ /
praviveśārṇavamukhaṃ nikṣipya pitari prabhām //
pratiyātas tato brahmā te ca sarve maharṣayaḥ /
aurvasyāgneḥ prabhāvajñāḥ svāṃ svāṃ gatim upāśritāḥ //
hiraṇyakaśipur dṛṣṭvā tad adbhutam apūjayat /
aurvaṃ praṇatasarvāṅgo vākyaṃ cedam uvāca ha //
bhagavann adbhutam idaṃ nirvṛttaṃ lokasākṣikam /
tapasā te muniśreṣṭha parituṣṭaḥ pitāmahaḥ //
ahaṃ tu tava putrasya tava caiva mahāvrata /
bhṛtya ity avagantavyaḥ ślāghyo 'smi yadi karmaṇā //
taṃ mā paśya samāpannaṃ tavaivārādhane ratam /
yat sīdeyaṃ muniśreṣṭha tavaiva syātparājayaḥ //
śiṣyo 'smi te tapaḥśreṣṭha surebhyo me bhayaṃ nuda /
ūrva uvāca
dhanyo 'smy anugṛhīto 'smi yasya te 'haṃ gurur mataḥ /
nāsti te tapasānena bhayam adyeha suvrata //
imāṃ ca māyāṃ gṛhṇīṣva mama putreṇa nirmitām /
nirindhanām agnimayīṃ duḥsparśāṃ pāvakair api //
eṣā te svasya vaṃśasya vaśagārivinigrahe /
rakṣiṣyaty ātmapakṣaṃ ca parāṃś ca pradahiṣyati //
evam astv iti tāṃ gṛhya praṇamya munipuṃgavam /
jagāma tridivaṃ hṛṣṭaḥ kṛtārtho dānaveśvaraḥ //
saiṣā durviṣahā māyā devair api durāsadā /
aurveṇa nirmitā pūrvaṃ pāvakenorvasūnunā //
tasmiṃs tu vyutthite daitye nirvīyaiṣā na saṃśayaḥ /
śāpo hy asyāḥ purā dattaḥ sṛṣṭā yenaiva tejasā //
yady eṣā pratihantavyā kartavyo bhagavān sukhī /
dīyatāṃ me sakhā śakra toyayonir niśākaraḥ /
tenāhaṃ saha saṃgamya yādobhiś ca samāhitaḥ /
māyām etāṃ haniṣyāmi tvatprasādān na saṃśayaḥ //
chapter 36,
transliterated by Atul Agarwala,
proof-read by Horst Brinkhaus,
version of February 27, 2000 :h]
vaiśaṃpāyana uvāca
evam astv iti saṃhṛṣṭaḥ śakras tridaśavardhanaḥ /
saṃdideśāgrataḥ somaṃ yuddhāya śiśirāyudham //
gaccha soma sahāyatvaṃ kuru pāśadharasya vai /
asurāṇāṃ vināśāya jayārthaṃ ca divaukasām //
tvam apratimavīryaś ca jyotiṣāṃ ceśvareśvaraḥ /
tvanmayaṃ sarvalokānāṃ rasaṃ rasavido viduḥ //
kṣayavṛddhis tava vyaktā sāgare khe ca maṇḍale /
parivartasy ahorātraṃ kālaṃ jagati yojayan //
lokacchāyāmayaṃ lakṣma tavāṅke śaśasaṃsthitam /
na viduḥ soma devāś ca ye ca nakṣatrayoginaḥ //
tvam ādityapathād ūrdhvaṃ jyotiṣāṃ copari sthitaḥ /
tamaḥ protsārya vapuṣā bhāsayasy akhilaṃ jagat //
śvetabhānur himatanur jyotiṣām adhipaḥ śaśī /
abdakṛt kālayogātmā ījyo yajñaraso 'vyayaḥ //
oṣadhīśaḥ kriyāyonir abjayonir anuṣṇabhāk /
śītāṃśur amṛtādhāraś capalaḥ śvetavāhanaḥ //
tvaṃ kāntiḥ kāntavapuṣāṃ tvaṃ somaḥ somavṛttinām /
saumyas tvaṃ sarvabhūtānāṃ timiraghnas tvam ṛkṣarāṭ //
tad gaccha tvaṃ sahānena varuṇena varūthinā /
śamayasvāsurīṃ māyāṃ yayā dahyāma saṃyuge //
soma uvāca
yan mā vadasi yuddhārthe devarāja varaprada /
eṣa varṣāmi śiśiraṃ daityamāyāpakarṣaṇam //
etān macchītanirdagdhān paśyasva himaveṣṭitān /
vimāyān vimadāṃś caiva daityasaṃghān mahāhave //
tato himakarotsṛṣṭāḥ sabāṣpā himavṛṣṭayaḥ /
veṣṭayanti sma tān ghorān daityān meghagaṇā iva //
tau pāśaśuklāṃśudharau varuṇendū mahāraṇe /
jaghnatur himapātaiś ca pāśapātaiś ca dānavān //
dvāv ambunāthau samare tau pāśahimayodhinau /
mṛdhe ceratur ambhobhiḥ kṣubdhāv iva mahārṇavau //
tābhyām āplāvitaṃ sainyaṃ tad dānavam adṛśyata /
jagatsaṃvartakāmbhodaiḥ pravṛttair iva saṃvṛtam //
tāv udyatāṃśupāśau tu śaśāṅkavaruṇāv ubhau /
tāṃ māyāṃ śamayām āstāṃ devau daiteyanirmitām //
śītāṃśujalanirdagdhāḥ pāśaiś ca prasitā mṛdhe /
na śekuś calituṃ daityā viśiraskā ivādrayaḥ //
śītāṃśunihatās te tu petur daityā himārditāḥ /
himaplāvitasarvāṅgā niruṣmāṇa ivāgrayaḥ //
teṣāṃ tu divi daityānāṃ viparītaprabhāṇi ha /
vimānāni vicitrāṇi prapatanty utpatanti ca //
tān pāśahastagrathitāṃś chāditāñ śītaraśmibhiḥ /
mayo dadarśa māyāvī dānavān divi dānavaḥ //
sa śilājālavitatāṃ gaṇḍaśailāṭṭahāsinīm /
pādapotkaṭakūṭāgrāṃ kandarākīrṇakānanām //
siṃhavyāghragajākīrṇāṃ nadantīṃ dvipayūthapaiḥ /
īhāmṛgagaṇākīrṇāṃ pavanāghūrṇitadrumām //
nirmitāṃ svena putreṇa krauñcena divi kāmagām /
prathitāṃ pārvatīṃ māyāṃ sasṛje sa samantataḥ //
sāśmaśabdaiḥ śilāvarṣaiḥ prapatadbhiś ca pādapaiḥ /
nijaghne devasaṃghāṃs tān dānavāṃś cāpy ajīvayat //
naiśākarī vāruṇī ca māye 'ntardadhatus tataḥ /
aśmabhiś cāyasaghanaiḥ kiraddevagaṇān raṇe //
sāśmasaṃghātaviṣamā drumaparvatasaṃkaṭā /
abhavad dyaur asaṃhāryā pṛthivī parvatair iva //
nānāhato 'śmabhiḥ kaścic chilābhiś cāpy atāḍitaḥ /
nāniruddho drumagaṇair devo 'dṛśyata saṃyuge //
tad asaṃsrastadhanuṣaṃ bhagnapraharaṇāvilam /
niṣprayatnaṃ surānīkaṃ varjayitvā gadādharam //
sa hi yuddhagataḥ śrīmān īśo na sma vyakampata /
sahiṣṇutvāj jagatsvāmī na cukrodha gadādharaḥ //
kālajñaḥ kālameghābhaḥ samīkṣan kālam āhave /
devāsuravimardaṃ sa draṣṭukāmo janārdanaḥ //
tato bhagavatādiṣṭau raṇe pāvakamārutau /
māyāyā mayasṛṣṭāyāḥ pravṛddhāyāḥ śamāya vai /
tataḥ pravṛddhāv anyonyaṃ pravṛddhajvālaveginau /
coditau viṣṇuvākyena tau māyām apakarṣatām //
tābhyām udbhrāntameghābhyāṃ pravṛddhābhyāṃ mahāmṛdhe /
dagdhā sā pārvatī māyā bhasmabhūtā nanāśa ha //
so 'nalo 'nilasaṃyuktaḥ so 'nilaś cānalākulaḥ /
daityasenāṃ dadahatur yugānteṣv iva mūrcchitau //
vāyuḥ pradhāvitas tatra paścād agniś ca mārutāt /
ceratur dānavānīke krīḍantāv anilānalau //
bhasmāvayavabhūteṣu prapatatsūtpatatsu ca /
dānavānāṃ vimāneṣu vimāneṣu samantataḥ //
vātaskandhāpaviddheṣu kṛtakarmaṇi pāvake /
māyāvadhe vinirvṛtte stūyamāne gadādhare //
niṣprayatneṣu daityeṣu trailokye muktabandhane /
saṃprahṛṣṭeṣu deveṣu sādhu sādhv iti sarvaśaḥ //
jaye daśaśatākṣasya mayasya ca parājaye /
dikṣu sarvāsu śuddhāsu pravṛtte dharmasaṃstare //
apāvṛte candrapathe svayanasthe divākare /
prakṛtistheṣu lokeṣu nṛṣu cāritrabandhuṣu //
virājamānā devās tu tato munigaṇaiḥ saha /
abhinnabandhane mṛtyau hūyamāne hutāśane /
yajñaśobhiṣu deveṣu svargārthaṃ darśayatsu ca //
lokapāleṣu sarveṣu dikṣu saṃyānavartiṣu /
bhāve tapasi śuddhānām abhāve pāpakarmaṇām //
devapakṣe pramudite daityapakṣe viṣīdati /
tripādavigrahe dharme adharme pādavigrahe //
apāvṛte mahādvāre vartamāne ca satpathe /
svadharmastheṣu varṇeṣu loke 'sminn āśrameṣu ca //
prajārakṣaṇayukteṣu bhrājamāneṣu rājasu /
gīyamānāsu gāthāsu devasaṃstavanādiṣu /
praśāntakalmaṣe loke śānte tamasi dāruṇe //
agnimārutayos tasmin vṛtte saṃgrāmakarmaṇi /
tanmayā vimalā lokās tābhyāṃ jayakṛtakriyāḥ //
pūrvadevabhayaṃ śrutvā mārutāgnibhayaṃ mahat /
kālanemir iti khyāto dānavaḥ pratyadṛśyata //
bhāskarākāramukuṭaḥ śiñjitābharaṇāṅgadaḥ /
mandarotkīrṇasaṃkāśo mahārajatasaṃvṛtaḥ //
śatapraharaṇodagraḥ śatabāhuḥ śatānanaḥ /
śataśīrṣaḥ sthitaḥ śrīmāñ śataśṛṅga ivācalaḥ /
kakṣe mahati saṃvṛddho nidāgha iva pāvakaḥ //
dhūmrakeśo hariśmaśrur daṃṣṭrālauṣṭhapuṭānanaḥ /
trailokyāntaravistāri dhārayan vipulaṃ vapuḥ //
bāhubhis tulayan vyoma kṣipan padbhyāṃ mahīdharān /
īrayan mukhaniḥśvāsair vṛṣṭimanto balāhakān //
tiryagāyataraktākṣaṃ mandarodagravakṣasam /
didhakṣantam ivāyāntaṃ sarvān devagaṇān mṛdhe //
tarjayantaṃ suragaṇāṃś chādayantaṃ diśo daśa /
saṃvartakāle tṛṣitaṃ dṛptaṃ mṛtyum ivotthitam //
sutalenocchrayavatā vipulāṅguliparvaṇā /
lambābharaṇapūrṇena kiṃcic calitavarmaṇā //
ucchritenāgrahastena dakṣiṇena vapuṣmatā /
dānavān devanihatān uttiṣṭhata iti bruvan //
taṃ kālanemiṃ samare dviṣatāṃ kālasaṃmitam /
vīkṣanti sma surāḥ sarve bhayavitrastalocanāḥ //
taṃ sma vīkṣanti bhūtāni kramantaṃ kālaneminam /
trivikrame vikramantaṃ nārāyaṇam ivāparam //
socchrayan prathamaṃ pādaṃ mārutāghūrṇitāmbaram /
prākrāmadasuro yuddhe trāsayan sarvadevatāḥ //
sa mayenāsurendreṇa pariṣvaktaḥ kraman raṇe /
kālanemir babhau daityaḥ saviṣṇur iva mandaraḥ //
atha pravivyathur devāḥ sarve śakrapurogamāḥ /
dṛṣṭvā kālam ivāyāntaṃ kālanemiṃ bhayāvaham //
chapter 37,
transliterated by Atul Agarwala,
proof-read by Horst Brinkhaus,
version of February 27, 2000 :h]
vaiśaṃpāyana uvāca
dānavānāṃ tu piprīṣuḥ kālanemiḥ sa dānavaḥ /
vyavardhata mahātejās tapānte jalado yathā //
taṃ trailoyāntaragataṃ dṛṣṭvā te dānaveśvarāḥ /
uttasthur apariśrāntāḥ prāpyevāmṛtam uttamam //
te vītabhayasaṃtrāsā mayatārapurogamāḥ /
tārakāmayasaṃgrāme satataṃ jitakāśinaḥ /
rejur āyodhanagatā dānavā yuddhakaṅkṣiṇaḥ //
mantram abhyasyataṃ teṣāṃ vyūhaṃ ca paridhāvatām /
prekṣatāṃ cābhavat prītir dānavaṃ kālaneminam //
ye tu tatra mayasyāsan mukhyā yuddhapuraḥsarāḥ /
te'pi sarve bhayaṃ tyaktvā hṛṣṭā yoddhum upasthitāḥ //
mayas tāro varāhaś ca hayagrīvaś ca vīryavān /
vipracittisutaḥ śvetaḥ kharalambāv ubhāv api //
ariṣṭo baliputraś ca kiśorāṣṭrau tathaiva ca /
svarbhānuś cāmaraprakhyo vaktrayodhī mahāsuraḥ //
ete 'straviduṣaḥ sarve sarve tapasi saṃsthitāḥ /
dānavāḥ kṛtino jagmuḥ kālaneminam uttamam //
te gadābhiś ca gurvībhiś cakraiś ca saparaśvaghaiḥ /
kālakalpaiś ca musalaiḥ kṣepaṇīyaiś ca mudgaraiḥ //
aśmabhiś cāṭṭasadṛśair gaṇḍaśailaiś ca daṃśitaiḥ /
paṭṭisair bhiṇḍipālaiś ca parighaiś cottamāyasaiḥ //
ghātanībhiś ca gurvībhiḥ śataghnībhis tathaiva ca /
yugair yantraiś ca nirmuktair argalaiś cāgratāḍitaiḥ //
dānavā yuddhadurdharṣāḥ saṃgrāmamukhataḥ sthitāḥ /
dorbhiś cāyatapīnābhiḥ prāsaiḥ pāśaiś ca mudgaraiḥ /
sarpair lelihyamānaiś ca visarpadbhiś ca sāyakaiḥ //
vajraiḥ praharaṇīyaiś ca dīpyadbhiś cāpi tomaraiḥ /
vikośaiś cāsibhis tīkṣṇaiḥ śūlaiś ca śitanirmalaiḥ //
te vai saṃdīptamanasaḥ pragṛhītottamāyudhāḥ /
kālanemiṃ puraskṛtya tasthuḥ saṃgrāmamūrdhani //
sā dīptaśastrapravarā daityānāṃ śuśubhe camūḥ /
dyaur nimīlitanakṣatrā ghananīlāmbudāgame //
devatānām api camūr mumude śakrapālitā /
dīptā śītoṣṇatejobhyāṃ candrabhāskaratejasā //
vāyuvegavatī saumyā tārāgaṇapatākinī /
toyadāviddhavasanā grahanakṣatrahāsinī //
yamendravaruṇair guptā dhanadena ca dhīmatā /
saṃpradīptāgnipavanā nārāyaṇaparāyaṇā //
sā samudraughasadṛśī divyā devamahācamūḥ /
rarājāstravatī bhīmā yakṣagandharvaśālinī //
tayoś camvos tadānīṃ tu babhūva sa samāgamaḥ /
dvāvāpṛthivyoḥ saṃyogo yathā syād yugaparyaye //
tadyuddham abhavad ghoraṃ devadānavasaṃkulam /
kṣamāparākramamayaṃ darpasya vinayasya ca //
niścakramur balābhyāṃ tu tābhyāṃ bhīmāḥ surāsurāḥ /
pūrvāparābhyāṃ saṃrabdhāḥ sāgarābhyām ivāmbudāḥ //
tābhyāṃ balābhyāṃ saṃhṛṣṭāś cerus te devadānavāḥ /
vanābhyāṃ pārvatīyābhyāṃ puṣpitābhyāṃ yathā gajāḥ //
samājaghnus tato bherīḥ śaṅkhān dadhmuś ca naikaśaḥ /
sa dyāṃ divaṃ bhuvaṃ caiva diśaś ca samapūrayat //
jyāghātatalanirghoṣo dhanuṣāṃ kūjitāni ca /
duṃdubhīnāṃ ca ninadā daityam antardadhuḥ svanam //
te 'nyonyam abhisaṃpetuḥ pātayantaḥ parasparam /
babhañjur bāhubhir bāhūn dvaṃdvam anye yuyutsavaḥ //
devatās tv aśanīr ghorāḥ parighāṃś cottamāyasān /
sasarjur ājau nistriṃśān gadā gurvīś ca dānavāḥ //
gadānipātair bhagnāṅgā bāṇaiś ca śakalīkṛtāḥ /
paripetur bhṛśaṃ kecin nyubjāḥ kecic ca jajñire //
tato rathaiḥ saturagair vimānaiś cāśugāmibhiḥ /
samīyus te susaṃrabdhā roṣād anyonyam āhave //
saṃvartamānāḥ samare vivartantas tathāpare /
rathā rathair nirudhyante padātāś ca padātibhiḥ //
teṣāṃ rathānāṃ tumulaḥ sa śabdaḥ śabdavāhinām /
nabhaḥ svasvāna hi yathā nabhasye jaladasvanaiḥ //
babhūvātha prasaktānāṃ nabhasīva payomucām /
babhañjire rathān kecit kecit saṃmṛditā rathaiḥ /
saṃbādham eke saṃprāpya na śekuś calituṃ rathāḥ //
anyonyam anye samare dorbhyām utkṣipya darpitāḥ /
saṃhrādamānābharaṇā jaghnus tatrāsicarmiṇaḥ //
astrair anye vinirbhinnā raktaṃ vemur hatā yudhi /
kṣarajjalānāṃ sadṛśā jaladānāṃ samāgame //
tadastraśastragrathitaṃ kṣiptotkṣiptagadāvilam /
devadānavasaṃkṣubdhaṃ saṃkulaṃ yuddham ābabhau //
taddānavamahāmeghaṃ devāyudhavirājitam /
anyonyabāṇavarṣaṃ tad yuddhadurdinam ābabhau //
etasminn antare kruddhaḥ kālanemiḥ sa dānavaḥ /
vyavardhata samudraughaiḥ pūryamāṇa ivāmbudaḥ //
tasya vidyuccalāpīḍāḥ pradīptāśanivarṣiṇaḥ /
gātrān nāgaśiraḥprakhyā viniṣpetur balāhakāḥ //
krodhān niḥśvasatas tasya bhrūbhedasvedavarṣiṇaḥ /
sāgniniṣpeṣapavanā mukhān niścerur arciṣaḥ //
tiryag ūrdhvaṃ ca gagane vavṛdhus tasya bāhavaḥ /
pañcāsyāḥ kṛṣṇavapuṣo lelihanta ivoragāḥ //
so 'strajālair bahuvidhair dhanurbhiḥ parighair api /
divyam ākāśam āvavre parvatair ucchritair iva //
so 'niloddhūtavasanas tasthau saṃgrāmamūrdhani /
saṃdhyātapagrastaśikhaḥ sākṣān merur ivācalaḥ //
ūruvegapratikṣiptaiḥ śailaśṛṅgāgrapādapaiḥ /
apātayad devagaṇān vajreṇeva mahāgirīn //
bahubhiḥ śastranistriṃśaiś cchinnabhinnaśirorasaḥ /
na śekuś calituṃ devāḥ kālanemihatā yudhi //
muṣṭibhir nihatāḥ kecit kecid dhi vidalīkṛtāḥ /
yakṣagandharvapatagāḥ petuḥ saha mahoragaiḥ //
tena vitrāsitā devāḥ samare kālaneminā /
na śekur yatnavanto 'pi yatnaṃ kartuṃ vicetasaḥ //
jitvetthaṃ devatānīkaṃ gadām āvidhya dānavaḥ /
airāvatagataṃ śakram uvācāsurasattamaḥ /
āgacchāgaccha devendra nirjito 'si mayā raṇe /
adyaprabhṛti devendro na tvaṃ bhavasi vṛtrahan /
eṣa te gadayā śakra śiro bhetsyāmi paśyataḥ //
adyaprabhṛti devendro dānavendro 'ham acyuta /
bhaviṣyāmi na saṃdeho hatvā tvām ugrapauruṣam /
iti bruvāṇaṃ samare vṛtrahā vajram ādade /
jaghāna tarasā śakro vajreṇa hi sa dānavam /
vajraṃ tadvakṣasi prāpya bahudhā samapadyata //
aśaktaṃ vajram āsīt tu dānavaṃ hantum ojasā /
punaḥ papāta sahasā śakrasyaiva tadā karam /
kālanemis tu sahasā gadām ādāya yatnataḥ /
airāvatasya rabhasā jaghānaikaṃ sa mastakam /
sa vinirbhinnakumbhas tu papāta dharaṇītale //
sasrāva rudhiraṃ tīkṣṇaṃ gajarājas tadā balī /
punaś ca gadayā rājaṃs tadā samaramūrdhani /
jaghāna dānavendras tu vṛtrahantāram ojasā /
utsṛjya sahasā śakro gajarājaṃ puraṃdaraḥ /
bhinnavarmāsthinicayo mukhāc choṇitam udvaman //
papātorvyāṃ mahārāja kiṃcid viśramya bhūtale /
utsṛjya sahasā śakraḥ svargalokaṃ mahīpate /
manuṣyalokaṃ saṃprāpya mānuṣīṃ tanum āvrajat /
tena śakraḥ sahasrākṣaḥ saṃditaḥ śarabandhanaiḥ /
airāvatagataḥ saṃkhye calituṃ na śaśāka ha //
nirjalāmbhodasadṛśo nirjalārṇavasaprabhaḥ /
nirvyāpāraḥ kṛtas tena vipāśo varuṇo mṛdhe //
agnimārutayor nāśaṃ kṛtvā sa ditijeśvaraḥ /
jaghāna devarājam ca somaṃ varuṇam aśvinau /
ādityavasurudrādīn aśeṣāṃś ca divaukasaḥ /
tato 'tīva prakurvīta āpo vasur amitrahā /
kālanemiṃ jaghānājau śaktyā guha ivāparaḥ //
śaktyā nirbhinnahṛdayo dhātumān iva parvataḥ /
susrāva rudhiraṃ bhūmau kālanemir mahāsuraḥ /
tato 'tikrodhatāmrākṣaḥ śaktim udyamya vegavān /
svaśaktyā tāḍayām āsa vasum urvyāṃ papāta saḥ /
dhanadaś ca kṛtāntaś ca varuṇaś ca śacīpatiḥ //
ekadaiva nijaghnus te sāyudhair anibarhaṇaiḥ /
nivārya tāni śastrāṇi tāñ jaghāna pṛthak pṛthak /
yamena preṣitaṃ daṇḍaṃ jagṛhe sa mahāsuraḥ /
taṃ dṛṣṭvā vismitāḥ sarve lokapālā mahaujasaḥ /
jaghāna vajreṇa ruvā devarājaḥ śatakratuḥ //
vajreṇa nihato daityo na cakampe girir yathā /
punar vajreṇa taṃ daityam indro mārutavartmani /
sthitas tadā jṛmbhaṇena jigīrṇe sāyudhaṃ hariḥ /
praviveśa susūkṣmeṇa kukṣiṃ rūpeṇa vṛtrahā /
tatkṣaṇād eva devendraḥ pārśvaṃ nirbhidya niryayau //
kavacenābhiguptaḥ sa nārāyaṇamayena ca /
tataḥ śūlam amoghaṃ tu śaṃkaro hantum ādade /
prajāpatir uvācedaṃ mayā dattavaro balī /
na śūlena na cānyena hantuṃ śakyo mahāsuraḥ /
śūlaṃ etad amoghaṃ ca mā prayuñkṣva mahāsure //
ity uktaḥ śūlapāṇiḥ sa saṃjahārāyudhaṃ svakam /
etasminn antare devāḥ kālanemibhayāturāḥ /
ūcuḥ kṛṣṇaṃ mahātmāno gīrbhiḥ stutvā janārdanam /
mumucuḥ svāni śastrāṇi śataśo 'tha sahasraśaḥ /
raṇe vaiśravaṇas tena parighaiḥ kāmarūpibhiḥ /
vilapaṃl lokapāleśas tyājito dhanadakriyām //
tadaiva lokapālāś ca nihatās tena saṃyugam /
yamaḥ sarvaharas tena mṛtyupraharaṇo raṇe /
yāmyām avasthām amaro nītaḥ svāṃ diśam āviśat //
lokapālās tu te sarve mānuṣīṃ tanum āsthitāḥ /
vihāya svapadaṃ rājan vivadanti sma mānuṣe /
sa lokapālān utsādya hṛtvā teṣāṃ ca karma tat /
dikṣu sarvāsu dehaṃ svaṃ caturdhā vidadhe tadā //
sa nakṣatrapathaṃ gatvā divyaṃ svarbhānudarśitam /
jahāra lakṣmīṃ somasya taṃ cāsya viṣayaṃ mahat //
cālayāmāsa dīptāṃśuṃ svargadvārāt sa bhāskaram /
sāyanaṃ cāsya viṣayaṃ jahāra dinakarma ca //
so 'gniṃ devamukhe dṛṣṭvā cakārātmamukheśayam /
vāyuṃ ca tarasā jitvā cakārātmavaśānugam //
sa samudrān samānīya sarvāś ca sarito balāt /
cakārātmavaśe vīryād dehabhūtāś ca sindhavaḥ //
āpaḥ sa vaśagāḥ kṛtvā divijātāś ca bhūmijāḥ /
sthāpayām āsa jagatīṃ suguptāṃ dharaṇīdharaiḥ //
sa svayaṃbhūr ivābhāti mahābhūtapatir mahān /
sarvalokamayo daityaḥ sarvalokabhayāvahaḥ //
sa lokapālaikavapuś candrasūryagrahātmavān /
pāvakānilasaṃghāto rarāja yudhi dānavaḥ //
pārameṣṭhye sthitaḥ sthāne lokānāṃ prabhavāpyaye /
taṃ tuṣṭuvur daityagaṇā devā iva pitāmaham //
chapter 38,
transliterated by Atul Agarwala,
proof-read by Horst Brinkhaus,
version of March 2, 2000 :h]
vaiśaṃpāyana uvāca
pañca taṃ nābhyavartanta viparītena karmaṇā /
vedo dharmaḥ kṣamā satyaṃ śrīś ca nārāyaṇāśrayā //
sa teṣām anupasthānāt sakrodho dānaveśvaraḥ /
vaiṣṇavaṃ padam anvicchan yayau nārāyaṇāntikam //
sa dadarśa suparṇasthaṃ śaṅkhacakragadādharam /
dānavānāṃ vināśāya bhrāmayantaṃ gadāṃ śubhām //
sajalāmbhodasadṛśaṃ vidyutsadṛśavāsasam /
svārūḍhaṃ svarṇapatrāḍhyaṃ śikhinaṃ kāśyapaṃ khagam //
dṛṣṭvā daityavināśāya raṇe svastham avasthitam /
dānavo viṣṇum akṣobhyaṃ babhāṣe kṣubdhamānasaḥ //
ayaṃ sa ripur asmākaṃ pūrveṣāṃ dānavarṣiṇām /
arṇavāvāsinaś caiva madhor vai kaiṭabhasya ca //
ayaṃ sa vigraho 'smākam aśāmyaḥ kila kathyate /
yena naḥ saṃyugeṣv adya bahavo dānavā hatāḥ //
ayaṃ sa nirghṛṇo yuddhe strībālanirapatrapaḥ /
yena dānavanārīṇāṃ sīmantoddharaṇaṃ kṛtam //
ayaṃ sa viṣṇur devānāṃ vaikuṇṭhaś ca divaukasām /
ananto bhoginām apsu svayaṃbhūś ca svayaṃbhuvaḥ //
ayaṃ sa nātho devānām asmābhir viprakṛṣyatām /
asya krodhaṃ samāsādya hiraṇyakaśipur hataḥ //
asya cchāyāṃ samāśritya devā makhamukhe sthitāḥ /
ājyaṃ maharṣibhir dattam aśnuvanti tridhā hutam //
ayaṃ sa nidhane hetuḥ sarveṣāṃ daitavadviṣām /
asya cakraṃ praviṣṭāni kulāny asmākam āhave //
ayaṃ sa kila yuddheṣu surārthe tyaktajīvitaḥ /
savitus tejasā tulyaṃ cakraṃ kṣipati śatruṣu //
ayaṃ sa kālo daityānāṃ kālabhūte mayi sthite /
atikrāntasya kālasya phalaṃ prāpsyati durmatiḥ //
diṣṭyedānīṃ samakṣaṃ me viṣṇur eṣa samāgataḥ /
adya madbāṇaniṣpiṣṭo mayy eva praṇamiṣyati //
yāsyāmy apacitiṃ diṣṭyā pūrveṣām adya saṃyuge /
imaṃ nārāyaṇaṃ hatvā dānavānāṃ bhayāvaham //
kṣipram eva vadhiṣyāmi raṇe nārāyaṇaṃ śairaiḥ /
jātyantaragato hy eṣa mṛdhe bādhati dānavān //
eṣo 'ntakaḥ purā bhūtvā padmanābha iti smṛtaḥ /
jaghānaikārṇave ghore tāv ubhau madhukaiṭabhau //
viniveśya svake ūrau nihatau dānaveśvarau /
dvidhābhūtaṃ vapuḥ kṛtvā siṃhārdhaṃ narasaṃsthitam /
pitaraṃ me jaghānaiko hiraṇyakaśipuṃ purā //
śubhaṃ garbham adhattainam aditir devatāraṇiḥ /
yajñakāle baler yo vai kṛtvā vāmanarūpatām /
trīṃl lokāṃś ca jahāraiṣa kramamāṇas tribhiḥ kramaiḥ //
bhūyas tv idānīṃ samare saṃprāpte tārakāmaye /
mayā saha samāgamya sadevo vinaśiṣyati //
sa evam uktvā bahudhā kṣipan nārāyaṇaṃ raṇe /
vāgbhir apratirūpābhir yuddham evābhyarocayat //
kṣipyamāṇo 'surendreṇa ya cukopa gadādharaḥ /
kṣamābalena manasā sasmitaṃ vākyam abravīt //
alaṃ darpabalaṃ daitya sthiraṃ matkrodhajaṃ balam /
hatas tvaṃ darpajair doṣaiḥ kṣamāṃ yo 'tītya bhāṣase //
adhamas tvaṃ mama mato dhig etat tava vāgbalam /
na tatra puruṣāḥ santi yatra garjanti yoṣitaḥ //
ahaṃ tvāṃ daitya paśyāmi pūrveṣāṃ mārgagāminam /
prajāpatikṛtaṃ setuṃ ko bhittvā svastimān vrajet //
adya tvāṃ nāśayiṣyāmi devavyāghātakāriṇam /
sveṣu sveṣu ca sthāneṣu sthāpayiṣyāmi devatāḥ //
evaṃ bruvati vākyaṃ tu mṛdhe śrīvatsadhāriṇi /
jahāsa dānavaḥ krodhād dhastāṃś cakre ca sāyudhān //
sa bāhuśatam udyamya sarvāstragrahaṇaṃ raṇe /
krodhād rudhiraraktākṣo viṣṇor vakṣasy atāḍayat //
dānavāś cāpi samare mayatārapurogamāḥ /
udyatāyudhanistriṃśāḥ sarve viṣṇum abhidravan //
sa tāḍyamāno 'tibalair daityaiḥ sarvāyudhodyataiḥ /
na cacāla harir yuddhe 'kampyamāna ivācalaḥ //
saṃsaktaś ca suparṇena kālanemir mahāsuraḥ /
sarvaprāṇena mahatīṃ gadām udyamya bāhubhiḥ /
mumoca jvalitāṃ ghorāṃ saṃrabdho garuḍopari //
karmaṇā tena daityasya viṣṇur vismayam āgamat /
sa tena tāḍitaḥ pakṣī cacāla ca punaḥ punaḥ /
hariṇā vardhitabalo na moham upagacchati /
yena tasya suparṇasya patitā mūrdhni sā gadā //
tadāgamat padā bhūmiṃ pakṣī vyathitavigrahaḥ /
loṣṭaiḥ sarṣṭiśilābhiś ca vajrapraharaṇais tataḥ /
jaghnus te samare viṣṇuṃ gopālaṃ ca mahāraṇe /
bhramantaṃ ghūrṇamānaṃ ca stutiṃ devāḥ pracakrire /
jaya deva mahābāho madhukaiṭabhanāśana /
hiraṇyakaśipor vakṣo nakhalāṅgaladāraṇa /
uttasthau ca raṇād viṣṇur amaraiḥ saṃstutaḥ purā /
hataṃ viṣṇuṃ samājñāya śaṅkhaṃ dadhmau sa dānavaḥ /
mṛdaṅgāṃś ca tridhā tatra vādayanto mahāsurāḥ /
tālāśrayāś ca nanṛtur mahotsava ivābabhau /
suparṇaṃ vyathitaṃ dṛṣṭvā kṣataṃ ca vapur ātmanaḥ /
krodhāt saṃraktanayano vaikuṇṭhaś cakramādade //
vyavardhata ca vegena suparṇena samaṃ vibhuḥ /
bhujāś cāsya vyavardhanta vyāpnuvanto diśo daśa //
sa diśaḥ pradiśaś caiva khaṃ ca gāṃ caiva pūrayan /
vavṛdhe sa punar lokān krāntukāma ivaujasā //
taṃ jayāya surendrāṇāṃ vardhamānaṃ nabhastale /
ṛṣayaḥ saha gandharvais tuṣṭuvur madhusūdanam //
namo 'stu devadeveśa śaṅkhacakragadādhara /
viṣṇo kṛṣṇa hṛṣīkeśa jahi daityaṃ mahābalam /
namas tubhyaṃ virūpākṣa śaṃkarasya jagatpate /
pāhi naḥ sakalān asmāñ jahi daityaṃ mahābalam /
sa dyāṃ kirīṭena likhan sābhram ambaram ambaraiḥ /
padbhyām ākramya vasudhāṃ diśaḥ pracchādya bāhubhiḥ //
sa sūryakaratulyābhaṃ sahasrāram arikṣayam /
dīptāgnisadṛśaṃ ghoraṃ darśanīyaṃ sudarśanam //
suvarṇareṇuparyantaṃ vajranābhaṃ bhayāvaham /
medosthimajjārudhiraiḥ siktaṃ dānavasaṃbhavaiḥ //
advitīyaṃ prahāreṣu kṣuraparyantamaṇḍalam /
sragdāmamālāvitataṃ kāmagaṃ kāmarūpiṇam //
svayaṃ svayaṃbhuvā sṛṣṭaṃ bhayadaṃ sarvavidviṣām /
maharṣiroṣair āviṣṭaṃ nityam āhavadarpitam //
kṣepaṇādyasya muhyanti lokāḥ sasthāṇujaṃgamāḥ /
kravyādāni ca bhūtāni tṛptiṃ yānti mahāmṛdhe //
tam apratimakarmāṇaṃ samānaṃ sūryavarcasā /
cakram udyasya samare krodhadīpto gadādharaḥ //
saṃmuṣṇan dānavaṃ tejaḥ samare svena tejasā /
ciccheda bāhūṃś cakreṇa śrīdharaḥ kālaneminaḥ //
tac ca vaktraśataṃ ghoraṃ sāgnicūrṇāṭṭahāsi yat /
tasya daityasya cakreṇa pramamātha balād dhariḥ //
sa cchinnabāhur viśirā na prākampata dānavaḥ /
kabandhāvasthitaḥ saṃkhye viśākha iva pādapaḥ //
taṃ vitatya mahāpakṣau vāyoḥ kṛtvā samaṃ javam /
urasā pātayām āsa garuḍaḥ kālaneminam //
sa tasya deho vimukho viśākhaḥ khāt paribhraman /
nipapāta divaṃ tyaktvā kṣobhayan dharaṇītalam //
tasmin nipatite daitye devāḥ sarṣigaṇās tadā /
sādhu sādhv iti vaikuṇṭhaṃ sametāḥ pratyapūjayan //
apare ye tu daityā vai yuddhe dṛṣṭaparākramāḥ /
te sarve bāhubhir vyāptā na śekuś calituṃ raṇe //
kāṃścit keśeṣu jagrāha kāṃścit kaṇṭhe nyapīḍayat /
pāṭayan kasyacid vaktraṃ madhye kāṃścid agṛhyata //
te gadācakranirdagdhā gatasattvā gatāsavaḥ /
gaganād bhraṣṭasarvāṅgā nipetur dharaṇītale //
teṣu sarveṣu daityeṣu hateṣu puruṣottamaḥ /
tasthau śakrapriyaṃ kṛtvā kṛtakarmā gadādharaḥ //
tasmin vimarde nirvṛtte saṃgrāme tārakāmaye /
taṃ deśam ājagāmāśu brahmā lokapitāmahaḥ //
sarvair brahmarṣibhiḥ sārdhaṃ gandharvaiḥ sāpsarogaṇaiḥ /
devadevo hariṃ devaṃ pūjayan vākyam abravīt //
kṛtaṃ deva mahatkarma surāṇāṃ śalyam uddhṛtam /
vadhenānena daityānāṃ vayaṃ ca paritoṣitāḥ //
yo 'yaṃ tvayā hato viṣṇo kālanemir mahāsuraḥ /
tvam eko 'sya mṛdhe hantā nānyaḥ kaścana vidyate //
eṣa devān paribhavaṃl lokāṃś ca sacarācarān /
ṛṣīṇāṃ kadanaṃ kṛtvā mām api pratigarjati //
tad anena tavogreṇa parituṣṭo 'smi karmaṇā /
yad ayaṃ kālatulyābhaḥ kālanemir nipātitaḥ //
tadāgacchasva bhadraṃ te gacchāma divam uttamam /
brahmarṣayas tvāṃ tatrasthāḥ pratīkṣante sadogatāḥ //
ahaṃ maharṣayaś caiva tatra tvāṃ vadatāṃ vara /
vidhivac cārcayiṣyanti gīrbhir divyābhir acyuta /
kiṃ cāhaṃ tava dāsyāmi varaṃ varabhṛtāṃ vara /
sureṣv api sadaityeṣu varāṇāṃ varado bhavān //
niryātayaitat trailokyaṃ sphītaṃ nihatakaṇṭakam /
asminn eva mṛdhe viṣṇo śakrāya sumahātmane //
evam ukto bhagavatā brahmaṇā harir īśvaraḥ /
devāñ śakramukhān sarvān uvāca śubhayā girā //
śrūyatāṃ tridaśāḥ sarve yāvantaḥ stha samāgatāḥ /
śravaṇāvahitair devaiḥ puraskṛtya puraṃdaram //
asmin naḥ samare sarve kālanemimukhā hatāḥ /
dānavā vikramopetāḥ śakrād api mahattarāḥ //
asmin mahati saṃkrande dvāv eva tu viniḥsṛtau /
vairocaniś ca daityendraḥ svarbhānuś ca mahāgrahaḥ //
tad iṣṭāṃ bhajatāṃ śakro diśaṃ varuṇa eva ca /
yāmyāṃ yamaḥ pālayatām uttarāṃ ca dhanādhipaḥ //
ṛkṣaiḥ saha yathāyogaṃ kālaṃ caratu candramāḥ /
abdaṃ hy ṛtumukhaṃ sūryo bhajatām ayanaiḥ saha //
ājyabhāgāḥ pravartantāṃ sadasyair abhipūjitāḥ /
hūyantām agnayo viprair vedadṛṣṭena karmaṇā //
devāś ca balihomena svādhyāyena maharṣayaḥ /
śrāddhena pitaraś caiva tṛptiṃ yāntu yathāsukham //
vāyuś caratu mārgasthas tridhā dīpyatu pāvakaḥ /
trayo varṇāś ca lokāṃs trīṃs tarpayantv ātmajair guṇaiḥ //
kratavaḥ saṃpravartantāṃ dīkṣaṇīyair dvijātibhiḥ /
dakṣiṇāś cāpi vartantāṃ yathoktaṃ sarvasatriṇām //
gāś ca sūryo rasān somo vāyuḥ prāṇāṃś ca prāṇiṣu /
tarpayantaḥ pravartantāṃ śivaiḥ saumyaiś ca karmabhiḥ //
yathāvad anupūrveṇa mahendra salilodvahāḥ /
trailokyamātaraḥ sarvāḥ sāgaraṃ yāntu nimnagāḥ //
daityebhyas tyajyatāṃ bhītiḥ śāntiṃ vrajata devatāḥ /
svasti vo 'stu gamiṣyāmi brahmalokaṃ sanātanam //
svagṛhe svargaloke vā saṃgrāme vā viśeṣataḥ /
visrambho vo na gantavyo nityaṃ kṣudrā hi dānavāḥ //
chidreṣu praharanty ete na caiṣāṃ saṃsthitir dhruvā /
saumyānām ṛjubhāvānāṃ bhavatāṃ cārjavā matiḥ //
ahaṃ tu duṣṭabhāvānāṃ yuṣmāsu sudurātmanām /
asamyag vartamānānāṃ mohaṃ dāsyāmi devatāḥ /
yadā ca sudurādharṣaṃ dānavebhyo bhayaṃ bhavet /
tadā samupagamyāśu vidhāsye vas tato 'bhayam /
evam uktvā suragaṇān viṣṇuḥ satyaparākramaḥ /
jagāma brahmaṇā sārdhaṃ brahmalokaṃ mahāyaśāḥ //
etad āścaryam abhavat saṃgrāme tārakāmaye /
dānavānāṃ ca viṣṇoś ca yan māṃ tvaṃ paripṛcchasi //
chapter 39,
transliterated by Horst Brinkhaus,
proof-read by Horst Brinkhaus,
version of July 20, 2001 :h]
janamejaya uvāca
brahmaṇā devadevena sārdhaṃ salilayoninā /
brahmalokaṃ gato brahman vaikuṇṭhaḥ kiṃ cakāra ha //
kimarthaṃ cādidevena nītaḥ salilayoninā /
viṣṇur daityavadhe vṛtte devair akṛtasatkriyaḥ //
brahmaloke ca kiṃ sthānaṃ kaṃ vā yogam upāsta saḥ /
kaṃ vā dadhāra niyamaṃ sa vibhur bhūtabhāvanaḥ //
kathaṃ tatrāsatas tasya viśvaṃ jagad idaṃ mahat /
śriyam āpnoti vipulāṃ surāsuranarārcitām //
kathaṃ svapiti gharmānte budhyate cāmbudakṣaye /
kathaṃ ca brahmalokastho dhuraṃ vahati laukikīm //
caritaṃ tasya viprendra divyaṃ bhagavato divi /
vistareṇa yathātattvaṃ sarvam icchāmi veditum //
vaiśaṃpāyana uvāca
śṛṇu nārāyaṇasyādau vistareṇa pravṛttayaḥ /
brahmalokaṃ yathārūḍho brahmaṇā saha modate //
kāmaṃ tasya gatiḥ sūkṣmā devair api durānugā /
yat tu śakṣyāmy ahaṃ vaktuṃ tan me nigadataḥ śṛṇu //
eṣa lokamayo devo lokāś caitan mayāstrayaḥ /
eṣa devamayaś caiva devāś caitan mayā divi //
devena vardhate yad dhi sarvaṃ tad dhi janārdanāt /
yat pravṛttaṃ ca devebhyas tad viddhi madhusūdanāt //
agnīṣomamayaṃ lokaṃ yaṃ vidur viduṣo janāḥ /
taṃ somam agniṃ lokaṃ ca veda viṣṇuṃ pitāmahaḥ //
kṣīrād yathā dadhi bhaved dadhnaḥ sarpir yathā bhavet /
mathyamāneṣu bhūteṣu tathā loko janārdanāt //
yathendriyaiś ca bhūtaiś ca paramātmā vidhīyate /
tathā vedaiś ca devaiś ca lokaiś ca vidito hariḥ //
yathā bhūtendriyāvāptir vihitā bhuvi dehinām /
tathā prāṇeśvarāvāptir devānāṃ divi vaiṣṇavī //
satriṇāṃ satraphaladaḥ pavitraṃ paramātmavān /
lokatantradharo hy eva mantrair mantra ivārcyate //
asya pāraṃ na paśyanti bahavaḥ pāratantriṇaḥ /
eṣa pāraṃ paraṃ caiva lokānāṃ veda mādhavaḥ //
asya devān dhakārasya mārgitavyasya daivataiḥ /
śṛṇu vai yat tadā vṛttaṃ brahmaloke purātanam //
sa gatvā brahmaṇo lokaṃ dṛṣṭvā paitāmahaṃ padam /
vavande tān ṛṣīn sarvān viṣṇur ārṣeṇa karmaṇā //
so 'gniṃ prāk savane dṛṣṭvā hūyamānaṃ maharṣibhiḥ /
avandata mahātejāḥ kṛtvā paurvāhṇikaṃ vidhim //
sa dadarśa makheṣv ājyair ijyamānaṃ maharṣibhiḥ /
bhāgaṃ yajñiyam aśnānaṃ svadeham aparaṃ sthitam //
abhivādyābhivādyānām ṛṣīṇāṃ brahmavarcasām /
paricakrāma so 'cintyo brahmalokaṃ sanātanam //
sa dadarśocchritān yūpāṃś caṣālāgravibhūṣitān /
makheṣu ca brahmarṣibhiḥ śataśaḥ kṛtalakṣaṇān //
ājyadhūmaṃ samāghrāya śṛṇvan vedān dvijeritān /
yajñair ijyantam ātmānam paśyaṃs tatra cacāra ha //
tam ūcur ṛṣayo devāḥ sadasyāḥ sadasi sthitāḥ /
arghyodyatabhujāḥ sarve pavitrān taritānanāḥ //
svāgataṃ te suraśreṣṭha padmanābha mahādyute /
namo 'stu te hṛṣīkeśa madhukaiṭabhasūdana /
dāmodara namas te 'stu padmapatrāyatekṣaṇa //
prabhus tvaṃ sarvadevānāṃ lokānāṃ prabhur avyayaḥ /
tvaṃ yajñas tvaṃ vaṣaṭkāras tvayi sarvaṃ pratiṣṭhitam /
idaṃ yajñiyam ātithyaṃ mantrataḥ pratigṛhyatām //
tvam asya yajñapūtasya pātraṃ pādyasya pāvanaḥ /
atithis tvaṃ hi mantroktaḥ sa dṛṣṭaḥ satataṃ mataḥ //
tvayi yoddhu gate viṣṇo na prāvartanta naḥ kriyāḥ /
avaiṣṇavasya yajñasya na hi karma vidhīyate //
sadakṣiṇasya yajñasya tvatprasūtaṃ phalaṃ bhavet /
sadakṣiṇamahāyajñās tvatprasūtir janārdana /
yady ātmānam ihāsmābhir ijyamānaṃ nirīkṣase //
evam astv iti tān viprān bhagavān pratyapūjayat /
mumude brahmalokastho brahmaiva hi pitāmahaḥ //
chapter 40,
transliterated by Horst Brinkhaus,
proof-read by Horst Brinkhaus,
version of September 16, 2002 :h]
vaiśaṃpāyana uvāca
ṛṣibhiḥ pūjitas tais tu viveśa harir īśvaraḥ /
paurāṇaṃ brahmasadanaṃ divyaṃ nārāyaṇāśramam //
sa tatra viviśe hṛṣṭas tān āmantrya sadogatān /
praṇamya cādidevāya brahmaṇe padmayonaye //
svena nāmnā parijñātaṃ sa taṃ nārāyaṇāśramam /
praviśann eva bhagavān āyudhāni vyasarjayat //
sa tatrāmbupatiprakhyaṃ dadarśālayam ātmanaḥ /
svadhiṣṭhitaṃ bhūtagaṇaiḥ śāśvataiś ca maharṣibhiḥ //
saṃvartakāmbudopetaṃ nakṣatrasthānasaṃkulam /
timiraughaparikṣiptam apradhṛṣyaṃ surāsuraiḥ //
na tatra viṣayo vāyor nendor nāpi vivasvataḥ /
vapuṣā padmanābhasya sa deśas tejasā vṛtaḥ //
sa tatra praviśann eva jaṭābhāraṃ samudvahan /
sa sahasraśirā bhūtvā śayanāyopacakrame //
lokānām antakālajñā kālī nayanaśālinī /
upatasthe mahātmānaṃ nidrā taṃ kālarūpiṇī //
viśvasya jagataḥ prabhum /
nārāyaṇaṃ viśvabījam /
sa śiśye śayane divye samudrāmbhodaśītale /
harir ekārṇavoktena vratena vratināṃ varaḥ //
taṃ śayānaṃ mahātmānaṃ bhavāya jagataḥ prabhum /
upāsāṃ cakrire viṣṇuṃ devāḥ sarṣigaṇās tadā //
tasya suptasya śuśubhe nābhimadhyāt samutthitam /
ādyasya sadanaṃ padmaṃ brahmaṇaḥ sūryasaṃnibham //
sahasrapatraṃ varṇāḍhyaṃ sukumāraṃ vibhūṣitam /
brahmasūtrodyatakaraḥ svapann eva mahāmuniḥ /
āvartayati lokānāṃ sarveṣāṃ kālaparyayam //
vivṛtāt tasya vadanān niḥśvāsapavaneritāḥ /
prajānāṃ paṅktayo hy oghair niṣpatanti viśanti ca //
te sṛṣṭāḥ prāṇinām oghā vibhaktā brahmaṇā svayam /
caturdhā svāṃ gatiṃ jagmuḥ kṛtāntoktena karmaṇā //
na taṃ veda svayaṃ brahmā nāpi brahmarṣayo 'vyayāḥ /
viṣṇuṃ nidrāmayaṃ yogaṃ praviṣṭaṃ tamasāvṛtam //
te tu brahmarṣayaḥ sarve pitāmahapurogamāḥ /
na vidus taṃ kvacit suptaṃ kvacid āsīnam āsane //
jāgarti ko 'tra kaḥ śete kaḥ śvasan kaś ca neṅgate /
ko bhogavān ko dyutimān kṛṣṇāt kṛṣṇataraś ca kaḥ //
vimṛśanti sma taṃ devaṃ divyābhir upapattibhiḥ /
vākyair brahmapadaiś cāpi pramāṇaiḥ sarvalakṣaṇaiḥ /
na cainaṃ śekur anveṣṭuṃ karmato janmato 'pi vā //
kathābhis tatpradiṣṭābhir ye tasya caritaṃ viduḥ /
purāṇaṃ taṃ purāṇeṣu ṛṣayaḥ saṃpracakṣate //
śrūyate cāsya caritaṃ deveṣv api purātanam /
mahāpurāṇāt prabhṛti paraṃ tasya na vidyate //
tat purāṇād ṛte tasya caritaṃ naiva vidyate /
yac cāsya veda vedo 'pi caritaṃ svaprabhāvajam /
tenemāḥ śrutayo vyāptā vaidikā laukikāś ca yāḥ //
bhavakāle bhavaty eṣa lokānāṃ bhūtabhāvanaḥ /
dānavānām abhāvāya jāgarti madhusūdanaḥ //
yadainaṃ vīkṣituṃ devā na śekuḥ suptam acyutam /
tataḥ svapiti gharmānte jāgarti jaladakṣaye //
sa hi yajñāś ca vedāś ca yajñāṅgāni ca sarvaśaḥ /
yā tu yajñagatiḥ proktā sa eṣa puruṣottamaḥ /
tasmin supte na vartante mantrapūtāḥ kratukriyāḥ /
śaratpravṛttayajño hi jāgarti madhusūdanaḥ //
śaratprabhṛti yajñā hi jāgrati śrīdhare harau /
tad idaṃ vārṣikaṃ cakraṃ kārayaty ambudeśvaraḥ /
vaiṣṇavaṃ karma kurvāṇaḥ supte viṣṇau puraṃdaraḥ //
yā hy eṣā gahvarī māyā nidreti jagati sthitā /
akasmād dveṣiṇī ghorā kālarātrir mahīkṣitām //
asyās tanus tamodvārā niśādivasanāśinī /
jīvitārdhaharī ghorā sarvaprāṇabhṛtāṃ bhuvi //
naitayā kaścid āviṣṭo jṛmbhamāṇo muhur muhuḥ /
śaktaḥ prasahituṃ vegaṃ majjann iva mahārṇave //
annajā bhuvi martyānāṃ śramajā vā kathaṃcana /
naiśā bhavati lokasya nidrā sarvasya laukikī //
svapnānte kṣīyate hy eṣā prāyaśo bhuvi dehinām /
mṛtyukāle ca bhūtānāṃ prāṇān nāśayate bhṛśam //
deveṣv api dadhāraināṃ nānyo nārāyaṇād ṛte /
sakhī sarvaharasyaiṣā māyā viṣṇuśarīrajā //
saiṣā nārāyaṇamukhe dṛṣṭā kamalalocanā /
lokān alpena kālena bhajate bhūtamohinī //
evam eṣā hitārthāya lokānāṃ kṛṣṇavartmanā /
dhriyate sevanīyena patineva pativratā //
sa tayā nidrayā channas tasmin nārāyaṇāśrame /
śete sma hi tadā viṣṇur mohayañ jagad avyayaḥ //
tasya varṣasahasrāṇi śayānasya mahātmanaḥ /
jagmuḥ kṛtayugaṃ caiva tretā caiva yugottamam //
sa tu dvāparaparyante dṛṣṭvā lokān suduḥkhitān /
prābudhyata mahātejāḥ stūyamāno maharṣibhiḥ //
ṛṣaya ūcuḥ
jahīhi nidrāṃ sahajāṃ bhuktapūrvām iva srajam /
ime te brahmaṇā sārdhaṃ devā darśanakāṅkṣiṇaḥ //
ime tvāṃ brahmaviduṣo brahmasaṃstavavādinaḥ /
vardhayanti hṛṣīkeśa ṛṣayaḥ saṃśitavratāḥ //
eteṣām ātmabhūtānāṃ bhūtānāṃ bhūtabhāvana /
śṛṇu viṣṇo śubhāṃ vācaṃ bhūvyomāgnyanilāmbhasām //
ime tvā sapta munayaḥ sahitā munimaṇḍalaiḥ /
stuvanti deva divyābhir geyābhir gīrbhir añjasā //
uttiṣṭha śatapatrākṣa padmanābha mahādyute /
kāraṇaṃ kiṃcid utpannaṃ devānāṃ kāryagauravāt //
jahi nidrāṃ jagaddhetoḥ keśaveśa janārdana /
tvayi supte jagat suptaṃ tvayi jāgrati jāgṛtam //
mīlanaṃ kuru devānāṃ devadeva jagatpate /
kiṃ tvaṃ svapiṣi govinda naṣṭe jagati sāṃpratam /
naṣṭaprāyaṃ jagat paśya sadevāsuramānuṣam /
vaiśaṃpāyana uvāca
sa saṃkṣipya jagat sarvaṃ timiraughaṃ vidārayan /
udatiṣṭhad dhṛṣīkeśaḥ śriyā paramayā jvalan //
sa dadarśa surān sarvān sametān sapitāmahān /
vivakṣataḥ prakṣubhitāñ jagadarthe samāgatān //
tān uvāca harir devān nidrāviśrāntalocanaḥ /
tattvadṛṣṭārthayā vācā dharmahetvarthayuktayā //
kuto vo vigraho devāḥ kuto vo bhayam āgatam /
kasya vā kena vā kāryaṃ kiṃ vā mayi na vartate //
na khalv akuśalaṃ loke vartate dānavotthitam /
nṛṇām āyāsajananaṃ śīghram icchāmi veditum //
eṣa brahmavidāṃ madhye vihāya śayanottamam /
śivāya bhavatām arthe sthitaḥ kiṃ karavāṇi vaḥ //
chapter 41,
transliterated by Horst Brinkhaus,
proof-read by Horst Brinkhaus,
version of September 12, 2002 :h]
vaiśaṃpāyana uvāca
tac chrutvā viṣṇugaditaṃ brahmā lokapitāmahaḥ /
uvāca paramaṃ vākyaṃ hitaṃ sarvadivaukasām //
nāsti kiṃcid bhayaṃ viṣṇo surāṇām asurāntaka /
yeṣāṃ bhavān abhayadaḥ karṇadhāro raṇe raṇe //
śakre jayati deveśe tvayi cāsurasūdane /
dharme prayatamānānāṃ mānavānāṃ kuto bhayam //
satye dharme ca niratā mānavā vigatajvarāḥ /
nākāladharmaṇā mṛtyuḥ śaknoti prasamīkṣitum //
mānavānāṃ ca patayaḥ pārthivāś ca parasparam /
ṣaḍbhāgam upayuñjānā na bhedaṃ kurvate mithaḥ //
te prajānāṃ śubhakarāḥ karadair avigarhitāḥ /
akarair viprayuktārthāḥ kośam āpūrayan sadā //
sphītāñjanapadān svān svān pālayantaḥ kṣamāparāḥ /
atīkṣṇad aṇḍāś caturo varṇāñ jugupur añjasā //
nodvejanīyā bhūtānāṃ sacivaiḥ sādhu pūjitāḥ /
caturaṅgabalair yuktāḥ ṣaḍguṇān upayuñjate //
dhanurvedaparāḥ sarve sarve vedeṣu niṣṭhitāḥ /
yajanti ca yathākālaṃ yajñair vipuladakṣiṇaiḥ //
vedān adhītya dīkṣābhir maharṣīn brahmacaryayā /
śrāddhaiś ca medhyaiḥ śataśas tarpayanti pitāmahān //
naiṣām aviditaṃ kiṃcit trividhaṃ bhuvi vidyate /
vaidikaṃ laukikaṃ caiva dharmaśāstroktam eva ca //
te parāvaradṛṣṭārthā maharṣisamatejasaḥ /
bhūyaḥ kṛtayugaṃ kartum utsahante narādhipāḥ //
teṣām eva prabhāvena śivaṃ varṣati vāsavaḥ /
yathārthaṃ ca vavur vātā virajaskā diśo daśa //
... vātāḥ śivasugandhinaḥ /
nirmalaṃ cābhavad vyoma ... /
nirutpātā ca vasudhā supracārāś ca vai grahāḥ /
candramāś ca sanakṣatraḥ saumyaṃ carati yogataḥ //
anulomakaraḥ sūryo ayane dve cacāra ha /
havyaiś ca vividhais tṛptaḥ śubhagandho hutāśanaḥ //
evaṃ samyakpravṛtteṣu nivṛtteṣv aparādhataḥ /
tarpayatsu mahīṃ kṛtsnāṃ nṛṇāṃ kālabhayaṃ kutaḥ //
teṣāṃ jvalitakīrtīnām anyonyam anuvartinām /
rājñāṃ balair balavatāṃ pīḍyate vasudhātalam //
seyaṃ bhārapariśrāntā pīḍyamānā narādhipaiḥ /
pṛthivī samanuprāptā naur ivāsann aviplavā //
yugāntasadṛśaṃ rūpaṃ śailoccalitabandhanam /
jalotpīḍākulā svedaṃ darśayantī muhur muhuḥ //
kṣatriyāṇāṃ vapurbhiś ca tejasā ca balena ca /
nṛṇāṃ ca rāṣṭrair vistīrṇaiḥ śrāmyatīva vasuṃdharā //
yac coktaṃ brahmasadane brahmaṇā parameṣṭhinā /
tac chṛṇuṣva mahābāho rahasyam idam uttamam /
pure pure narapatiḥ koṭisaṃkhyair balair vṛtaḥ /
rāṣṭre rāṣṭre ca bahavo grāmāḥ śatasahasraśaḥ //
bhūmipānāṃ sahasraiś ca teṣāṃ ca balināṃ balaiḥ /
grāmāyutāḍhyai rāṣṭraiś ca bhūmir nirvivarīkṛtā //
seyaṃ nirāmiṣaṃ kṛtvā niśceṣṭaṃ kālam agrataḥ /
prāptā mamālayaṃ viṣṇo bhavāṃś cāsyāḥ parā gatiḥ //
karmabhūmir ihasthānāṃ bhūmir eṣā vyathāṃ gatā /
yathā na sīdet tatkāryaṃ jagaty eṣā hi śāśvatī //
asyā hi pīḍane doṣo mahān syān madhusūdana /
kriyālopaś ca lokānāṃ dūṣitaṃ ca jagad bhavet //
śrāmyate vyaktam eveyaṃ pārthivaughaprapīḍitā /
sahajāṃ yā kṣamāṃ tyaktvā calatvam acalā gatā //
tad asyāḥ śrutavantaḥ sma tac cāpi bhavatā śrutam /
bhārāvataraṇārthaṃ hi mantrayāmas tvayā saha //
satpathe hi sthitāḥ sarve rājāno rāṣṭravardhanāḥ /
narāṇāṃ ca trayo varṇā brāhmaṇān anuyāyinaḥ //
sarvaṃ satyamayaṃ vākyaṃ varṇā dharmaparās tathā /
sarve vedaparā viprāḥ sarve vipraparā narāḥ //
evaṃ jagati vartante manuṣyā dharmakāraṇāt /
yathā dharmavadho na syāt tathā mantraḥ pravartatām //
satāṃ gatir iyaṃ nānyā dharmaś cāsyāḥ susādhanam /
rājñāṃ caiva vadhaḥ kāryo dharaṇyā bhāranirṇaye //
tadāgaccha mahābhāga saha vai mantrakāraṇāt /
vrajāma meruśikharaṃ puraskṛtya vasuṃdharām //
etāvad uktvā rājendra brahmā lokapitāmahaḥ /
pṛthivyā saha viśvātmā virarāma mahādyutiḥ /
chapter 42,
transliterated by Horst Brinkhaus,
proof-read by Horst Brinkhaus,
version of July 30, 2001 :h]
vaiśaṃpāyana uvāca
bāḍham ity eva saha tair durdināmbhodanisvanaḥ /
pratasthe durdinākāraḥ sadurdina ivācalaḥ //
samuktāmaṇividyotaṃ sacandrāmbhodavarcasam /
sa jatāmaṇḍalaṃ kṛṣṇaṃ bibhrat kṛṣṇavapur hariḥ //
sa cāsyorasi vistīrṇe romāñcodgatarājimān /
śrīvatso rājate śrīmān stanadvayamukhāñcitaḥ //
pīte vasāno vasane lokānāṃ gurur avyayaḥ /
hariḥ so 'bhavad ālakṣyaḥ sasaṃdhyābhra ivācalaḥ //
taṃ vrajantaṃ suparṇena padmayonigatānugam /
anujagmuḥ surāḥ sarve tadgatāsaktacakṣuṣaḥ //
nātidīrgheṇa kālena te gatā ratnaparvatam /
dadṛśur devatās tatra svāṃ sabhāṃ kāmarūpiṇīm //
meroḥ śikharavinyastāṃ saṃsaktāṃ sūryavarcasā /
kāñcanastambhacaraṇāṃ vajrasaṃghātatoraṇām //
manonirmāṇacitrāḍhyāṃ vimānākulamālinīm /
ratnajālāntaravatīṃ kāmagāṃ ratnabhūṣitām //
kḷptaratnasamākīrṇāṃ sarvartukusumotkaṭām /
maṇipravālasopānāṃ vaidūryamaṇiśobhitām /
muktājālasamākīrṇāṃ kiṃkiṇīśataśobhitām /
devamāyādharāṃ divyāṃ nirmitāṃ viśvakarmaṇā //
tāṃ hṛṣṭamanasaḥ sarve yathāsthānaṃ yathāvayaḥ /
yathānideśaṃ tridaśā viviśus te sabhāṃ śubhām //
te niṣedur yathokteṣu vimāneṣv āsaneṣu ca /
bhadrāsaneṣu pīṭheṣu kuthāsv āstaraṇeṣu ca //
tataḥ prabhañjano vāyur brahmaṇā sādhu coditaḥ /
mā śabda iti sarvatra pracakrāma sabhāṃ śubhām //
niḥśabde stimite tasmin samāje tridivaukasām /
babhāṣe dharaṇī vākyaṃ svedāt karuṇabhāṣiṇī //
dharaṇy uvāca
tvayā dhāryā tv ahaṃ deva tvayā vai dhāryate jagat /
tvaṃ dhārayasi bhūtāni bhuvanaṃ tvaṃ bibharṣi ca //
yat tvayā dhāryate kiṃcit tejasā ca balena ca /
tatas tava prasādena mayā paścāt tu dhāryate //
tvayā dhṛtaṃ dhārayāmi nādhṛtaṃ dhārayāmy aham /
na hi tad vidyate bhūtaṃ yat tvayā nānudhāryate //
tvam eva kuruṣe deva nārāyaṇa yuge yuge /
mahābhārāvataraṇaṃ jagato hitakāmyayā //
tavaiva tejasā krāntāṃ rasātalatalaṃ gatām /
trāyasva māṃ suraśreṣṭha tavaiva śaraṇaṃ gatām //
dānavaiḥ pīḍyamānāhaṃ rākṣasaiś ca durātmabhiḥ /
tvām eva śaraṇaṃ nityam upayāsye sanātanam //
tāvan me 'sti bhayaṃ bhūyo yāvan na tvāṃ kakudminam /
śaraṇaṃ yāmi manasā śataśo hy upalakṣaye /
aham ādau purānena saṃkṣiptā padmayoninā /
māṃ ca badhvā kṛtau pūrvaṃ mṛṅmayau dvau mahāsurau //
karṇasrotodbhavau tau hi viṣṇor asya mahātmanaḥ /
mahārṇave prasvapataḥ kāṣṭhakuḍyasamau sthitau //
tau viveśa svayaṃ vāyur brahmaṇā sādhu coditaḥ /
tau divaṃ chādayantau tu vavṛdhāte mahāsurau //
vāyuprāṇau tu tau gṛhya brahmā parimṛśyañ śanaiḥ /
ekaṃ mṛdutaraṃ mene kaṭhinaṃ veda cāparam //
nāmanī tu tayoś cakre sa vibhuḥ salilodbhavaḥ /
mṛdus tv ayaṃ madhur nāma kaṭhinaḥ kaiṭabho 'bhavat //
tau daityau kṛtanāmānau ceratur baladarpitau /
sarvam ekārṇavaṃ lokaṃ yoddhukāmau sunirbhayau //
tāv āgatau samālokya brahmā lokapitāmahaḥ /
ekārṇavāmbunicaye tatraivānataradhīyata //
sa padme padmanābhasya nābhimadhyād samutthite /
rocayām āsa vasatiṃ guhyāṃ brahmā caturmukhaḥ //
tāv ubhau jalagarbhasthau nārāyaṇapitāmahau /
bahūn varṣagaṇān apsu śayānau na cakampatuḥ //
atha dīrghasya kālasya tāv ubhau madhukaiṭabhau /
ājagmatus tam uddeśaṃ yatra brahmā vyavasthitaḥ //
dṛṣṭvā tāv asurau ghorau mahāntau yuddhadurmadau /
brahmaṇā tāḍito viṣṇuḥ padmanālena vai purā /
utpapātāśu śayanāt padmanābho mahādyutiḥ //
tad yuddham abhavad ghoraṃ tayos tasya ca vai tadā /
ekārṇave tadā loke trailokye jalatāṃ gate //
tad abhūt tumulaṃ yuddhaṃ varṣasaṃkhyāḥ sahasraśaḥ /
na ca tāv asurau yuddhe tadā śramam avāpatuḥ //
atha dīrghasya kālasya tau daityau yuddhadurmadau /
ūcatuḥ prītamanasau devaṃ nārāyaṇaṃ hariṃ //
prītau svas tava yuddhena ślāghyas tvaṃ mṛtyur āhave /
āvāṃ jahi na yatrorvī jalena samabhiplutā //
hatau ca tava putratvaṃ prāpnuyāvaḥ surottama /
so hy āvāṃ yudhi nirjetā tasyāvāṃ vihitau sutau //
sa hi gṛhya mṛdhe daityau dorbhyāṃ tau samapīḍayat /
janmatur nidhanaṃ cāpi tāv ubhau madhukaiṭabhau //
tāv ubhāv āplutau toye vapurbhyām ekatāṃ gatau /
medo mumucatur daityau mathyamānau jalormibhiḥ //
medasā tajjalaṃ vyāptaṃ tābhyāṃ antardadhe tadā /
nārāyaṇaś ca bhagavān asṛjat sa punaḥ prajāḥ //
daityayor medasā channā medinīti tataḥ smṛtā /
prabhāvāt padmanābhasya śāśvatī ca nṛṇāṃ kṛtā //
varāheṇa punar bhūtvā mārkaṇḍeyasya paśyataḥ /
viṣāṇenāham ekena toyamadhyāt samuddhṛtā //
hṛtāhaṃ kramatā bhūyas tadā yuṣmākam agrataḥ /
baleḥ sakāśād daityasya viṣṇunā prabhaviṣṇunā //
sāṃprataṃ khidyamānāham enam eva gadādharam /
anāthā jagato nāthaṃ śaraṇyaṃ śaraṇaṃ gatā //
agniḥ suvarṇasya gurur gavāṃ sūryo guruḥ smṛtaḥ /
akṣatrāṇāṃ guruḥ somo mama nārāyaṇo guruḥ //
yad ahaṃ dhārayāmy ekā jagatsthāvarajaṃgamam /
mayā dhṛtaṃ dhārayate sarvam etad gadādharaḥ //
jāmadagnyena rāmeṇa bhārāvataraṇepsayā /
roṣāt triḥsaptakṛtvo 'haṃ kṣatriyair viprayojitā //
sāsmi vedyām samāropya tarpitā nṛpaśoṇitaiḥ /
bhārgaveṇa pituḥ śrāddhe kaśyapāya niveditā //
māṃsamedosthidurgandhā digdhā kṣatriyaśoṇitaiḥ /
rajasvaleva yuvatiḥ kaśyapaṃ samupasthitā //
sa māṃ brahmarṣir apy āha kim urvi tvam avāṅmukhī /
vīrapatnīvratam idaṃ vīrapatni niṣevase //
sāhaṃ vijñāpitavatī kaśyapaṃ lokabhāvanam /
patayo me hatā brahman bhārgaveṇa mahātmanā //
sāhaṃ vihīnā vikrāntaiḥ kṣatriyaiḥ śastravṛttibhiḥ /
vidhavā śūnyanagarā na dhārayitum utsahe //
tan mahyaṃ dīyatāṃ bhartā bhagavaṃs tvatsamo nṛpaḥ /
rakṣet sagrāmanagarāṃ yo māṃ sāgaramālinīm //
sa śrutvā bhagavān vākyaṃ bāḍham ity abravīt prabhuḥ /
tato māṃ mānavendrāya manave saṃprayacchata //
sā manuprabhavaṃ puṇyaṃ prāpyekṣvākukulaṃ mahat /
vipulenāsmi kālena pārthivāt pārthivaṃ gatā //
evaṃ dattāsmi manave mānavendrāya dhīmate /
bhuktā rājakulaiś cāpi maharṣikulasaṃmitaiḥ //
bahavaḥ kṣatriyāḥ śūrā māṃ jitvā divam āśritāḥ /
te sma kālavaśaṃ prāpya mayy eva pralayaṃ gatāḥ //
matkṛte vigrahā loke vṛtte vartanta eva ca /
kṣatriyāṇāṃ balavatāṃ saṃgrāmeṣv anivartinām //
etad yuṣmatpravṛttena daivena pariṇāmitā /
jagaddhitārthaṃ kuruta rājñāṃ hetuṃ raṇakṣaye //
yady asti mayi kāruṇyaṃ bhāraśaithilyakāraṇāt /
ekaś cakradharaḥ śrīmān abhayaṃ me prayacchatu //
yam ahaṃ bhārasaṃtaptā saṃprāptā śaraṇaiṣiṇī /
bhāro yady avaroptavyo viṣṇur eṣa bravītu mām //
viṣṇur uvāca
mā bhair dharaṇi kalyāṇi śāntiṃ vraja samāhite /
eṣa tvām ucitaṃ sthānaṃ sthāpayāmi vasiṃdhare /
etasyāhaṃ prasādena śramaṃ tyakṣyāmi devatāḥ /
chapter 43, transliterated and proof-read by Horst Brinkhaus, version of October 10, 2002 :h]
vaiśaṃpāyana uvāca
te śrutvā pṛthivīvākyaṃ sarva eva divaukasaḥ /
tadarthakṛtyaṃ saṃcintya pitāmaham athābruvan //
bhagavan kriyatām asyā dharaṇyā bhārasaṃnatiḥ /
śarīrakartā lokānāṃ tvaṃ hi lokasya ceśvaraḥ //
yat kartavyaṃ mahendreṇa yamena varuṇena ca /
yad vā kāryaṃ dhaneśena svayaṃ nārāyaṇena vā //
yad vā candramasā kāryaṃ bhāskareṇānilena vā /
ādityair vasubhir vāpi rudrair vā lokabhāvanaiḥ //
aśvibhyāṃ vā surāgryābhyāṃ sādhyair vā tridivālayaiḥ /
marudbhir vā suraśreṣṭhaiḥ pāvakenāpi ca prabho /
bṛhaspatyuśanobhyāṃ vā kālena kalināpi vā //
maheśvareṇa vā brahman viśākhena guhena vā /
yakṣarākṣasagandharvaiś cāraṇair vā mahoragaiḥ //
parvataiḥ śailamukhyair vā sāgarair vā mahormibhiḥ /
gaṅgāmukhābhir divyābhiḥ saridbhir vā sureśvara //
kṣipram ājñāpaya vibho katham aṃśaḥ prayujyatām /
yadi te pārthivaṃ kāryaṃ kāryaṃ pārthivavigrahe //
katham aṃśāvataraṇaṃ kurmaḥ sarve pitāmaha /
antarikṣagatā ye ca pṛthivyāṃ ye ca pārthivāḥ //
sadasyānāṃ ca viprāṇāṃ pārthivānāṃ kuleṣu ca /
ayonijāś cāpi tanūḥ sṛjāma jagatītale //
surāṇām ekakāryāṇāṃ śrutvaitan niścitaṃ mahat /
devaiḥ parivṛtaḥ prāha vākyaṃ lokapitāmahaḥ //
rocate me suraśreṣṭhā yuṣmākam api niścayaḥ /
sṛjadhvaṃ svaśarīrāṃśāṃs tejasātmasamān bhuvi //
sarva eva suraśreṣṭhās tejobhir avarohata /
bhāvayanto bhuvaṃ devīṃ labdhvā tribhuvanaśriyam //
pārthive bhārate vaṃśe pūrvam eva vijānatā /
pṛthivyāṃ saṃbhavam imaṃ śrūyatāṃ yan mayā kṛtam //
samudre 'haṃ surāḥ pūrve velām āsādya paścimām /
āse sārdhaṃ tanūjena kaśyapena mahātmanā //
kathābhiḥ pūrvavṛttābhir lokavedānugāmibhiḥ /
itivṛttaiś ca bahubhiḥ purāṇaprabhavair guṇaiḥ //
nirūpayaṃs taṃ deveśaṃ pramāṇair bahulakṣaṇaiḥ /
kurvatas tu kathās tās tāḥ samudraḥ saha gaṅgayā /
samīpam ājagāmāśu yuktas toyadamārutaiḥ //
sa vīciviṣamāṃ kurvan gatiṃ vegataraṅgiṇīm /
yādogaṇavicitreṇa saṃchannas toyavāsasā //
śaṅkhamuktāmalatanuḥ pravālamaṇibhūṣaṇaḥ /
yuktaś candramasā pūrṇaḥ sābhragambhīranisvanaḥ //
sa māṃ paribhavann eva svāṃ velāṃ samatikraman /
kledayām āsa capalair lāvaṇair ambuvisravaiḥ //
taṃ ca deśaṃ vyavasitaḥ samudro 'dbhir vimarditum /
uktaḥ saṃrabdhayā vācā śānto 'sīti tato mayā //
śānto 'sīty uktamātras tu tanutvaṃ sāgaro gataḥ /
saṃhatormitaraṅgaughaḥ sthito rājaśriyā jvalan //
bhūyaś caiva mayā śaptaḥ samudraḥ saha gaṅgayā /
sakāraṇāṃ matiṃ kṛtvā yuṣmākaṃ hitakāmyayā //
yasmāt tvaṃ rājatulyena vapuṣā samupasthitaḥ /
gacchārṇava mahīpālo rājaiva tvaṃ bhaviṣyasi //
tatrāpi sahajāṃ līlāṃ dhārayan svena tejasā /
bhaviṣyasi nṛṇāṃ bhartā bhāratānāṃ kulodvahaḥ //
śānto 'sīti mayoktas tvaṃ yac cāsi tanutāṃ gataḥ /
sutanur yaśasā loke śaṃtanus tvaṃ bhaviṣyasi //
iyam apy āyatāpāṅgī gaṅgā sarvāṅgaśobhanā /
iyam apy āgatā gaṅgā tavārthe varavarṇinī /
rūpiṇī vai saric chreṣṭhā tatra tvām upayāsyati //
evam uktas tu māṃ kruddhaḥ so 'bhigamyāṛṇavo 'bravīt /
māṃ prabho devadeveśa kimarthaṃ śaptavān asi //
ahaṃ tava vidheyātmā tvatkṛtas tvatparāyaṇaḥ /
aśapo 'sadṛśair vākyair ātmajaṃ māṃ kim ātmanā //
bhagavaṃs tvatprasādena vegāt parvaṇi vardhitaḥ /
yady ahaṃ calito brahman ko 'tra doṣo mamātmanaḥ //
kṣiptābhiḥ pavanenādbhiḥ spṛṣṭo yady asi parvaṇi /
atra me bhagavan kiṃ nu vidyate śāpakāraṇam //
uddhūtaiś ca mahāvātaiḥ pravṛddhaiś ca balāhakaiḥ /
parvaṇā cenduyuktena tribhiḥ kṣubdho 'smi kāraṇaiḥ //
evaṃ yady aparāddho 'haṃ kāraṇais tvatpravartitaiḥ /
kṣantum arhasi me brahmañ śāpo 'yaṃ vinivartyatām //
evaṃ mayi nirālambe śāpāc chithilatāṃ gate /
kāruṇyaṃ kuru deveśa pramāṇaṃ yady avekṣase //
asyāś ca deva gaṅgāyā gāṃ gatāyās tavājñayā /
maddoṣāt samadoṣāyāḥ prasādaṃ kartum arhasi //
prasādaṃ kuru me brahman vidyate śāpakāraṇam /
tam ahaṃ ślakṣṇayā vācā mahārṇavam athābruvam /
akāraṇajñaṃ devānāṃ trastaṃ śāpānileritam //
śāntiṃ vraja na bhetavyaṃ prasanno 'smi mahāmate /
śāpe 'smin saritāṃ nātha bhaviṣyaṃ śṛṇu kāraṇam //
tvaṃ gaccha bhārate vaṃśe svadehaṃ svena tejasā /
ādhatsva saritāṃ nātha tyaktvemāṃ sāgarīṃ tanum //
mahodadhe mahīpālas tatra rājaśriyā vṛtaḥ /
pālayaṃś caturo varṇān raṃsyase salileśvara //
iyaṃ ca tvāṃ saric chreṣṭhā bibhratī mānuṣīṃ tanum /
tat kālaramaṇīyāṅgī gaṅgā paricariṣyati //
anayā saha jāhnavyā modamāno mamājñayā /
imaṃ salilasaṃkledaṃ vismariṣyasi sāgara //
tvaratā caiva kartavyaṃ tvayedaṃ devaśāsanam /
prājāpatyena vidhinā gaṅgayā saha sāgara //
vasavaḥ pracyutāḥ svargāt praviṣṭāś ca rasātalam /
teṣām utpādanārthāya tvaṃ mayā viniyojitaḥ //
aṣṭau tāñ jāhnavīgarbhān apatyārthaṃ dadāmy aham /
vibhāvasos tulyaguṇān surāṇāṃ prītivardhanān //
utpādya tvaṃ vasūñ śīghraṃ kṛtvā kurukulaṃ mahat /
praveṣṭāsi tanuṃ tyaktvā punaḥ sāgara sāgarīm //
evam etan mayā pūrvaṃ hitārthaṃ vaḥ surottamāḥ /
bhaviṣyaṃ paśyatā bhāraṃ pṛthivyāḥ pārthivātmakam //
tad eṣa śaṃtanor vaṃśaḥ pṛthivyāṃ ropito mayā /
vasavo yatra gaṅgāyāṃ utpannās tridivaukasaḥ //
adyāpi bhuvi gāṅgeyas tatraiva vasur aṣṭamaḥ /
sapteme vasavaḥ prāptāḥ sa ekaḥ parilambate //
dvitīyāyāṃ striyāṃ sṛṣṭā dvitīyā śaṃtanos tanuḥ /
vicitravīryo dyutimān āsīd rājā pratāpavān //
vaicitravīryau dvāv eva pārthivau bhuvi sāṃpratam /
pāṇḍuś ca dhṛtarāṣṭraś ca vikhyātau puruṣarṣabhau //
tatra pāṇḍoḥ śriyā juṣṭe dve bhārye yauvanasthite /
śubhe kuntī ca mādrī ca devayoṣopame bhuvi //
dhṛtarāṣṭrasya rājñas tu bhāryaikā tulyacāriṇī /
gāndhārī bhuvi vikhyātā bhartur nityaṃ vrate sthitā //
atra vo 'ṃśā vibhajyantāṃ vipakṣaḥ pakṣa eva ca /
putrāṇāṃ hi tayo rājñor bhavitā vigraho mahān //
teṣāṃ vimarde dāyādye nṛpāṇāṃ bhavitā kṣayaḥ /
yugāntapratimaṃ caiva bhaviṣyati mahad bhayam //
sabaleṣu narendreṣu śātayatsv itaretaram /
viviktapurarāṣṭraughā kṣitiḥ śaithilyam eṣyati //
dvāparasya yugasyānte mayā dṛṣṭaṃ purātane /
kṣayaṃ yāsyanti śastreṇa pārthivāḥ saha vāhanaiḥ //
tatrāvaśiṣṭān manujān suptān niśi vicetasaḥ /
dhakṣyate śaṃkarasyāṃśaḥ pāvakenāstratejasā //
antakapratime tasmin nivṛtte krūrakarmaṇi /
samāptam idam ākhyāsye tṛtīyaṃ dvāparaṃ yugam //
maheśvarāṃśe 'pasṛte tato māheśvaraṃ yugam /
tiṣyaṃ prapatsyate paścād yugaṃ dāruṇamānuṣam //
adharmaprāyapuruṣaṃ svalpadharmaparigraham /
utsannasatyasaṃyogaṃ vardhitānṛtasaṃcayam //
maheśvaraṃ kumāraṃ ca dvau ca devau samāśritāḥ /
bhaviṣyanti narāḥ sarve loke nasthavirāyuṣaḥ //
tad eṣa nirṇayaḥ śreṣṭhaḥ pṛthivyāṃ pārthivāntakaḥ /
aṃśāvataraṇaṃ sarve surāḥ kuruta māciram //
dharmasyāṃśo 'tha kuntyāṃ vai mādryāṃ ca viniyujyatām /
vigrahasya kalir mūlaṃ gāndhāryāṃ viniyujyatām //
etau pakṣau bhaviṣyanti rājānaḥ kālacoditāḥ /
jātarāgāḥ pṛthivyarthe sarve saṃgrāmalālasāḥ //
gacchatv iyaṃ vasumatī svāṃ yoniṃ lokadhāriṇī /
sṛṣṭo 'yaṃ naiṣṭhiko rājñām upāyo lokaviśrutaḥ //
śrutvā pitāmahavacaḥ sā jagāma yathāgatam /
pṛthivī saha kālena vadhāya pṛthivīkṣitām //
devān acodayad brahmā nigrahārthaṃ suradviṣām /
naraṃ caiva purāṇarṣiṃ śeṣaṃ ca dharaṇīdharam //
sanatkumāraṃ sādhyāṃś ca devāṃś cāgnipurogamān /
varuṇaṃ ca yamaṃ caiva sūryācandramasau tathā /
gandharvāpsarasaś caiva rudrādityāṃs tathāśvinau //
tato 'ṃśān avaniṃ devāḥ sarva evāvatārayan /
yathā te kathitaṃ pūrvam aṃśāvataraṇaṃ mayā //
ayonijā yonijāś ca te devāḥ pṛthivītale /
daityadānavahantāraḥ saṃbhūtāḥ puruṣeśvarāḥ /
kṣīrikāvṛkṣasaṃghātā vajrasaṃhananās tathā //
nāgāyutabalāḥ kecit kecid oghabalānvitāḥ /
gadāparighaśaktīnāṃ sahāḥ parighabāhavaḥ /
giriśṛṅgaprahartāraḥ sarve parighayodhinaḥ //
vṛṣṇivaṃśe samutpannāḥ śataśo 'tha sahasraśaḥ /
kuruvaṃśe ca devās te pāñcāleṣu ca pārthivāḥ //
yājñikānāṃ samṛddhānāṃ brāhmaṇānāṃ ca yoniṣu /
sarvāstrajñā maheṣvāsā vedavrataparāyaṇāḥ //
sarvarddhiguṇasaṃpannā yajvānaḥ puṇyakarṃiṇaḥ /
ācālayeyuḥ śailāṃs te kruddhā bhindyur mahītalam /
utpateyur athākāśaṃ kṣobhayeyur mahodadhim //
evam ādiśya tān brahmā bhūtabhavyabhavatprabhuḥ /
nārāyaṇe samāveśya lokāñ śāntim upāgamat //
bhūyaḥ śṛṇu yathā viṣṇur avatīrṇo mahītalam /
prajānāṃ vai hitārthāya prabhuḥ prāṇadhaneśvaraḥ //
yayātivaṃśajasyātha vasudevasya dhīmataḥ /
kule pūjye yaśaskāmo jajñe nārāyaṇaḥ prabhuḥ //
chapter 44, transliterated and proof-read by Horst Brinkhaus, version of October 24, 2002 :h]
vaiśaṃpāyana uvāca
kṛtakārye gate kāle jagatyāṃ ca yathānayam /
aṃśāvataraṇe vṛtte surāṇāṃ bhārate kule //
bhāge 'vatīrṇe dharmasya śakrasya pavanasya ca /
aśvinor devabhiṣajor bhāge vai bhāskarasya ca //
pūrvam evāvanigate bhāge devapurodhasaḥ /
vasūnām aṣṭame bhāge prāg eva dharaṇīṃ gate //
mṛtyor bhāge kṣitigate kaler bhāge tathaiva ca /
bhāge somasya vahneś ca varuṇasya ca gāṃ gate //
śaṃkarasya gate bhāge viśveṣāṃ ca divaukasām /
gandharvoragayakṣāṇāṃ bhāgāṃśeṣu gateṣv atha //
bhāge 'vatīrṇe mitrasya yamasyāṃśe tathaiva ca /
varuṇasya gate tv aṃśe pṛthivīṃ janamejaya /
bhāgeṣv eteṣu gaganād avatīrṇeṣu medinīm /
tiṣṭhan nārāyaṇasyāṃśe nāradaḥ pratyadṛṣyata //
jvalitāgnipratīkāśo bālārkasadṛśekṣaṇaḥ /
savyāpavṛttaṃ vipulaṃ jaṭāmaṇḍalam udvahan //
candrāṃśuśukle vasane vasāno rukmabhūṣaṇaḥ /
vīṇāṃ gṛhītvā mahatīṃ kakṣāsaktāṃ sakhīm iva //
kṛṣṇājinottarāsaṅgo hemayajñopavītavān /
daṇḍī kamaṇḍaludharaḥ sākṣāc chakra ivāparaḥ //
mudrāsamarpitakaraḥ sumanoveṣṭitāṅgavān /
bhettā jagati guhyānāṃ vigrahāṇāṃ grahopamaḥ /
maharṣir vigraharucir vidvān gāndharvavedavit //
vairikelikilo vipro brāhmaḥ kalir ivāparaḥ /
gātā caturṇāṃ vedānām udgātā prathamartvijām //
devagandharvalokānām ādivaktā mahāmuniḥ /
sa nārado 'tha brahmarṣir brahmalokacaro 'vyayaḥ /
sthito devasabhāmadhye saṃrabdho viṣṇum abravīt //
svaraiś ca saptabhir viṣṇuṃ jagau vipraḥ sa nāradaḥ /
ṣaḍjaṃ prathamam āvidhya ṛṣabhaṃ ca tataḥ param //
miśrayitvā ca gāndhāraṃ tato dhaivatamadhyamau /
pañcamaṃ ca tataḥ kurvan niṣādaṃ tadanantaram //
kākalīṃ ca vimātrāṃ tu tato dve ca śrutī prabho /
tisras tisras tathā rājaṃl layaiś ca saha sarvaśaḥ //
tānatānāgaṇānāṃ ca vivicya kramaśaḥ prabhuḥ /
taiś cāpi saptabhir vācyaṃ vācakaiś cāpi sarvaśaḥ /
anantavīryaṃ deveśaṃ jagau brahmapuraḥsaram //
etaiḥ saptabhir ādyeśaṃ vicinvan prabhavaṃ tathā /
evaṃ samāpya geyaṃ tu vākyam etad uvāca ha /
aṃśāvataraṇaṃ viṣṇo yad idaṃ tridaśaiḥ kṛtam /
kṣayāya pṛthivīndrāṇāṃ sarvam etad akāraṇam //
yad etat pārthivaṃ kṣatraṃ sthitaṃ tvayi vidhīśvara /
nṛnārāyaṇayukto 'yaṃ kāryārthaḥ pratibhāti me //
na yuktaṃ jānatā deva tvayā tattvārthadarśinā /
devadeva pṛthivyarthe prayoktuṃ kāryam īdṛśam //
tvaṃ hi cakṣuṣmatāṃ cakṣuḥ ślāghyaḥ prabhavatāṃ prabhuḥ /
śreṣṭho yogavatāṃ yogī gatir gatimatām api //
devabhāgān gatān dṛṣṭvā kiṃ tvaṃ sarvāgrago vibhuḥ /
vasuṃdharāyāḥ sāhyārtham aṃśaṃ svaṃ nānuyuñjase //
tvayā sanāthā devāṃśās tvanmayās tvatpracoditāḥ /
jagatyāṃ saṃtariṣyanti kāryāt kāryāntaraṃ gatāḥ //
tad ahaṃ tvarayā viṣṇo prāptaḥ surasabhām imām /
tava saṃcodanārthaṃ vai śṛṇu cāpy atra kāraṇam //
ye tvayā nihatā daityāḥ saṃgrāme tārakāmaye /
teṣāṃ śṛṇu gatiṃ viṣṇo ye gatāḥ pṛthivītalam //
pūḥ pṛthivyāṃ samuditā mathurā nāma nāmataḥ /
niviṣṭā yamunātīre sphītā janapadāyutā //
madhur nāma mahān āsīd dānavo yudhi durjayaḥ /
tasya sma sumaharddhyāsīn mahāpādapasaṃtatam /
ghoraṃ madhuvanaṃ nāma yatrāsau nyavasat tadā //
tasya putro mahān āsīl lavaṇo nāma dānavaḥ /
lavaṇas tasya putro 'bhūn mahābalaparākramaḥ /
trāsanaḥ sarvabhūtānāṃ bale mahati tasthivān //
sa tatra dānavaḥ krīḍan varṣapūgān anekaśaḥ /
sadaivatagaṇāṃl lokān udvāsayati darpitaḥ //
ayodhyāyām ayodhyāyāṃ rāme dāśarathau sthite /
rājyaṃ śāsati dharmajñe rākṣasānāṃ bhayāvahe //
sa dānavo balaślāghī ghoraṃ vanam upāśritaḥ /
preṣayām āsa rāmāya dūtaṃ paruṣavādinam //
viṣayāsannabhūto 'smi tava rāma ripuś ca saḥ /
na ca sāmantam icchanti rājāno baladarpitam //
rājñā rājavratasthena prajānāṃ śubham icchatā /
jetavyā ripavaḥ sarve sphītaṃ viṣayam icchatā //
abhiṣekārdrakeśena rājñā rañjanakāmyayā /
jetavyānīndriyāṇy ādau taj jaye hi dhruvo jayaḥ //
samyagvartitukāmasya viśeṣeṇa mahīpateḥ /
nayānām upadeśena nāsti lokasamo guruḥ //
vyasaneṣu jaghanyasya dharmamadhyasya dhīmataḥ /
balajyeṣṭhasya nṛpater nāsti sāmantajaṃ bhayam //
sahajair badhyate sarvaḥ pravṛddhair indriyāribhiḥ /
amitrāṇāṃ priyakarair mohair adhṛtir īśvaraḥ //
yat tvayā strīkṛte mohāt sabalo rāvaṇo hataḥ /
naitad aupayikaṃ manye mahat te karma kutsitam //
vanavāsapravṛttena yat tvayā vrataśālinā /
prahṛtaṃ rākṣase nīce naiṣa dṛṣṭaḥ satāṃ vidhiḥ //
satām akrodhajo dharmaḥ śubhāṃ nayati sadgatim /
yat tvayā nihato mohād dūṣitāś ca vanaukasaḥ //
sa eva rāvaṇo dhanyo yas tvayā vratacāriṇā /
strīnimittaṃ hato yuddhe grāmyān dharmān avekṣatā //
yadi te sa hataḥ saṃkhye durbuddhir ajitendriyaḥ /
yudhyasvādya mayā sārdhaṃ mṛdhe yady asi vīryavān //
tasya dūtasya tac chrutvā bhāṣitaṃ tattvavādinaḥ /
dhairyād asaṃbhrāntavapuḥ sasmitaṃ rāghavo 'bravīt //
asad etat tvayā dūta kathitaṃ tasya gauravāt /
yan māṃ kṣipasi doṣeṇa vedātmānaṃ ca susthiram //
yady ahaṃ satpathe mūḍho yadi vā rāvaṇo hataḥ /
yadi vā me hṛtā bhāryā tasya kā paridevanā //
na vāṅmātreṇa duṣyanti sādhavaḥ satpathe sthitāḥ /
jāgarti ca yathā daivaṃ sadā satsv itareṣu ca //
kṛtaṃ dūtena yat kāryaṃ gaccha tvaṃ dūta māciram /
nātmaślāghiṣu nīceṣu praharantīha madvidhāḥ //
ayaṃ mamānujo bhrātā śatrughnaḥ śatrutāpanaḥ /
tasya daityasya durbuddhe mṛdhe pratikariṣyati //
evam uktaḥ sa dūtas tu yayau saumitriṇā saha /
anujñāto narendreṇa rāghaveṇa mahātmanā //
sa śīghrayānaḥ saṃprāptas tad dānavavanaṃ mahat /
cakre niveśaṃ saumitrir vanānte yuddhalālasaḥ //
tato dūtasya vacanāt sa daityaḥ krodhamūrcchitaḥ /
jaghane tad vanaṃ kṛtvā yuddhāyābhimukhaḥ sthitaḥ //
tad yuddham abhavad ghoraṃ saumitrer dānavasya ca /
ubhayor eva dhṛtayoḥ śūrayo raṇamūrdhani //
tau śaraiḥ sādhuniśitair anyonyam abhijaghnatuḥ /
na ca tau yuddhavaimukhyaṃ śramaṃ vāpy upajagmatuḥ //
atha saumitriṇā bāṇaiḥ pīḍito dānavo yudhi /
tataḥ sa śūlarahitaḥ paryahīyata dānavaḥ //
sa gṛhītvāṅkuśaṃ caiva devair dattavaraṃ raṇe /
karṣaṇaṃ sarvabhūtānāṃ lavaṇo virarāsa ha //
śirodharāyāṃ jagrāha so 'ṅkuśena cakarṣa ha /
praveśayitum ārabdho lavaṇo rāghavānujam /
sa rukmatsarum udyamya śatrughnaḥ śatrutāpanaḥ /
śiraś ciccheda khaḍgena lavaṇasya mahāmṛdhe //
aṅkuśaṃ caiva ciccheda daityasya ca śiro mahat /
sa hatvā dānavaṃ saṃkhye saumitrir mitranandanaḥ /
tad vanaṃ tasya daityasya cicchedāstreṇa buddhimān //
chittvā vanaṃ sa saumitrir niveśam abhirocayat /
bhavāya tasya deśasya purīṃ paramadharmavit //
tasmin madhuvanasthāne mathurā nāma sā purī /
śatrughnena purā sṛṣṭā hatvā taṃ dānavaṃ raṇe //
sā purī paramodārā sāṭṭaprākāratoraṇā /
sphītā rāṣṭrasamākīrṇā samṛddhabhavanākulā //
udyānavanasaṃpannā susīmā supratiṣṭhitā /
prāṃśuprākārasaṃpannā parikhārgalamekhalā //
cayāṭṭālakakeyūrā prāsādavarakuṇḍalā /
susaṃvṛtadvāramukhī catvarodgārahāsinī //
arogavīrapuruṣā hastyaśvarathasaṃkulā /
ardhacandrapratīkāśā yamunātīraśobhitā //
puṇyāpaṇavatī durgā ratnasaṃcayagarvitā /
kṣetrāṇi rasavanty asyāḥ kāle devaś ca varṣati //
aṃśāvataraṇe vṛtte surāṇāṃ bhāvitātmanām /
nārāyaṇaṃ samabhyetya nārado vākyam abravīt //
nāradaḥ
yamunāyās taṭe ramye mathurā nāma viśrutā /
naranārīsamuditā sā purī sma prakāśate /
niviṣṭo viṣayaś caiva śūrasenas tato 'bhavat //
tasyāṃ puryāṃ mahāvīryo rājā bhojakulodvahaḥ /
ugrasena iti khyāto mahāsenaparākramaḥ //
tasya putratvam āpanno yo 'sauviṣṇo tvayā hataḥ /
kālanemir mahādaityaḥ saṃgrāme tārakāmaye //
kaṃso nāma viśālākṣo bhojavaṃśavivardhanaḥ /
rājā pṛthivyāṃ vikhyātaḥ siṃhavispaṣṭavikramaḥ //
rājñāṃ bhayaṃkaro ghoraḥ śaṅkanīyo mahīkṣitām /
bhayadaḥ sarvabhūtānāṃ satpathād bāhyatāṃ gataḥ //
dāruṇābhiniveśena dāruṇenāntarātmanā /
yuktas tenaiva darpeṇa prajānāṃ lomaharṣaṇaḥ //
na rājadharmābhirato nātmapakṣasukhāvahaḥ /
nātmarājyapriyakaraś caṇḍaḥ kararuciḥ sadā //
sa kaṃsas tatra saṃbhūtas tvayā yuddhe parājitaḥ /
sa badhvā pitaraṃ rājā mathurām abhyarakṣata /
kravyādo bādhate lokān āsureṇāntarātmanā //
yo 'py asau hayavikrānto hayagrīva iti smṛtaḥ /
keśī nāma hayo jātaḥ sa tasyaiva jaghanyajaḥ //
sa duṣṭo heṣitapaṭuḥ kesarī niravagrahaḥ /
vṛndāvane vasaty eko nṛṇāṃ māṃsāni bhakṣayan //
ariṣṭo baliputras tu kakudmī vṛṣarūpadhṛk /
gavām aritvam āpannaḥ kāmarūpī mahāsuraḥ //
riṣṭo nāma diteḥ putro variṣṭho dānaveṣu yaḥ /
sa kuñjaratvam āpanno daityaḥ kaṃsasya vāhanaḥ //
kuñjaratvam agād daityaḥ kaṃsasyaiva sa vāhanaḥ /
lambo nāmeti vikhyāto yo 'saudaityeṣu darpitaḥ /
pralambo nāma bhūtvāsau vaṭaṃ bhāṇḍīram āśritaḥ //
śikharo nāma balavān ya āsīd dānavarṣabhaḥ /
khara ity ucyate daityo dhenukaḥ so 'surottamaḥ /
ghoraṃ tālavanaṃ daityaś caraty utsārayan prajāḥ //
varāhaś ca kiśoraś ca tāv ubhau dānavottamau /
mallau raṅgagatau tau tu jātau cāṇūramuṣṭikau //
yau tau mayaś ca tāraś ca dānavau dānavāntaka /
prāgjyotiṣe tau bhaumasya narakasya pure ratau //
ete daityā vinihatās tvayā viṣṇo nirākṛtāḥ /
mānuṣaṃ vapur āsthāya bādhante bhuvi mānavān //
tvatkathādveṣiṇaḥ sarve tvanmayān ghnanti mānavān /
tava prasādāt teṣāṃ vai dānavānāṃ kṣayo bhavet //
tava te divi bibhyanti tvatto bibhyanti sāgare /
pṛthivyāṃ bibhyati tvatto nānyasya tu kathaṃcana //
durvṛttasya hatasyāpi tvayā nānyena śrīdhara /
divaś cyutasya daityasya gatir bhavati medinī //
vyutthitasya tu medinyāṃ hatasya nṛśarīriṇaḥ /
durlabhaṃ svargagamanaṃ tvayi jāgrati keśava //
tad āgaccha svayaṃ viṣṇo gacchāva pṛthivītalam /
dānavānāṃ vināśāya visṛjātmānam ātmanā //
mūrtayo hi tavāvyaktā dṛśyādṛśyāḥ surottamaiḥ /
tāsu sṛṣṭās tvayā devāḥ saṃbhaviṣyanti bhūtale //
tavāvataraṇe viṣṇo kaṃsaḥ sa vinaśiṣyati /
setsyate ca sa kāryārtho yasyārthe bhūmir āgatā //
tvaṃ bhārate kāryagurus tvaṃ cakṣus tvaṃ parāyaṇaḥ /
tad āgaccha hṛṣīkeśa kṣitau tāñ jahi dānavān //
chapter 45, transliterated and proof-read by Horst Brinkhaus, version of December 19, 2002 :h]
vaiśaṃpāyana uvāca
nāradasya vacaḥ śrutvā sasmitaṃ madhusūdanaḥ /
pratyuvāca śubhaṃ vākyaṃ vareṇyaḥ prabhur īśvaraḥ //
trailokyasya hitārthāya yan mā vadasi nārada /
tasya samyakpravṛttasya śrūyatām uttaraṃ vacaḥ //
viditā dehino jātā mayaite bhuvi dānavāḥ /
yāṃ yāṃ tanuṃ samāsthāya daityaḥ puṣyati vigraham //
jānāmi kaṃsaṃ saṃbhūtam ugrasenasutaṃ bhuvi /
keśinaṃ cāpi jānāmi daityaṃ turagavigraham //
hastinaṃ cotpalāpīḍaṃ mallau cāṇūramuṣṭikau /
ariṣṭaṃ caiva jānāmi daityaṃ vṛṣabharūpiṇam //
vidito me kharaś caiva pralambaś ca mahāsuraḥ /
sā ca me viditā vipra pūtanā duhitā baleḥ //
kāliyaṃ cāpi jānāmi yamunāhradagocaram /
vainateyabhayād vipra sarpam ajñātarūpiṇam //
vidito me jarāsaṃdhaḥ sthito mūrdhni mahīkṣitām /
prāgjyotiṣapure cāpi narakaṃ sādhu tarkaye //
mānuṣe pārthive loke mānuṣatvam upāgatam /
bāṇaṃ ca śoṇitapure guhapratimatejasam /
dṛptaṃ bāhusahasreṇa devair api sudurjayam /
śiśupālaṃ ca jānāmi tau haṃsaḍimakau tathā /
jānāmi pauṇḍraṃ sālvaṃ ca taṃ kālayavanaṃ tathā //
ekalavyaṃ ca jānāmi ye cānye duṣṭacāriṇaḥ /
tān sarvān nihaniṣyāmi nātra kāryā vicāraṇā /
mayy āsaktāṃ ca jānāmi bhāratīṃ mahatīṃ dhuram /
tac ca sarvaṃ vijānāmi yathā sthāsyanti te nṛpāḥ //
kṣayo bhuvi mayā dṛṣṭaḥ śakraloke ca satkriyā /
teṣāṃ puruṣadehānām aparāvṛttivartinām //
saṃpravekṣyāmy ahaṃ yogam ātmanaś ca parasya ca /
saṃprāpya pārthivaṃ lokaṃ mānuṣatvam upāgataḥ //
kaṃsādīṃś cāpi tān sarvān vadhiṣyāmi mahāsurān /
tena tena vidhānena yena yaḥ śāntim eṣyati //
anupraviśya yogena tās tā hi gatayo mama /
amīṣām amarendrāṇāṃ hantavyā ripavo yudhi //
jagatyarthe kṛto yo 'yam aṃśotsargo mahātmabhiḥ /
suradevarṣigandharvair etac cānumataṃ mama //
viniścayo hi prāg eva nāradāyaṃ kṛto mayā /
nivāsaṃ tu na me brahmā vidadhāti pitāmahaḥ //
yatra deśe yathā jāto yena veṣeṇa vā vasan /
tān ahaṃ samare hanyāṃ tan me brūhi pitāmaha //
brahmovāca
nārāyaṇemaṃ siddhārtham upāyaṃ śṛṇu me vibho /
bhuvi yas te janayitā jananī ca bhaviṣyati //
yatra vai tvaṃ mahābāho jātaḥ kulakaro bhuvi /
yādavānāṃ mahadvaṃśam akhilaṃ dhārayiṣyasi //
tāṃś cāsurān samutsādya vaṃśaṃ kṛtvātmano mahat /
sthāpayiṣyasi maryādāṃ nṛṇāṃ tan me niśāmaya //
purā hi kaśyapo viṣṇo varuṇasya mahātmanaḥ /
jahāra yajñiyā gāvaḥ payodāś ca mahāmakhe //
aditiḥ surabhiś cobhe dve bhārye kaśyapasya tu /
pradīyamānā gās tās tu naicchatāṃ varuṇasya vai //
tato māṃ varuṇo 'bhyetya praṇamya śirasānataḥ /
uvāca bhagavan gāvo guruṇā me hṛtā iti //
kṛtakāryo hi gās tās tu nānujānāti me guruḥ /
anvavartata bhārye dve aditiṃ surabhiṃ tathā //
mama tā hy akṣayā gāvo divyāḥ kāmadughā vibho /
caranti sagārān sarvān rakṣitāḥ svena tejasā //
kas tā dharṣayituṃ śakto mama gāḥ kaśyapād ṛte /
akṣayaṃ yāḥ kṣaranty agraṃ payo devāmṛtopamam //
prabhur vā vyutthito brahman gurur vā yadi vetaraḥ /
tvayā niyamyāḥ sarve vai tvaṃ hi naḥ paramā gatiḥ //
yadi prabhavatāṃ daṇḍo loke kāryam ajānatām /
na vidyate lokaguro na syur vai lokasetavaḥ //
yathā vāstu tathā vāstu kartavye bhagavān prabhuḥ /
mama gāvaḥ pratīyantāṃ tato gantāsmi sāgaram //
yas te 'tmā devatā gāvo yā gāvaḥ sa tvam avyayam /
lokānāṃ tvatpravṛttānām ekaṃ gobrāhmaṇaṃ smṛtam //
trātavyāḥ prathamaṃ gāvas trātās trāyanti tā dvijān /
gobrāhmaṇaparitrāṇāt paritrātaṃ jagad bhavet //
ity ambupatinā prokto varuṇenāham acyuta /
gavāṃ kāraṇatattvajñaḥ kaśyape śāpam utsṛjam //
yenāṃśena hṛtā gāvaḥ kaśyapena mahātmanā /
sa tenāṃśena jagatīṃ gatvā gopatvam eṣyati //
yā ca sā surabhir nāma yāditiś ca surāraṇiḥ /
te 'py ubhe tasya vai bhārye saha tenaiva yāsyataḥ //
tābhyāṃ saha sa gopatve kaśyapo bhuvi raṃsyate /
tad asya kaśyapasyāṃśas tejasā kaśyapopamaḥ /
vasudeva iti khyāto goṣu tiṣṭhati bhūtale //
girir govardhano nāma mathurāyās tv adūrataḥ /
tatrāsau goṣu nirataḥ kaṃsasya karadāyakaḥ //
tasya bhāryādvayaṃ caiva aditiḥ surabhis tathā /
devakī rohiṇī caiva vasudevasya dhīmataḥ //
surabhī rohiṇī devī cāditir devakī tv abhūt /
tatrāvatara lokānāṃ bhavāya madhusūdana /
jayāśīrvacanais tv ete vardhayanti divaukasaḥ //
ātmānam ātmanā hi tvam avatārya mahītalam /
devakīṃ rohiṇīṃ caiva garbhābhyāṃ paritoṣaya //
tatra tvaṃ śiśur evādau gopālakṛtalakṣaṇaḥ /
vardhayasva mahābāho purā traivikrame yathā //
chādayitvātmanātmānaṃ māyayā yogarūpayā /
gopakanyāsahasrāṇi ramayaṃś cara medinīm //
gāś ca te rakṣato viṣṇo vanāni paridhāvataḥ /
vanamālāparikṣiptaṃ dhanyā drakṣyanti te vapuḥ //
pītāmbaradharaṃ caiva nīlakuñcitamūrdhajam /
vanamālākṛtoraskaṃ mayūravyajanākulam /
viṣṇo padmapalāśākṣa gopālavasatiṃ gate /
bāle tvayi mahābāho loko bālatvam eṣyati //
tvadbhaktāḥ puṇḍarīkākṣa tava cittavaśānugāḥ /
goṣu gopā bhaviṣyanti sahāyāḥ satataṃ tava /
vane cārayato gās tu goṣṭhāṃś ca paridhāvataḥ /
majjato yamunāyāṃ ca ratim āpsyanti te tvayi //
jīvitaṃ vasudevasya bhaviṣyati sujīvitam /
yas tvayā tāta ity uktaḥ putra ity eva vakṣyati //
sa hi dhanyataro loke yasya tvaṃ putratāṃ gataḥ /
sa hi puṇyakṛtāṃ śreṣṭho yas tvāṃ putreti kīrtayet //
ye namasyanti deva tvāṃ gopālakṛtalakṣaṇam /
te hi puṇyakṛtāṃ śreṣṭhāḥ praṇamyāḥ sarvajantubhiḥ /
atha vā kasya putratvaṃ gaccheran yatra kaśyapāt /
kā ca dhārayituṃ śaktā viṣṇo tvām aditiṃ vinā //
yogenātmasamutthena tvaṃ gaccha vijayāya vai /
vayam apy ālayaṃ svaṃ gacchāmo madhusūdana //
ity uktvā devadeveśaṃ brahmā lokapitāmahaḥ /
jagāma sa prabhur gehaṃ devāś cāpi yathāgatam /
sa devān abhyanujñāya vivikte tridivālaye /
jagāma viṣṇuḥ svaṃ deśaṃ kṣīrodasyottarāṃ diśam //
tatraiva pārvatī nāma guhā meroḥ sudurgamā /
tribhis tasyaiva vikrāntair nityaṃ parvasu pūjitā //
purāṇaṃ tatra vinyasya dehaṃ harir udāradhīḥ /
ātmānaṃ yojayām āsa vasudevagṛhe prabhuḥ //
ch. 46, transliterated by Peter Schreiner; version March 4, 2002. Not yet proof-read. :h]
//* śrīr astu *//
//* śrīvājivadanāya namaḥ *//
//* atha dvitīyaṃ viṣṇuparva samārabhyate *//
vedavyāsaguṇāvāsa vidyādhīśa satāṃ vaśa /
māṃ nirāśaṃ gatakleśaṃ kurvan āśaṃ hare 'niśam /
vaiśaṃpāyaṇa uvāca
jñātvā viṣṇuṃ kṣitigataṃ bhāgāṃś ca tridivaukasām /
vināśaśaṃsī kaṃsasya nārado mathurāṃ yayau //
triviṣṭapād āpatito mathuropavane sthitaḥ /
preṣayām āsa kaṃsasya ugrasenasutasya vai //
sa dūtaḥ kathayām āsa muner āgamanaṃ nṛpe /
dvāḥsthaṃ viditavistāraṃ dvāri tiṣṭhati nāradaḥ /
iti śrutvā sa kaṃsasya dvārapālas tvarann iva //
gatvā tu tvaritaṃ rājann uvāca madhureśvaram /
eṣa tiṣṭhati rājendra nārado lokanāradaḥ /
sa nāradasyāgamanaṃ śrutvā tvaritavikramaḥ /
nirgajāmāsuraḥ kaṃsaḥ svapuryāḥ padmalocanaḥ //
sa dadarśātithiṃ ślāghyaṃ devarṣiṃ vītakalmaṣam /
tejasā jvalanākāraṃ vapuṣā sūryavarcasam //
so 'bhivādyarṣaye tasmai pūjāṃ cakre yathāvidhi /
āsanaṃ cāgnivarṇābhaṃ visṛjyopajahāra vai //
niṣasādāsane tasmin sa vai śakrasakho muniḥ /
uvāca cograsenasya sutaṃ paramakopanam //
pūjito 'haṃ tvayā vīra vidhidṛṣṭena karmaṇā /
gate tv evaṃ mama vacaḥ śrūyatāṃ gṛhyatāṃ ca vai //
evaṃ gate mahārāja śrūyatāṃ vacanaṃ mama /
anusṛtya divo lokān ahaṃ brahmapurogamān /
gataḥ sūryasakhaṃ tāta vipulaṃ meruparvatam //
sanandanavanaṃ caiva dṛṣṭvā caitrarathaṃ vanam /
āplutaṃ me sutīrthāsu saritsu saha daivataiḥ //
divyā tridhārā dṛṣṭā me puṇyā tripathagā nadī /
divyāṃ tripathagāṃ dṛṣṭvā puṇyāṃ bhāgirathīṃ nadīm /
divyā tripathagā dṛṣṭā puṇyā bhāgīrathī nadī /
smaraṇād eva sarveṣām aṃhasāṃ yā vibhedinī /
upaspṛṣṭaṃ ca tīrtheṣu divyeṣu ca yathākramam //
dṛṣṭaṃ me brahmasadanaṃ brahmarṣigaṇasevitam /
devagandharvanirghoṣair apsarobhiś ca nāditam //
so 'haṃ kadācid devānāṃ samājaṃ merumūrdhani /
saṃgṛhya vīṇāṃ saṃsaktām agacchaṃ brahmaṇaḥ sabhām //
so 'haṃ tatra sitoṣṇīṣān nānāratnavibhūṣitān /
divyāsanagatān devān apaśyaṃ sapitāmahān //
tatra manatrayatām evaṃ devatānāṃ mayā śrutaḥ /
bhavataḥ sānugasyeha vadhopāyaḥ sudāruṇaḥ //
tatraiṣā devakī yā te mathurāyāṃ pitṛṣvasā /
asyā garbho 'ṣṭamaḥ kaṃsa sa te mṛtyur bhaviṣyati //
devānāṃ sa tu sarvasvaṃ tridivasya gatiś ca saḥ /
paraṃ rahasyaṃ devānāṃ sa te mṛtyur bhaviṣyati //
parato 'pi paras tv eṣāṃ svayaṃbhūś ca savayaṃbhuvām /
tatas te tan mahad bhūtaṃ divyaṃ na kathayāmy aham //
ślāghyaś ca sa hi te mṛtyur bhūtapūrvaś ca taṃ smara /
yatnaś ca kriyatāṃ kaṃsa garbhasthe yadi śakyate //
eṣā me tvadgatā prītir ityarthaṃ cāham āgataḥ /
bhujyantāṃ sarvakāmārthāḥ svasti te 'stu vrajāmy aham //
dāsyantāṃ dānavistarāḥ /
bhujyantāṃ kaṃsa kāmāś ca /
ity uktvā nārade yāte tasya vākyaṃ vicintayan /
jahāsoccais tataḥ kaṃsaḥ pakāśadaśanaś ciram //
sasmitaṃ ceva provāca bhṛtyānām agrataḥ sthitaḥ /
hāsyaḥ khalu sa sattveṣu nārado na viśāradaḥ //
nāhaṃ bhīṣayituṃ śakyo devair api savāsavaiḥ /
āhavasthaḥ śayāno vā pramato matta eva vā //
yo 'haṃ dorbhyām udārābhyāṃ kṣobhaye 'haṃ dharām imām /
ko 'sti yo mānuṣe loke māṃ kṣobhayitum utsahet //
adyaprabhṛti bhūtānām eṣa devānuvartinām /
nṛpakṣipaśusaṃghānāṃ karomi kadanaṃ mahat //
ājñāpyatāṃ hayaḥ keśī pralambo dhenukas tathā /
ariṣṭo vṛṣabhaś caiva pūtanā kāliyas tathā //
aṭadhvaṃ pṭhivīṃ kṛtsnāṃ yatheṣṭaṃ kāmarūpiṇaḥ /
praharadhvaṃ ca sarveṣu ye 'smākaṃ pakṣadūṣakāḥ //
garbhasthānām api gatir vijñeyā bhuvi dehinām /
nāradena hi garbhebhyo bhayaṃ naḥ samudāhṛtam //
bhavanto hi yathākāmaṃ modantāṃ vigatajvarāḥ /
māṃ ca vo nātham āśritya nāsti devakṛtaṃ bhayam //
sa tu kelikilo vipro bhedaśīlaś ca nāradaḥ /
suśliṣṭān api lokeṣu bhedayaṃl labhate ratim //
kaṇḍūyamānaḥ satataṃ lokān aṭati cañcalaḥ /
ghaṭayāno narendrāṇāṃ tantrīvairāṇi caiva ha //
evaṃ sa vilapann eva vāṅmātreṇa tu kevalam /
viveśa kaṃso bhavanaṃ dahyamānena cetasā //
ch. 47, transliterated by Peter Schreiner; version March 4, 2002. Not yet proof-read. :h]
vaiśaṃpāyana uvāca
so ājñāpayata saṃrabdhaḥ sacivān ātmano hitān /
yattā bhavata sarve vai devakyā garabhakṛntane //
prathamād eva hantavyā garbhās te sarva eva hi /
mūlād eva hi hantavyaḥ so 'nartho yatra saṃśayaḥ //
devakī ca gṛhe guptā pracchannair abhirakṣitā /
svairaṃ caratu visrabdhā madbalair yatnam āsthitaiḥ //
māsān vai puṣpamāsādīn gaṇayantu mama striyaḥ /
pariṇāme tu garbhasya śeṣaṃ jñāsyāmahe vayam //
vasudevaś ca saṃrakṣyaḥ strīsanāthāstu bhūmiṣu /
apramattair mama hitai rātrāv ahani caiva ha /
strībhir varṣavaraiś caiva vaktavyaṃ na ca kāraṇam //
eṣa mānuṣako yatno mānuṣair eva sādhyate /
śrūyatāṃ yena daivaṃ hi madvidhaiḥ pratihanyate //
mantragrāmaiḥ suvihitair auṣadhaiś ca suyojitaiḥ /
yatnena cānukūlena daivam apy anuvartate //
evaṃ sa yatnavān kaṃso devakīgarbhakṛntane /
bhayena mantrayām āsa śrutārtho nāradāt sa vai //
atha brahmatanūjas tu nārado munipuṃgavaḥ /
viṣṇave sarvam ācakhyau yathā kaṃsaviceṣṭitam /
evaṃ śrutvā prayatnaṃ vai kaṃsasyāriṣṭasaṃjñitam /
śrutvaiva kaṃsarājasya ceṣṭitaṃ jagatīpatiḥ /
antardhānaṃ gato viṣṇuś cintayām āsa vīryavān //
saptemān devakīgarbhān bhojaputro vadhiṣyati /
aṣṭame ca mayā garbhe kāryam ādhānam ātmanaḥ //
tasya cintayatas tv evaṃ pātālam agaman manaḥ /
yatra te garbhaśayanāḥ ṣadgarbhā nāma dānavāḥ //
vikrāntavapuṣo dīptās te 'mṛtaprāśanopamāḥ /
amarapratimā yuddhe putrā vai kālaneminaḥ //
āryakaṃ vai parityajya hiraṇyakaśipuṃ purā /
upāsāṃ cakrire daityāḥ purā lokapitāmaham /
tapyamānās tapas tīvraṃ jaṭāmaṇḍaladhāriṇaḥ //
samāḥ sahasram ayutam ambuvāyuvicāriṇaḥ /
teṣāṃ prīto 'bhavad brahmā ṣadgarbhāṇāṃ varaṃ dadau /
brahmovāca
bho bho dānavaśārdūlās tapasāhaṃ sutoṣitaḥ /
brūta vo yasya yaḥ kāmaḥ ko varo vaḥ pradīyatāṃ //
te tu sarve samānārthā daityā brahmāṇam abruvan /
yadi no bhagavān prītaḥ śrūyatāṃ no varo varaḥ //
avadhyāḥ syāma bhagavan daivataiḥ samahauragaiḥ /
śāpapraharaṇaiś cāpi niyataiḥ paramarṣibhiḥ //
yakṣagandharvapatibhiḥ siddhacāraṇamānavaiḥ /
mā bhūd vadho no bhagavan dadāsi yadi no varam //
tān uvāca tato brahmā suprītenāntarātmanā /
bhavadbhir yad idaṃ proktaṃ sarvam etad bhaviṣyati //
ṣaḍgarbhāṇāṃ varaṃ dasttvā svayaṃbhūs tridivaṃ gataḥ /
tato hiraṇyakaśipuḥ saroṣo vākyam abravīt //
mām utsṛjya varo yasmād vṛto vaḥ padmasaṃbhavāt /
tasmād vas tyājitaḥ snehaḥ śatrubhūtāṃs tyajāmy aham //
ṣaḍgarbhā iti yo yaṃ vaḥ śabdaḥ pitrābhivardhitaḥ /
sa eva vo garbhagatān pitā sarvān vadhiṣyati //
ṣaḍ eva devakīgarbhāḥ ṣadgarbhā vai mahāsurāḥ /
bhaviṣyanti tataḥ kaṃso garbhasthān vo vadhiṣyati //
śaptvā caivaṃ tato daityān daityeśo roṣamūrcchitaḥ /
pātāle jalagarbhasthāṃś cakārāmitavikramaḥ /
jñātvā haris tu taṃ śāpaṃ kaṃsasya ca viniścayam /
jagāmātha tato viṣṇuḥ pātālaṃ yatra te śurāḥ /
ṣaḍgarbhāḥ saṃyatāḥ santi jalagarbhagṛheśayāḥ //
sa dadarśa jale suptān ṣaḍgarbhān garbhasaṃsthitān /
nidrayā kālarūpiṇyā sarvān antarhitān iva //
svapnarūpeṇa teṣāṃ vai viṣṇur dehān athāviśat /
prāṇeśvarāṃś ca niṣkṛṣya nidrāyai pradadau tadā //
tāṃ covāca tadā nidrāṃ viṣṇuḥ satyaparākramaḥ /
gaccha nidre mayotsṛṣṭā devakībhavanāntikam //
imān prāṇeśvarān gṛhya ṣaḍgarbhān nāma dehinaḥ /
ṣaḍgarbhān dānavottamān /
sarvaprāṇeśvarī caiva /
ṣaṭsu garbheṣu devakyā yojayasva yathākramam //
jāteṣv eteṣu garbheṣu nīteṣu ca yamakṣayam /
kaṃsasya viphale yatne devakyāḥ saphale śrame //
prasādaṃ te kariṣyāmi matprasādasamaṃ bhuvi /
yena sarvasya lokasya devi devī bhavīṣyasi //
bhaviṣyanti mamāsrāṇi tathā bāhusthitāni te /
śārṅgaśaṅkhagadācakra+ +musalaṃ śūlam eva ca /
saptamo devakīgarbho yo 'ṃśaḥ saumyo mamāgrajaḥ /
sa saṃkrāmayitavyas te saptame māsi rohiṇīm //
saṃkarṣaṇāt tu garbhasya sa tu saṃkarṣaṇo yuvā /
bhaviṣyaty agrajo bhrātā mama śītāṃśudarśanaḥ //
patito devakīgarbhaḥ saptamo 'yaṃ bhayād iti /
aṣṭame mayi garbhasthe kaṃso yatnaṃ kariṣyati //
yā tu sā nandagopasya dayitā kaṃsagopateḥ /
yaśodā nāma bhadraṃ te bhāryā gopakulodvahā //
tasyās tvaṃ navamo 'smākaṃ kule garbho bhaviṣyasi /
navamyām eva saṃjāto kṛṣṇapakṣasya vai tithau //
ahaṃ tv abhijito yoge niśāyā yauvane gate /
ardharātre kariṣyāmi garbhamokṣaṃ yathāsukham //
aṣṭamasya tu māsasya jātāv āvāṃ tataḥ samam /
prāpsyāvo garabhavyatyāsaṃ prāpte kaṃsasya śasane //
ahaṃ yaśodāṃ yāsyāmi tvaṃ devi bhaja devakīm /
āvayor garbhavyatyāse kaṃso gacchatu mūḍhatām //
tatas tvāṃ gṛhya caraṇe śilāyāṃ nirasiṣyati /
tatas taddhastavibhraṣṭā madyogād bhavitā śubhā /
nirasyamānā gagane sthānaṃ prāpsyasi śāśvatam //
macchavīsadṛśī kṛṣṇā saṃkarṣaṇasamānanā /
bibhratī vipulān bāhūn mama bāhūpamān bhuvi //
triśikhaṃ śūlam udyamya khaḍgaṃ ca kanakatsarum /
pātrīṃ ca pūrṇāṃ madhunaḥ paṅkajaṃ ca sunirmalam //
vasānā mecakaṃ kṣaumaṃ pītenottaravāsasā /
śaśiraśmiprakāśena hāreṇorasi rājatā //
divyakuṇḍalapūrṇābhyāṃ śravaṇābhyāṃ vibhūṣitā /
candrasāpatnyabhūtena tvaṃ mukhena virājitā //
mukuṭena tricakreṇa keśabandhena śobhitā /
bhujagābhoganirghoṣair bāhubhiḥ parighopamaiḥ //
bhujagābhair bhujair bhīmair bhūṣayantī diśo daśa /
aṣṭabhiḥ śobhayanty ugraiḥ śārṅgacakrāsidhāribhiḥ /
dhvajena śikhibarhāṇām ucchritena samīpataḥ /
aṅgajena mayūrāṇām aṅgadena ca bhāsvatā //
kīrṇā bhūtagaṇair ghorair mannideśānuvartinī /
kaumāraṃ vratam āsthāya atridivaṃ tvaṃ gamiṣyasi //
tatra tvāṃ śatadṛk śakro matpradiṣṭena karmaṇā /
abhiṣekeṇa divyena daivataiḥ saha yokṣyate //
tatraiva tvāṃ bhaginyarthe grahiṣyati sa vāsavaḥ /
kuśikasya tu gotreṇa kauśikī tvaṃ bhaviṣyasi //
sa te vindhye nagaśreṣṭhe sthānaṃ dāsyati śāśvatam /
tataḥ sthānasahasreais tvaṃ pṛthivīṃ śobhayiṣyasi //
tataḥ sumbhanisumbhau a dānavau nagacārtiṇau /
tau ca kṛtvā manasi māṃ sānugau nāśayiṣyasi //
trailokyacāriṇī sā tvaṃ bhuvi satyopayācitā /
bhaviṣyasi mahābhāge varadā kāmarūpiṇī //
kṛtānuyātrā bhūtais tvaṃ nityaṃ māṃsabalipriyā /
tithau navamyāṃ pūjāṃ ca prāpsyase sapaśukriyām //
ye ca tvāṃ matprabhāvajñāḥ praṇamiṣyanti mānavāḥ /
na teṣāṃ durlabhaṃ kiṃcit putrato dhanato 'pi vā //
kāntāreṣv avasannānāṃ mganānāṃ ca mahārṇave /
dasyubhir vā niruddhānāṃ tvaṃ gatiḥ paramā nṛṇām //
tvaṃ siddhiḥ śrīr dhṛtiḥ kīrtir hrīr vidyā saṃnatir matiḥ /
saṃdhyā lakṣmīr vapur medhā kāntiḥ śraddhā kriyā gatiḥ /
saṃdhyā rātriḥ prabhā nidrā kālarātris tathaiva ca //
tvāṃ tu stoṣyanti ye bhaktyā stavenānena vai śubhe /
tasyāhaṃ na praṇaśyāmi sa ca me na praṇaśyati //
vaiśaṃpāyana uvāca
āryāstavaṃ pravakṣyāmi yathoktam ṛṣibhiḥ purā /
nārāyaṇīṃ namasyāmi devīṃ tribhuvaneśvarīm /
K1-3 Ñ2.3 V1 B2.3 Dn D2-6 T1.2.4 G1.2.4.5 M4 after the repetition of 54,
G3 after the repetition of 54ab,
a passage given in App. I (No. 8). :k]
nṛṇāṃ bandhaṃ vadhaṃ ghoraṃ putranāśaṃ dhanakṣayam /
vyādhimṛtyubhayaṃ caiva pūjitā śamayiṣyasi //
bhaviṣyasi mahābhāge varadā kāmarūpiṇī /
K Ñ2.3 V B Dn Ds D1-5 T3 ins. after 56ab;
D6 T2 G1-3.5 M4 after the repetition of 56ab; T1 after 56: :k]
aham apy ātmano vṛttiṃ vidhāsye goṣu gopavat /
svavṛddhyartham ahaṃ caiva kariṣye kaṃsaghātanam //
evaṃ tu tāṃ samādiśya gato 'ntardhānam īśvaraḥ /
sā cāpi taṃ namaskṛtya tathāstv iti vinirgatā //
yaś caitat paṭhate stotraṃ śṛṇuyād vāpy abhīkṣṇaśaḥ /
sarvārthasiddhiṃ labhate naro nāsty atra saṃśayaḥ /
ch. 48,
transliterated and collated with ViP and BrP by Utz Podzeit,
extracted from the collation and edited by Peter Schreiner. version March 4,
2002. Not yet proof-read. :h]
vaiśaṃpāyana uvāca
kṛte garbhavidhāne tu devakī devatopamā /
jagrāha sapta tān garbhān yathāvat samudāhṛtān //
ṣaḍgarbhān niḥsṛtān kaṃsas tāñ jaghāna śilātale /
āpannaṃ saptamaṃ garbhaṃ sā nināyātha rohiṇīm //
sārdharātre sthitaṃ garbhaṃ śātayantī rajasvalā /
nidrayā sahasāviṣṭā papāta dharaṇītale //
sā svapnam iva taṃ dṛṣṭvā garbhaṃ niḥsṛtam ātmanaḥ /
apaśyantī ca taṃ garbhaṃ muhūrtaṃ vyathitābhavat //
tām āha nidrā saṃvignāṃ naiśe tamasi rohiṇīm /
rohiṇīm iva somasya vasudevasya rohiṇīm //
karsaṇenāsya garbhasya svagarbhe cāhitasya vai /
saṃkarṣaṇo nāma śubhe tava putro bhaviṣyati //
sā taṃ putram avāpyaiva hṛṣṭā kiṃcid avāṅmukhī /
viveśa rohiṇī veśma suprabhā rohiṇī yathā //
tasya garbhasya mārgeṇa garbham ādhatta devakī /
yadarthaṃ sapta te garbhāḥ kaṃsena vinipātitāḥ //
taṃ tu garbhaṃ prayatnena rarakṣur tasya rakṣiṇaḥ /
jāgrataḥ prayatāḥ sarve māsān saṃkhyāya śastriṇaḥ /
sa tatra garbhavasatiṃ vasaty ātmecchayā hariḥ //
yasminn ahani deveśaṃ garbham ādatta devakī /
yaśodāpi samādhatta garbhaṃ tadahar eva tu /
viṣṇoḥ śarīrajāṃ nidrāṃ viṣṇor nirdeśakāriṇīm //
garbhakāle tv asaṃpūrṇe aṣṭame māsi te striyau /
devakī ca yaśodā ca suṣuvāte samaṃ tadā //
yām eva rajanīṃ kṛṣṇo jajñe vṛṣṇikule prabhuḥ /
tām eva rajanīṃ kanyāṃ yaśodāpi vyajāyata /
nandagopasya bhāryā vai kaṃsagopasya saṃmatā //
tulyakālaṃ hi garbhiṇyau yaśodā devakī tathā /
aṣṭamyāṃ śrāvaṇe māse kṛṣṇapakṣe mahātithau /
rohiṇyām ardharātre ca sudhāṃśor udaye tathā /
devaky ajanayad viṣṇuṃ yaśodā tāṃ tu kanyakām /
muhūrte 'bhijite prāpte sārdharātre vibhūṣite //
sāgarāḥ samakampanta celuś ca dharaṇīdharāḥ /
jajvaluś cāgnayaḥ śāntā jāyamāne janārdane //
śivāḥ saṃpravavur vātāḥ praśāntam abhavad rajaḥ /
jyotīṃsi ca prakāśanta jāyamāne janārdane //
abhijin nāma nakṣatraṃ jayantī nāma śarvarī /
muhūrto vijayo nāma yatra jāto janārdanaḥ //
avyaktaḥ śāśvataḥ sūkṣmo harinārāyaṇaḥ prabhuḥ /
jāyate bhagavāṃs tatra nayanair mohayañ jagat /
anāhatā duṃdubhayo devānāṃ prāṇadan divi /
ākāśāt puṣpavarṣaṃ ca vavarṣa tridiveśvaraḥ //
antardhānagatāḥ sarve munayaḥ saṃśitavratāḥ /
astuvan niśi deveśaṃ jāyamānaṃ janārdanam //
eṣa eva jagatsvāmī vasudevasya veśmani /
bālyaṃ vapuḥ samāsthāya tūṣṇīm āste 'tha paśyata //
paśyatainaṃ suviśrabdhāḥ sākṣāl lokeśvaraṃ prabhum /
mānuṣīṃ tanum āsthāya lambantaṃ devakīkare //
eṣa hantuṃ durātmānaṃ kaṃsam āvirbhaviṣyati //
namas tasmai jagaddhātre viṣṇave kṛṣṇarūpiṇe /
acintyavibhave tasmai viśvakartre namo namaḥ /
gīrbhir maṅgalayuktābhiḥ stuvanto madhusūdanam /
arthyābhir gīrbhir evaṃ taṃ jāyamānaṃ janārdanam /
maharṣayaḥ sagandharvā upatasthuḥ sahāpsarāḥ //
jāyamāne hṛṣīkeśe prahṛṣṭam abhavaj jagat /
indraś ca tridaśaiḥ sārdhaṃ tuṣṭāva madhusūdanam //
vasudevas tu taṃ rātrau jātaṃ putram adhokṣajam /
śrīvatsalakṣaṇaṃ dṛṣṭvā yutaṃ divyaiś ca lakṣaṇaiḥ /
devakī ca tato dīnā tam uvāca śucismitā /
upasaṃhara sarvāsu divyaṃ rūpam idaṃ hare //
jānātu māvatāraṃ te kaṃso 'yaṃ ditijāntaka /
uvāca vasudevas taṃ rūpaṃ saṃhara vai prabho /
bhīto 'haṃ deva kaṃsasya tasmād evaṃ vadāmy aham /
mama putrā hatās tena tava jyeṣṭhāmbujekṣaṇa //
vasudevavacaḥ śrutvā rūpaṃ saṃharad acyutaḥ /
anujñāpya pitṛtvena nandagopagṛhaṃ naya /
ugrasenamate tiṣṭhan yaśodāyai dadau tadā /
evaṃ samākule kāle suṣupū rakṣiṇas tadā //
na kevalaṃ rakṣitāraḥ sāyudhā mohitāḥ kila /
sā purī madhurā sarvā suṣvāpa harimāyayā /
vasudevād ṛte tasmād devakyāś ca mahīpate //
vasudevas tato gatvā devakīgarbhaveśma tat /
dadarśa devadeveśaṃ rātrau jātam adhokṣajam //
nīlakuñcitakeśāntam unnidrāmbujavaktrakam /
nīlameghanibhaṃ kāntaṃ tejoraśim amānuṣam //
śayānam ambuje patre vaṭapatre yathā purā /
prācīnaśirasaṃ kṛṣṇaṃ paścimanyastapādakam //
tatra dṛṣṭo jarāyur na na ca prasavavedanā //
devakī sumukhī dṛṣṭvā sāsīnā putralokinī /
atyantavismayāviṣṭā vasudevena sābhavat /
vasudevas tu saṃgṛhya dārakaṃ kṣipram eva tu /
śayānam aṅke devakyā rātrāv ādāya yādavaḥ /
yaśodāyā gṛhaṃ bhīto viveśa sutavatsalaḥ //
tayā hṛtapratyayasarvavṛttiṣu /
dvāḥstheṣu paureṣv anuśāyiteṣv atha /
dvāras tu saravāḥ pihitā duratyayā /
bṛhatkapāṭāyasakīlaśṛṅkhalaiḥ //
tāḥ kṛṣṇavāhe vasudeva āgate /
svayaṃ viśīryanta tamo yathā raveḥ /
vavarṣa parjanya upāṃśugarjitaṃ /
śeṣo 'nvagād vāri nivārayan phaṇaiḥ //
magho 'tivarṣaty asakṛd yamānujā /
gambhīratoyaughajavormiphenilā /
bhayānakāvartaśatākulā nadī /
mārgaṃ dadau sindhur iva śriyaḥ pateḥ //
nandavrajaṃ śaurir upetya tatra tān /
gopān prasuptān upalabhya nidrayā /
sutaṃ yaśodāśayane nidhāya tam /
sutām upādāya punar gṛhān agāt //
yaśodāyās tv avijñātaṃ tatra nikṣipya dārakam /
gṛhya tāṃ dārikāṃ cāpi devakīśayane 'nyasat //
suptā eva tadā sarve rakṣiṇo viṣṇumāyayā /
parivarte kṛte tābhyāṃ garbhābhyāṃ bhayaviklavaḥ /
vasudevaḥ kṛtārtho vai nirjagāma niveśanāt //
bahir antaḥ puradvāraḥ sarvāḥ pūrvavad āvṛtāḥ /
tato bāladhvaniṃ śrutvā gṛhapālāḥ samutthitāḥ //
te tu tūrṇam upavrajya devakyā garbhajanma tat /
ācakhyur bhojarājāya yad udvignaḥ pratīkṣate /
ugrasenasutāyātha kaṃsāyānakaduṃdubhiḥ /
nivedayām_āsa tadā kanyāṃ tāṃ varavarṇinīm //
bhīto nivedayām āsa jātā naḥ kanyaketi ha /
tac chrutvā tvaritaḥ kaṃso rakṣibhiḥ saha vegitaḥ /
ājagāma gṛhadvāraṃ vasudevasya vīryavān //
sa tatra tvarito dvāri kiṃ jātam iti cābravīt /
dīyatāṃ śīghram ity evaṃ vāgbhiḥ samabhitarjayat //
tato hāhākṛtāḥ sarvā devakīpramukhāḥ striyaḥ /
uvāca devakī dīnā bāṣpaviklavayā girā /
dārikā putra jāteti kaṃsaṃ tūvāca devakī //
śrīmanto me hatāḥ sapta putragarbhās tvayā vibho /
dārikeyaṃ hataivaiṣā paśyasva yadi manyase //
dṛṣṭvā kaṃsas tu tāṃ kanyām ahṛṣyata mudā yutaḥ /
hataivaiṣā yadā kanyā jātety uktvā vṛthāmatiḥ //
sā garbhaśayane kliṣṭā garbhāmbuklinnamūrdhajā /
kaṃsasya purato nyastā pṛthivyāṃ pṛthivīsamā //
pāde tāṃ gṛhya puruṣaḥ samāvidhyāvadhūya ca /
udyacchann eva sahasā śilāyāṃ samapothayat /
sāvadhūtā śilāpṛṣṭhe 'niṣpiṣṭā divam utpatat //
hitvā garbhatanuṃ cāpi sahasā muktamūrdhajā /
jagāmākāśam āviśya divyasraganulepanā /
hāraśobhitasarvāṅgī mukuṭojjvalabhūṣitā /
kanyaiva cābhavan nityaṃ divyā devair abhiṣṭutā //
nīlapītāmbaradharā gajakumbhopamastanī /
rathavistīrṇajaghanā candravaktrā caturbhujā //
vidyudvispaṣṭavarṇābhā bālārkasadṛśekṣaṇā /
payodharasvanavatī saṃdhyeva sapayodharā //
sā vai niśi tamograste babhau bhūtagaṇākule /
nṛtyatī hasatī caiva viparītena bhāsvatī //
vihāyasagatā raudrā papau pānam anuttamam /
jahāsa ca mahāhāsaṃ kaṃsaṃ ca ruṣitābravīt //
kaṃsa kaṃsa vināśāya yad ahaṃ ghātitā tvayā /
sahasā ca samutkṣipya śilāyāṃ vinipātitā //
tasmāt tavāntakāle 'haṃ kṛṣyamāṇasya śatruṇā /
pāṭayitvā karair deham uṣṇaṃ pāsyāmi śoṇitam //
evam uktvā vaco ghoraṃ sā yatheṣṭena vartmanā /
khaṃ sā devālayaṃ devī sagaṇā vicacāra ha //
ḥK,Ñ2.3,V,B,Dn,Ds,D1.2.4-6,T,G ins. after 36, D3 after 36c, M4 after 36bḥ
sā kanyā vavṛdhe atra vṛṣṇisadmani pūjitā /
putravat pālyamānā sā devī devājñayā tadā //
viddhi caināṃ athotpannām aṃśād devīṃ prajāpateḥ /
ekānaṃśāṃ yogakanyāṃ rakṣārthaṃ keśavasya tu //
tāṃ vai sarve sumanasaḥ pūjayanti sā yādavāḥ /
devavaddivyavapuṣaṃ kṛṣṇaḥ saṃrakṣito yayā /
ḥK2,Ñ2,Ds,D5 ins. after line 3ḥ
ekānaṃśeti yām āhur utpannāṃ mānavā bhuvi /
tasyāṃ gatāyāṃ kaṃsas tu tāṃ mene mṛtyum ātmanaḥ /
vivikte devakīṃ caiva vrīḍitaḥ pratyabhāṣata //
pitṛṣvasaḥ kṛto yatnas tava garbhā hatā mayā /
anyathaivānyato devi mama mṛtyuḥ samutthitaḥ //
nairāśyena kṛto yatnaḥ svajane prahṛtaṃ mayā /
daivaṃ puruṣakāreṇa na cātikrāntavān aham //
tyaja garbhakṛtāṃ cintāṃ tvam imāṃ śokakārikām /
hetubhūtas tv ahaṃ teṣāṃ sati kālaviparyaye //
kāla eva nṛṇāṃ śatruḥ kālaś ca pariṇāmakaḥ /
kālo nayati sarvaṃ vai hetubhūtaś ca madvidhaḥ //
āgamiṣyanti vai devi yathābhāgam upadravaḥ /
idaṃ tu kaṣṭaṃ yaj jantuḥ kartāham iti manyate /
mā kārṣīḥ putrajāṃ cintāṃ vilāpaṃ śokajaṃ tyaja /
evaṃprāyā nṛṇāṃ yonir nāsti kālasya saṃsthitiḥ //
patāmi pādayor mūrdhnā putravat tava devaki /
madgatas tyajyatāṃ roṣo jānāmy apakṛtaṃ svayam //
ity uktavantaṃ kaṃsaṃ sā devakī vākyam abravīt /
sāśrupūrṇamukhī dīnā bhartāram abhivīkṣatī /
uttiṣṭhottiṣṭha vatseti kaṃsaṃ māteva jalpatī //
devaky uvāca
mamāgrato hatā garbhā ye tvayā kālarūpiṇā /
kāraṇaṃ tvaṃ na vai putra kṛtānto hy atra kāraṇam //
garbhakṛntanam etan me sahanīyaṃ tvayā kṛtam /
mūrdhnā padbhyāṃ nipatatā svaṃ ca karma jugupsatā //
garbhe 'pi niyato mṛtyur bālye 'pi na nivartate /
yuvāpi mṛtyor vaśagaḥ sthaviro mṛta eva tu //
kālamūlam idaṃ sarvaṃ hetubhūtas tvam eva hi /
ajāte darśanaṃ nāsti yathā nāsti tathaiva saḥ /
jāto 'py ajātatāṃ yāti vidhātrā yatra nīyate //
tad gaccha putra mā te bhūn madgataṃ manyukāraṇam /
mṛtyunāpahṛte pūrvaṃ śeṣo hetuḥ pravartate //
vidhinā pūrvadṛṣṭena prajāsargeṇa tattvataḥ /
mātāpitros tu kāryeṇa janmatas tūpapadyate //
niśamya devakīvākyaṃ sa kaṃsaḥ svam niveśanam /
praviveśa susaṃrabdho dahyamānena cetasā /
kṛtye pratihate dīno jagāma vimanā bhṛśam //
svavadhaṃ cintyamānas tu kanyāvākyam anusmaran /
ch. 49,
transliterated and collated with ViP and BrP by Utz Podzeit,
extracted from the collation and edited by Peter Schreiner; version of March 4,
2002. Not yet proof-read. :h]
vaiśaṃpāyana uvāca
prāg eva vasudevas tu vraje śuśrāva rohiṇīm /
prajātāṃ putram evāgre candrāt kāntatarānanam //
sa nandagopaṃ tvaritaḥ provāca śubhayā girā /
gacchānayā saha tvaṃ tu vrajam eva yaśodayā //
yadā ca rohiṇī putraṃ prasūtā kamalekṣaṇā /
yaśodāpi tadaiveyaṃ prasūtā tanayaṃ vibho /
tatremau dārakau gatvā jātakarmādibhir guṇaiḥ /
yojayitvā vraje tāta saṃvardhaya yathāsukham /
rauhiṇeyaṃ ca me putraṃ parirakṣa śiśuṃ vraje //
pālayasva tadā tāta pramādabahule vraje /
bālye kelikilaḥ sarvo bālye mūrcchanty amānuṣāḥ /
bālye caṇḍatamaḥ sarvas tatra yatnaparo bhava //
ahaṃ vācyo bhaviṣyāmi pitṛpakṣeṣu putriṇām /
yo 'ham ekasya putrasya na paśyāmi śiśor mukham //
hriyate hi balāt prajñā prājñasyāpi sato mama /
asmād dhi me bhayaṃ kaṃsān nirghṛṇād vai śiśor vadhe //
tad yathā rauhiṇeyaṃ tvaṃ nandagopa mamātmajam /
gopāyasi yathā tāta tattvānveṣī tathā kuru /
vighnā hi bahavo loke bālān uttrāsayanti hi //
sa ca putro mama jyāyān kanīyāṃs tava cāpy ayam /
ubhāv api samaṃ premṇā nirīkṣasva yathāsukham //
vardhamānāv ubhāv etau samānavayasau yathā /
śobhetāṃ govraje tasmin nandagopa tathā kuru //
na ca vṛndāvane kāryo gavāṃ ghoṣaḥ kadācana /
tatrāsau vasati krūro māṃsabhojī durātmavān /
tatra vāse tu bhetavyaṃ keśinaḥ pāpadarśinaḥ //
sarīsṛpebhyaḥ kīṭebhyaḥ śakunibhyas tathaiva ca /
goṣṭheṣu gobhyo vatsebhyo rakṣyau te dvāv imau śiśū //
yamunā naiva gantavyā tasyāṃ vasati kāliyaḥ /
nandagopa gatā rātriḥ śīghrayāno vrajāśugaḥ /
ime tvāṃ tvarayantīha pakṣiṇaḥ savyadakṣiṇāḥ //
rahite vasudevena so 'nujñāto mahātmanā /
yānaṃ yaśodayā sārdham āruroha mudā yutaḥ //
kumāraṃ skandhavāhyāyāṃ śivikāyāṃ samāhitaḥ /
śayane taṃ śiśuṃ caiva saṃveśya mṛdusaṃstare /
saṃveśayāmāsa śiśuṃ śayanīye mahāmatiḥ //
sa jagāma viviktena śītānilavisarpiṇā /
bahūdakena mārgena yamunātīraśobhinā //
sa dadarśa śive deśe govardhananagopage /
yamunātīrasaṃbaddhaṃ śītamārutasevitam //
virataśvāpadaṃ ramyaṃ latāvallīmahādrumam /
gobhis tṛṇanimagnābhiḥ syandantībhir alaṃkṛtam //
samapracāraṃ ca gavāṃ samatīrthajalāśayam /
viṣāṇaskandhaghātaiś ca vṛṣāṇāṃ ghṛṣṭapādapam //
bhāsāmipādānusṛtaṃ śyenaiś cāmiṣagṛddhibhiḥ /
sṛgālamṛgasiṃhaiś ca vasāmedośibhir vṛtam //
śārdūlaśabdābhirutaṃ nānāpakṣisamākulam /
svādupuṣpaphalaṃ ramyaṃ paryāptatṛṇasaṃstaram //
govrajaṃ gorutaśivaṃ gopanārībhir āvṛtam /
hambhāravaiś ca vatsānāṃ sarvataḥ kṛtanisvanam //
sakaṭāvartavipulaṃ kaṇṭakīvāṭasaṃkulam /
paryanteśv āvṛtaṃ vanyair bṛhadbhiḥ patitair drumaiḥ //
vatsānāṃ ropitaiḥ kīlair dāmabhiś ca vibhūṣitam /
karīṣākīrṇavasudhaṃ kaṭacchannakuṭīmaṭham //
kṣamapracārabahulaṃ hṛṣṭapuṣṭajanāyutam /
dāmanīprāyabahulaṃ gargarodgāranisvanam //
takranisrāvabahulaṃ dadhimaṇḍārdramṛttikam /
navanītaparikṣiptam ājyagandhavibhūṣitam /
manthānavalayodgārair gopīnāṃ janitasvanam //
kākapakṣadharair bālair gopālaiḥ krīḍitālayam /
dārakair dārikābhiś ca parasparasamākulam /
sārgaladvāragovāṭaṃ madhye gosthānasaṃkulam /
sarpiṣā pacyamānena surabhīkṛtamārutam //
nīlapītāmbarābhiś ca taruṇībhiḥ samantataḥ /
vanyapuṣpāvataṃsābhir gopakanyābhir āvṛtam //
sīmantamadhurālāpāḥ smitabhrūlalitekṣaṇāḥ /
sītkārabhrūvilāsaiś ca cetobuddhimanoharāḥ /
sarvās tāś candravadanā gopanāryaḥ suśobhanāḥ //
tāsāṃ nūpuraśabdena mekhalānāṃ svanena ca /
svanantīnāṃ ca śabdena mayūrā nanṛtus tadā /
śirasā dhṛtakumbhābhir baddhair udgrathitāmbaraiḥ /
yamunātīramārgeṇa jalahārībhir āvṛtam //
takravikrayayuktābhir dadhisarpiḥkrayeṣu ca /
sa tatra praviśan hṛṣṭo govrajaṃ gopanāditam /
pratyudgato gopavṛddhaiḥ strībhir vṛddhābhir eva ca /
niveśaṃ rocayāmāsa parivarte sukhāśraye //
sā yatra rohiṇī devī vasudevasukhāvahā /
tatra taṃ bālasūryābhaṃ kṛṣṇaṃ gūḍhaṃ nyaveśayat //
vasudevaprayuktaś ca tayor gargo mahātapāḥ /
akaroj jātakarmādyāḥ kriyāḥ sarvā yathākramam /
brāhmaṇebhyo dhanaṃ dattvā bhojanaṃ ca yathākramam /
gopāś caivotsavaṃ cakrur gobhyo viprebhya eva ca /
ch. 50,
transliterated and collated with ViP and BrP by Utz Podzeit,
extracted from the collation and edited by Peter Schreiner; version of March 4,
2002. Not yet proof-read. :h]
vaiśaṃpāyana uvāca
tatra tasyāsataḥ kālaḥ sumahān atyavartata /
govraje nandagopasya ballavatvaṃ prakurvataḥ //
pracchanna eva gopānāṃ saṃskārān akarot tayoḥ /
dārakau kṛtanāmānau vavṛdhāte sukhaṃ ca tau /
jyeṣṭhaḥ saṃkarṣaṇo nāma yavīyān kṛṣṇa eva tu //
meghakṛṣṇas tu kṛṣṇo 'bhūd dehāntaragato hariḥ /
vyavardhata gavāṃ madhye sāgarasya ivāmbudaḥ //
vistareṇātha vakṣyāmi bālasya caritaṃ mahat /
avadhānaparo bhūtvā śṛṇu rājan yad icchasi //
sa tatra yogam āsthāya dānavāṃś cāvadhīt kila //
kaścid danoḥ suto vīraḥ kṛṣṇasya vadhakāṅkṣayā /
nandasya priyatām āyāc chākaṭaṃ vapur udvahan /
śakaṭasya tv adhaḥ suptaṃ kadācit putragṛddhinī /
yaśodā taṃ samutsṛjya jagāma yamunāṃ nadīm //
śiśulīlāṃ tataḥ kurvan svahastacaraṇau kṣipan /
aṅguṣṭham āsye nikṣipya pādābhyāṃ paricikṣipan /
hāsyaṃ kurvañ śiśuḥ kṛṣṇo netrābhyāṃ parivibhraman //
karaṃ kareṇa saṃpīḍya pādaṃ pādena pīḍayan /
anekābhiḥ sa līlābhir lokāṃs tadgatamānasān /
kalmaṣaṃ kṣālayan viṣṇus tadgatāsaktacetasām /
ruroda madhuraṃ kṛṣṇaḥ pādāv ūrdhvaṃ prasārayan //
sa tatraikena pādena śakaṭaṃ paryavartayat /
añjanena parikṣiptaṃ mukham unnamayan hariḥ /
nyubjaṃ payodharākāṅkṣī cakāra ca ruroda ca //
etasminn antare prāptā yaśodā śīghragāminī /
snātā prasnavadigdhāṅgī baddhavatseva saurabhī //
sā dadarśa viparyastaṃ śakaṭaṃ vāyunā vinā /
hāheti kṛtvā tvaritā dārakaṃ jagṛhe tadā //
na sā bubodha tat tena śakaṭaṃ parivartitam /
svasti me dārakāyeti prītyā bhītā ca sābhavat //
kiṃ nu vakṣyati te putra pitā paramakopanaḥ /
tvayy adhaḥ śakaṭe supte śakaṭe ca viloḍite //
kiṃ me snānena duḥsnānaṃ kiṃ ca me gamane nadīm /
paryaste śakaṭe putra yā tvā paśyāmy apāvṛtam //
etasminn antare gobhir ājagāma vanecaraḥ /
kāṣāye vāsasī bibhran nandagopo vrajāntikam //
sa dadarśa viparyastaṃ bhinnabhāṇḍaghaṭīghaṭam /
apāstadhūrvibhagnākṣaṃ śakaṭaṃ cakramāli vai //
bhītas tvaritam āgamya sahasā sāśrulocanaḥ /
api me svasti putrāyety asakṛd vacanaṃ vadan //
pibantaṃ stanam ālakṣya putraṃ svastho 'bravīt punaḥ /
vṛṣayuddhaṃ vinā kena paryastaṃ śakaṭaṃ mama //
pratyuvāca yaśodā taṃ bhītā gadgadabhāṣiṇī /
na vijānāmy ahaṃ kena śakaṭaṃ pātitaṃ bhuvi //
ahaṃ gatā nadīm ārya cailaprakṣālanārthinī /
āgatā ca viparyastam apaśyaṃ śakaṭaṃ bhuvi //
tayoḥ kathayator evam abruvaṃs tatra dārakāḥ /
anena śiśunā yānam etat pādena pātitam /
asmābhiḥ saṃpatadbhis tu dṛṣṭam etad yadṛcchayā //
nandagopas tu tac chrutvā vismayaṃ paramaṃ yayau /
prahṛṣṭaś caiva bhītaś ca kim etad iti cintayan /
na ca te śraddadhur gopāḥ sarve mānuṣabuddhayaḥ /
āścaryam iti te sarve vismayotphullalocanāḥ /
svasthāne śakaṭaṃ caiva cakrabandham akārayan //
nando 'ṅkam enam āropya bhūreṇuṃ parigṛhya ca /
pradakṣiṇaṃ śiraḥ kurvan mantram etaj jajāpa ha /
viṣṇus te pūrvataḥ pātu rudro rakṣatu dakṣiṇam /
brahmā ca paścimaṃ pāyāt skando rakṣatv athottaram /
upariṣṭāt tathā sūryaḥ pāyāc cādhaś ca vāsukiḥ /
pāyāc ca tvām atho vatsa śiṣṭāḥ kāṣṭhāḥ samīraṇaḥ /
svastiṃ karotu bhagavān pinākī vṛṣabhadhvajaḥ /
gāvo rakṣantu sarvatra bhūmiḥ pātu sadāśivaḥ /
evam uccārya nandas tu kṛṣṇaṃ pasparśa sarvaśaḥ /
sa eva mantro bālānāṃ rakṣāyai parikīrtitaḥ /
V, B,
T3 ins. after the addl. colophon; K3.4, Ñ1, Dn,
Ds after 19; D6,
T1.2.4, G,
M4 cont. after *634: :k]
vaiśaṃpāyana uvāca
kasyacit tv atha kālasya sakunīveṣadhāriṇī /
dhātrī kaṃsasya bhojasya pūtaneti pariśrutā /
pūtanā nāma śakunī thorā prāṇabhayaṃkarī /
ājagāmārdharātre vai pakṣau krodhād vidhunvatī /
tasmai stanaṃ durjaravīryam ulbaṇaṃ /
ghorāṅkam ādāya śiśor dadāv atha /
gāḍhaṃ karābhyāṃ bhagavān prapīḍya /
prāṇaiḥ samaṃ roṣasamanvito 'pibat //
sā muñca muñca bālam iti prabhāṣiṇī /
niṣpīḍyamānākhilajīvamarmaṇi /
vivṛtya netre caraṇau bhujau muhur /
viklinnagātrā kṣipatī ruroda ha //
tasyāḥ svanenātigabhīraraṃhasā /
sādrir mahī dyauś ca cacāla sagrahā /
rasā diśaś ca pratinedire janāḥ /
petuḥ kṣitau vajranipātaśaṅkayā //
niśācarītthaṃ vyathitastanā vyasur /
vistārya keśāṃś caraṇau bhujāv api /
prasārya goṣṭhe nijarūpam āśritā /
vajrāhato vṛtra ivāpatan nṛpa //
patamāno 'pi taddehas trigavyūtyantaradrumān /
cūrṇayām āsa rājendra mahad āsīt tad adbhutam //
īṣāmātrogradaṃṣṭrāsyaṃ girikandaranāsikam /
gaṇḍaśailastanaṃ raudraṃ prakīrṇāruṇamūrdhajam /
andhakūpagabhīrākṣaṃ pulinārohabhīṣaṇam /
baddhasetubhujorvaṅghri śūnyatoyahradodaram /
bālaṃ ca tasyā urasi krīḍantam akutobhayam /
gopyas tūrṇaṃ samabhyetya jagṛhur jātasaṃbhramāḥ //
yaśodārohiṇībhyāṃ tāḥ samaṃ bālasya sarvataḥ /
rakṣām vidadhire samyag gopucchabhramaṇādibhiḥ //
gomūtreṇa snāpayitvā punar gorajasārbhakam /
rakṣāṃ cakruś ca śakṛtā dvādaśāṅgeṣu nāmabhiḥ /
tato 'rdharātrasamaye śakuniḥ pratyadṛśyata //
vyāghragambhīranirghoṣā vyāharantī punaḥ punaḥ /
nililye śakaṭākṣe sā prasnavotpīḍavarṣiṇī //
dadau stanaṃ ca kṛṣṇāya tatra suptajane niśi /
tasyāḥ stanaṃ papau kṛṣṇaḥ prāṇaiḥ saha nanāda ca //
stanyaṃ tadviṣasaṃmiśraṃ rasyam āsīj jagadguroḥ /
patantīṃ tāṃ tu saṃdṛśya śakunīṃ bhayaviklavām /
prayāṇe śīghracapalāṃ vāśamānāṃ ca visvaram /
pādāṅguṣṭena tāṃ kṛṣṇaś cakrākrāntām akārayat /
cakrākrāntā tu śakunī papāta ca mamāra ca /
nanāda ca mahānādaṃ punaḥ punar asau hariḥ /
tena śabdena vitrastās tato bubudhire janāḥ /
sa nandagopo gopāś ca yaśodā ca suviklavā //
te tām apaśyan patitāṃ visaṃjñāṃ vipayodharām /
śakuniṃ nihatāṃ bhūmau vajreṇeva vidāritām //
idaṃ kiṃ nv iti saṃtrastāḥ kasyedaṃ karma ceti ca /
nandagopaṃ puraskṛtya gopās taṃ paryavārayan //
nādhyagacchanta ca tadā hetuṃ tatra kadācana /
āścaryam āścaryam iti bruvanto 'nuyayur gṛhān /
gateṣu teṣu gopeṣu vismiteṣu yathāgṛham /
yaśodāṃ nandagopas tu papracchāgatasaṃbhramaḥ //
ko 'yaṃ vidhir na jānāmi vismayo me mahān ayam /
putrasya me bhayaṃ bhīru bhīrutvaṃ samupāgatam //
yaśodā tv abravīd bhītā nārya jānāmi kiṃ nv idam /
dārakeṇa sahānena suptā śabdena bodhitā //
yaśodāyām ajānantyāṃ nandagopaḥ sabāndhavaḥ /
kaṃsād bhayaṃ cakārograṃ vismayaṃ ca jagāma ha //
ch. 51,
transliterated and collated with ViP and BrP by Utz Podzeit,
extracted from the collation and edited by Peter Schreiner. version March 4,
2002. Not yet proof-read. :h]
vaiśaṃpāyana uvāca
kāle gacchati saumyau tau dārakau kṛtanāmakau /
pañca saṃvatsarān prāptau śobhayānau vrajaṃ muhuḥ /
kṛṣṇasaṃkarṣaṇau cobhau riṅginau samapadyatām //
tāv anyonyagatau bālau bālyād evaikatāṃ gatau /
ekamantradharau kāntau bālacandrārkavarcasau //
ekanirmāṇaniryuktāv ekaśayyāsanāśanau /
ekaveṣadharāv ekaṃ puṣyamāṇau śiśuvratam //
ekakāryāntaragatāv ekadehau dvidhā kṛtau /
ekacaryau mahāvīryāv ekasya śiśutāṃ gatau //
ekapramāṇau lokānāṃ devavṛttāntamānuṣau /
kṛtsnasya jagato gopau saṃvṛttau gopadārakau //
anyonyavyatiṣaktābhiḥ krīḍābhir abhiśobhitau /
anyonyakiraṇagrastau candrasūryāv ivāmbare //
visarpantau tu sarvatra sarpabhogabhujāv ubhau /
rejatuḥ pāṃśudigdhāṅgau dṛptau kalabhakāv iva //
kvacid bhasmapradigdhāṅgau karīṣaprokṣitau kvacit /
tau tatra paridhāvetāṃ kumārāv iva pāvakī //
kvacij jānubhir uddhṛṣṭaiḥ sarpamāṇau virejatuḥ /
krīḍantau vatsaśālāsu śakṛddigdhāṅgamūrdhajau //
śuśubhāte śriyā juṣṭāv ānandajananau pituḥ /
janaṃ ca vipra kurvāṇau hasantau ca kvacit kvacit //
tau bālakau lalitakau mūrdhajavyākulekṣaṇau /
rejatuś candravadanau dārakau sukumārakau //
atiprasaktau ghoṣeṣu ghoṣam āpūrya dārakau /
atiprasaktau tau dṛṣṭvā sarvavrajavicāriṇau /
nāśaknuvad vārayitum nandagopaḥ sudurmadau //
tato yaśodā saṃkruddhā kṛṣṇaṃ kamalalocanam /
uvāca śiśurūpeṇa carantaṃ jagataḥ prabhum /
ehi vatsa piba stanyaṃ durvoḍhuṃ mama saṃprati //
etāvantam itaḥ kālaṃ kvā gato 'si gṛhād bahiḥ /
ity ādāya kare putraṃ gṛhān nirvāsya sā ruṣā /
ānāyya śakaṭīmūlaṃ bhartsayantī punaḥ punaḥ //
dāmnā caivodare baddhvā pratyabandhad udūkhale /
yadi śaknoṣi gaccheti tam uktvā karma sākarot /
vyagrāyām tu yaśodāyām nirjagāma tato 'ṅgaṇāt //
śiśulīlāṃ tataḥ kurvan kṛṣṇo vismāpayan vrajam /
so 'ṅgaṇān niḥsṛtaḥ kṛṣṇaḥ karṣamāṇa udūkhalam //
sa yamābhyām pravṛddhābhyām arjunābhyāṃ caran vane /
niścakrāma śiśur madhyāt karṣamāṇa udūkhalam //
tat tasya karṣato baddham tiryag gatam udūkhalam /
lagnaṃ tābhyāṃ samūlābhyām arjunābhyāṃ cakarṣa ha //
tāv arjunau kṛṣyamāṇau tena bālena raṃhasā /
samūlaviṭapau bhagnau sa tu madhye jahāsa vai //
nidarśanārthaṃ gopānāṃ divyaṃ svabalam āsthitaḥ /
tad dāma tasya bālasya prabhāvād abhavad dṛḍham //
yamunātīramārgasthā gopyas taṃ dadṛśuḥ śiśum /
krandantyo vismayantyaś ca yaśodānikaṭaṃ yayuḥ //
tās tu saṃbhrāntavadanā yaśodām ūcur aṅganāḥ /
ehy āgaccha yaśodeti saṃbhrame kiṃ vilambase //
yau tāv arjunavṛkṣau tu vraje satyopayācitau /
tāv etau tava putrasya patitāv upari drumau /
putrasyopari tāv etau patitau te mahīruhau //
dṛḍhena dāmnā tatraiva baddho vatsa ivodare /
jahāsa madhye vṛkṣābhyāṃ tava putraḥ sa bālakaḥ //
prahasann eva vṛkṣābhyāṃ madhye krīḍann ivāṅgaṇe /
uttiṣṭha gaccha durmedhe mūḍhe paṇḍitamānini /
putram ānaya jīvantuṃ muktaṃ mṛtyumukhād iva //
sā bhītā sahasotthāya hāhākāraṃ prakurvatī /
taṃ deśam agamad yatra patitau tau mahādrumau //
dadarśa tābhyāṃ sā madhye drumābhyām ātmajaṃ śiśum /
dāmnā nibaddham udare karṣamāṇam udūkhalam //
sagopīgopavṛddhaś ca sayuvā ca vrajas tadā /
paryagacchat tato draṣṭuṃ gopeṣu mahad adbhutam //
jajalpus te yathākāmaṃ gopā vanavicāriṇaḥ /
jajalpur jātasaṃbhrāntā sarve vismitacetasaḥ /
kenemau pātitau vṛkṣau ghoṣasyaivāgrapādapau //
vinā vātaṃ vinā varṣaṃ vidyutprapatanaṃ vinā /
vinā hastikṛtaṃ doṣam kenemau pātitau drumau //
aho bata na śobhetāṃ vimūlāv arjunāv imau /
imau nipatitau bhūmau vitoyau jaladāv iva //
yadīmau ghoṣaracitau ghoṣakalyāṇakāriṇau /
nandagopa prasannau te drumāv evaṃgatāv api /
yatra te dārako mukto vimūlābhyām avikṣataḥ //
autpātikam idaṃ ghoṣe tṛtīyaṃ vartate tv iha /
pūtanāyā nipātaś ca drumayoḥ śakaṭasya ca //
asmin sthāne niveśo 'yaṃ ghoṣasyāsya na vidyate /
utpātā hy atra dṛśyante kathayanto naśobhanam //
nandagopas tu sahasā muktvā kṛṣṇam udūkhalāt /
niveśya cāṅke suciraṃ mṛtaṃ punar ivāgatam //
nātṛpyat prekṣamāṇo vai kṛṣṇaṃ kamalalocanam /
tato yaśodāṃ garhan vai nandagopo viveśa ha /
sa ca gopajanaḥ sarvo ghoṣam eva jagāma ha //
sa ca tenaiva nāmnā tu kṛṣṇo vai dāmabandhanāt /
yena dāmnā nibaddho 'sāv udare sudṛḍhaṃ vraje /
ghoṣe dāmodara iti gopībhiḥ parigīyate //
etad āścaryabhūtaṃ hi bālasyāsīd viceṣṭitam /
kṛṣṇasya bharataśreṣṭha ghoṣe nivasatas tadā //
ch. 52,
transliterated and collated with ViP and BrP by Utz Podzeit,
extracted from the collation and edited by Peter Schreiner. version March 4,
2002. Not yet proof-read. :h]
vaiśaṃpāyana uvāca
evaṃ tau bālyam uttīrṇau kṛṣṇasaṃkarṣalṇāvubhau /
tasminn eva vrajasthāne saptavarṣau babhūvatuḥ //
nīlapītāmbaradharau pītaśvetānulepanau /
babhūvatur vatsapālau kākapakṣadharāv ubhau //
parṇavādyaṃ śrutisukhaṃ vādayantau varānanau /
gopavīthyāṃ sumadhuraṃ gāyantau kāmarūpiṇau /
śuśubhāte vanagatau triśīrṣāv iva pannagau //
mayūrāṅgadabāhū tau ballavāpīḍadhāriṇau /
vanamālākṛtoraskau drumapotāv ivodgatau //
aravindakṛtāpīḍau rajjuyajñopavītinau /
saśikyatumbakarakau gopaveṇaupravādakau //
parṇavādyasamāyuktau dadhyodanakarau kṛtī /
kiṃkiṇījālasaṃbaddha- kaṭideśavibhūṣitau //
kakṣakūṭasamālambi- śikyasthadhṛtapāyasau /
kālayantau ca daṇḍena vatsān vatsau diśaṃ prati //
gulmeṣu madhumādhvīkaṃ mārgamāṇāvitas tataḥ /
khādantau vanyamūlāni pibantau madhumākṣikam //
dadatau madhumūlāni dārakebhyaḥ samantataḥ /
khādantau khādayantau ca mūlāni ca phalāni ca //
tindukaṃ bhakṣayantu ca gopair āpatya bhūtale /
kīlair āpatya vṛkṣebhyaḥ khādayantu phalāni ca /
kvacid dhasantāv anyonyaṃ krīḍamānau kvacit kvacit /
dadhyodanaṃ prabhuñjānau kvacit kakṣavilambitam /
kvacic ca pānasaṃbhrāntau kvacit pāyasamoditau /
kvacid vṛkṣeṣu viśrāntau sthalīṣv iva yathāsukham /
parṇaśayyāsu saṃsuptau kvacin nidrāntaraiṣiṇau //
vatsān anu yathākāmaṃ carantau vatsapālakau /
vatsapucchān samādhūya vikṣiptantau pṛthak pṛthak /
evaṃ vatsān pālayantau śobhayantau mahāvanam /
evaṃ tu vatsapālau tau śobhayām āsatur vanam /
cañcūryantau ramantau sma kiśorāv iva cañcalau //
gāyantu ca kvacid geyān susvaraṃ madhurasvaram /
utkarṇaṃ mṛgasaṃghaṃ ca kurvantau gītanisvanaiḥ //
gajān paravaśān geyaiḥ kurvantau ca gahāvane /
lokam itthaṃ carantau ca ramayantau ca ceṣṭitaiḥ /
atha dāmodaraḥ śrīmān saṃkarṣaṇam uvāca ha /
ārya nāsmin vane śakyaṃ gopālaiḥ saha krīḍitum //
avagītam idaṃ sarvam āvābhyāṃ bhuktabhojanam /
prakṣīṇatṛṇakāṣṭhaṃ ca gopair mathitapādapam //
gahanānīha yāny āsan kānanāni vanāni ca /
tāny ākāśanikāśāni dṛśyante 'dya yathāsukham //
govāteṣv api ye vṛkṣāḥ parivṛttārgaleṣu ca /
sarve goṣṭhāgniṣu gatāḥ kṣayam akṣayavarcasaḥ //
saṃnikṛṣṭāni yāny āsan kāṣṭhāni ca tṛṇāni ca /
tāni dūrāvakṛṣṭāni mārgitavyāni bhūmiṣu //
araṇyam idam alpodam alpakakṣaṃ nirāśrayam /
anveṣitavyaviśrāmaṃ dāruṇaṃ viraladrumam /
akarmaṇyeṣu vṛkṣeṣu sthitaviprasthitadvijam //
,V2,B,Dn,Ds,D2.3,T1,G4 ins. after 13; K2(second time)
.3,Ñ1.2(second time)
after 16ab; Ñ3,V1 after 14ab; V3,D1.4.6, T2,G1-3.5,M4 cont. after *656: :k]
saṃvāsasyāsya mahato janenotsāditadrumam /
nirānandaṃ nirāsvādaṃ niṣprayojanam ārutam /
nirvihaṃgam idaṃ śūnyaṃ nirvyañjanam ivāśanam //
vikrīyamāṇaiḥ kaṣṭhaiś ca śākaiś ca vanasaṃbhavaiḥ /
utsannasaṃcayatṛṇo ghoṣo 'yaṃ nagarāyate //
śailānāṃ bhūṣaṇaṃ ghoṣo ghoṣāṇāṃ bhūṣaṇaṃ vanam /
.3,Ñ1.2(second time)
ins. *655, while K1,Ñ3,V,B,D,T2,G,M4 ins. after 16ab; K2,Ñ2 cont. after *655; T3.4 after 28ab: :k]
vanānāṃ bhūṣaṇaṃ gāvas tāś cāsmākaṃ parā gatiḥ /
tasmād anyad vanaṃ yāmaḥ pratyagravayasendhanam //
icchanty anupabhuktāni bhoktuṃ gāvas tṛṇāni ca /
tasmād vanaṃ navatṛṇaṃ gacchantu dhanino vrajāḥ //
na dvārabandhāvaraṇā na gṛhakṣetriṇas tathā /
praśastā vai vrajā loke yathā vai cakracāriṇaḥ //
śakṛnmūtreṣu teṣv eva jātaṃ kṣārarasāyanam /
na tṛṇaṃ bhuñjate gāvo nāpi tatpayaso hitam //
sthalīprāyāsu ramyāsu navāsu vanarājiṣu /
carāmaḥ sahitā gobhiḥ kṣipraṃ saṃvāhyatāṃ vrajaḥ //
śrūyate hi vanaṃ ramyaṃ paryāptatṛṇasaṃstaram /
nāmnā vṛndāvanaṃ nāma svāduvṛkṣaphalodakam //
ajhillikaṇṭakavanaṃ sarvair vanaguṇair yutam /
kadambapādapaprāyaṃ yamunātīrasaṃśritam //
snigdhaśītānilavanaṃ sarvartunilayaṃ śubham /
gopīnāṃ sukhasaṃcāraṃ cārucitravanāntaram //
tasya govardhano nāma nātidūre girir mahān /
bhrājate dīrghaśikharo nandanasyeva mandaraḥ //
madhye cāsya mahāśākho nyagrodho yojanocchritaḥ /
bhāṇḍīro nāma śuśubhe nīlamegha ivāmbare //
madhyena cāsya kālindī sīmantamiva kurvatī /
prayātā nandanasyeva nalinī saritāṃ varā //
tatra govardhanaṃ caiva bhāṇḍīraṃ ca vanaspatim /
kālindīṃ ca nadīṃ ramyāṃ drakṣyāvaś carataḥ sukham //
sukhaṃ carantaṃ drakṣyāvaḥ kālindīṃ ca nadīṃ śubhām /
tatrāyaṃ vasatāṃ ghoṣas tyajyatāṃ nirguṇaṃ vanam /
saṃvāhayāma bhadraṃ te kiṃcid utpādya kāraṇam //
evaṃ kathayatas tasya vāsudevasya dhīmataḥ /
prādurbabhūvuḥ śataśo raktamāṃsavasāśanāḥ //
ghorāś cintayatas tasya svatanūruhajās tadā /
viniṣpetur bhayakarāḥ sarvataḥ śataśo vṛkāḥ //
niṣpatanti sma bahavo vrajasyotsādanāya vai /
vṛkān niṣpatitān dṛṣṭvā goṣu vatseṣv atho nṛṣu /
gopīṣu ca yathākāmaṃ vraje trāso 'bhavan mahān //
te vṛkāḥ pancabaddhāś ca daśabaddhās tathāpare /
triṃśadviṃśatibaddhāś ca śatabaddhās tathāpare //
pañcāśatṣaṣṭibaddhāś ca catvāriṃśat tathaiva ca /
niścerus tasya gātrād dhi śrīvatsakṛtalakṣaṇāḥ /
kṛṣṇasya kṛṣṇavadanā gopānāṃ bhayavardhanāḥ //
bhakṣayadbhiś ca tair vatsāṃs trāsayadbhiś ca govrajān /
niśi bālān haradbhiś ca vṛkair utsādyate vrajaḥ //
na vanaṃ śakyate gantuṃ na gāś ca parirakṣitum /
na vanāt kiṃcid āhartuṃ na ca vā tarituṃ nadīm //
trastā hy udvignamanaso gatās tasmin vane 'vasan /
evaṃ vṛkair udīrṇais tu vyāghratilyaparākramaiḥ /
vrajo niṣpandaceṣṭaḥ sa ekasthānacaraḥ kṛtaḥ //
ch. 53,
transliterated and collated with ViP and BrP by Utz Podzeit,
extracted from the collation and edited by Peter Schreiner. version March 4,
2002. Not yet proof-read. :h]
vaiśaṃpāyana uvāca
ītiṃ vṛkānāṃ dṛṣṭvā tu vardhamānāṃ durāsadām /
sastrīpuṃso 'tha ghoṣo vai samasto 'mantrayat tadā //
sthāneneha na naḥ kāryaṃ vrajāmo 'nyan mahad vanam /
yan nirbhayaṃ sukhakaraṃ sukhasaṃcāramārutam /
yac chivaṃ ca sukhāḍhyaṃ ca gavāṃ caiva sukhāvaham //
adyaiva kiṃ cireṇa sma vrajāmaḥ saha godhanaiḥ /
yāvad vṛkair vadhaṃ ghoraṃ na naḥ sarvo vrajo vrajet //
eṣāṃ dhūmrāruṇāṅgānāṃ daṃṣṭriṇāṃ mukhakarṣiṇām /
vṛkāṇāṃ kṛṣṇavaktrāṇāṃ bibhīmo niśi garjatām //
mama putro mama bhrātā mama vatso 'tha gaur mama /
vṛkair vyāpāditety evaṃ krandanti sma gṛhe gṛhe //
tāsāṃ ruditaśabdena gavāṃ hambhāraveṇa ca /
vrajasyotthāpanaṃ cakrur ghoṣavṛddhāḥ samāgatāḥ //
teṣāṃ matam athājñāya gantuṃ vṛndāvanaṃ prati /
vrajasya ca niveśāya gavāṃ caiva sukhāya ca //
vṛndāvananiveśāya jñātvā tān kṛtaniścayān /
nandagopo bṛhadvākyaṃ bṛhaspatir ivādade //
adyaiva niścayaprāptir yadi gantavyam eva naḥ /
śīghram ājñāpyatāṃ ghoṣaḥ sajjībhavata māciram //
tato 'vaghuṣyata tadā ghoṣe tatprākṛtair naraiḥ /
śīghram gāvaḥ prakālyantāṃ yujyantāṃ śakaṭāni ca //
vatsayūthāni kālyantāṃ bhāṇd.aṃ samadhiropayatām /
vṛndāvanam itaḥ sthānān niveśāya ca gamyatām //
tac chrutvā nandagopasya vacanaṃ sādhu bhāṣitam /
tac chrutvā vacanaṃ tasya nandagopasya bhāṣitam /
udatiṣṭhad vrajaḥ sarvaḥ śīghraṃ gamanalālasaḥ //
prayāhy uttiṣṭha gacchāmaḥ kiṃ śeṣe yāhi yojaya /
uttiṣṭhati vraje tasmin gopakolāhalo hy abhūt //
uttiṣṭhamānaḥ śuśubhe śakaṭīsaṃkaṭas tu saḥ /
vyāghraghoṣamahāghoṣo ghoṣaḥ sāgaraghoṣavān //
gopīnāṃ gargarībhiś ca mūrdhni cottaṃsitair ghaṭaiḥ /
niṣpapāta vrajāt paṅktis tārāpaṅktir ivāmbarāt //
nīlapītāruṇais tāsāṃ vastrair udgrathitocchritaiḥ /
śakracāpāyate paṅktir gopīnāṃ mārgagāminī //
dāmanīdāmabhāraiś ca kecit kāyāvalambibhiḥ /
gopā mārgagatā bhānti sāvarohā iva drumāḥ //
sa vrajo vrajatā bhāti śakaṭaughena bhāsvatā /
oghaiḥ pavanavikṣiptair niṣpatadbhir ivārṇavaḥ //
kṣaṇena tadvrajasthānam iriṇaṃ samapadyata /
dravyāvayanirdhūtaṃ kīrṇaṃ vāyasamaṇḍalaiḥ //
tataḥ krameṇa ghoṣaḥ sa prāpto vṛndāvanaṃ vanam /
niveśaṃ vipulaṃ cakre niveśāya gavāṃ hitam //
śakaṭāvartaparyantaṃ candrārdhākārasaṃsthitam /
madhye yojanavistāraṃ tāvad dviguṇam āyatam //
kaṇṭakībhiḥ pravṛddhābhis tathā kaṇṭakitair drumaiḥ /
nikhātocchritaśākhāgrair abhiguptaṃ samantataḥ //
manthair āropyamānaiś ca manthabandhānukarṣaṇaiḥ /
adbhiḥ prakṣālyamānābhir gargarībhis tatas tataḥ //
kilair āropyamāṇaiś ca dāmanīpāśapāśitaiḥ /
stambhanībhir dhṛtaiś cāpi śakaṭaiḥ parivartitaiḥ //
niyogapāśair āsaktair gargarīstambhamūrdhasu /
chādanārthaṃ prakīrṇaiś ca kaṭais tṛṇagṛhais tathā //
śākhāviṭaṅkair vṛkṣāṇāṃ kriyamāṇair itas tataḥ /
śodhamānair gavāṃ sthānaiḥ sthāpyamānair udūkhalaiḥ //
prāṅmukhaiḥ sicyamānaiś ca saṃdīpyadbhiś ca pāvakaiḥ /
savatsacarmāstaraṇaiḥ paryaṅkaiś cāvaropitaiḥ //
toyam uttārayantībhiḥ prokṣantībhiś ca tadvanam /
śākhāś cākarṣamāṇābhir gopībhiś ca samantataḥ //
yuvabhiḥ sthaviraiś caiva gopair vyagrakarair bhṛśam /
viśasadbhiḥ kuṭhāraiś ca kāṣṭhāny api tarūn api //
tad vrajasthānam adhikaṃ cakāśe kānanāvṛtam /
ramyaṃ vananiveśaṃ vai svabhivṛṣṭyāmṛtopamam //
tās tu kāmadughā gāvaḥ sarvakālatṛṇaṃ vanam /
vṛndāvanam anuprāptā nandanopamakānanam //
pūrvam eva tu kṛṣṇena gavāṃ satkārakāriṇā /
śivena manasā dṛṣṭaṃ tadvanaṃ vanacāriṇā //
paścime tu tataḥ pakṣe gharmamāsi nirāmaye /
varṣatīvāmṛtaṃ deve tṛṇaṃ tatravyavardhata //
na tatra vatsāḥ sīdanti na gāvo netare janāḥ /
yatra tiṣṭhati lokānāṃ bhavāya madhusūdanaḥ //
tās tu gāvaḥ sa ghoṣaś ca sa ca saṃkarṣaṇo yuvā /
kṛṣṇena vihitaṃ vāsaṃ tam adhyāsanta nirvṛtāḥ //
yatra tiṣṭhati deveśo devadevo janārdanaḥ /
na tatra prāṇināṃ duḥkhaṃ sa ca sarvasukhāvahaḥ /
ch. 54,
transliterated and collated with ViP and BrP by Utz Podzeit,
extracted from the collation and edited by Peter Schreiner. version March 4,
2002. Not yet proof-read. :h]
vaiśaṃpāyana uvāca
tau tu vṛndāvanaṃ prāptau vasudevasutāv ubhau /
ceratur vatsayūthāni cārayantau sunirvṛttau //
pūrṇas tu gharmasamayas tayos tatra vane sukham /
krīḍatoḥ saha gopālair yamunāṃ cāvagāhatoḥ //
gate tasmin mahāgharme rajaḥpūrais tirohitaiḥ /
tataḥ prāvṛd anuprāptā manasaḥ kāmadīpanī /
pravavarṣur mahāghorāḥ śakracāpāṅktitodarāḥ /
babhūvādarśanaḥ sūryo bhūmiś cādarśayat tṛṇam //
patatā meghavātena navatoyānukarṣiṇā /
saṃmārjitatalā bhūmir yauvanastheva lakṣyate //
navavarṣāvasiktāni śakragopakulāni ca /
naṣṭadāvāgnidhūmāni vavāni pracakāśire //
nṛttavyāpārakālaś ca mayūrāṇāṃ kalāpinām /
madaraktāḥ pravṛttāś ca kekāḥ paṭuravāḥ kṛtāḥ //
navaprāvṛṣi kāntānāṃ ṣaṭpadāhāradāyinām /
yauvanasthaṃ kadambānāṃ navābhrair bhrājate vapuḥ //
hāsitaṃ kuṭajaiḥ phullaiḥ kadambair vāsitaṃ vanam /
trāsitaṃ jaladair uṣṇaṃ toṣitā vasudhā jalaiḥ //
saṃtaptā bhāskarajalair abhitaptā devāgnibhiḥ /
jalair balāhakotsṛṣṭair ucchvasantīva parvatāḥ //
mahāvātasamuddhūtaṃ mahāmeghagaṇārpitam /
mahīmahārajaḥpūrais tulyam āpadyate nabhaḥ //
kvacit kadambahāsāḍhyaṃ silindhrābharaṇaṃ kvacit /
saṃpradīptaṃ ivābhāti phullanīpadrumaṃ vanam //
aindreṇa payasā siktaṃ mārutena navīkṛtam /
pārthivaṃ gandham āghrāya lokaḥ kṣubhitamānasaḥ //
dṛptasāraṅganinadair dardur avyāhṛtena ca /
navaiś ca śikhivikruṣṭair ekavarṇā vasuṃdharā //
bhramattūrṇamahāvegā varṣaprāptamahārayāḥ /
haryantas tīrajān vṛksān vistarāṃ yānti nimnagāḥ //
saṃtatāsāraniryatnāḥ klinnapatrottaracchadāḥ /
na tyajanty agamāgrāṇi śrāntā iva patatriṇaḥ //
toyagambhīralambeṣu prasravatsu nadatsu ca /
udareṣu navābhrāṇāṃ majjatīva divākaraḥ //
tanūruhair utpatitaiḥ salilotpīḍasaṃkulā /
anveṣyamārgā vasudhā bhāti śāḍvalamālinī //
vajreṇevāvarugnānāṃ nagānāṃ nagaśālinām /
srotobhiḥ parikṛttāni patanti śikharāṇi ca //
patatā meghavarṣeṇa yathānimnānusāriṇā /
palvalodgīrṇaraktena pūryante vanarājayaḥ //
hastocchritamukhā vanyā meghanādānusāriṇaḥ /
bhāntyātivṛṣṭyā mātaṅgā gāṃ gatā iva toyadāḥ //
prāvṛṭpravṛttiṃ saṃdṛśya dṛṣṭvā cāmbudharān ghanān /
rauhiṇeyo mithaḥ kāle kṛṣṇaṃ vacanam abravīt //
paśya kṛṣṇa ghanān kṛṣṇān balākotpātabhūṣaṇān /
gagane tava gātrāṇāṃ varṇacorān samutthitān //
kāmināṃ hṛdayasyāśu nighnatas tān samantataḥ (sic) /
tava nidrākaraḥ kālas tava gātropamam nabhaḥ /
tvam ivājñātavasatiṃ candro vasati vārṣikīm //
etan nīlotpalaśyāmaṃ nīlotpaladalaprabham /
nīlotpaladale kāle bhāti vṛndāvanaṃ vanam /
saṃprāpte durdine kāle durdinaṃ bhāti vai nabhaḥ //
paśya kṛṣṇa jalodagraiḥ kṛṣṇair udgrathitair ghanaiḥ /
govardhano yathā ramyo bhāti govardhano giriḥ //
patitenāmbhasā hy ete samantān madatarpitāḥ /
bhrājante kṛṣṇasāraṅgāḥ kānaneṣu mudānvitāḥ //
etāny ambuprahṛṣṭāni haritāni mṛdūni ca /
tṛṇāni śatapatrākṣa patrair gūhanti medinīm //
kṣarajjalānāṃ śailānāṃ vanānāṃ ca jalāgame /
sasasyānāṃ ca sīmānāṃ na lakṣmīr vyatiricyate //
śīghravātasamuddhūtāḥ proṣitautsukyakāriṇaḥ /
dāmodaroddāmaravāḥ prāgalbhyaṃ yānti toyadāḥ //
hare haryaśvacāpena trivarṇena trivikrama /
vibāṇajyena dhanuṣā tavedaṃ madhyamaṃ padam //
nabhasya ca nabhaś cakṣur na bhāty eṣa nabhaścaraḥ /
meghaiḥ śītātapakaro viraśmir iva raśmimān //
dyāvāpṛthivyoḥ saṃsargaḥ satataṃ vitataiḥ kṛtaḥ /
avyavacchinnadhāraughaiḥ samudraughanibhair ghanaiḥ //
nīpārjunakadambānāṃ pṛthivyāṃ cābhivṛṣtayaḥ /
gandhaiḥ kolāhalā vānti vātā madanadīpanāḥ //
saṃpravṛttamahāvarṣaṃ lambamānamahāmbudam /
bhāty agādham aparyantaṃ sasāgaram ivāmbaram //
dhārānirmalanārācaṃ vidyut kavacanirmalam /
śakracāpāyudhadharaṃ yuddhasajjam ivāmbaram //
śailānāṃ ca vanānāṃ ca drumāṇāṃ ca varānana /
praticchannāni bhāsante śikharāṇi ghanair ghanaiḥ //
gajānīkair ivākīrṇaṃ salilodgāribhir ghanaiḥ /
varṇasārūpyatāṃ yāti gaganaṃ sāgarasya vai //
samudroddhūtajanitā lolaśāḍvalakampinaḥ /
śītāh sapṛṣatodgārāḥ karkaśā vānti mārutāḥ //
niśāsu suptacandrāsu muktatoyāsu toyadaiḥ /
magnasūryasya nabhaso nābhibhānti diśo daśa //
cetanaṃ puṣkaraṃ kośaiḥ kṣudhādhmātaiḥ samantataḥ /
na ghṛṇīnāṃ na ramyāṇāṃ vivekaṃ yānti kṛṣṭayaḥ /
saṃhatānāṃ dvirephānāṃ niveśaṃ yānti paṅkayaḥ /
gharmadoṣaparityaktaṃ meghatoyavibhūṣitam /
paśya vṛndāvanaṃ kṛṣṇa vanaṃ caitrarathaṃ yathā //
evaṃ prāvṛṅgunān sarvāñ śrīmān kṛṣṇasya pūrvajaḥ /
kathayann eva balavān vrajam eva jagāma ha //
tau rāmayantāv anyonyaṃ kṛṣṇasaṃkarṣaṇāv ubhau /
tatkālaṃ jñātibhiḥ sārdhaṃ ceratus tau mahad vanam //
ch. 55,
transliterated and collated with ViP and BrP by Utz Podzeit,
extracted and edited by Peter Schreiner. version March 4,
2002. Not yet proof-read. :h]
vaiśaṃpāyana uvāca
kadācit tu tadā kṛṣṇo vinā saṃkarṣaṇaṃ gurum /
cacāra tadvanavaraṃ kāmarūpī varānanaḥ //
kākapakṣadharaḥ śrīmāñ śyāmaḥ padmadalekṣaṇaḥ /
śrīvatsenorasā yuktaḥ śaśāṅka iva lakṣmaṇā //
sāṅgadenāgrapādena paṅkajodbhinnavarcasā /
sukumārābhitāmreṇa krāntavikrāntagāminā //
pīte prītikare nṝṇāṃ padmakiñjalkasaprabhe /
sūkṣme vasāno vasane sasaṃdhya iva toyadaḥ //
vanyavyāpārayuktābhyāṃ vyagrābhyāṃ daṇḍarajjubhiḥ /
bhujābhyāṃ sādhuvṛttābhyāṃ pūjitābhyāṃ divaukasaiḥ //
sadṛśaṃ puṇḍarīkasya gandhena kamalasya ca /
rarāja tasya tadbālye ruciroṣṭhapuṭaṃ mukham //
śikhābhis tasya muktābhī rarāja mukhapaṅkajam /
vṛttaṃ ṣaṭpadapaṅktībhir yathā syāt padmamaṇḍalam //
tasyārjunakadambāḍhyā nīpakandalamālinī /
rarāja mālā śirasi nakṣatrāṇāṃ yathā divi //
sa tayā mālayā vīraḥ śuśubhe sarvapuṣpayā /
meghakālāmbudaśyāmo nabhasya iva mūrtimān //
ekenāmalapatreṇa kaṇṭhasūtrāvalambinā /
rarāja barhipatreṇa mandamārutakampinā //
kvacid gāyan kvacit krīḍaṃś cañcūryaṃś ca kvacit kvacit /
parṇavādyaṃ śrutisukhaṃ vādayānaḥ kvacid vane //
gopaveṇuṃ sumadhuraṃ kāmāt tam api vādayan /
prahlādanārthaṃ ca gavāṃ kvacid vanagato yuvā /
gokule 'mbudharaśyāmaś cacāra dyutimān prabhuḥ //
govardhanasya ca gireḥ parṇavādyaṃ śruteḥ sukham /
reme ca tatra ramyāsu citrāsu vanarājiṣu /
mayūraravaghuṣṭāsu madanoddīpanīṣu ca /
meghanādaprativyūhair nāditāsu samantataḥ //
śāḍvalacchannamārgāsu śilīndhrābharaṇāsu ca /
kandalāmaladantīṣu sravantīṣu navaṃ jalam //
kesarāṇāṃ navair gandhair madaniḥśvasitopamaiḥ /
abhīkṣṇaṃ niḥśvasantīṣu yoṣitsv iva samantataḥ //
sevyamāno navair vātair drumasaṃghātaniḥsṛtaiḥ /
tāsu kṛṣṇo mudaṃ lebhe saumyāsu vanarājiṣu //
sa kadācid vane tasmin gobhiḥ saha parivrajan /
dadarśa vipulodagraṃ śākhinaṃ śākhināṃ varam //
sthitaṃ dharaṇyāṃ meghābhaṃ nibiḍaṃ patrasaṃcayaiḥ /
gaganārdhocchritākāraṃ pavanābhogakāriṇaṃ //
nīlacitrāṅgavarṇaiś ca sevitaṃ bahubhir dvijaiḥ /
phalaiḥ pravālaiś ca ghanaṃ sendracāpaghanopamam //
bhavanākāraviṭapaṃ latāpuṣpasumaṇḍitam /
viśālamūlāvatataṃ pavanāmbhodadhāriṇam //
ādhipatyam ivānyeṣāṃ tasya deśasya śākhinām /
kurvāṇaṃ śubhakarmāṇaṃ tiro varṣantam avyayam //
nyagrodhaṃ parvatākāraṃ bhāṇḍīraṃ nāma nāmataḥ /
dṛṣṭvā tatra matiṃ cakre nivāsāya divā prabhuḥ //
sa tatra vayasā tulyair vatsapālaiḥ sahānaghaḥ /
reme vai divasaṃ kṛṣṇaḥ purā svargagato yathā //
taṃ krīḍamāṇaṃ gopālāḥ kṛṣṇaṃ bhāṇḍīravāsinam /
ramayanti sma bahavo vanyaiḥ krīḍanakais tadā //
anye sma parigāyanti gopā muditamānasāḥ /
gopālāḥ kṛṣṇam evānye gāyanti sma ratipriyāḥ //
teṣāṃ sa gāyatām eva vādayāmāsa vīryavān /
parṇavādyāntare veṇuṃ tumbīvīṇāṃ ca tatra ha //
kadācic cārayann eva gāḥ sa govṛṣabhekṣaṇaḥ /
jagāma yamunātīraṃ latālaṃkṛtapādapam //
taraṃgāpāṅgakuṭilāṃ vārisparśasukhānilām /
tāṃ ca padmotpalavatīṃ dadarśa yamunāṃ nadīm //
sutīrthāṃ svādusalilāṃ hradinīṃ vegagāminīm /
toyavātoddhatair vegair avanāmitapādapām //
haṃsakāraṇḍavodghuṣṭāṃ sārasaiś ca vināditām /
anyonyamithunaiś caiva sevitāṃ mithunecaraiḥ //
jalajaiḥ prāṇibhiḥ kīrṇāṃ jalajair bhūṣitāṃ guṇaiḥ /
jalajaiḥ kusumaiś citrāṃ jalajair haritodakām //
prasthitasrotacaraṇāṃ pulinaśroṇimaṇḍalām /
āvartanābhigambhīrāṃ padmalomānurañjitām //
hradaśātodarākrāntāṃ tritaraṃgavalīdharām /
cakravākastanataṭāṃ tīrapārśvāyatānanām //
mīnākṣicapalāṃ kāntāṃ kāntaśaivalamūrdhajām /
phenaprahṛṣṭadaśanāṃ prasannāṃ haṃsahāsinīm /
rucirotpalapatrākṣīṃ natabhrūṃ jalajekṣaṇām //
hradadīrghalalāṭāntāṃ kāntāṃ śaivalamūrdhajām /
dīrghasrotāyatabhujām ābhogaśravaṇāyatām //
kāraṇḍavākuṇḍalinīṃ śrīmatpaṅkajalocanām /
kāśacāmīkaraṃ vāso vasānāṃ haṃsalakṣaṇām //
taṭajābharaṇopetāṃ mīnanirmalamakhalām /
vāriplavaplavakṣaumāṃ sārasārāvanūpurām //
jhāṣanakrānuliptāṅgīṃ kūrmalakṣaṇaśobhinīm /
nipānaśvāpadāpīḍāṃ nṛbhiḥ pītapayodharām /
śvāpadocchiṣṭasalilām āśramasthānasaṃkulām //
siddhārādhyamahādeva+ +sikatāliṅgamaṇḍitām /
munimṛtkuṇḍikāpūra+ +samūdbhūtamahāravām (sic) /
siddhayoṣit kucasrasta+ +kuṅkumakṣodapiṅgalām /
sutīrthāṃ sarvapāpaghnīṃ nṛṇāṃ tadgatacetasām /
tāṃ samudrasya mahiṣīṃ vīkṣamāṇaḥ samantataḥ /
cacāra ruciraṃ kṛṣṇo yamunām upaśobhayan //
tāṃ caran sa nadīṃ śreṣṭhāṃ dadarśa hradam uttamam /
dīrghaṃ yojanavistāraṃ dustaraṃ tridaśair api //
gambhīram akṣobhyajalaṃ niṣkampam iva sāgaram /
toyapaiḥ śvāpadais tyaktaṃ śūnyaṃ toyacaraiḥ khagaiḥ //
agādhenāmbhasā pūrṇaṃ meghapūrṇam ivāmbaram /
duḥkhopasarpyaṃ tīreṣu sasarpair vipulair bilaiḥ //
viṣāraṇigatasyāgner dhūmena pariveṣṭitam //
upabhogaiḥ parityaktaṃ sadbhis triṣavaṇārthibhiḥ /
ākāśād apy asaṃcāryaṃ khagair ākāśagocaraiḥ //
tṛṇeṣv api patatsv apsu jvalantam iva tejasā /
samantād yojanaṃsāgraṃ tīreṣv api durāsadam //
viṣānalena ghoreṇa jvālāprajvalitaṃ hradam /
vajrasyottaratas tasya krośamātre nirāmaye //
taṃ dṛṣṭvā cintayāmāsa kṛṣṇo vai vipulaṃ hradam /
agādhaṃ dyotamānaṃ ca kasyedaṃ sumahad dhradam //
asmin sa kāliyo nāma kālāñjanacayopamaḥ /
uragādhipatiḥ sākṣād dhrade vasati dārunaḥ //
utsṛjya sāgare vāsaṃ yo mayā vāhitaḥ purā /
bhayāt patagarājasya suparṇasyoragāśinaḥ //
teneyaṃ dūṣitā sarvā yamunā sāgaraṃgamā /
bhayāt tasyoragapater nāyaṃ deśo niṣevyate //
tad idaṃ dāruṇākāram araṇyaṃ rūḍhaśāḍvalam /
sāvarohadrumaṃ ghoraṃ kīrṇaṃ nānālatādrumaiḥ //
rakṣitaṃ sarparājasya sacivair vanavāsibhiḥ /
vanaṃ nirviṣayākāraṃ viṣānnam iva duḥspṛśam /
tair āptakāribhir nityaṃ sarvataḥ parirakṣitam //
śaivālamalinaiś cāpi vṛkṣaiḥ kṣupalatākulaiḥ /
kartavyamārgau bhrājete hradasyāsya taṭāv ubhau //
tad asya sarparājasya kartavyo nigraho mayā /
yathevaṃ saridambhodā bhavec chivajalāśayā //
ayaṃ ca sevyaḥ kartavyo hradaḥ śītajalāśraya /
sa saṃkarṣaṇaṃ āmantrya keśavas tv idam abravīt /
B1 ins. after 54; V1.3,
D2 after 55; K1 after the repetition of 56ab; K4,
D5 after 56ab; Ds2 cont. after *675: :k]
ātmānam ātmano vākyaṃ provāca sa priyaṃvadaḥ /
idaṃ vanaṃ nadī ceyaṃ śaraṇyam iti me matiḥ /
na nisarpanti dṛśyante sattvānīha mahītale /
vrajopabhogyā ca śubhā nāge vai damite mayā /
sarvartusukhasaṃcārā sarvatīrthasukhāśrayā //
etadarthaṃ ca vāso 'yam vraje 'smin gopajanma ca /
amīṣām utpathasthānāṃ śāsanārthaṃ durātmanām //
etaṃ kadambam āruhya tad eṣa śiśulīlayā /
vinipatya hrade ghore damayiṣyāmi kāliyam //
evaṃ kṛte bāhuvīryaṃ loke khyātiṃ gamiṣyati /
mama jpādatalasparśād dīrghajīvī bhaved ayam /
kadambaḥ puṣpaphalavān samārādhyaś ca matpriyaiḥ //
so 'yaṃ kadambaśikharaḥ sarvaprāṇisukhāvahaḥ /
adyāpi bhrājate viṣṇoḥ pādasaṃsparśaśobhayā /
ch. 56,
transliterated and collated with ViP and BrP by Utz Podzeit,
extracted from the collation and edited by Peter Schreiner. version March 4,
2002. Not yet proof-read. :h]
vaiśaṃpāyana uvāca
sopasṛtya nadītīraṃ baddhvā parikaraṃ dṛḍham /
ārohac capalaḥ kṛṣṇaḥ kadambaśikharaṃ yuvā //
kṛṣṇaḥ kadambaśikharāl lambamāno 'mbudākṛtiḥ /
hradamadhye 'karoc chabdaṃ nipatann ambujekṣaṇaḥ //
nīlotpaladalaśyāmo hrade tasmin papāta ha /
sa kṛṣṇenāvapatatā kṣobhitaḥ sa mahāhradaḥ /
saṃprāśicyata vegena bhidyamāna ivārṇavaḥ //
tena śabdena saṃkṣubdhaṃ tatsarpabhavanaṃ mahat /
uttiṣṭhad udakāt sarpo roṣaparyākulekṣaṇaḥ //
sa coragapatiḥ kruddho megharāśisamaprabhaḥ /
tato raktāntanayanaḥ kāliyaḥ samadṛśyata //
pañcāsyaḥ pāvakocchvāsaś calajjihvo 'nalānanaḥ /
pṛtubhiḥ pañcabhir ghoraiḥ śirobhiḥ parivāritaḥ //
pūrayitvā hradaṃ sarvaṃ bhogenānalavarcasā /
sphurann iva sa roṣeṇa jvalann iva ca tejasā //
krodhena tajjalaṃ tasya sarvaṃ śṛtam ivābhavat /
pratiśrotāś ca bhīteva jagāma yamunā nadī /
tasya krodhāgnipūrṇena vaktreṇābhūc ca mārutaḥ //
dṛṣṭvā kṛṣṇaṃ hradagataṃ krīḍantaṃ śiśulīlayā /
sadhūmāḥ pannagendrasya mukhān niścerur arciṣaḥ //
sṛjatā tena roṣāgniṃ samīpe tīrajā drumāḥ /
kṣaṇena bhasmasān nītā yugāntapratimena vai //
tasya putrāś ca dārāś ca bhṛtyāś cānye mahoragāḥ /
vamantaḥ pāvakaṃ ghoraṃ vaktrebhyo viṣasaṃbhavam /
sadhūmāḥ pannagendrās te nipetur amitaujasaḥ //
praveśitaś ca taiḥ sarpaiḥ sa kṛṣṇo bhogabandhanam /
niryatnacaraṇākāras tasthau girir ivācalaḥ //
dadaṃśur daśanais tīkṣṇair viṣotpīḍajalāvilaiḥ /
te kṛṣṇaṃ sarpapatayo na mamāra ca vīryavān //
saṃdaśyamāno daśanair na cacāla sa keśavaḥ /
vyacarat suciraṃ kālaṃ kṛṣṇo vai kāliye hrade /
etasminn antare bhītā gopālāḥ sarva eva te /
krandamānā vrajaṃ jagmur bāṣpasaṃdigdhayā girā //
eṣa mohaṃ gataḥ kṛṣṇo magno vai kāliyahrade /
bhakṣyate sarparājena tad āgacchata māciram //
nandagopāya vai kṣipraṃ ballavāya nivedyatām /
eṣa te kṛṣyate putraḥ sarpeṇeti mahāhrade //
nandagopas tu tac chrutvā vajrapātopamaṃ vacaḥ /
ārtaḥ skhalitavikrāntas taṃ jagāma hradottamam //
sabālayuvatīvṛddhaḥ sa ca saṃkarṣaṇo yuvā /
ākrīḍaṃ pannagendrasya janas taṃ samupāgamat //
nandagopamukhā gopās te sarve sāśrulocanāḥ /
idaṃ kiṃ tv iti saṃbhrāntāḥ kasyedaṃ karma ceti vai /
hāhākāraṃ prakurvantas tasthus tīre hradasya vai //
vrīḍitā vismitāś caiva śokārtāś ca punaḥ punaḥ /
kecit tu kṛṣṇa hā heti hā dhig ity apare punaḥ /
apare hā hatāḥ smeti rurudur bhṛśaduḥkhitāḥ //
striyaś caiva yaśodāṃ tām hā hatāsīti cukruśuḥ /
yā paśyasi priyaṃ putraṃ sarparājavaśaṃgataṃ /
saṃditaṃ sarpabhogena kṛṣyamāṇaṃ yathā mṛgam //
aśmasāramayaṃ nūnaṃ hṛdayaṃ te 'bhilakṣyate /
putraṃ katham imaṃ dṛṣṭvā yaśode nāvadīryate //
duḥkhitaṃ bata paśyāmo nandagopaṃ hradāntike /
nyasya putramukhe dṛṣṭiṃ niścetanam avasthitam //
yaśodām anugacchantyaḥ sarpāvāsam imaṃ hradam /
praviśāmo na yāsyāmaḥ sarvā dāmodaraṃ vinā //
divasaḥ ko vinā sūryaṃ vinā candreṇa kā niśā /
vinā vṛṣeṇa kā gāvo vinā kṛṣṇena ko vrajaḥ /
vinā kṛṣṇaṃ na yāsyāmo vivatsā iva dhenavaḥ //
tāsāṃ vilapitaṃ śrutvā teṣām ca vrajavāsinām /
vilāpaṃ nandagopasya yaśodāṃ rudatīṃ tathā /
ekabhāvaśarīrajña ekadeho dvidhākṛtaḥ /
saṃkarṣaṇas tu saṃkruddho babhāṣe kṛṣṇam avyayam //
kṛṣṇa kṛṣṇa mahābāho gopānāṃ nandivardhana /
damyatām eṣa vai kṣipraṃ sarparājo viṣāyudhaḥ //
ime no bāndhavās tāta tvāṃ matvā mānuṣaṃ prabho /
paridevanti karuṇam sarve mānuṣabuddhayaḥ //
tac chrutvā rauhiṇeyasya vākyaṃ saṃjñāsamīritam /
vikrīḍyāsphoṭayad bāhū tad bhittvā bhogabandhanam //
tasya padbhyāṃ athākramya bhogarāśiṃ jalokṣitam /
śiro 'sya kṛṣṇo jagrāha svahastenāvanāmya ca //
tasyāruroha sahasā madhyamaṃ tan mahac chiraḥ /
so 'sya mūrdhni sthitaḥ kṛṣṇo nanarta rucirāṅgadaḥ //
lāsyaṃ bahuvidhaṃ kṛṣṇo vidadhe tasya mūrdhani //
tasya nṛttaṃ smaran viṣṇor harṣo 'dya mama jāyate /
romṇāṃ sarveṣu gātreṣu rājann udgamayan sadā /
mṛdyamānaḥ sa kṛṣṇena śrāntamūrdhā bhujaṃgamaḥ /
asyaiḥ sarudhirodgāraiḥ kātaraṃ vākyam abravīt //
avijñānān mayā kṛṣṇa roṣo 'yaṃ saṃpradarśitaḥ /
damito 'haṃ hataviṣo vaśagas te varānana //
tadājñāpaya kiṃ kuryāṃ sadārāpatyabāndhavaḥ /
kasya vā vaśatāṃ yāmi jīvitaṃ me pradīyatām //
namas te brahmarudrendra+ +surāsuranamaskṛta /
śaraṇaṃ tvāṃ prapanno 'smi jīvitaṃ me pradīyatām //
aparādhaṃ kṛtaṃ yat tu mūḍhenākṛtabuddhinā /
darpānvitena ca mayā na tat saṃsmartum arhasi //
prasanne tvayi deveśa vainateyo na māṃ haret /
tasmād vidhatsva yat kāryaṃ mayā kartavyam īśvara /
ity uktvā sa śirobhis tu kṛṣṇapādāv apūjayat /
pañcamūrdhānataṃ dṛṣṭvā sarpaṃ sarpāriketanaḥ /
akruddha eva bhagavān pratyuvācorageśvaram //
tavāsmin yamunātoye naiva sthānaṃ dadāmy aham /
gacchārṇavajalaṃ sarpa saputraḥ sahabāndhavaḥ //
yaś ceha bhūyo dṛśyeta sthale vā yadi vā jale /
tava bhṛtyas tanūjo vā kṣipraṃ vadhyaḥ sa me bhavet //
śivaṃ cāsya jalasyāstu tvaṃ ca gaccha mahārṇavam /
sthāne tv iha bhaved doṣas tavāntakaraṇo mahān //
matpadāni ca te sarpa dṛṣṭvā mūrdhani sāgare /
garudaḥ pannagaripus tvayi na prahariṣyati //
evam uktas tu kṛṣṇena patatrivaraketunā /
after 56.34 and after 56.39; the second occurrence has been numbered *682A. :k]
gṛhya mūrdhnā tu caraṇau kṛṣṇasyoragapuṃgavaḥ /
paśyatām eva gopānāṃ jagāmādarśanaṃ hradāt //
nirjite tu gate sarpe kṛṣṇam uttīrya viṣṭhitam /
vismitās tuṣṭuvur gopāś cakruś caiva pradakṣiṇam //
ūcuḥ sarve susaṃprītā nandagopaṃ vanecarāḥ /
dhanyo 'sy anugṛhīto 'si yasya te putra īdṛśaḥ //
adyaprabhṛti gopānāṃ gavāṃ ghoṣasya cānagha /
āpatsu śaraṇaṃ kṛṣṇaḥ prabhuś cāyatalocanaḥ //
jātā śivajalā sarvā yamunā munisevitā /
sarvais tīrthaiḥ sukhaṃ gāvo vicariṣyanti naḥ sadā //
vyaktam eva vayaṃ gopā vane yat kṛṣṇam īdṛśam /
mahadbhūtaṃ na jānīmaś channam agnim iva vraje //
evaṃ te vismitāḥ sarve stuvantaḥ kṛṣṇam avyayam /
jagmur gopagaṇā ghoṣaṃ devāś caitrarathaṃ yathā //
ch. 57,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
damite sarparāje tu kṛṣṇena yamunāhrade /
tam eva ceratur deśam sahitau rāmakeśavau //
jagmatus tau tu saṃraktau godhanaiḥ saha gāminau /
giriṃ govardhanaṃ ramyaṃ vasudevasutāv ubhau //
govardhanasyottarato yamunātīram āśritam /
dadṛśāte 'tha tau vīrau ramyaṃ tālavanaṃ mahat //
tau tālaparṇapratate ramye tālavane ratau /
ceratuḥ paramaprītau vṛṣapotāv ivodgatau //
sa tu deśaḥ samaḥ snigdho loṣṭapāṣāṇavarjitaḥ /
darbhaprāyasthalībhūtaḥ sumahān kṛṣṇamṛttikaḥ //
tālais tair vipulaskandhair ucchritaiḥ śyāmaparvabhiḥ /
phalāgraśākhibhir bhāti nāgahastair ivocchritaiḥ //
tatra dāmodaro vākyam uvāca vadatāṃ varaḥ /
aho tālaphalaiḥ pakvair vāsiteyaṃ vanasthalī //
svādūny ārya sugandhīni śyāmāni rasavanti ca /
tālapakvāni sahitau pātayāvo laghukramau //
yady eṣām īdṛśo gandho madhuro ghrānasaṃmataḥ /
rasenāmṛtakalpena bhaviṣyantīti me matiḥ //
dāmodaravacaḥ śrutvā rauhiṇeyo hasann iva /
pātayaṃs tālapakvāni cālayām āsa tāṃs tarūn //
tat tu tālavanaṃ nṝṇām asevyaṃ duratikramam /
nirmāṇabhūtam iriṇaṃ puruṣādālayopamam //
pāṣāṇair atha rājendra bahubhiḥ parvatopamaiḥ /
pakvāni caiva rājendra pātayām āsa kāmataḥ /
dāruṇo dhenuko nāma daityo gardabharūpavān /
kharayūthena mahatā vṛtaḥ samupasevate //
sa tat talavanaṃ ghoraṃ gardabhaḥ parirakṣati /
nṛpakṣiśvāpadagaṇāṃs trāsayānaḥ sa durmatiḥ //
tālaśabdaṃ sa taṃ śrutvā saṃghuṣṭaṃ phalapātane /
nāmarṣayata saṃkruddhas tālasvanam iva dvipaḥ //
śabdānusārī saṃkruddho darpāviddhasaṭānanaḥ /
stabdhākṣo heṣitapaṭuḥ khurair nirdārayan mahīm //
āviddhapuccho hṛṣito vyāttānana ivāntakaḥ /
āpatann eva dadṛśe rauhiṇeyam avasthitam //
tālānāṃ tam adho dṛṣṭvā sa dhvajākāram avyayam /
rauhiṇeyaṃ kharo duṣṭaḥ so 'daśad daśanāyudhaḥ //
padbhyām ubhābhyāṃ ca punaḥ paścimābhyāṃ parāṅmukhaḥ /
jaghānorasi daityaḥ sa rauhiṇeyaṃ nirāyudham //
tābhyām eva sa jagrāha padbhyāṃ taṃ daityagardabham /
āvarjitamukhaskandhaṃ prairayat tālamūrdhani //
sa bhagnorukaṭignīvo bhagnapṛṣṭho durākṛtiḥ /
kharas tālaphalaiḥ sārdhaṃ papāta dharaṇītale //
taṃ gatāsuṃ gataśrīkaṃ patitaṃ vīkṣya gardabham /
jñātīṃs tathāparāṃs tasya cikṣepa tṛṇarājani //
te sarve tālapakvaiś ca nipetur dharaṇītale /
sā bhūr gardabhadehaiś ca tālapakvaiś ca pātitaiḥ /
babhāse channajaladā dyaur ivāvyaktaśāradī //
tasmin gardabhadaiteya tu sānuge vinipātite /
ramyaṃ tālavanaṃ tadd hi bhūyo ramyataraṃ babhau //
vipramuktabhayaṃ śubhraṃ viviktākāradarśanam /
caranti sma sukhaṃ gāvas tattālavanam uttamam //
tataḥ pravyāhṛtāḥ sarve gopā vananivāsinaḥ /
vītaśokā vanaṃ sarve cañcūryante sma te sukham //
tataḥ sukhaṃ prakīrṇāsu goṣu nāgendravikramau /
drumaparṇāsane kṛtvā tau yathārhaṃ niṣidatuḥ //
ch. 58,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
atha tau jātaharṣau tu vasudevasutāv ubhau /
tattālavanam utsṛjya bhūyo bhāṇḍīraṃ āgatau //
cārayantau vivṛddhāni godhanāni śubhānanau /
sphītasasyaprarūḍhāni vīkṣamāṇau vanāni ca //
kṣvedayantau pragāyantau pracinvantau ca pādapān /
nāmabhir vyāharantau ca savatsā gāḥ paraṃtapau //
niryogapāśair āsaktau skandhābhyām śubhalakṣaṇau /
vanamālākṛtoraskau bālaśṛṅgāv ivarṣabhau //
suvarṇāñjanavarṇābhāv anyonyasadṛśāmbarau /
mahendrāyudhasaṃsaktau śuklakṛṣṇāv ivāmbudau //
kuśāgrakusumānāṃ ca karṇapūramanoramau /
vanamārgeṣu kurvāṇau vanyaveṣadharāv ubhau //
govardhanasyānucarau vane sānucarau ca tau /
ceratur lokasiddhābhiḥ krīḍābhir aparājitau //
tāv enaṃ mānuṣīṃ dīkṣāṃ vahantau surapūjitau /
tajjātiguṇayuktābhiḥ krīḍābhiś ceratur vanam //
tau tu bhāṇḍīram ucite kāle krīḍānuvartinau /
prāptau paramaśākhāḍhyaṃ nyagrodhaṃ śākhināṃ varam //
tatra spandolikābhiś ca yuddhamārgaiś ca daṃśitau /
aśmabhiḥ kṣepaṇīyaiś ca tau vyāyāmam akurvatām //
yuddhamārgaiś ca vividhair gopālaiḥ sahitāv ubhau /
muditau siṃhavikrāntau yathākāmaṃ viceratuḥ //
tayo ramayator evaṃ tallipsur asurottamaḥ /
pralambo 'bhyāgamat teṣāṃ chidrānveṣī tayos tadā //
gopālaveṣam āsthāya vanyapuṣpavibhūṣitaḥ /
lobhayānaḥ sa tau vīrau hāsyaiḥ krīḍanakais tathā //
so 'vagāhata niḥśaṅkas teṣāṃ madhyam amānuṣaḥ /
mānuṣaṃ vapur āsthāya pralambo dānavottamaḥ //
prakrīḍitāś ca te sarve saha tenāmarāriṇā /
gopālavapuṣaṃ gopā manyamānāḥ svabāndhavam //
sa tu chidrāntaraprepsuḥ pralambo gopatāṃ gataḥ /
dṛṣṭiṃ paridadhe kṛṣṇe rauhiṇeye ca dāruṇām //
aviṣahyaṃ tato matvā kṛṣṇam adbhutavikramamḥ/
rauhiṇeyavadhe yatnam akarod dānavottamaḥ //
hariṇākrīḍanaṃ nāma bālakrīḍanakaṃ tataḥ /
prakrīḍitāś ca te sarve dvau dvau yugapad utpatan //
kṛṣṇaḥ śrīdāmasahitaḥ pupluve gopasūnunā /
saṃkarṣaṇas tu plutavān pralambena sahānaghaḥ //
gopālās tv apare dvaṃdvaṃ gopālair aparaiḥ saha /
pradrutā laṅghayanto vai te 'nyonyaṃ laghuvikramāḥ //
śrīdāmam ajayat kṛṣṇaḥ pralambaṃ rohiṇīsutaḥ /
gopālaiḥ kṛṣṇapakṣīyair gopālās tv apare jitāḥ //
te vāhayantas tv anyonyam saṃharṣāt sahasā drutāḥ /
bhāṇḍīraskandham uddiśya maryādāṃ punar āgaman //
saṃkarṣaṇaṃ tu skandhena śīghram utkṣipya dānavaḥ /
drutaṃ jagāma vimukhaḥ sacandra iva toyadaḥ //
aviṣahyaṃ manyamānaḥ kṛṣṇaṃ dānavapuṃgavaḥ /
vahan drutataraṃ prāgād avarohaṇataḥ param /
sa bhāram asahaṃs tasya rauhiṇeyasya dhīmataḥ /
vavṛdhe sumahākāyaś candrākrānta ivāmbudaḥ //
sa bhāṇḍīravaṭaprakhyaṃ dagdhāñjanagiriprabham /
svaṃ vapur darśayām āsa pralambo dānavottamaḥ //
pañcastabakayuktena mukuṭenārkavarcasā /
dīpyamānānano daityaḥ sūryākrānta ivāmbudaḥ //
mahānano mahāgrīvaḥ umahān antakopamaḥ /
raudraḥ śakaṭacakrākṣo nāmayaṃs caraṇaiḥ kṣitim //
sragdāmalambābharaṇaḥ pralambāmbarabhūṣaṇaḥ /
dhīraḥ pralambaḥ prayayau toyalamba ivāmbudaḥ //
sa jahāraiva vegena rauhiṇeyaṃ mahāsuraḥ /
sāgaropaplavagataṃ kṛtsnaṃ lokam ivāntakaḥ //
hriyamāṇaḥ pralambena sa tu saṃkarṣaṇo yuvā /
uhyamāna ivaikena kālameghena candramāḥ //
sa saṃdigdham ivātmānaṃ mene saṃkarṣaṇas tadā /
daityaskandhagataḥ śrīmān kṛṣṇaṃ cedam uvāca ha //
hriye 'haṃ kṛṣṇa daityena parvatodagravarcasā /
pradarśayitvā mahatīm māyāṃ mānuṣarūpiṇīm //
katham asya mayā kāryaṃ śāsanaṃ duṣṭacetasaḥ /
pralambasya pravṛddhasya darpād dviguṇavarcasaḥ //
tam āha sasmitaṃ kṛṣṇaḥ sāmnā harṣakalena vai /
abhijño rauhiṇeyasya vṛttasya ca balasya ca //
aho 'yaṃ mānuṣo bhāvo vyaktam evānugṛhyate /
yas tvaṃ jaganmayaṃ guhyaṃ guhyād guhyataraṃ gataḥ //
smarārya tanum ātmānam lokānāṃ tvaṃ viparyaye /
avagacchātmanātmānam samudrāṇāṃ samāgame //
purātanānāṃ devānāṃ brahmaṇaḥ salilasya ca /
ātmavṛttapravṛttāni saṃsmarādyaṃ ca vai vapuḥ //
śiraḥ khaṃ te jalaṃ mūrtiḥ kṣamā bhūr dahano mukham /
vāyur lokāyur ucchvāso manaḥsraṣṭā manus tava //
sahasrāsyaḥ sahasrāṅgaḥ sahasracaraṇekṣaṇaḥ /
sahasraśīrṣo viśvātmā śatajihvaḥ śatodaraḥ /
sahasrapatranābhas tvaṃ sahasrāṃśudharo 'rihā //
yat tvayā darśitaṃ loke tat paśyanti divaukasaḥ /
yat tvayā noktapūrvaṃ hi kas tad anveṣṭum arhati //
yad veditavyaṃ loke 'smiṃs tat tvayā samudāhṛtam /
viditaṃ yat tavaikasya devā api na tad viduḥ //
ātmajaṃ te vapur vyomni na paśyanty ātmasaṃbhavam /
yat tu te kṛtrimaṃ rūpaṃ tad arcanti divaukasaḥ //
yasya caivaṃvidhaṃ rūpaṃ paśyanti tridivaukasaḥ /
davair na dṛṣṭaś cāntas te tenānanta iti smṛta /
tvaṃ hi sūkṣmo mahān ekaḥ sūkṣmair api durāsadaḥ //
tvayy eva parvatastambhā śāśvatī jagatī sthitā /
acalā prāṇināṃ yonir dhārayaty akhilaṃ jagat //
catuḥsāgarabhogas tvaṃ cāturvarṇyavibhāgavit /
caturyugeśo lokānāṃ cāturhotraphalāśanaḥ //
yathā tvam asi lokānāṃ tathāhaṃ tac ca me matam /
ubhāv ekaśarīrau svo jagadarthe dvidhā kṛtau //
ahaṃ vā śāśvataḥ kṛṣṇas tvaṃ vā śeṣaḥ purātanaḥ /
lokānāṃ śāśvato devas tvaṃ hi śeṣaḥ sanātanaḥ /
āvayor dehamātreṇa dvidhedaṃ dhāryate jagat //
ahaṃ yaḥ sa bhavān eva yas tvaṃ so 'haṃ sanātanaḥ /
dvāv eva vihitau hy āvām ekadehau mahābalau //
tadāsse mūḍhavat kiṃ tvaṃ prāg enaṃ jahi dānavam /
mūrdhni devaripuṃ deva vajrakalpena muṣṭinā //
saṃsmāritaḥ sa kṛṣṇena rauhiṇeyaḥ purātanam /
sa balena tadā pūrṇas trailokyāntaracāriṇā //
balenāyujyata tadā mahatānyena dīptimān /
tataḥ pralambaṃ durvṛttaṃ subaddhena mahābhujaḥ /
muṣṭinā vajrakalpena mūrdhni vīraḥ samāhanat //
tasyottamāṅgaṃ sve kāye vikapālaṃ viveśa ha /
tena muṣṭiprahāreṇa kapālaṃ tad dvidhābhavat /
jānudbhyāṃ jagatīṃ caiva gatāsuḥ sa jagāma ha //
jagatyāṃ vinikīrṇasya tasya rūpam abhūt tadā /
pralambasyāmbarasthasya meghasyeva vidīryataḥ //
tasya bhagnottamāṅgasya dehāt susrāva śoṇitam /
bahugairikasaṃyuktaṃ śailaśṛṅgād ivodakam //
sa nihatya pralambaṃ tu saṃhṛtya balam ātmanaḥ /
paryaṣvajata kṛṣṇaṃ vai rauhiṇeyaḥ pratāpavān //
taṃ tu kṛṣṇaś ca gopāś ca divisthāś ca divaukasaḥ /
tuṣṭuvur nihate daitye jayāśīrbhir mahābalam //
balenāyaṃ hato daityo bālenākliṣṭakarmaṇā /
vicaranty aśarīriṇyo vācaḥ surasamīritāḥ /
baladeveti nāmasya devaiś coktaṃ divi sthitaiḥ //
balaṃ tu baladevasya tadā bhuvi janā viduḥ /
karmajaṃ nihate daitye devair api durāsade //
ch. 59,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
tayoḥ pravṛttayor evaṃ kṛṣṇasya ca balasya ca /
vane vicarator māsau vyatiyātau sma vārṣikau //
vrajam ājagmatus tau tu vraje śuśruvatus tadā /
prāptaṃ śakramahaṃ vīrau gopāṃś cotsavalālasān //
kautūhalād idaṃ vākyaṃ kṛṣṇaḥ provāca tatra vai /
ko 'yaṃ śakramaho nāma yena vo harṣa āgataḥ //
tatra vṛddhatamas tv eko gopo vākyam uvāca ha /
śrūyatāṃ tāta śakrasya yadarthaṃ maha iṣyate //
devānām īśvaraḥ śakro meghānāṃ cārisūdana /
tasya cāyaṃ kratuḥ kṛṣṇa lokapālasya śāśvataḥ //
tena saṃcoditā meghās tasyāyudhavibhūṣitāḥ /
tasyaivājñākarāḥ sasyaṃ janayanti navāmbubhiḥ //
meghasya payaso dātā puruhūtaḥ puraṃdaraḥ /
saṃprahṛṣṭaḥ sa bhagavān prīṇayaty akhilaṃ jagat //
tena saṃpāditaṃ sasyaṃ vayam anye ca mānavāḥ /
vartayāmopabhujjānās tarpayāmaś ca devatāḥ //
devo varṣati lokeṣu tataḥ sasyaṃ pravartate /
pṛthivyāṃ tarpitāyāṃ ca sāmṛtaṃ lakṣyate jagat //
kṣīravatya imā gāvo vatsavatyaś ca nirvṛtāḥ /
tena saṃvardhitā gāvas tṛṇaiḥ puṣṭāḥ sapuṃgavāḥ //
nāsasyā nātṛṇā gāvo na bubhukṣārdito janaḥ /
dṛśyate yatra dṛśyante vṛṣṭimanto balāhakāḥ //
dudoha savitur gā vai śakro divyāḥ payasvalāḥ /
tāḥ kṣaranti navaṃ kṣīraṃ medhyaṃ meghaughadhāritam //
vāyvīritaṃ tu megheṣu karoti ninadaṃ mahat /
javenāvarjitaṃ caiva garjatīti janā viduḥ //
tasya caivohyamānasya vātayuktair balāhakaiḥ /
vajrāśanisamāḥ śabdā bhavanty agamabhedinaḥ //
vajrāśanisamāñ śabdān garjanto gagane sthitāḥ /
taj jalaṃ vajraniṣpeṣair vimuñcati nabhogatam /
bahubhiḥ kāmagair meghaiḥ śakro bhṛtyair iveśvaraḥ //
kvacid durdinasaṃkāśaiḥ kvacic channābhrasaṃsthitaiḥ /
kvacic chīkaramuktābhaṃ kurvadbhir gaganaṃ ghanaiḥ //
kvacidbhinnāñjanākāraiḥ kvacicchīkaravarṣibhiḥ /
maṇḍayaty eva devendro viśvam eva nabho ghanaiḥ /
evam etat payo dugdhaṃ gobhiḥ sūryasya vāridaḥ /
parjanyaḥ sarvalokānāṃ bhavāya bhuvi varṣati //
yasmāt prāvṛḍ iyaṃ kṛṣṇa śakrasya bhuvi bhāvinī /
tasmāt prāvṛṣi rājānaḥ sarve śakraṃ mudā yutāḥ /
mahaiḥ sureśam arcanti vayam anye ca mānavāḥ //
gopavṛddhasya vacanaṃ śrutvā śakraparigrahe /
prabhāvajño 'pi śakrasya vākyaṃ dāmodaro 'bravīt //
vayaṃ vanacarā gopa gopā godhanajīvinaḥ /
gāvo 'smaddaivataṃ viddhi girayaś ca vanāni ca //
karṣakāṇāṃ kṛṣir vṛttiḥ paṇyaṃ vipaṇijīvinām /
asmākaṃ gauḥ parā vṛttir etat traividhyam ucyate /
vidyayā yo yayā yuktas tasya sā daivataṃ param //
saiva pūjyārcanīyā ca saiva tasyopakāriṇī /
yo 'nyasya phalam aśnānaḥ karoty anyasya satkriyām /
dvāv anarthau sa labhate pretya ceha ca mānavaḥ //
kṛṣyantāḥ prathitāḥ sīmāḥ sīmāntaṃ śrūyate vanam /
vanāntā girayaḥ sarve sā cāsmākaṃ gatir dhruvā //
śrūyante girayaś cāpi vane 'smin kāmarūpiṇaḥ /
praviśya tās tās tanavo ramante sveṣu sānuṣu //
bhūtvā kesariṇaḥ siṃhā vyāghrāś ca nakhināṃ varāḥ /
vanāni svāni rakṣanti trāsayanto drumacchidaḥ //
yadā caiṣāṃ vikurvanti te vanālayajīvinaḥ /
ghnanti tān eva durvṛttān pauruṣādena karmaṇā //
mantrayajñaparā viprāḥ sītāyajñāś ca karṣakāḥ /
giriyajñā vayaṃ gopā ijyo 'smābhir girir vane //
tan mahyaṃ rocate gopā giriyajñaṃ vayaṃ vane /
kurmaḥ kṛtvā sukhaṃ sthānaṃ pādape vātha vā girau //
tatra hatvā paśūn medhyān vitatyāyatane kṛte /
sarvaghoṣasya saṃdohaḥ kriyatāṃ kiṃ vicāryate //
taṃ śaratkusumāpīḍāḥ parivārya pradakṣiṇam /
gāvo girivaraṃ sarvās tato yāntu vanaṃ punaḥ //
prāptā kileyaṃ hi gavāṃ svāduvīryatṛṇā guṇaiḥ /
śaratpramuditā ramyā gatameghajalāśayā //
priyakaiḥ puṣpitair gauraṃ śyāmaṃ bāṇavanaiḥ kvacit /
kaṭhoratṛṇam ābhāti nirmayūrarutaṃ vanam //
vimalā vijalā vyomni vibalākā vividyutaḥ /
vivartante jaladharā vimadā iva kuñjarāḥ //
paṭunā meghavātena vārṣikeṇāvakampitāḥ /
parṇotkaraghanāḥ sarve prasādaṃ yānti pādapāḥ //
vinā ca meghanādena nirmayūrarutaṃ vanam /
nadyo bahuvidhākārā jalaṃ svacchaṃ vahanti ca /
sitavarṇāmbudoṣṇīṣaṃ haṃsacāmaravījitam /
pūrṇacandrāmalacchatraṃ sābhiṣekam ivāmbaram //
haṃsair vihasitānīva sumutkuṣṭāni sārasaiḥ /
sarvāṇi tanutāṃ yānti jalāni jaladakṣaye //
cakravākastanataṭāḥ pulinaśroṇimaṇḍalāḥ /
haṃsalakṣaṇahāsinyaḥ patiṃ yānti samudragāḥ //
kumudotphullam udakaṃ tārābhiś catram ambaram /
samam abhyutsmayantīva śarvarīṣv itaretaram //
mattakrauñcāvaghuṣṭeṣu kalamāpakvapāṇḍuṣu /
nirviṣṭaramaṇīyeṣu vaneṣu ramate manaḥ //
puṣkariṇyas taḍāgāni vāpyaś ca vikacotpalāḥ /
kedārāḥ saritaś caiva sarāṃsi ca śriyājvalan //
paṅkajāni ca padmāni tathānyāni sitāni ca /
śriyā jvalatpaṅkajāni tāmrāṇi ca sitāni ca /
utpalāni ca nīlāni bhejire vārijāṃ śriyam //
madaṃ jahuḥ sitāpāṅgā mandaṃ vavṛdhire 'nilāḥ /
abhavad vyabhramākāśam abhūc ca nibhṛto rṇavaḥ //
ṛtuparyāyaśithilair vṛttanṛttasamujjhitaiḥ /
mayūrāṅgaruhair bhūmir bahunetreva lakṣyate //
svapaṅkamalinais tīraiḥ kāśapuṣpalatākulaiḥ /
haṃsasārasavinyāsair yamunā yāti saṃyatā //
kalamāpakvasasyeṣu kedāreṣu vaneṣu ca /
sasyādā jalajādāś ca mattā viruruvuḥ khagāḥ //
siṣicur yāni jaladā jalena jaladāgame /
tāni śaṣpāṇy abālāni kaṭhinatvaṃ gatāni vai //
tyaktvā meghamayaṃ vāsaḥ śaradguṇavidīpitaḥ /
eṣa vītamale vyomni hṛṣṭo vasati candramāḥ //
kṣīriṇyo dviguṇaṃ gāvaḥ pramattā dviguṇaṃ vṛṣāḥ /
vanānāṃ dviguṇā lakṣmīḥ sasyair guṇavatī mahī //
jyotīṃṣi ghanamuktāni padmavanti jalāni ca /
manāṃsi ca manuṣyāṇāṃ prasādam upayānti vai //
asṛjat savitā vyomni nirmuktajalade bhṛśam /
śaratprajvalitaṃ tejas tīkṣṇaraśmir viśoṣayan //
nīrājayitvā sainyāni niryānti vijigīṣavaḥ /
anyonyarāṣṭrābhimukhāḥ pārthivāḥ pṛthivīkṣitaḥ //
bandhujīvābhitāmrāsu baddhapaṅkavatīṣu ca /
manas tiṣṭhati kāntāsu citrāsu vanarājiṣu //
vaneṣu ca virājante pādapā vanaśobhinaḥ /
asanāh saptaparṇāś ca kovidārāś ca puṣpitāḥ //
iṣusāhvā nikumbhāś ca priyakāḥ svarṇakās tathā /
ikṣusasyā nikupyāś ca priyaṅguś ca viśeṣataḥ /
sṛmarāḥ picukāś caiva ketakyaś ca samantataḥ //
vrajepu ca viśeṣeṇa gargarodgārahāsiṣu /
śaratprakāśayoṣeva goṣṭheṣv aṭati rūpiṇī //
nūnaṃ tridaśalokasthaṃ meghakālasukhoṣitam /
patatriketanaṃ devaṃ bodhayanti divaukasaḥ //
śarady evaṃ susasyāyāṃ prāptāyāṃ prāvṛṣaḥ kṣaye /
nīlacandrārkavarṇaiś ca racitaṃ bahubhir dvijaiḥ /
phalaiḥ pravālaiś ca ghanam indracāpaghanopamam /
bhavanākāraviṭapaṃ latāparam amaṇḍitam /
viśālamūlāvanataṃ pavanābhogamaṇḍitam /
arcayāma giriṃ devaṃ gāś caiva saviśeṣataḥ //
sāvataṃsair viṣāṇaiś ca barhāpīḍaiś ca daṃśitaiḥ /
ghaṇṭābhiś ca pralambābhiḥ puṣpaiḥ śāradikais tathā //
śivāya gāvaḥ pūjyantāṃ giriyajñaḥ pravartatām /
pūjyantāṃ tridaśaiḥ śakro girir asmābhir ijyatām //
kāriṣyāmi goyajñaṃ balād api na saṃśayaḥ /
yadāsti mayi vaḥ prītir yadi vā suhṛdo vayam //
gāvo hi pūjyāḥ satataṃ sarveṣāṃ nātra saṃśayaḥ /
syāt tu sāmnā bhavet prītir bhavatāṃ vaibhavāya ca /
tata etan mama vacaḥ kriyatām avicāritam //
ch. 60,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyaṇa uvāca
dāmodaravacaḥ śrutvā hṛṣṭās te goṣu jīvinaḥ /
tadvāg amṛtam ākhyātaṃ pratyūcur aviśaṅkayā //
tavaiṣā bāla mahatī gopānāṃ harṣavardhinī /
prīṇayaty eva naḥ sarvān buddhir vṛddhikarī nṛṇām //
tvaṃ gatis tvaṃ ratiś caiva tvaṃ vettā tvaṃ parāyaṇam /
bhayeṣv abhayadas tvaṃ nas tvaṃ caiva suhṛdāṃ suhṛt //
tvatkṛte kṛṣṇa ghoṣo 'yaṃ kṣemo muditagokulaḥ /
kṛtsno vasati śāntārir yathā svargagatas tathā //
janmaprabhṛti divyais tair vikrāntair bhuvi duṣkaraiḥ /
boddhavyāc cābhimānāc ca vismitāni manāṃsi naḥ //
balena ca parārdhyena yaśasā vikrameṇa ca /
uttamas tvaṃ ca martyeṣu deveṣv iva puraṃdaraḥ //
pratāpena ca tīkṣṇena dīptyā pūrṇatayāpi ca /
uttamas tvaṃ ca martyeṣu deveṣv iva divākaraḥ /
kāntyā lakṣmyā prasādena vadanena smitena ca /
uttamas tvaṃ ca martyeṣu deveṣv iva niśākaraḥ //
veṣeṇa vapuṣā caiva bālyena caritena ca /
syāt te śaktidharas tulyo na tu kaścana mānuṣaḥ //
yat tvayābhihitaṃ vākyaṃ giriyajñaṃ prati prabho /
kas tal laṅghayituṃ śakto velām iva mahodadheḥ //
sthitaḥ śakramahas tāta śrīmān girimahas tv ayam /
tvatpraṇīto 'dya gopānāṃ gavāṃ hetoḥ pravartatām //
bhojanāny upakalpyantāṃ payasaḥ peśalāni ca /
kumbhāś ca viniveśyantām udapāneṣu śobhanāḥ /
lehyasya pāyasasyārthe droṇyaś ca vipulāyatāḥ //
bhakṣyaṃ bhojyaṃ ca peyaṃ ca tat sarvam upanīyatām /
bhājanāni ca māṃsasya nyasyantām odanasya ca /
trirātraṃ caiva saṃdohaḥ sarvaghoṣasya gṛhyatām //
viśasyantāṃ ca paśavo bhojyā ye mahiṣādayaḥ /
pravartatāṃ ca yajño 'yaṃ sarvagopasusaṃkulaḥ //
ānandajanano ghoṣo mahān muditagokulaḥ /
tūryapraṇādaghoṣaiś ca vṛṣabhāṇāṃ ca garjitaiḥ //
hambhāravaiś ca vatsānāṃ gopānāṃ harṣavardhanaḥ /
dadhihrado ghṛtāvartaḥ payaḥkulyāsamākulaḥ //
māṃsarāśipraklṛptāḍhyaḥ prakāśaudanaparvataḥ /
saṃprāvartata yajñaḥ sa girer gobhiḥ samākulaḥ /
tuṣṭagopajanākīrṇo gopanārīmanoharaḥ //
bhakṣyāṇāṃ rāśayas tatra śataśaś copakalpitāḥ /
gandhamālyaiś ca vividhair dhūpair uccāvacais tathā /
athādhiśritaparyante paryāpte yajñasaṃvidhau /
yajñaṃ gires tithau saumye cakrur gopā dvijaiḥ saha //
yajanānte tad annaṃ tu tat payo dadhi cottamam /
māṃsaṃ ca māyayā kṛṣṇo girir bhūtvā samaśnute //
īdṛśaṃ hy abhavat tatra gopānāṃ bharatarṣabha /
tarpitāś cāpi viprāgryās tuṣṭāḥ saṃpūrṇabhojanāḥ /
uttasthuḥ prītamanasaḥ svasti vācya yathāsukham //
bhuktvā cāvabhṛte kṛṣṇaḥ payaḥ pītvā ca kāmataḥ /
saṃtṛpto 'smīti divyena rūpeṇa prajahāsa vai //
prajahāsa girer mūrdhni sthitaḥ kamalalocanaḥ /
taṃ gopāḥ parvatākāraṃ divyasraganulepanam /
girimūrdhni sthitaṃ dṛṣṭvā kṛṣṇaṃ jagmuḥ pradhānataḥ //
bhagavān api tenaiva rūpeṇāc chāditaḥ prabhuḥ /
saha taiḥ praṇato gopair vavandātmānam ātmanā //
tam ūcur vismitā gopā devaṃ girivare sthitam /
bhagavaṃs tvadvaśe yuktā dāsāḥ kiṃ kurma kiṃkarāḥ //
sa uvāca tato gopān giriḥ suprabhayā girā /
adyaprabhṛti yājyo 'haṃ goṣu yady asti vo dayā //
ahaṃ vaḥ prathamo devaḥ sarvakāmakaraḥ śivaḥ /
mama prabhāvāc ca gavām ayutāny eva bhokṣyatha //
śivas ca vo bhaviṣyāmi madbhaktānāṃ vane vane /
raṃsye ca saha yuṣmābhir yathā divigatas tathā //
ye ceme prathitā gopā nandagopādayaḥ sthitāḥ /
eṣāṃ prītaḥ prayacchāmi gopānāṃ vipulaṃ dhanam //
paryāpnuvantu māṃ kṣipraṃ gāvo vatsasamākulāḥ /
evaṃ mama parā prītir bhaviṣyati na saṃśayaḥ //
tato nīrājanārthaṃ vai vṛndaśo gokulāni ca /
parivavrur girivaraṃ savṛṣāṇi sahasraśaḥ //
tā gāvaḥ prasnutā vatsaiḥ sāpīḍastabakāṅgadāḥ /
sasragāpīḍaśṛṅgāgrāḥ śataśo 'tha sahasraśaḥ //
anujagmuś ca gopālāḥ kālayanto dhanāni ca /
bhakticchedānuliptāṅgā raktapītāsitāmbarāḥ //
mayūracitrāṅgadino bhujaiḥ praharaṇāvṛtaiḥ /
mayūrapatravṛntānāṃ keśabandhaiḥ suyojitaiḥ /
babhrājur adhikaṃ gopāḥ samavāye tadādbhute //
anye vṛṣān āruruhur nṛtyanti smāpare mudā /
gopālās tv apare gāś ca jagṛhur vegagāminaḥ //
tasmin paryāyanirvṛtte gavāṃ nīrājanotsave /
antardhānaṃ jagāmāśu tena dehena so giriḥ //
kṛṣṇo 'pi gopasthito viveśa vrajam eva ha /
giriyajñapravṛttena tenāścaryeṇa vismitaḥ //
gopāḥ sabālavṛddhā vai tuṣṭuvur mudhusūdanam (sic) /
nṛtyaṃ gītaṃ prakurvāṇāḥ sahakṛṣṇā vrajaṃ yayuḥ /
ch. 61,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
mahe pratihate śakraḥ sakrodhas tridaśeśvaraḥ /
saṃvartakaṃ nāma gaṇaṃ toyadānām athābravīt //
bho balāhakamātaṅgāḥ śrūyatāṃ mama bhāṣitam /
yadi vo matpriyaṃ kāryaṃ rājabhaktipuraskṛtam //
ete vṛndāvana gatā dāmodaraparāyaṇāḥ /
nandagopādayo gopā vidviṣanti mamotsavam //
ājīvo yaḥ paras teṣāṃ gopatvaṃ ca yataḥ smṛtam /
tā gāvaḥ saptarātreṇa pīḍyantāṃ vṛṣṭimārutaiḥ //
airāvatagataś cāham svayam evāmbu dāruṇam /
srakṣyāmi vṛṣṭiṃ vātaṃ ca vajrāśanisamaprabham //
bhavadbhiś caṇḍavarṣeṇa caratā mārutena ca /
hatās tāḥ savrajā gāvas tyakṣyanti bhuvi jīvitam //
evam ājñāpayām āsa sa sarvāñ jaladān prabhuḥ /
pratyāhate vai kṛṣṇena śāsane pākaśāsanaḥ //
mahe pratihate viṣṇoḥ śāsanāt pākaśāsanaḥ /
tatas te jaladāḥ kṛṣṇā ghoranādā bhayāvahāḥ /
ākāśaṃ chādayāmāsuḥ sarvataḥ parvatopamāḥ //
vidyutsaṃpātajananāḥ śakracāpavibhūṣitāḥ /
timirāvṛtam ākāśaṃ cakrus te jaladās tadā //
gajā ivānye saṃsaktāḥ kecin makaravarcasaḥ /
nāgā ivānye gagane cerur jaladapuṃgavāḥ //
te 'nyonyavapuṣā baddhā nāgayūthāyutopamāḥ /
durdinaṃ vipulaṃ cakruś chādayanto nabhas talam //
nṛhastanāgahastānāṃ veṇūnāṃ caiva sarvaśaḥ /
sthūlanāgoruhastānāṃ satataṃ sarvatodiśam /
dhārābhis tulyarūpābhir vavṛṣus te balāhakāḥ //
samudraṃ menire taṃ hi kham ārūḍhaṃ nṛcakṣuṣaḥ /
durvigāhyam aparyantam agādhaṃ durdinaṃ mahat //
na saṃpatanti khagamā dudruvur mṛgajātayaḥ /
parvatābheṣu megheṣu khe nadatsu samantataḥ //
suptasūryendusadṛśe meghair nabhasi dāruṇaih /
ativṛṣṭena lokasya virūpam abhavad vapuḥ //
meghaughair niṣprabhākāram adṛśyagrahatārakam /
candrasūryāṃśurahitaṃ khaṃ babhūvātiniṣprabham //
vāriṇā meghamuktena mucyamānena cāsakṛt /
meghayuktena vātena ghūrṇitam viśvatomukham /
ābabhau sarvatas tatra bhūmis toyamayī yathā //
vinedur barhiṇas tatra stokakālparutāḥ khagāḥ /
vivṛddhiṃ nimnagā yātāḥ plavagāḥ saṃplavaṃ gatāḥ //
garjitena ca meghānāṃ parjanyaninadena ca /
tarjitānīva kampante tṛṇāni tarubhiḥ saha //
prāpto 'ntakālo lokānāṃ prāptā caikārṇavā mahī /
iti gopagaṇā vākyaṃ vyāharanti bhayārditāḥ //
tenotpātāmbuvarṣeṇa gāvo viprahatā bhṛśam /
hambhāravaiḥ krandamānā na celuḥ stambhitopamāḥ /
niṣkampasakthiśravaṇā niṣprayatnakhurānanāḥ /
hṛṣṭalomārdratanavaḥ kṣāmakukṣipayodharāḥ //
kāścit prāṇān jahuḥ śrāntā nipetuḥ kāścid āturāḥ /
kāścit savatsāḥ patitā gāvaḥ śīkaravejitāḥ //
kāścid ākramya kroḍena vatsāṃś tiṣṭhanti mātaraḥ /
vimukhāḥ śrāntasakthyaś ca nirāhārāḥ kṛśodarāḥ //
petur ārtā vepamānā gāvo varṣaparājitāḥ /
vatsāś conmukhakā bālā dāmodara mukhāḥ sthitāḥ /
trāhīti vadanair dīnaiḥ kṛṣṇam ūcur ivārtavat //
gavāṃ paśya mahābāho vedanāṃ paramāturāḥ /
gavāṃ tatkadanaṃ dṛṣṭvā durdināgamajaṃ bhayam /
gopāṃś cāsannavadanān kopaṃ kṛṣṇaḥ samādadhe //
gāś cāpi paramāturāḥ /
roṣatāmrekṣaṇaḥ śrīmān /
aho dhārṣṭyaṃ surapater mām anādṛtya saṃprati /
gavāṃ vadhaḥ kṛtas tasya gopānāṃ ca tathā kṛtaḥ /
sa cintayitvā saṃrabdho dṛṣṭo yogo gavām iti /
ātmānam ātmanā vākyam idam āha priyaṃvadaḥ //
adyāham imam utpāṭya sakānanavanaṃ girim /
kalpayeyaṃ gavāṃ sthānaṃ varṣatrāṇāya durdharam //
ayaṃ dhṛto mayā śailo bhūmīgṛhanibhopamaḥ /
trāsyante savrajā gāvo madvaśyaś ca bhaviṣyati //
evaṃ sa cintayitvā tu viṣṇuḥ satyaparākramaḥ /
ity uktvaikena hastena kṛtvā govardhanācalam /
dadhāra līlayā kṛṣṇaś chatrākam iva bālakaḥ /
bāhvor balaṃ darśayiṣyan samīpaṃ taṃ mahīdharam /
dorbhyāṃ utpāṭayāmāsa kṛṣṇo girir ivāparaḥ //
samūlaviṭapaskandhaś cacāla sa mahāgiriḥ /
ghaṇāghaṇakṛtaḥ śailaḥ saprāṇa iva niḥśvasan /
sa dhṛtaḥ saṃgato meghair giriḥ savyena pāṇinā /
gṛhabhāvaṃ gatas tatra gṛhākāreṇa varcasā //
bhūmer utpāṭyamānasya tasya śailasya sānuṣu /
śilāḥ praśithilāś celur niṣpetuś ca sapādapāḥ //
rakṣiṣyan godhanaṃ viṣṇur gopānāṃ gopatir hariḥ /
gomadhyasthitagovindo gopān rakṣan sagokulān //
dadhāra godhanaṃ viṣṇur godharaṃ ca vilambayan /
gopān vismāpayan gopo gomārge saṃsthito hariḥ /
ādyaṃ vapuś ca gṛhṇāno lokānām īśvareśvaraḥ //
vyarthaṃ cakāra govindo godharasya samīhitam /
govardhanasyāsya gireḥ khe khaṇāyitavigrahaḥ /
śikharair ghūṇamānaiś ca sīdamānaiś ca sarvataḥ /
vidhṛtaiś cocchritaiḥ śṛṅgair agamaḥ khagamo 'bhavat //
calatprasravaṇaiḥ pārśvair meghaughair ekatāṃ gataiḥ /
bhidyamānāśmanicayaś cacāla dharaṇīdharaḥ //
na meghānāṃ pravṛṣṭānāṃ na śailasyāśmavarṣiṇaḥ /
vāyoś ca ghūrṇamānasya vidyutāṃ bhramatām api /
viṣṇutejobhibhūtānām adṛśyanta vapūṃṣi ca /
vividus te janā rūpaṃ vāyos tasya ca garjataḥ //
meghaiḥ śikharasaṃdhānair jalaprasravaṇānvitaiḥ /
miśrīkṛta ivābhāti girir uddāmabarhiṇaḥ //
āpluto 'yaṃ giriḥ pakṣair iti vidyādharoragāḥ /
gandharvaṛṣayaś caiva vāco muñcanti susvarāḥ //
sa kṛṣṇatalavinyasto muktamūlaḥ kṣites talāt /
rītīr nirvartayāmāsa kāñcanāñ janarājatīḥ //
kānicic chāditānīva saṃkīrṇārdhāni kānicit /
girer meghaṃ praviṣṭāni tasya śṛṅgāṇi cābhavan //
giriṇā kampyamānena kampitānāṃ tu śākhinām /
puṣpam uccāvacaṃ bhūmau vyaśīryata samantataḥ //
niḥsṛtāḥ pṛthumūrdhānaḥ svastikārdhavibhūṣitāḥ /
dvijihvapatayaḥ kruddhāḥ khecarāḥ khe samantataḥ //
ārtiṃ jagmuḥ khagagaṇā varṣeṇa ca bhayena ca /
utpatyotpatya gaganāt punaḥ petur avāṅmukhāḥ //
rejuś cāroṣitāḥ siṃhāḥ sajalā iva toyadāḥ /
gargarā iva mathyanto neduḥ śārdūlapuṃgavāḥ //
viṣamaiś ca samībhūtaiḥ samaiś cātyantadurgamaiḥ /
vyāvṛttadehaḥ sa girī ramya evopalakṣyate //
abhivṛṣṭasya tair meghais tasya rūpaṃ babhūva ha /
stambhitasyeva rudreṇa tripurasya vihāyasi //
bāhudaṇḍena kṛṣṇasya vidhṛtaṃ sumahat tadā /
nīlābhrapaṭalac channaṃ tadgiricchatram ābabhau //
svapnāyamāno jaladair nimīlitaguhāmukhaḥ /
bāhūpadhāne kṛṣṇasya prasupta iva khe giriḥ //
nirvihaṃgarutair vṛkṣair nirmayūrarutair vanaiḥ /
nirālamba ivābhāti giriḥ sa śikharair vṛtaḥ //
paryastair ghūrṇamānaiś ca pracaladbhiś ca sānubhiḥ /
sajvarāṇīva śailasya vanāni śikharāṇi ca //
uttamāṅgagatās tasya meghāḥ pavanavāhanāḥ /
tvaryamāṇā mahendreṇa toyaṃ mumucur akṣayam //
sa lambamānaḥ kṛṣṇasya bhujāgre saghano giriḥ /
cakrārūḍha ivābhāti deśo nṛpatipīḍitaḥ //
sa meghanicayas tasthau giriṃ taṃ parivārya ha /
puraṃ puraskṛtya yathā sphīto janapado mahān //
niveśya taṃ kare śailaṃ tulayitvā ca sasmitam /
provāca goptā gopānāṃ prajāpatir iva sthitaḥ //
etad devair asaṃbhāvyaṃ divyena vidhinā mayā /
kṛtaṃ girigṛhaṃ gopā nivātaśaraṇaṃ gavām //
na trāsa iha vaḥ kāryo maddhastād dhi nipātane /
vātavarṣabhayenālaṃ tattrāṇaṃ vihitaṃ hi vaḥ /
kṣipraṃ viśantu yūthāni gavām iha hi śāntaye /
nivāteṣu ca deśeṣu nivasantu yathāsukham /
yathāvrajaṃ yathāyūthaṃ yathāsāraṃ ca vai sukham //
vibhajyatām ayaṃ deśaḥ kṛto varṣanivāraṇaḥ /
śailotpāṭanabhūr eṣā mahatī nirmitā mayā /
yuthaśaś ca vibhajyātha vasadhvaṃ gopasattamāḥ /
pañcakrośapramāṇena krauśaikaṃ vistaro mahān /
trailokyam apy utsahate grasituṃ kiṃ punar vrajam //
tataḥ kilakilāśabdo gavāṃ hambhāravāśritaḥ /
gopānāṃ tumulo jajñe meghanādaś ca bāhyataḥ //
praviśanti tato gāvo gopair yūthaprakalpitāḥ /
tasya śailasya vipulaṃ pradaraṃ gahvarodaram //
kṛṣṇo 'pi mūle śailasya śailastambha ivocchritaḥ /
dadhāraikena hastena śailaṃ priyam ivātithim //
tato vrajasya bhāṇḍāni yuktāni śakaṭāni ca /
viviśur varṣabhītāni tad gṛhaṃ girinirmitam //
atidaivaṃ tu kṛṣṇasya dṛṣṭvā tat karma vajrabhṛt /
mithyāpratijño jaladān vārayāmāsa vai vibhuḥ //
saptarātre tu nirvṛtte dharaṇyāṃ vigatotsave /
jagāma saṃvṛto meghair vṛtrahā svargam uttamam //
nivṛtte saptarātre tu tiṣye skanne śatakratau /
gatābhre vimale vyomni divase dīptabhāskare //
gāvas tenaiva mārgeṇa parijagmur gataśramāḥ /
khaṃ ca sthānaṃ tato ghoṣaḥ pratyayāt punar eva saḥ //
kṛṣṇo 'pi taṃ giriśreṣṭhaṃ svasthāne sthāvarātmavān /
prīto niveśayāmāsa dhruvāya varado vibhuḥ //
ch. 62,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
dhṛtaṃ govardhanaṃ dṛṣṭvā paritrātaṃ ca gokulam /
kṛṣṇasya darśanaṃ śakro rocayāmāsa vismitaḥ //
sa nirjalāmbudākāraṃ mattaṃ madajalokṣitam /
āruhyairāvataṃ nāgam ajagāma mahītalam //
sa dadarśopaviṣṭaṃ vai govardhanaśilātale /
kṛṣṇam akliṣṭakarmāṇaṃ puruhūtaḥ puraṃdaraḥ //
taṃ dṛśya bālaṃ mahatā tejasā dīptam avyayam /
gopaviṣadharaṃ viṣṇuṃ parijajñe puraṃdaraḥ //
tālastambhavanaśyāmaṃ sa taṃ śrīvatsalakṣaṇam /
paryāptanayanaḥ śakraḥ sarvair netrair udaikṣata //
dṛṣṭvā cainaṃ śriyā juṣṭaṃ martyaloke 'maropamam /
surāṇāṃ kāryasiddhyarthaṃ nityaṃ karmasu niṣṭhitam /
sūpaviṣṭaṃ śilāpṛṣṭe śakraḥ sa vrīḍito 'bhavat //
tasyopaviṣṭasya sukham pakṣābhyāṃ pakṣipuṃgavaḥ /
antardhānagataś chāyām cakāroragabhojanaḥ //
chāyayā ca tayā yuktaṃ keśavaṃ yajñarūpiṇam /
taṃ vivikte nagagataṃ lokavṛttāntatatparam /
upatasthe gajaṃ hitvā kṛṣṇaṃ balaniṣūdanaḥ //
sa samīpagatas tasya divyasraganulepanaḥ /
rarāja devarājo vai vajrapūrṇakaraḥ prabhuḥ //
kirīteṇārkavarṇena vidyudvidyotakāriṇā /
kuṇḍalābhyāṃ sa divyābhyāṃ satataṃ śobhitānanaḥ /
pañcastabakalambena devabhūṣaṇabhūṣitaḥ //
sahasrapatrakāntena dehabhūṣaṇakāriṇā /
īkṣamāṇaḥ sahasreṇa netrāṇāṃ kāmarūpiṇām /
tridaśājñāpanārthena meghanirghoṣakāriṇā /
praṇāma akaroc chakraḥ kṣantavyam iti cābravīt /
tuṣṭāva ca hariṃ viṣṇuṃ gopaveṣavibhūṣitam //
namas te devadeveśa bhūtabhāvanabhāvana /
hiraṇyaretase tubhyaṃ namaḥ somapradāyine //
namo vedaikatattvārtha tannibodhana bodhana /
namaḥ praṇavavācyāya vācakāya namo namaḥ //
namas te viśvarūpāya namo lokahitāya te /
namo gopavirūpāya namo godharadhāriṇe //
namaḥ purāṇarūpāya namas te madhusūdana //
kiṃ vānena jagannātha namaskāreṇa keśava /
yā yās tu devadevasya mūrtayo mūrtimattara /
namas tābhyas tathā viṣṇo sarvābhyaḥ sarvakāmada //
kṣantavyaṃ mama deveśa kṛtaṃ gopālanandana /
ajñānād etha vā jñānād roṣād vā yadunandana //
samartheṣv asamartheṣu roṣaḥ prasphurati prabho /
na kenacid bhavāñ śāsyaḥ śāstā sarvasya vai prabho //
tvannimittam idaṃ sarvam aindraṃ mama sudurlabham /
tvatprasādaj jagannātha devānām īśvaro yataḥ //
tataś ca devadeveśa kṣantavyaṃ dāsa ity aham /
ity uktvātha punar vākyaṃ vyājahāra śacīpatiḥ //
kṛṣṇaṃ kamalapatrākṣam abālaṃ bālarūpiṇam /
atasīpuṣpasaṃkāśaṃ śrīvatsakṛtalakṣaṇam /
upaviṣṭaṃ śilāpṛṣṭhe kṛtvā karmātimānuṣam //
na hi dāseṣu kopo 'sti svāmināṃ svāmisattama /
atha divyena madhuram vyājahāra svareṇa tam //
kṛṣṇa kṛṣṇa mahābāho jñātīnāṃ nandivardhana /
atidaivaṃ kṛtaṃ karma tvayā prītimatā gavām //
mayā sṛṣṭeṣu megheṣu yugāntāvartakāriṣu /
yat tvayā rakṣitā gāvas tenāsmi paritoṣitaḥ //
svāyaṃbhuvena yogena yac cāyaṃ parvatottamaḥ /
dhṛto veśma ivākāśe ko hy etena na vismayet //
pratiṣiddhe mama mahe mayeyaṃ ruṣitena vai /
ativṛṣṭiḥ kṛtā kṛṣṇa gavāṃ vai saptarātrikī //
sā tvayā pratiṣiddheyaṃ meghavṛṣṭir durāsadā /
devaiḥ sadānavagaṇair durnivāryā mayi sthite //
aho me supriyaṃ kṛṣṇa yat tvaṃ mānuṣadehavān /
samagraṃ vaiṣṇavaṃ tejo vinigūhasi roṣitaḥ //
sādhitaṃ devatānāṃ hi manye 'haṃ kāryam avyayam /
tvayi mānuṣyam āpanne yuktenaivaṃ svatejasā //
setsyate vīra kāryārtho na kiṃcit parihāsyate /
devānām yad bhavān netā sarvakāryapurogamaḥ //
ekas tvam asi lokānāṃ devānāṃ ca sanātanaḥ /
dvitīyaṃ nānupaśyāmi dhuraṃ yas te samudvahet //
yathā hi puṃgavaḥ śreṣṭho magne dhuri niyujyate /
evaṃ tvam asi devānāṃ magnānāṃ dvijavāhana //
tvaccharīragataṃ kṛṣṇa jagatpraharaṇaṃ tv idam /
brahmaṇā sādhu nirdiṣṭaṃ dhātubhya iva kāñcanam //
svayaṃ svayaṃbhūr bhagavān buddhyātha vayasāpi vā /
na tvānugantuṃ śakto vai paṅgur drutagatiṃ yathā //
stāṇubhyo himavāñ śreṣṭho hradānāṃ varuṇālayaḥ /
garutmān pakṣiṇāṃ śreṣṭho devatānāṃ bhavān varaḥ //
apām adhastāl loko vai tasyopari mahīdharāḥ /
nāgānām upariṣṭād bhūḥ pṛthivyupari mānuṣāḥ //
manuṣyalokād ūrdhvaṃ tu khagānāṃ gatir ucyate /
ākāśasyopari ravir dvāraṃ svargasya bhānumān //
devalokaḥ paras tasmād vimānagahano mahān /
yatrāhaṃ kṛṣṇa devānām aindre vinihitaḥ pade //
tvayā hi lokanāthena viṣṇunā prabhaviṣṇunā /
svargād ūrdhvaṃ brahmaloko brahmarṣigaṇasevitaḥ /
tatra somagatiś caiva jyotiṣāṃ ca mahātmanām //
tasyopari gavāṃ lokaḥ sādhyās taṃ pālayanti hi /
sa hi sarvagataḥ kṛṣṇa mahākāśagato mahān //
uparyupari tatrāpi gatis tava tapomayī /
yāṃ na vidmo vayaṃ sarve pṛcchanto 'pi pitāmaham //
pitāmaho 'pi bhagavāṃs tvatprasādād yadṛcchayā /
yāṃ yoganiratā viṣṇo bhajante brahmavādinaḥ /
lokas tv arvāg duṣkṛtināṃ nāgalokas tu dāruṇaḥ /
pṛthivī karmaśīlānāṃ kṣetraṃ sarvasya karmaṇaḥ //
kham asthirāṇāṃ viṣayo vāyunā tulyavṛttinām /
gatiḥ śamadamāḍhyānāṃ svargaḥ sukṛtakarmaṇām //
brāhme tapasi yuktānāṃ brahmalokaḥ parā gatiḥ /
gavām eva hi goloko durārohā hi sā gatiḥ //
sa tu lokas tvayā kṛṣṇa sīdamānaḥ kṛtātmanā /
dhṛto dhṛtimatā vīra nighnatopadravaṃ gavām //
tad ahaṃ samanuprāpto gavāṃ vākyena coditaḥ /
brahmanaś ca mahābhāga gauravāt tava cāgataḥ //
ahaṃ bhūtapatiḥ kṛṣṇa devarājaḥ puraṃdaraḥ /
aditer garbhaparyāye pūrvajas te purātanaḥ //
tejas tejasvinaś caiva yat te darśitavān aham /
megharūpeṇa tat sarvaṃ kṣantum arhasi me vibho //
evaṃ kṣāntamanāḥ kṛṣṇa svena saumyena tejasā /
brahmaṇaḥ śṛṇu me vākyaṃ gavāṃ ca gajavikrama //
āha tvā bhagavān brahmā gāvaś cākāśagā divi /
karmabhis toṣitā divyais tava saṃrakṣaṇādibhiḥ //
bhavatā rakṣitā gāvo gobhir lokāś ca rakṣitāḥ /
yad vayaṃ puṃgavaiḥ sārdhaṃ vardhāmaḥ prasavais tathā //
karṣakān puṃgavair vāhyair medhyena haviṣā surān /
śriyaṃ śakṛtpavitreṇa tarpayiṣyāma kāmagāḥ //
tad asmākaṃ gurus tvaṃ hi prāṇadaś ca mahābala /
adyaprabhṛti no rājā tvam indro vai bhaviṣyasi //
tasmāt tvaṃ kāñcanaiḥ pūrṇair divyasya payaso ghaṭaiḥ /
ebhis tvam abhiṣicyasva mayā hastāvanāmitaiḥ //
ahaṃ kilendro devānāṃ tvaṃ gavām indratāṃ gataḥ /
govinda iti lokās tvāṃ stoṣyanti bhuvi śāśvatam //
mamopari yathendras tvam sthāpito gobhir īśvaraḥ /
upendra iti kṛṣṇa tvām gāsyanti divi devatāḥ //
ye ceme vārṣikā māsāś catvāro vihitā mama /
eṣām ardhaṃ prayacchāmi śaratkālaṃ tu paścimam //
varṣārdhe ca dhvajo nityaṃ tataḥ pūjām avāpsyati /
mamāmbuprabhavaṃ darpaṃ tadā tyakṣyanti barhinaḥ //
alpavīryamadāś caiva ye cānye meghanādinaḥ /
śāntiṃ sarve gamiṣyanti jalakālavicāriṇaḥ //
triśaṅkvagastyacaritām āśāṃ ca vicariṣyati /
sahasraraśmir ādityas tāpayan svena tejasā //
tataḥ śaradi yuktānāṃ maunamūkeṣu barhiṣu /
yāvat sukhatarais toyair vipluteṣu pluteṣu ca //
haṃsasārasapūrṇeṣu nadīnāṃ pulineṣu ca /
mattakrauñcapraṇādeṣu matteṣu vṛṣabheṣu ca /
goṣu caiva prahṛṣṭāsu kṣarantīṣu payo bahu //
nivṛtteṣu ca megheṣu niryātya jagato jalam /
ākāśe śastrasaṃkāśe haṃseṣu vicaratsu ca //
jātapadmeṣu toyeṣu vāpīṣu ca saritsu ca /
taḍāgeṣu ca kānteṣu toyeṣu vimaleṣu ca /
kalamāvanatāgrāsu pakvakedārapaṅktiṣu //
madhyasthaṃ salilārambhaṃ kurvantīṣu nadīṣu ca /
sasasyāyāṃ ca sīmāyāṃ manoharyāṃ muner api //
pṛthivyāṃ pṛthurāṣṭrāyāṃ ramāyāṃ varṣasaṃkṣaye /
śrāmatsu paṅktimārgeṣu phalavatsu tṛṇeṣu ca /
ikṣumatsu ca deśeṣu pravṛtteṣu makheṣu ca //
tataḥ pravartsyate puṇyā śaratsuptotthite tvayi /
loke 'smin kṛṣṇa nikhile yathaiva tridive tathā //
narās tvāṃ caiva māṃ caiva dhvajākārāsu yaṣṭiṣu /
mahendraś cāpy upendraś ca mahīyetāṃ mahītale //
ye cāvayoḥ sthitā vṛtte mahendropendrasaṃjñite /
mānavāḥ praṇamiṣyanti teṣāṃ nāsty anayāgamaḥ //
svargalokādayānīya maṇipīṭhaṃ surādhipaḥ /
niveśya kṛṣṇaṃ ratnaiḥ prāṅ+ +muktādyair abhiṣecayat /
kṛtvā nīrājanaṃ divyair alaṃkṛtya ca bhūṣaṇaiḥ /
tataḥ śakras tu tān gṛhya ghaṭān divyapayodharān /
abhiṣekeṇa govindaṃ yojayāmāsa yogavit //
dṛṣṭvā tam abhiṣicyantaṃ gāvas tāḥ saha yūthapaiḥ /
stanaiḥ prasnavasaṃyuktaiḥ siṣicuḥ kṛṣṇam avyayam //
meghāś ca divi muktābhiḥ sāmṛtābhiḥ samantataḥ /
siṣicus toyadhārābhir abhiṣicyantam avyayam //
vanaspatīnāṃ sarveṣāṃ susrāvendunibhaṃ payaḥ /
vavarṣuḥ puṣpavarṣaṃ ca nedus tūryāṇi cāmbare //
stuvanti munayaḥ sarve vāgbhir mantraparāyaṇāḥ /
vasiṣṭho vāmadevaś ca jābālir atha kāśyapaḥ /
viśvāmitro bharadvājaḥ kaṇvo 'trir bhagavān prabhuḥ /
ete ca munayaḥ sarve siddhāś ca paramarṣayaḥ /
ekārṇavavimuktaṃ ca dadhāra vasudhā vapuḥ //
prasādaṃ sāgarā jagmur vavur vātā jagaddhitāḥ /
ītayaḥ praśamaṃ jagmur jagmur nirvairatāṃ nṛpāḥ //
kṛṣṇe 'bhiṣita etāni sarvāṇi kurunandana /
nirvairāṇyabhavaṃs tāta krūrāṇy api nisargataḥ /
mārgastho vibabhau bhānuḥ somo yogena saṃgataḥ /
pravālapuṣpaśabalāḥ phalavantaś ca pādapāḥ //
madaṃ prasusruvur nāgā yātās toṣaṃ vane mṛgāḥ /
alaṃkṛtā gātraruhair vātubhir bhānti parvatāḥ //
devalokopamo lokas tṛpto 'mṛtasutarpitaḥ /
āsīt kṛṣṇābhiṣeke hi divyasvargarasokṣitaḥ //
abhiṣiktaṃ tu taṃ gobhiḥ śakro govindam avyayam /
divyaśuklāmbaradharam devarājo 'bravīd idam //
eṣa me prathamaḥ kṛṣṇa niyogo goṣu yaḥ kṛtaḥ /
śrūyatāmaparaṃ cāpi mamāgamanakāraṇam //
kṣipraṃ saṃsādhyatāṃ kaṃsaḥ keśī ca turagādhamaḥ /
ariṣṭaś ca madāviṣṭo rājarājyaṃ tataḥ kuru //
pitṛṣvasari jātas te mamāṃśo 'ham iva sthitaḥ /
sa te rakṣyaś ca mānyaś ca sakhye ca viniyujyatām //
tvayā hy anugṛhītaḥ sa tava vṛttānuvartakaḥ /
tvadvaśe vartamānaḥ sa prāpsyate vipulaṃ yaśaḥ //
bhāratasya ca vaṃśasya sa variṣṭho dhanurdharaḥ /
bhaviṣyaty anurūpaś ca tvām ṛte na ca raṃsyate //
bhārataṃ tvayi cāsaktaṃ tasmiṃś ca puruṣottame /
ubhābhyām api saṃyoge yāsyanti nidhanaṃ nṛpāḥ //
pratijñātaṃ ca me kṛṣṇa ṛṣimadhye sureṣu ca /
mama putro 'rjuno nāma jātaḥ kuntyāṃ kurūdvahaḥ //
so 'strāṇāṃ pāratantrajñaḥ śreṣṭhaś cāpavikarṣaṇe /
taṃ pravekṣyanti vai sarve rājānaḥ śastrayodhinaḥ //
akṣauhiṇyaś ca śūrāṇāṃ rājñāṃ saṃgrāmaśālinām /
samare rājadharmeṇa yojayiṣyanti mṛtyunā //
tasyāstracaritaṃ mārgaṃ dhanuṣo lāghavena ca /
nānuyāsyanti rājāno devā vā tvāṃ vinā prabho //
sa te bandhuḥ sahāyaś ca saṃgrāmeṣu bhaviṣyati /
tasya yogo vidhātavyas tvayā govinda matkṛte //
draṣṭavyaḥ sa yathāhaṃ vai tvayā mānyaś ca nityaśaḥ /
jñātā tvam eva lokānām arjunasya ca nityaśaḥ //
tvayā hi nityaṃ rakṣyaḥ sa āhaveṣu mahatsu ca /
rakṣitasya tvayā tasya na mṛtyuḥ prabhaviṣyati //
arjunaṃ viddhi māṃ kṛṣṇa māṃ caivātmānam ātmanā /
ātmā te 'haṃ yathā śaśvat tathaiva tava so 'rjuna //
tvayā lokān imāñ jitvā baler hastāt tribhiḥ kramaiḥ /
devatānāṃ kṛto rājā purā jyeṣṭhakramād aham //
tvāṃ ca satyamayaṃ jñātvā satyeṣṭaṃ satyavikramam /
satyenopetya devā vai yojayanti ripukṣaye //
so 'rjuno nāma me putraḥ pitus te bhaginīsutaḥ /
iha sauhṛdatāṃ yātu bhūtvā sahacaraḥ purā //
tasya te yudhyataḥ kṛṣṇa svasthāne 'tha gṛhe 'pi vā /
voḍhavyā puṃgaveneva dhūḥ sarvā raṇavāhinī //
kaṃse vinihate kṛṣṇa tvayā bhāvyarthadarśinā /
abhitas tan mahadyuddhaṃ bhaviṣyati mahīkṣitām //
tatra teṣāṃ nṛvīrāṇām atimānuṣakarmaṇām /
vijayasyārjuno bhoktā yaśasā tvaṃ tu yokṣyase //
etan me kṛṣṇa kārtsnyena kartum arhasi bhāṣitam /
yady ahaṃ te surāś caiva satyaṃ ca priyam acyuta //
śakrasya vacanaṃ śrutvā kṛṣṇo govindatāṃ gataḥ /
prītena manasā yuktaḥ prativākyaṃ jagāda ha //
prīto 'smi darśanād eva tava śakra śacīpate /
yat tvayābhihitaṃ cedaṃ na kiṃcit parihāsyate //
jānāmi bhavato bhāvaṃ jānāmy arjunasaṃbhavam /
jāne pitṛṣvasā dattā pāṇḍor vasumatīpateḥ //
yudhiṣṭhiraṃ ca jānāmi kumāraṃ dharmanirmitam /
bhīmasenaṃ ca jānāmi vāyoḥ saṃtānajāṃ tanum //
nāgāyutasamaprāṇam anekāsuramardanam /
aśvibhyāṃ sādhu jānāmi sṛṣṭaṃ putradvayaṃ śubham /
nakulaṃ sahadevaṃ ca mādryāḥ kukṣibhavāv ubhau //
kānīnaṃ cāpi jānāmi savituḥ prathamaṃ sutam /
pitṛṣvasari karṇaṃ vai prasūtaṃ sūtatāṃ gatam //
dhārtarāṣṭrāś ca me sarve viditā yuddhakāṅkṣiṇaḥ /
duryodhanamukhāḥ śakra kauravāṇāṃ mahābalāḥ /
pāṇḍor uparamaṃ caiva śāpāśaninipātajam //
tad gaccha tridivaṃ śakra sukhāya tridivaukasām /
nārjunasya ripuḥ kaścin mamāgre prabhaviṣyati //
arjunārthe ca tān sarvān pāṇḍavān akṣatān yudhi /
kuntyā niryātayiṣyāmi nivṛtte bhārate mṛdhe //
yac ca vakṣyati māṃ śakra tanūjas tava so 'rjunaḥ /
bhṛtyavat tat kariṣyāmi tava snehena yantritaḥ //
satyasaṃdhasya tac chrutvā priyaṃ prītasya bhāṣitam /
praṇamya devadevasya mūrdhnā śakraḥ padāmbujam /
kṛṣṇasya sākṣāt tridivaṃ jagāma tridaśeśvaraḥ //
etad ākhyānam āyuṣyāṃ puṇyaṃ pāpaprāṇāśanam /
parjanyaprītijanakam avagrahanivārakam /
sarvasaukhyapriyakaraṃ devaguhyam anuttamam /
ch. 63,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
gate śakre tataḥ kṛṣṇaḥ pūjyamāno vrajaukasaiḥ /
govardhanadharaḥ śrīmān viveśa vrajam eva ha //
taṃ sma vṛddhābhinandanti jñātayaś ca sahoṣitāḥ /
dhanyāḥ smo 'nugṛhītāḥ smas tvaddhṛtena nagena ha //
gāvo varṣabhayāt tīrṇā vayaṃ tīrṇā mahābhayāt /
tava prasādād govinda devatulya mahādyute //
amānuṣāṇi karmāṇi tava paśyāma gopate /
dhāraṇenāsya śailasya vidmas tvāṃ kṛṣṇam avyayam //
kas tvaṃ bhavasi rudrāṇāṃ marutāṃ vā mahābala /
vasūnāṃ vā kimarthaṃ ca vasudevaḥ pitā tava //
vane ca bālakrīḍā te janma cāsmāsu garhitam /
kṛṣṇa divyā ca te ceṣṭā śaṅkitāni manāṃsi naḥ //
kimarthaṃ gopaveṣeṇa ramase 'smāsu garhitam /
lokapālopamaś caiva gās tvaṃ kiṃ parirakṣasi //
devo vā dānavo vā tvam yakṣo gandharva eva vā /
asmākaṃ bāndhavo jāto yo 'si so 'si namo 'stu te //
namo 'stu kṛṣṇa kṛṣṇeti namo gopālabandhave /
namo bālāya goptre ca gopaveṣāya bāndhava //
namas te śiśusiṃhāya namo bhūdharadhāriṇe /
devāyātha variṣṭhāya yakṣāya ca namo namaḥ //
namas te nandaputrāya yaśodāyāḥ sutāya ca /
ko bhavān kaś ca vā devaḥ kimarthaṃ no 'bhirakṣasi /
kenacid yadi kāryeṇa vasasi*iha yadṛcchayā /
vayaṃ* tava*anugāḥ sarve bhavantaṃ* śaraṇaṃ* gatāḥ //
gopānāṃ* vacanaṃ* śrutvā kṛṣṇaḥ padmanibhekṣaṇaḥ /
pratyuvāca smitaṃ* kṛtvā jñātīn sarvān samāgatān //
yathā manyanti māṃ sarve bhavanto bhīmavikramāḥ /
tathāhaṃ nāvagantavyaḥ svajātīyo 'smi bāndhavaḥ //
yadi tv avaśyaṃ śrotavyaḥ kālaḥ saṃpratipālyatām /
tato bhavantaḥ śroṣyanti māṃ ca drakṣyanti tattvataḥ //
yady ahaṃ bhavatāṃ ślāghyo bāndhavo devasaprabhaḥ /
parijñānena kiṃ kāryam yady eṣo 'nugraho mama //
evam uktās tu te gopā vasudevasutena vai /
baddhamaunā diśaḥ sarve bhejire pihitānanāḥ //
kṛṣṇas tu yauvanaṃ dṛṣṭvā niśi candramaso navam /
śāradīnāṃ niśānāṃ ca manaś cakre ratiṃ prati //
sa karīṣāṅgarāgāsu vrajarathyāsu vīryavān /
vṛṣāṇāṃ jātarāgāṇāṃ yuddhāni samayojayat //
gopālāṃś ca balodagrān yodhayām āsa vīryavān /
vane sa vīro gāś caiva jagrāha grāhavad vibhuḥ //
yuvatyo gopakanyāś ca rātrau saṃkālya kālavit /
kaiśorakaṃ mānayānaḥ saha tābhir mumoda ha //
tās tasya vadanaṃ kāntaṃ kāntā gopastriyo niśi /
pibanti nayanākṣepair gāṃ gataṃ śaśinaṃ yathā //
haritālārdrapītena kauśeyena ca bhāsvatā /
bhadravastreṇa vasitaḥ kṛṣṇaḥ kāntataro 'bhavat //
sa baddhāṅgadaniryūhaś citrayā vanamālayā /
śobhamāno hi govindaḥ śobhayām āsa taṃ vrajam //
namo dāmodarāyeti gopakanyās tadābruvan /
vicitraṃ caritaṃ ghoṣe dṛṣṭvā tat tasya bhāsvataḥ //
namas te kṛṣṇa gopeti prasīda prabhaveti ca /
tās taṃ payodharottānair urobhiḥ samapīḍayan /
bhrāmitākṣaiś ca vadanair nirīkṣante varāṅganāḥ //
tā vāryamānāḥ pitṛbhir bhrātṛbhir mātṛbhis tathā /
kṛṣṇaṃ gopāṅganā rātrau mṛgayanti ratipriyāḥ //
tās tu paṅktīkṛtāḥ sarvā* ramayanti manoramam /
gāyantyaḥ kṛṣṇacaritaṃ* dvaṃdvaśo gopakanyakāḥ //
kṛṣṇalīlānukāriṇyaḥ kṛṣṇapraṇihitekṣaṇāḥ /
kṛṣṇasya gatigāminyas taruṇyas tā varāṅganāḥ //
vaneṣu tālahastāgraiḥ kuṭṭayantyas tathāparāḥ /
cerur vai caritaṃ tasya kṛṣṇasya vrajayoṣitaḥ //
tās tasya nṛtyaṃ gītaṃ ca vilāsasmitavīkṣitam /
muditāś cānukurvantyaḥ krīḍanti vrajayoṣitaḥ //
bhāvaniṣpannamadhuraṃ gāyantyas tā varāṅganāḥ /
vrajaṃ gatāḥ sukhaṃ cerur dāmodaraparāyaṇāḥ //
cerur dāmodaraparāḥ sukhaṃ nāryo vrajaṃ gatāḥ /
karīṣapāṃsudigdhāṅgyas tāḥ kṛṣṇam anuvavrire /
ramayantyo yathā nāgaṃ sapramodāḥ kareṇavaḥ //
tam anyā bhāvavikacair netraiḥ prahasitānanāḥ /
pibanty atṛptā vanitāḥ kṛṣṇaṃ kṛṣṇamṛgekṣaṇāḥ //
mukham asyāparā vīkṣya tṛṣitā gopakanyakāḥ /
ratyantaragatā rātrau pibanti ratilālasāḥ //
hāheti kurvatas tasya prahṛṣṭās tā varāṅganāḥ /
jagṛhur niḥsṛtāṃ vāṇīṃ sāmnā dāmodareritām //
tāsāṃ grathitasīmantā raticintākulīkṛtāḥ /
cāru visraṃsire keśāḥ kucāgre gopayoṣitām //
atha dāmodaraḥ kāścij jagrāha ratilālasaḥ //
evaṃ gopāṅganāḥ kṛṣṇaṃ ramayanti manoramāḥ /
alaṃkṛtāḥ sumadhuraṃ gāyantyo madhuvihvalāḥ //
kṛṣṇo 'pi madhuraktākṣo gopīnāṃ harṣavardhanaḥ /
papau tāsāṃ mukhaṃ viṣṇur ghūrṇayan netraṣaṭpadam //
aparāṃ vāsasī gṛhya cucumbe gopakanyakām /
āliliṅge 'tha kāṃcit tu kṛṣṇo madavilocanaḥ //
anyayā saha govindaḥ śete līlāvidhānavit /
anyasyā vāsasī gṛhya dṛṣṭvā cāru papau mukham /
anyāṃ lilekha govindo nakhaiḥ śātaiś ca keśavaḥ //
anyāṃ ca keśe saṃgṛhya mukham unnamya līlayā /
āliliṅge 'tha govindo gopaveṣatiraskṛtaḥ //
ekāṃ saṃgṛhya saṃtyajya kāṃcid anyām avāsṛjat /
paśyantyā ramayām āsa kāṃcid anyām arīramat //
āhūya kāṃcid deveśaḥ kāṃcid anyām arīramat /
tāṃ punaḥ sahasā gṛhya tatsamakṣam arīramat //
tāś ca gopyaḥ svabhartṛṃś ca saṃtyajya harim eva ha /
ayam eva hi no jyeṣṭhaḥ śreṣṭhaś ceti varāṅganāḥ /
kṛṣṇe ca devadeveśe paraṃ bhāvaṃ samāyayuḥ /
evaṃ sa kṛṣṇo gopīnāṃ cakravālair alaṃkṛtaḥ /
śāradīṣu sacandrāsu niśāsu mumude sukhī //
ch. 64,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
pradoṣārdhe kadācit tu kṛṣṇe ratiparāyaṇe /
trāsayan samado goṣṭhān ariṣṭaḥ pratyadṛśyata //
nirvāṇāṅgārameghābhas tīkṣṇaśṛṅgo'rkalocanaḥ /
kṣuratīkṣṇāgracaraṇaḥ kālaḥ kāla ivāparaḥ //
lelihānaḥ saniṣpeṣaṃ jihvayauṣṭhau punaḥ punaḥ /
garvitāviddhalāṅgūlaḥ kaṭhinaskandhabandhanaḥ //
kakudodagranirmāṇaḥ pramāṇād duratikramaḥ /
śakṛnmūtropaliptāṅgo gavām udvejano bhṛśam //
mahākaṭiḥ sthūlamukho dṛḍhajānur mahodaraḥ /
viṣāṇāvalgitagatir lambatā kaṇṭhacarmaṇā //
gavāroheṣu capalas tarughātaṅkitānanaḥ /
yuddhasañjaviṣāṇāgro dviṣadvṛṣabhasūdanaḥ //
ariṣṭo nāma hi gavām ariṣṭo dāruṇākṛtiḥ /
daityo vṛṣabharūpeṇa goṣṭhān viparidhāvati //
pātayāno gavāṃ garbhān dṛpto gacchaty anārtavam /
bhajamānaś ca capalo gṛṣṭīḥ saṃpracacāra ha //
śṛṅgapraharaṇo raudraḥ praharan goṣu durmadaḥ /
goṣṭheṣu na ratiṃ lebhe vinā yuddhaṃ sa govṛṣaḥ //
kasyacit tv atha kālasya sa vṛṣaḥ keśavāgrataḥ /
ājagāma balodragro vaivasvatavaśe sthitaḥ /
sa tatra gās tu prasabhaṃ bādhamāno madotkaṭaḥ /
etasminn eva kāle tu gavāḥ kṛṣṇasamīpagāḥ /
trāsayāmāsa duṣṭātmā vaivasvata pathe sthitaḥ //
sendrāśanir ivāmbhodo nardamāno mahāvṛṣaḥ /
cakāra nirvṛṣaṃ goṣṭhaṃ nirvatsaśiśupuṃgavam //
tam ārād abhidhāvantaṃ nardamānaṃ mahāvṛṣam /
tālaśabdena taṃ kṛṣṇaḥ siṃhanādaiś ca mohayan /
abhyadhāvata govindo daityaṃ vṛṣabharūpiṇam //
sa kṛṣṇaṃ govṛṣo dṛṣṭvā hṛṣṭalāṅgūlalocanaḥ /
ruṣitas talaśabdena yuddhākāṅkṣī nanarda ha //
tam āpatantam udvṛttam dṛṣṭvā vṛṣabhadānavam /
tasmāt sthānān na vyacalat kṛṣṇo girir ivācalaḥ //
vṛṣaḥ kakṣayor dṛṣṭiṃ praṇidhāya dhṛtānanaḥ /
kṛṣṇasya nidhanākāṅkṣī tūrṇam abhyutpapāta ha //
tam āpatantaṃ pramukhe pratijagrāha durdharam /
kṛṣṇaḥ kṛṣṇāñjananibhaṃ vṛṣaṃ prati vṛṣopamaḥ //
sa saṃsaktas tu kṛṣṇena vṛṣeṇeva mahāvṛṣaḥ /
mumoca vaktrajaṃ phenaṃ nastato 'tha sa śabdavat //
tāv anyonyāv aruddhāṅgau yuddhe kṛṣṇavṛṣāv ubhau /
rejatur meghasamaye saṃsaktāv iva toyadau //
tasya darpabalaṃ hatvā kṛtvā śṛṅgāntare padam /
apīḍayad ariṣṭasya kaṇṭhaṃ klinnam ivāmbaram //
śṛṅgaṃ cāsya punaḥ savyam utpāṭya yamadaṇḍavat /
tenaiva prāharad vaktre sa mamāra bhṛśaṃ hataḥ //
vibhinnaśṛṅgo bhagnāsyo bhagnaskandhaś ca dānavaḥ /
papāta rudhirodgārī sāmbudhāra ivāmbudaḥ //
govindena hataṃ dṛṣṭvā dṛptaṃ vṛṣabhadānavam /
sādhu sādhv iti bhūtāni tatkarmāsyābhituṣṭuvuḥ //
sa copendro vṛṣaṃ hatvā kāntavaktro niśāmukhe /
aravindābhanayanaḥ punar eva rarāja ha //
te 'pi govṛttayaḥ sarve kṛṣṇaṃ kamalalocanam /
upāsāṃcakrire hṛṣṭāḥ svarge śakram ivāmarāḥ //
ch. 65,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
kṛṣṇaṃ vrajagataṃ śrutvā vardhamānam ivānalam /
udvegam agamat kaṃsaḥ śaṅkamānas tato bhayam //
pūtanāyāṃ hatāyāṃ ca kāliye ca parājite /
dhenuke pralayaṃ nīte pralambe ca nipātite //
dhṛte govardhane caiva viphale śakraśāsane /
goṣu trātāsu ca tathā spṛhaṇīyena karmaṇā //
kakudmini hate 'riṣṭe gopeṣu muditeṣu ca /
dṛśyamāne vināśe ca saṃnikṛṣṭe mahābhaye //
karṣaṇena ca vṛkṣābhyāṃ bālenābālakarmaṇā /
acintyaṃ karma tac chrutvā vardhamāneṣu śatruṣu //
prāptāriṣṭam ivātmānaṃ mene sa mathureśvaraḥ /
visaṃjñendriyabhūtātmā gatāsupratimo 'bhavat //
tato jñātīn samānāyya pitaraṃ cograśāsanaḥ /
niśi stimitamūkāyām mathurāyāṃ janādhipaḥ //
vasudevaṃ ca devābhaṃ kahvaṃ cāhūya yādavam /
satyakaṃ dārukaṃ caiva kahvāvarajam eva ca //
bhojaṃ vaitaraṇaṃ caiva vikadruṃ ca mahābalam /
bhayesakhaṃ ca rājānaṃ vipṛthuṃ ca pṛthuśriyam //
babhruṃ dānapatiṃ caiva kṛtavarmāṇam eva ca /
bhūritejasam akṣobhyaṃ bhūriśravasam eva ca //
etān sa yādavān sarvān ābhāṣya śṛṇuteti ca /
ugrasenasuto rājā provāca mathureśvaraḥ //
bhavantaḥ sarvakāryajñāḥ sarvaśāstraviśāradāḥ /
nyāyavṛttāntakuśalās trivargasya pravartakāḥ //
kartavyānāṃ ca kartāro lokasya vibudhopamāḥ /
parvatā iva niṣkampā vṛtte mahati tasthuṣaḥ //
tasthivāṃso mahāvṛtte niṣkampā iva parvatāḥ /
adambhavṛttayaḥ sarve gurukarmasu codyatāḥ /
rājamantradharāḥ sarve sarve dhanuṣi pāragāḥ //
yaśaḥpradīpā lokānāṃ vedārthānāṃ vivakṣavaḥ /
āśramāṇāṃ nisargajñā varṇānāṃ kramapāragāḥ //
pravaktāraḥ suniyatā netāro nayadarśinaḥ /
bhettāraḥ pararāṣṭrāṇāṃ trātāraḥ śaraṇārthinām //
evam akṣatacāritraiḥ śrīmadbhir uditoditaiḥ /
dyaur api anugṛhītā syād bhavadbhiḥ kiṃ punar mahī //
ṛṣīṇām iva vo vṛttaṃ prabhāvo marutām iva /
rudrāṇām iva vaḥ krodho dīptir aṅgirasām iva //
vyāvartamānaṃ sumahad bhavadbhiḥ khyātakīrtibhiḥ /
dhṛtaṃ yadukulaṃ vīrair bhūtalaṃ parvatair iva //
evaṃ bhavatsu yukteṣu mama cittānuvartiṣu /
vardhamāno mamānartho bhavadbhiḥ kim upekṣitaḥ //
eṣa kṛṣṇa iti khyāto nandagopasuto vraje /
vardhamāna ivāmbhodo mūlaṃ naḥ parikṛntati //
anamātyasya śūnyasya cārāndhasya mamaiva tu /
kāraṇān nandagopasya sa suto gopito gṛhe //
upekṣita iva vyādhiḥ pūryamāṇa ivāmbudaḥ /
nadanmegha ivoṣṇānte sa durātmā vivardhate //
tasya nāhaṃ gatiṃ jāne na yogaṃ na parāyaṇam /
nandagopasya bhavane jātasyādbhutakarmaṇaḥ //
kiṃ tadbhūtaṃ samutpannaṃ devāpatyaṃ na vidmahe /
atidevair amānuṣyaiḥ karmabhiḥ so 'numīyate //
pūtanā śakunī bālye śiśunā stanapāyinā /
stanapānepsunā pītā prāṇaiḥ saha durāsadā //
tathaiva tena bālena pādāṅguṣṭhena līlayā /
śayane vai śayānena śakaṭaṃ parivartitam //
tathā bālena balinā ane jātau bṛhattarau /
samūlaviṭapau bhagnau sahajau yamalārjunau /
yamunāyāṃ hrade nāgaḥ kāliyo damitas tathā /
rasātalacaro nītaḥ kṣaṇenādarśanaṃ hradāt /
nandagopasuto yogaṃ kṛtvā ca punar utthitaḥ //
dhenukas tālaśikharāt pātito jīvitaṃ vinā /
tasyāgrajo mahāvīryo balabhadro durātmavān /
pralambaṃ yaṃ mṛdhe devā na śekur abhivīkṣitum /
bālena muṣṭinaikena sa hataḥ prākṛto yathā //
vāsavasyotsavaṃ bhaṅktvā varṣaṃ vāsavaroṣajam /
nirjalaṃ gokulaṃ kṛtvā dhṛto govardhano giriḥ //
hatas tv ariṣṭo balavān viśṛṅgaś ca kṛto vraje /
kena vā nararūpeṇa śakyo govardhano giriḥ /
uddhartuṃ govraje satyaṃ na jāne 'py adbhutaṃ tataḥ //
idam atyadbhutaṃ sarvaṃ varṣaṃ vāsavanirmitam /
nivāritaṃ saptadinaṃ kim ataḥ param adbhutam /
abālo bālyam āsthāya ramate bālalīlayā //
prabandhaḥ karmaṇām eṣa tasya govrajavāsinaḥ /
saṃnikṛṣṭaṃ bhayaṃ caiva keśino mama ca dhruvam //
bhūtapūrvaś ca me mṛtyuḥ sa nūnaṃ pūrvadaihikaḥ /
yuddhakāṅkṣī hi sa yathā tiṣṭhatīva mamāgrataḥ //
kva ca gopatvam aśubhaṃ mānuṣyaṃ mṛtyudurbalam /
kva ca devaprabhāvena krīḍitavyaṃ vraje mama //
aho nīcena vapuṣā cchādayitvātmano vapuḥ /
ko 'py eṣa ramate devaḥ śmaśānastha ivānalaḥ //
aho yādavaśreṣṭhā vai kathayantu samāhitāḥ /
idam apy aparaṃ manye śrotavyaṃ yadupuṃgavāḥ /
yathā mama tathā yūyaṃ jānītha sakalaṃ vacaḥ /
śrūyate hi purā viṣṇuḥ surāṇāṃ kāraṇāntare /
vāmanena tu rūpeṇa jahāra pṛthivīm imām //
devarājāya tu tadā dattavān kila keśavaḥ /
kṛtvā kesariṇo rūpaṃ viṣṇunā prabhaviṣṇunā /
hato hiraṇyakaśipur dānavānāṃ pitāmahaḥ //
hatvā tu dānavaṃ saṃkhye rājānaṃ kṛtavān hariḥ /
acintyaṃ rūpam āsthāya śvetaśailasya mūrdhani /
bhavena cyāvitā daityāḥ purā tat tripuraṃ ghnatā //
pālito guruputreṇa bhārgavo 'ṅgirasena vai /
praviśya cāsurīṃ māyām anāvṛṣṭiṃ cakāra ha //
anantaḥ śāśvato devaḥ sahasravadano 'vyayaḥ /
vārāhaṃ rūpam āsthāya ujjahārārṇavān mahīm //
sabhūdharavanām urvīṃ śakrāya pradadau hariḥ /
amṛte nirmite pūrvaṃ viṣṇuḥ strīrūpam āsthitaḥ /
surāṇām asurāṇāṃ ca yuddhaṃ cakre sudāruṇam //
amṛtārthe purā cāpi devadaityasamāgame /
dadhāra mandaraṃ viṣṇur akūpāra iti śrutiḥ //
vapur vāmanam āsthāya nindanīyaṃ purā vapuḥ /
tribhiḥ kramais tu trīlokāñ jahāra tridivālayam /
caturdhā tejaso bhāgaṃ kṛtvā dāśarathe gṛhe /
sa eva rāmasaṃjño vai rāvaṇaṃ vyaśasat tadā //
sa eva bhagavān viṣṇur bhūtvā bhārgavanandanaḥ /
paraśvadhane śātena jaghāna kṛtavīryajam //
triḥsaptakṛtvaḥ pṛthivīṃ hatvā kṣatriyapuṃgavān /
hayamedhe tadā yajñe kāśyapāya dadau kila /
evam eṣa nikṛtyā vai tattadrūpam upāgataḥ /
sādhayaty ātmanaḥ kāryaṃ surāṇām arthasiddhaye //
tad eṣa nūnaṃ viṣṇur vā śakro vā marutāṃ varaḥ /
matsādhanepsayā prāpto nārado māṃ yad uktavān //
atra me śaṅkate buddhir vasudevaṃ prati prabho /
asya buddhiviśeṣeṇa vayaṃ kātaratāṃ gatāḥ //
ahaṃ hi khaṭvāṅgavane nāradena samāgataḥ /
dvitīyaṃ sa hi māṃ vipraḥ punar evābravīd vacaḥ //
yat tvayānuṣṭhito yatnaḥ kaṃsa garbhakṛte mahān /
vasudevena te rātrau karma tad viphalīkṛtam //
dārikā yā tvayā rātrau śilāyāṃ kaṃsa pātitā /
tāṃ yaśodāsutāṃ viddhi kṛṣṇaṃ ca vasudevajam //
rātrau vyāvartitāv etau garbhau tava vadhāya vai /
vasudevena saṃdhāya mitrarūpeṇa śatruṇā //
sā tu kanyā yaśodāyā vindhye parvatasattame /
hatvā śumbhaniśumbhau dvau dānavau nagacāriṇau //
kṛtābhiṣekā varadā bhūtasaṃghaniṣevitā /
arcyate dasyubhir ghorair mahāpaśubalipriyā //
surāpiśitapūrṇābhyāṃ kumbhābhyām upaśobhitā /
mayūrāṅgadacitraiś ca barhabhāraiś ca bhūṣitā //
dṛptakukuṭasaṃnādaṃ vanaṃ vāyasanāditam /
chāgayūthaiś ca saṃpūrṇam aviruddhaiś ca pakṣibhiḥ //
siṃhavyāghravarāhāṇāṃ nādena pratināditam /
vṛkṣagambhīranibiḍaṃ kāntāraiḥ sarvato vṛtam //
divyabhṛṅgāracamarair ādarśaiś ca vibhūṣitam /
devatūryaninādaiś ca śataśaḥ pratināditam /
sthānaṃ tasyā nage vindhye nirmitaṃ svena tejasā //
ripūṇāṃ trāsajananī nityaṃ tatra manorame /
vasate paramaprītā daivatair api pūjitā //
yas tv ayaṃ nandagopasya kṛṣṇa ity ucyate sutaḥ /
atra me nāradaḥ prāha sumahat karma kāraṇam //
dvitīyo vasudevād vai vāsudevo bhaviṣyati /
sa hi te sahajo mṛtyur bāndhavaś ca bhaviṣyati //
sa eva vāsudevo vai vasudevasuto balī /
bāndhavo dharmato mahyaṃ hṛdayenāntako ripuḥ //
yathā hi vāyaso mūrdhni padbhyāṃ yasyaiva tiṣṭhati /
netre tudati tasyaiva vaktreṇāmiṣagṛddhinā //
vasudevas tathaivāyaṃ saputraḥ sahabāndhavaḥ /
cchinatti mama mūlāni bhuṅkte ca mama pārśvataḥ //
bhrūṇahatyāpi saṃtāryā govadhaḥ strīvadho 'pi vā /
na kṛtaghnasya loko 'sti bāndhavasya viśeṣataḥ //
patitānugataṃ mārgaṃ niṣevaty acireṇa saḥ /
yaḥ kṛtaghno 'nubandhena prītiṃ vahati dāruṇām //
narakādhyuṣitaḥ panthā gantavyas tena dāruṇaḥ /
apāpe pāpahṛdayo yaḥ pāpam anutiṣṭhati //
sa yāti narakaṃ ghoraṃ punarāvṛttidurlabham /
ahaṃ vā svajanaḥ ślāghyaḥ sa vā ślāghyataraḥ sutaḥ /
niyamair guruvṛttena tvayā bāndhavakāmyayā //
hastināṃ kalahe ghore vadham ṛcchanti vīrudhaḥ /
yuddhavyuparame te tu sahāśnanti mahāvane //
bāndhavānām api tathā bhedakāle samutthite /
vadhyate yo 'ntaraprepsuḥ svajano yāti vikriyām //
kalis tvaṃ hi vināśāya mayā puṣṭo vijānatā /
gaccha gaccha yathākāmaṃ vasudeva narādhama //
tad dattaṃ kṛpaṇaṃ piṇḍaṃ yad dattaṃ tava jānatā /
tac chvabhyo yadi dattaṃ syāc chreyo mama bhaviṣyati /
vasudeva kulasyāsya yad virodhayase bhṛśam /
amarṣī vairaśīlaś ca sadā pāpamatiḥ śaṭhaḥ //
sthāne yadukulaṃ mūḍha śocanīyaṃ tvayā kṛtam /
vasudeva vṛthāvṛddha yan mayā tvaṃ puraskṛtaḥ //
śvetena śirasā vṛddho naiva varṣaśatī bhavet /
yasya buddhiḥ pariṇatā sa vai vṛddhatamo nṛṇām //
na tena vṛddho bhavati yenāsya palitaṃ śiraḥ /
tvaṃ tu karkaśaśīlaś ca buddhyā ca na bahuśrutaḥ /
kevalaṃ vayasā vṛddho yathā śaradi toyadaḥ //
kiṃ ca tvaṃ sādhu jānīṣe vasudeva vṛthāmate /
hate kaṃse mama suto mathurāṃ pālayiṣyati //
chinnāśas tvaṃ vṛthāvṛddha mithyā hy evaṃ vicāritam /
jijīviṣur na sa hy asti yo hi tiṣṭhen mamāgrataḥ //
prahartukāmo viśvaste yas tvaṃ svasthena cetasā /
tat te pratikariṣyāmi putrayos tava paśyataḥ //
na me vṛddhavadhaḥ kaścid dvijastrīvadha eva vā /
kṛtapūrvaḥ kariṣye vā viśeṣeṇa tu bāndhave //
iha tvaṃ jātasaṃvṛddho mama pitrā vivardhitaḥ /
pitṛṣvasur me bhartā ca yadūnāṃ prathamo guruḥ //
kule mahati vikhyātaḥ prathite cakravartinām /
gurvarthaṃ pūjitaḥ sadbhir yadubhir dharmabuddhibhiḥ //
kiṃ kariṣyāmahe sarve satsu vaktavyatāṃ gatāḥ /
yadūnāṃ yūthamukhyasya yasya te vṛttam īdṛśam //
madvadho vā jayo vātha vasudevasya durṇayaiḥ /
satsu yāsyanti puruṣā yadūnām avaguṇṭhitāḥ //
tvayā hi madvadhopāyaṃ tarkayānena vai mṛdhe /
aviśvāsyaṃ kṛtaṃ karma vācyāś ca yadavaḥ kṛtāḥ //
aśāmyaṃ vairam utpannaṃ mama kṛṣṇasya cobhayoḥ /
śāntim ekatare śāntiṃ gate yāsyanti yādavāḥ //
tiṣṭha vā gaccha vā mūḍha yatheṣṭaṃ mama pārśvataḥ //
hantuṃ svajanam udvṛttaṃ so 'yaṃ yadukulodvahaḥ /
mā bhūd ayaṃ parīvādo loke yādavasattamāḥ /
anyathā vadhayogyo 'si nātra kāryā vicāraṇā /
gacchatv ayaṃ dānapatiḥ kṣipram ānayituṃ vrajāt /
nandagopaṃ ca gopāṃś ca karadān mama śāsanāt //
vācyaś ca nandagopo vai karam ādāya vārṣikam /
śīghram āgaccha nagaraṃ gopaiḥ sarvaiḥ samanvitaḥ //
kṛṣṇasaṃkarṣaṇau caiva vasudevasutāv ubhau /
draṣṭum icchati vai kaṃsaḥ sabhṛtyaḥ sapurohitaḥ //
etau yuddhavidau raṅge kālanirmāṇayodhinau /
dṛḍhapratikṛtī caiva śṛṇomi vyāyatodyamau //
asmākam api mallau dvau sajjau jayadhṛtotsavau /
tābhyāṃ saha niyotsyete tau yuddhakuśalāv ubhau //
draṣṭavyau ca mayāvaśyaṃ bālau tāv amaropamau /
pitṛṣvasuḥ sutau mukhyau vrajavāsau vanecarau //
vaktavyaṃ ca vraje tasmin samīpe vrajavāsinām /
rājā dhanurmahaṃ nāma kārayiṣyati vai sukhī //
saṃnikṛṣṭe vrajās tatra nivasantu yathāsukham /
janasyāmantritasyārthe yathā syāt sarvam avyayam //
payasaḥ sarpiṣaś caiva dadhno dadhyuttarsya ca /
yathākāmapradānāya bhojyādhiśrayaṇāya ca //
akrūra gaccha śīghraṃ tvaṃ tāv ānaya mamājñayā /
saṃkarṣaṇaṃ ca kṛṣṇaṃ ca draṣṭuṃ kautūhalaṃ hi me //
tābhyām āgamane prītiḥ parā mama kṛtā bhavet /
dṛṣṭvā tu tau mahāvīryau tad vidhāsyāmi yad dhitam //
syān nāma vākyaṃ śrutvaivaṃ mama tau paribhāṣitam /
na gacchetāṃ yathākālaṃ nigrāhyāv api tau mama //
sāntvam eva tu bāleṣu pradhānaṃ prathamo nayaḥ /
madhureṇaiva tau mandau svayam evānayāśu vai //
akrūra kuru me prītim etāṃ paramadurlabhām /
yadi vā nopajapto 'si vasudevena suvrata //
tathā kartavyam etad dhi yathā tāv āgamiṣyataḥ /
ity uktvā virarāmaiva kaṃsaḥ sa madhureśvaraḥ /
evam ākruṣyamānas tu vasudevo vasūpamaḥ /
sāgarākāram ātmānaṃ niṣprakampam adhārayat //
vākśalyais tāḍyamānas tu kaṃsenādīrghadarśinā /
kṣamāṃ manasi saṃdhyāya nottaraṃ pratyabhāṣata //
ye tu taṃ dadṛśus tatra kṣipyamāṇam anekaśaḥ /
dhig dhig ity asakṛt te vai śanair ūcur avāṅmukhāḥ //
akrūras tu mahātejā jānan divyena cakṣuṣā /
jalam dṛṣṭveva tṛṣitaḥ preṣitaḥ prītimān abhūt //
paśyāmi devadeveśaṃ śaṅkhacakragadādharam /
yogināṃ yogagamyaṃ tam īśvaraṃ sakaleśvaram //
paśyāmi bālaṃ govindaṃ gopaveṣavibhūṣitam /
saṃkarṣaṇasahāyaṃ taṃ padmapatranibhekṣaṇam //
adya me saphalaṃ janma dṛṣṭo yena mayā hariḥ //
mayūrāṅgadacitrāṅgaṃ tumbavīṇāvimiśritam /
drakṣyāmi lokanāthaṃ taṃ gopīstanavilālasam //
yadi māṃ cakṣuṣā samyak prītiyuktena paśyati /
tadānīṃ saphalaṃ janma mama taṃ paśyato harim //
yaṃ dṛṣṭvā munayaḥ sarve viramante tapobalāt /
sa māṃ vakṣyati kiṃcit tu vacanaṃ vāgvidāṃ varaḥ //
evaṃ vicintya manasā gantuṃ śīghrataro 'bhavat /
tasminn eva muhūrte tu mathurāyāḥ sa niryayau /
prītimān puṇḍarīkākṣaṃ draṣṭuṃ dānapatiḥ svayam //
ch. 66,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
kṣiptaṃ yaduvṛṣaṃ dṛṣṭvā sarve te yadupuṃgavāḥ /
nipīḍya śravaṇān hastair menire taṃ gatāyuṣam //
andhas tv anāvignamanā dhairyād avikṛtaṃ vacaḥ /
provāca vadatāṃ śreṣṭhaḥ samāsāt kaṃsam ojasā //
aślāghyo me mataḥ putra tavāyaṃ vākpariśramaḥ /
ayukto garhitaḥ sadbhir bāndhaveṣu viśeṣataḥ //
ayādavo yadi bhavāñ śṛṇu tāvad yad ucyate /
na hi tvāṃ yādavā vīra balāt kurvanti yādavam //
aślāghyā vṛṣṇayaḥ putra yeṣāṃ tvam anuśāsitā /
ikṣvākuvaṃśajo rājā vinivṛttaḥ svavaṃśakṛt //
bhojo vā yādavo vāsi kaṃso vāsi yathā tathā /
sahajaṃ te śiras tāta jaṭī muṇḍo 'pi vā bhava //
ugrasenas tv ayaṃ śocyo yo 'smākaṃ kulapāṃsanaḥ /
durjātīyena yena tvam īdṛśo janitaḥ sutaḥ //
na cātmano guṇāṃs tāta pravadanti manīṣiṇaḥ /
pareṇoktā guṇā gauṇyaṃ yānti vedārtasaṃmitāḥ //
pṛthivyāṃ yaduvaṃśo 'yaṃ nindanīyo mahīkṣitām /
bālaḥ kulāntakṛn mūḍho yeṣāṃ tvam anuśāsitā //
sādhus tvam ebhir vākyaiś ca tvayā sādhv iti bhāṣitaiḥ /
na vācā sādhitaṃ kāryam ātmā ca vivṛtaḥ kṛtaḥ //
guror anavaliptasya mānyasya mahatām api /
kṣepaṇaṃ kaḥ śubhaṃ manyed dvijasyeva vadhaṃ kṛtam //
mānyāś caivābhigamyāś ca vṛddhās tāta yathāgrayaḥ /
krodho hi teṣāṃ pradahel lokān antargatān api //
budhena tāta dāntena nityam abhyucchritātmanā /
dharmasya gatir anveṣyā matsyasya gatir apsv iva //
kevalaṃ tvaṃ tu garveṇa vṛddhān agnisamān iha /
vācā dunoṣi marmaghnyā amantroktā yathāhutiḥ //
vasudevaṃ ca putrārthe yadi tvaṃ parigarhase /
tatra mithyāpralāpaṃ te nindāmi kṛpaṇaṃ vacaḥ //
dāruṇe 'pi pitā putre naiva dāruṇatāṃ vrajet /
dāruṇo 'pi pituḥ putraḥ kaḥ putre dāruṇaḥ pitā /
putrārthe hy āpadaḥ kaṣṭāḥ pitaraḥ prāpnuvanti hi //
putrās te hy āpadaḥ kaṣṭāt pitaraṃ tārayanti tu /
chādito vasudevena yadi putraḥ śiśus tadā /
manyase yady akartavyaṃ pṛcchasva pitaraṃ svakam //
garhatā vasudevaṃ ca yaduvaṃśaṃ ca nindatā /
tvayā yādavaputrāṇāṃ vairajaṃ viṣam arjitam //
akartavyaṃ yadi kṛtaṃ vasudevena putrajam /
kimartham ugrasenena śiśus tvaṃ na vināśitaḥ //
pun nāmno narakāt putro yasmāt trātā pitṝn sadā /
tasmād bruvanti putreti putraṃ dharmavido janāḥ //
pitrā putras tu goptaś cet ko doṣo vada sāṃpratam /
rakṣitas tava pitrāsi kimarthaṃ vada bāliśa //
anena tava vākyena śatravo yādavāḥ kṛtāḥ /
jātyā hi yādavaḥ kṛṣṇaḥ sa ca saṃkarṣaṇo yuvā /
tvaṃ cāpi vidhṛtas tābhyāṃ jātavaireṇa cetasā //
uddhūtānīha sarveṣāṃ yadūnāṃ hṛdayāni vai /
vasudeve tvayā kṣipte vāsudeve ca kopite //
kṛṣṇe ca bhavato dveṣād vasudevavigarhaṇāt /
tyakṣyāmahe vayaṃ sarve bhavantaṃ yadi sādhavaḥ /
asanto vayam evātra loke khyātā narādhama //
yadi saktāḥ parityaktuṃ putra tvāṃ sāṃprataṃ vayam /
sarvān asmān parityajya gacchasīti na saṃśayaḥ /
śaṃsanti hīmāni bhayaṃ nimittāny aśubhāni te //
sarpāṇāṃ darśanaṃ tīvraṃ svapnānāṃ ca niśākṣaye /
puryā vaidhavyaśaṃsīni kāraṇair anumīmahe //
eṣa ghoro grahaḥ svātīm ullikhan khe gabhastibhiḥ /
vakram aṅgārakaś cakre vyāharanti kharaṃ dvijāḥ //
budhena paścimā saṃdhyā vyāptā ghoreṇa tejasā /
vaiśvānarapathe śukro hy aticāraṃ cacāra ha //
ketunā dhūmaketos tu nakṣatrāṇi trayodaśa /
bharaṇyādīni bhinnāni nānuyanti niśākaram /
śivā śmaśānān niṣkramya niḥśvāsāṅgāravarṣiṇī /
ubhe saṃdhye purīṃ ghorā paryeti bahu vāśatī //
ulkā nirghātanādena papāta dharaṇītale /
calaty aparvaṇi mahī girīṇāṃ śikharāṇi ca //
prāksaṃdhyā parighagras tā bhābhir badhnāti bhāskaram /
pratilomaṃ ca yānty ete vyāharanto mṛgadvijāḥ //
grastaḥ svarbhānunā sūryo divā naktam ajāyata /
dhūmotpātair diśo vyāptāḥ śuṣkāśanisamāhatāḥ //
prasravanti ghanā raktaṃ sāśanistanayitnavaḥ /
calitā devatāḥ sthānāt tyajanti vihagā nagān //
yāni rājavināśāya daivajñāḥ kathayanti hi /
tāni sarvāṇi paśyāmo nimittāny aśubhāni vai //
tvaṃ cāpi svajanadveṣī rājadharmaparāṅmukhaḥ /
animittāgatakrodhaḥ saṃnikṛṣṭabhayo hy asi //
yas tvaṃ devopamaṃ vṛddhaṃ vasudevam dhṛtavratam /
mohāt kṣipasi durbuddhe kutas te śāntir ātmanaḥ //
tvadgato yo hi naḥ snehas taṃ tyajāmo 'dya vai vayam /
ahitaṃ svasya vaṃśasya na tvāṃ vayam upāsmahe //
sa hi dānapatir dhanyo yo drakṣyati vanegatam /
puṇḍarīkapalāśākṣaṃ kṛṣṇam akliṣṭakāriṇam //
bālaṃ cābālasadvṛttam īśvaraṃ sakaleśvaram /
yogidhyeyaṃ sadādṛśyaṃ santaṃ sadasadātmakam //
yo hi drakṣyati taṃ kṛṣṇaṃ tasmai bhūyo namo namaḥ //
ādyānām ādyam ādiṃ ca sakalaṃ niṣkalaṃ hariṃ /
yo hi drakṣyati taṃ devaṃ tasmai bhūyo namo namaḥ //
vayam eva nirānandās vayā guptā yataḥ sadā /
yeṣāṃ tvam īśvaro 'dhanyas teṣāṃ śāntiḥ kuto ratiḥ /
chinnamūlo hy ayaṃ vaṃśo yadūnāṃ tvatkṛte kṛtaḥ /
kṛṣṇo jñātīn samānāyya sa saṃdhānaṃ kariṣyati //
kṣāntam eva tadānena vasudevena dhīmatā /
kālasaṃpakvavijñāno brūhi tvaṃ yad yad icchasi //
mahyaṃ tu rocate kaṃsa vasudevasahāyavān /
gaccha kṛṣṇasya nilayaṃ prītis te tena rocatām //
Ś1, K,
Ñ, V, B, Dn, Ds,
T.3.4 ins. the colophon. While D6,
S (except T3.4),G(ed.) ins: :k]
anyathā tu gatiḥ kaṃsa tava nāstīti niścayaḥ /
andhakasya vacaḥ śrutvā kaṃsaḥ saṃraktalocanaḥ /
kiṃcid apy abruvan krodhād viveśa svaṃ niveśanam //
te ca sarve yathāveśma yādavāḥ śrutavistarāḥ /
jagmur vigatasaṃkalpāḥ kaṃsavaikṛtaśaṃsinaḥ //
ch. 67,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
akrūro 'pi yathājñaptaḥ kṛṣṇadarśanalālasaḥ /
jagāma rathamukhyena manasas tulyagāminā //
kṛṣṇasyāpi nimittāni śubhāny aṅgagatāni vai /
pitṛtulyena śaṃsanti bāndhavena samāgamam //
prāg eva ca narendreṇa māthureṇaugraseninā /
keśinaḥ preṣito dūto vadhāyopendrakāraṇāt //
sa tu dūtavacaḥ śrutvā keśī kleśakaro nṛṇām /
vṛndāvanagato gopān bādhate sma durāsadaḥ //
mānuṣaṃ māṃsam aśnānaḥ kruddho duṣṭaparākramaḥ /
durdānto vājidaityo 'sau karoti kadanaṃ mahat //
nighnan gā vai sagopālā gavāṃ piśitabhojanaḥ /
durdamaḥ kāmacārī ca kesarī niravagrahaḥ //
tadaraṇyaṃ śmaśānābhaṃ nṛṇām asthibhir āvṛtam /
yatrāste sa hi duṣṭātmā keśī turagadānavaḥ //
khurair dārayate bhūmim vegenārujate drumān /
heṣitaiḥ spardhate vāyum plutair laṅghyate nabhaḥ //
atipravṛddho mattaś ca duṣṭāśvo vanagocaraḥ /
ākampitasaṭo raudraḥ kaṃsasya caritānugaḥ //
iriṇaṃ tadvanaṃ sarvaṃ tena saudāsakarmaṇā /
kṛtaṃ turagadaityena sarvān gopāñ jighāṃsatā //
tena duṣṭapracāreṇa dūṣitaṃ tadvanaṃ mahat /
na nṛbhir godhanair vāpi sevyate vanavṛttibhiḥ //
niḥsaṃpātaḥ kṛtaḥ panthās tena tadviṣayāśrayaḥ /
madāc calitavṛttena nṛmāṃsāny aśnatā bhṛśam //
nṛśabdānusaraḥ kruddhaḥ sa kadācid dināgame /
jagāma ghoṣasaṃvāsaṃ coditaḥ kāladharmaṇā //
taṃ dṛṣṭvā dudruvur gopāḥ striyaś ca śiśubhiḥ saha /
krandamānā jagannātham kṛṣṇaṃ nātham upāśritāḥ //
tāsāṃ ruditaśabdena gopānāṃ kranditena ca /
dattvābhayaṃ tu kṛṣṇo vai keśinaṃ so 'bhidudruve //
keśī cābhyudyata grīvaḥ prakāśadaśanekṣaṇaḥ /
heṣamāṇo javodagro govindābhimukho yayau //
tam āpatantaṃ saṃprekṣya keśinaṃ hayadānavam /
pratyujjagāma govindas toyadaḥ śaśinaṃ yathā //
keśinas tu tam abhyāśe dṛṣṭvā kṛṣṇam avasthitam /
manuṣyabuddhayo gopāḥ kṛṣṇam ūcur hitauṣiṇaḥ //
kṛṣṇa kṛṣṇa mahābāho jñātīnāṃ nandivardhana /
jagatām abhayado 'si tvaṃ trāyasvāsmān viśeṣataḥ /
kṛṣṇa tāta na khalv eṣa sahasā te hayādhamaḥ /
upasarpyo bhavān bālaḥ pāpaś caiṣa durāsadaḥ //
eṣa kaṃsasya sahajaḥ prāṇas tāta bahiścaraḥ /
uttamaś ca hayendrāṇāṃ dānavo 'pratimo yudhi //
trāsanaḥ parasainyānāṃ turagāṇāṃ mahābalaḥ /
svadhyaḥ sarvasattvānāṃ prathamaḥ pāpakarmaṇām //
gopānāṃ tadvacaḥ śrutvā vadatāṃ madhusūdanaḥ /
keśinā saha yuddhāya matiṃ cakre 'risūdanaḥ //
tataḥ savyaṃ dakṣiṇaṃ ca maṇḍalāni paribhraman /
padbhyām ubhābhyāṃ sa hayaḥ krodhenārujate drumān //
mukhe lambasaṭe cāsya skandhadeśe ghanāvṛte /
valayo 'bhrataraṃgābhāḥ susruvuḥ krodhajaṃ jalam //
sa phenaṃ vaktrajaṃ caiva vavarṣa rajasāvṛtam /
himakāle yathā vyomni nīhāram iva candramāḥ //
govindam aravindākṣaṃ heṣitogāraśīkaraiḥ /
sa phenair gātranirgīrṇaiḥ prokṣayāmāsa sarvataḥ //
khuroddharaṇamuktena madhurakṣodapāṇḍunā /
rajasā sa hayaḥ kṛṣṇaṃ cakārāruṇamūrdhajam //
plutavalgitapādas tu takṣamāṇo dharāṃ khuraiḥ /
dantān nirdaśamānas tu keśī kṛṣṇam upādravat //
sa saṃsaktas tu kṛṣṇena keśī turagasattamaḥ /
purvābhyāṃ caraṇābhyāṃ vai kṛṣṇaṃ vakṣasy atāḍayat //
punaḥ punaś ca sa balī prāhiṇot pārśvataḥ khurān /
kṛṣṇasya dānavo ghoraṃ prahāram amitaujasaḥ /
vaktreṇa cāsya ghoreṇa tīkṣṇadaṃṣṭrāyudhena vai /
adaśad bāhuvivaraṃ kṛṣṇasya ruṣito hayaḥ //
sa lambakesarasaṭaḥ kṛṣṇena saha saṃgataḥ /
rarāja keśī meghena saṃsaktaḥ kha ivāṃśumān //
uraś cāsyorasā hantum iyeṣa balavān hayaḥ /
vegena vāsudevasya krodhād dviguṇavikramaḥ //
tasyotsiktasya balavān kṛṣṇo 'py amitavikramaḥ /
bāhum ābhoginaṃ kṛtvā mukhe kruddhaḥ samādadhat //
sa taṃ bāhum aśakto vai khādituṃ bhoktum eva vā /
punar ābhoginaṃ bāhuṃ tadvaktragatam añjasā /
kṛṣṇaḥ prasārayāmāsa līlayā dānavaṃ hasan /
daśanair mūlanirmuktaiḥ saphenaṃ rudhiraṃ vaman //
vipāṭitābhyām oṣṭhābhyām kaṭābhyāṃ vidalīkṛtaḥ /
akṣiṇī vikṛte cakre visṛte muktabandhane //
nirastahanur āviṣṭaḥ śoṇitāsrāvilekṣaṇaḥ /
utkarṇo naṣṭacetās tu sa keśī bahvaceṣṭata //
utpatya cāsakṛt pādaiḥ sakṛnmūtraṃ samutsṛjan /
svinnārdralomā śrāntas tu niryatnacaraṇo 'bhavat //
keśivaktravilagnas tu kṛṣṇabāhur aśobhata /
vyābhugna iva gharmānte candrārdhakiraṇair ghanaḥ //
keśī ca kṛṣṇasaṃsaktaḥ śrāntagātro vyarocata /
prabhātāvanataś candraḥ śrānto merum ivāśritaḥ //
tasya kṛṣṇabhujoddhūtāḥ keśino daśanā mukhāt /
keśino vaktranirdhūtā vividhā daśanā bhuvi /
petuḥ śaradi nistoyāḥ sitābhrāvayavā iva //
V1.2, B,
D, T, G,
M4 ins. after 40; Ñ2,
V3 ins. lines 1-2 after 37 and lines 3-8 after 36: :k]
sa tu keśī bhṛśaṃ śrāntaḥ kṛṣṇenākliṣṭakarmaṇā /
svabhujaṃ svāyataṃ kṛtvā pāṭito balavat tadā //
sa pāṭito bhujenājau kṛṣṇena vikṛtānanaḥ /
keśī nadan mahānādaṃ dānavo vyathitas tadā //
vighūrṇamānaḥ srastāṅgo mukhād rudhiram udvaman /
bhṛśaṃ vyaṅgīkṛtavapur nikṛttārdha ivācalaḥ //
vyāditāsyo mahāraudraḥ so 'suraḥ kṛṣṇabāhunā /
nipapāta yathā kṛtto nāgo hi dvidalīkṛtaḥ /
sa papātāśu vegena bhujāyāmena pāṭitaḥ /
bāhunā kṛttadehasya keśino rūpam ābabhau /
paśor iva mahāghoraṃ nihatasya pinākinā //
droṇībhyāṃ māṃsapūrṇābhyāṃ pinākibhavane yathā /
dvipādapṛṣṭhapucchārdhe sravaṇaikākṣināsike /
keśinas te dvidhā bhūte dve ardhe rejatuḥ kṣitau //
vajreṇa vinikṛttārdhau parvatāv iva bhūtale /
keśidantakṣataś cāpi kṛṣṇasya śuśubhe bhujaḥ /
vṛddhas tāla ivāraṇye gajendradaśanāṅkitaḥ //
taṃ hatvā keśinaṃ yuddhe kalpayitvā ca bhāgaśaḥ /
kṛṣṇaḥ padmapalāśākṣo hasaṃs tatraiva tasthivān //
taṃ hataṃ keśinaṃ dṛṣṭvā gopā gopastriyaś ca tāḥ /
babhūvur muditāḥ sarve hatavighnā hataklamāḥ //
dāmodaraṃ ca śrīmantam yathāsthānaṃ yathāvayaḥ /
abhyanandan priyair vākyaiḥ pūjayantaḥ punaḥ punaḥ //
aho tāta kṛtaṃ karma hato 'yaṃ lokakaṇṭakaḥ /
daityaḥ kṣiticaraḥ kṛṣṇa hayarūpaṃ samāsthitaḥ //
kṛtaṃ vṛndāvanaṃ kṣemaṃ sevyaṃ sarvanṛpakṣiṇām /
ghnatā pāpam imaṃ tāta keśinaṃ hayam āhave //
hatā no bahavo gopā gāvo vatsāś ca vatsalāḥ /
naike cānye janapadā hatānena durātmanā //
eṣa saṃvartakaṃ kartum udyataḥ kila pāpakṛt /
nṛlokaṃ nirnaraṃ kṛtvā cartukāmo yathāsukham //
naitasya pramukhe sthātuṃ kaścic chakto jijīviṣuḥ /
api devasamūheṣu kiṃ punaḥ pṛthivītale //
evaṃ te tuṣṭuvur gopāḥ kṛṣṇaṃ kamalalocanam /
athāhāntarhito vipro nāradaḥ khagamo muniḥ /
prīto 'smi viṣṇo deveśa kṛṣṇa kṛṣṇeti cāsakṛt //
namas tubhyaṃ jagannātha devadeva janārdana /
namas tubhyaṃ namas tubhyaṃ śaṅkhacakragadādhara //
namas te jñānarūpāya keśavāya ca cakriṇe /
nama ādyāya bījāya nirguṇāya guṇātmane //
namaḥ sahasraśirase tvāṃ nato 'smi janārdana /
namāmi lokanāthaṃ tvāṃ namas te devarūpiṇe //
namas te 'stu hṛṣīkeśa pāhi naḥ sarvato hare /
iti stutvā jagannāthaṃ punar evābravīd vacaḥ /
yad idaṃ duṣkaraṃ karma kṛtaṃ keśijighāṃsayā /
tvayy eva kevalaṃ yuktam tridive tryambake 'pi vā //
ahaṃ yuddhotsukas tāta tarpitenāntarātmanā /
idaṃ narahayaṃ yuddham darṣṭuṃ svargād ihāgataḥ //
pūtanānidhanādīni karmāṇi tava dṛṣṭavān /
ahaṃ tv anena govinda karmaṇā paritoṣitaḥ //
hayasyāsya mahendro 'pi bibheti balasūdanaḥ /
kurvāṇasya vapur ghoram keśino duṣṭacetasaḥ //
yat tvayā pāṭito dvaidhaṃ bhujenāyataparvaṇā /
eṣo 'sya mṛtyur antāya vihito viśvayoninā //
yasmāt tvayā hataḥ keśī tasmān macchāsanaṃ śṛṇu /
keśavo nāma nāmnā tvaṃ khyāto loke bhaviṣyasi //
svasty astu bhavato loke sādhayāmy aham āśugaḥ /
kṛtyaśeṣaṃ ca te kāryaṃ śaktas tvam asi māciram //
tvayi kāryāntaragate narā iva divaukasaḥ /
viḍambayantaḥ krīḍanti līlāṃ tvadbalam āśritāḥ //
abhyāśe vartate kālo bhāratasyāhavodadheḥ /
hastaprāptāni yuddhāni rājñāṃ tridivagāminām //
panthānaḥ śodhitā vyomni vimānārohiṇordhvagāḥ /
avakāśā vibhajyante śakraloke mahīkṣitām //
ugrasenasute śānte padasthe tvayi keśava /
abhitas tan mahadyuddhaṃ bhaviṣyati mahīkṣitām //
tvāṃ cāpratimakarmāṇaṃ saṃśrayiṣyanti pārthivāḥ /
bhedakāle narendrāṇāṃ pakṣagrāho bhaviṣyasi //
tvayi rājāsanasthe hi rājaśrīṃ vahati prabho /
śriyaṃ tyakṣyanti rājānas tvatprabhāvān na saṃśayaḥ //
eṣa me kṛṣṇa saṃdeśaḥ śrutibhiḥ khyātim eṣyasi /
devatānāṃ divisthānāṃ jagataś ca jagatpate //
dṛṣṭaṃ me bhavataḥ karma dṛṣṭaś cāsi mayā prabho /
kaṃse bhūyaḥ sameṣyāmi śāsite sādhayāmy aham //
bahunāpi kim uktena pāhi viprān yathāsukham /
jānāmi tvāṃ mahābāho devānām api daivatam /
vaiśaṃpāyana uvāca
evam uktvā tu sa tadā nāradaḥ khaṃ jagāma ha /
nāradasya vacaḥ śrutvā devasaṃgītayoginaḥ /
tatheti sa samābhāṣya punar gopān samāsadat /
gopān kṛṣṇaḥ samāsādya vrajam eva viveṣa ha //
ch. 68,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
athāstaṃ gacchati tadā mandaraśmau divākare /
saṃdhyāraktatale vyomni śaśāṅke pāṇḍumaṇḍale //
nīḍastheṣu vihaṃgeṣu satsu prāduṣkṛtāgniṣu /
īṣat tamaḥ saṃvṛtāsu dikṣu sarvāsu sarvataḥ //
ghoṣāvāseṣu supteṣu vāśantīṣu śivāsu ca /
naktaṃcareṣu hṛṣṭeṣu piśitām iṣakāṅkṣiṣu //
śakragopāpāhvayāmode pradoṣe 'bhyāśatas kare /
saṃdhyāmayīm iva guhāṃ saṃpraviṣṭe divākare //
adhiśrayaṇavelāyāṃ prāptāyāṃ gṛhamedhinām /
vanyair vaikhānasair mantrair hūyamāne hutāśane //
upāvṛttāsu vai goṣu duhyamānāsu ca vraje /
asakṛd vyāharantīṣu baddhavatsāsu dhenuṣu //
prakīrṇadāmanīkeṣu gās tathaivāhvayatsu ca /
saninādeṣu gopeṣu kālyamāne ca godhane //
karīṣeṣu praklṛpteṣu dīpyamāneṣu sarvaśaḥ /
kāṣṭhabhārānataskandhair gopair abhyāgatais tathā //
kiṃcid abhyutthite some mandaraśmau virājati /
īṣad vigāhamānāyāṃ rajanyāṃ divase gate //
prāpte dinavyuparame pravṛtte kṣaṇadāmukhe /
bhāskare tejasi gate saumye tejasy upasthite //
agnihotrākule kāle saumyendau pratyupasthite /
agnīṣomātmake saṃdhau vartamāne jaganmaye //
paścimenāgninā dīpte pūrveṇottaravarcasā /
dagdhādrisadṛśe vyomni kiṃcit tārāgaṇākule //
vayobhir vāsaśubhatām bandhubhiś ca samāgamam /
śaṃsadbhiḥ syandanenāśu prāpto dānapatir vrajam //
praviśann eva papraccha sāṃnidhyaṃ keśavasya saḥ /
rauhiṇeyasya cākrūro nandagopasya cāsakṛt //
padāni tasyākhilalokapāla+ /
kirīṭajuṣṭāmalapādareṇoḥ /
dadarśa goṣṭhe kṣitikautukāni /
vilakṣitāny abjayavāṅkuśādyaiḥ //
taddarśanāhlādavivṛddhasaṃbhramaḥ /
premṇordhvaromāśrukalākulekṣaṇaḥ /
rathād avaskandya sa teṣv aceṣṭata /
prabhor amūny aṅghrirajāṃsy aho iti //
dehabhṛtām iyān artho hitvā dambhaṃ bhiyaṃ śucam /
saṃdeśād yo harer liṅga+ +darśanaśravaṇādibhiḥ /
tato nivedito gopair idaṃ tad iti yādavaḥ /
sa nandagopasya gṛhaṃ vāsāya vasudopamaḥ /
avaruhya tato yānāt praviveśa mahābalaḥ //
harṣapūrṇena vaktreṇa sāśrunetreṇa caiva hi /
praviśann eva ca dvāri dadarśādohane gavām /
vatsamadhye sthitaṃ kṛṣṇaṃ savatsam iva govṛṣam //
sa taṃ harṣaparītena vacasā gadgadena vai /
netrābhyāṃ yādavo viṣṇum ākulaṃ samudaikṣata //
acintayat tadākrūro loke matsadṛśo na hi /
ya enaṃ lokanāthaṃ taṃ sakalaṃ dṛṣṭavān aham //
nārāyaṇam aṇīyāṃsaṃ sthūlāt sthūlataraṃ harim //
ko 'yaṃ matsadṛśo loke dṛṣṭavān yo 'ham īśvaram /
ehi keśava tāteti pravyāharata dharmavit //
uttānaśāyinaṃ dṛṣṭvā punar dṛṣṭvā śriyā vṛtam /
avyaktayuvanaṃ kṛṣṇam akrūraḥ praśaśaṃse ha //
ayaṃ sa puṇḍarīkākṣaḥ siṃhaśārdūlavikramaḥ /
saṃpūrṇajalameghābhaḥ parvatapravarākṛtiḥ //
mṛdheṣv adharṣaṇīyena saśrīvatsena vakṣasā /
dviṣannidhanadakṣābhyāṃ bhujābhyāṃ sādhu bhūṣitaḥ //
mūrtimān sarahasyātmā jagato 'gryasya bhājanam /
gopaveṣadharo viṣṇur udagrāgratanūruhaḥ //
kirīṭalāñcchanenāpi śirasā cchatravarcasā /
kuṇḍalottamayogyābhyāṃ śravaṇābhyāṃ vibhūṣitaḥ //
hārārheṇa ca pīnena suvistīrṇena vakṣasā /
dvābhyāṃ bhujābhyāṃ dīrghābhyāṃ vṛttābhyām upaśobhitaḥ //
strīsahasropacaryeṇa vapuṣā manmathāgninā /
pīte vasāno vasane so 'yaṃ viṣṇuḥ sanātanaḥ //
dharaṇyāśrayabhūtābhyāṃ caraṇābhyām ariṃdamaḥ /
trailokyākrāntibhūtābhyāṃ bhuvi padbhyām avasthitaḥ //
rucirāgrakaraś cāsya cakrocita ivekṣyate /
dvitīya udyataś caiva gadāsaṃyogam icchati //
avatīrṇo bhavāyeha prathamaṃ padam ātmanaḥ /
śobhate 'dya bhuvi śreṣṭhas tridaśānāṃ dhuraṃdharaḥ //
ayaṃ bhaviṣye dṛṣṭo vai bhaviṣyakuśalair budhaiḥ /
gopālo yādavaṃ vaṃśaṃ kṣīṇaṃ vistārayiṣyati //
tejasā cāsya yadavaḥ śataśo 'tha sahasraśaḥ /
vaṃśam āpūrayiṣyanti oghā iva mahārṇavam //
asyedaṃ śāsane sarvaṃ jagat sthāsyati śāśvatam /
nihatāmitrasāmantaṃ sphītaṃ kṛtayuge yathā //
ayam āsthāya vasudhāṃ sthāpayitvā jagadvaśe /
rājñāṃ bhaviṣyaty upari na ca rājā bhaviṣyati //
nūnaṃ tribhiḥ kramair jitvā yathānena kṛtaḥ prabhuḥ /
purā puraṃdaro rājā devatānāṃ triviṣṭape //
tathaiva vasudhāṃ jitvā jitapūrvāṃ tribhiḥ kramaiḥ /
sthāpayiṣyati rājānam ugrasenaṃ na saṃśayaḥ //
pramṛṣṭavairagādho 'yaṃ praśnaiś ca bahubhiḥ śrutaḥ /
brāhmaṇair brahmavādaiś ca purāṇo 'yaṃ hi gīyate //
spṛhaṇīyo hi lokasya bhaviṣyati ca keśavaḥ /
tathā hy asyotthitā buddhir mānuṣyam upasevitum //
ahaṃ tv asyādya vasatiṃ pūjayiṣye yathāvidhi /
viṣṇutvaṃ manasā caiva pūjayiṣyāmi mantravat //
viṣṇuṃ tvāṃ pūjayiṣyāmi manasā caiva mantravān /
yac ca jātiparijñānaṃ prādurbhāvaś ca vai nṛṣu /
amānuṣaṃ vedmi cainaṃ ye cānye divyacakṣuṣaḥ //
stoṣye devaṃ jagannāthaṃ vārāhaṃ vāmanaṃ harim /
namāmi puṇḍarīkākṣaṃ naranārāyaṇākṛtim /
namāmi vāmanaṃ viṣṇuṃ trailokyākrāntapauruṣam /
so 'haṃ kṛṣṇena vai rātrau saṃmantrya viditātmanā /
sahānena gamiṣyāmi savrajo yadi maṃsyate //
evaṃ bahuvidhaṃ kṛṣṇaṃ dṛṣṭvā hetvarthakāraṇaiḥ /
viveśa nandagopasya kṛṣṇena saha saṃsadam //
ch. 69,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
sa nandagopasya gṛhaṃ praviṣṭaḥ sahakeśavaḥ /
gopavṛddhān samānīya provācāmitadakṣiṇaḥ //
kṛṣṇaṃ caivābravīt prīto rauhiṇeyena saṃgatam /
śvaḥ purīṃ mathurāṃ tāta gamiṣyāmaḥ śivāya vai //
yāsyanti ca vrajāḥ sarve sagokulaparigrahāḥ /
kaṃsājñayā samucitaṃ karam ādāya vārṣikam //
vayaṃ caiva pragantāro ratham āsthāya saṃgatāḥ /
samṛddhas tasya kaṃsasya bhaviṣyati dhanurmahaḥ /
taṃ drakṣyatha samṛddhaṃ ca svajanaṃ ca sameṣyatha //
pitaraṃ vasudevaṃ ca satataṃ duḥkhabhājanam /
dīnaṃ putravadhaśrāntaṃ yuvām atha sameṣyathaḥ //
satataṃ pīḍyamānaṃ ca kaṃsenāśubhabuddhinā /
daśānte śoṣitaṃ vṛddhaṃ duḥkhaiḥ śithilatāṃ gatam //
kaṃsasya ca bhayāt trastaṃ bhavadbhyāṃ ca vinākṛtam /
dahyamānaṃ divā rātrau sotkaṇṭhenāntarātmanā //
tāṃ ca drakṣyāmi govinda putrair amṛditastanīm /
devakīṃ devasaṃkāśāṃ sidantīṃ vihataprabhām //
putraśokena śuṣyantīṃ tvaddarśanaparāyaṇām /
viyogaśokasaṃtaptāṃ vivatsām iva saurabhīm //
upaplutekṣaṇāṃ nityaṃ nityaṃ malinavāsasam /
svarbhānuvadanagrastāṃ śaśāṅkasya prabhām iva //
tvaddarśanaparāṃ nityaṃ tavāgamanakāṅkṣiṇīm /
tvatpravṛttena śokena sīdantīṃ vai tapasvinīm //
tvatpralāpeṣv akuśalāṃ tvayā bālye viyojitām /
arūpajñāṃ tava vibho vaktrasyāsyenduvarcasaḥ //
yadi tvāṃ janayitvā sā kliśyate kṛṣṇa devakī /
apatyārtho nu kas tasyā varaṃ hy evānapatyatā //
ekaḥ śoko hi nārīṇām aputrāṇāṃ vidhīyate /
saputrā tv aphale putre dhik prajātena tapyate //
tvaṃ tu śakrasamaḥ putro yasyās tvatsadṛśo guṇaiḥ /
pareṣām apy abhayado na sā śocitum arhati //
vṛddhau tavāmbāpitarau parabhṛtyatvam āgatau /
tvatkṛte bhartsyamānau tau kaṃsenādīrghadarśinā //
yadi te devakī mānyā pṛthivīvātmadhāriṇī /
tāṃ śokasalile magnām uttārayitum arhasi //
taṃ ca vṛddhaṃ priyasutaṃ vasudevaṃ mahābalam /
putrayogena saṃyojya kṛṣṇa dharmam avāpsyasi //
yathā nāgaḥ sudurvṛtto damino yamunāhrade /
vipulaś ca dhṛtaḥ śailo yathā vai bhūdharas tvayā //
darpodvṛttaś ca balavān ariṣṭo vinipātitaḥ /
paraprāṇaharaḥ keśī duṣṭātmā ca hatas tvayā //
etenaiva prayatnena vṛddhāv uddhṛtya duḥkhitau /
yathā dharmam avāpnoṣi tat kṛṣṇa paricintyatām //
nirbhartsyamāno yair dṛṣṭaḥ pitā te kṛṣṇa saṃsadi /
te sarve cakrur aśrūṇi netrair duḥkhānvitā bhṛśam //
andhena kiṃcid uktvaiva kaṃso nirbhartsitaḥ kila /
garbhāvakartanādīni duḥkhāni subahūni sā /
mātā te devakī kṛṣṇa kaṃsasya sahate 'vaśā //
mātāpitṛbhyāṃ sarveṇa jātena nibhṛtena vai /
ṛṇaṃ vai pratikartavyaṃ yathāyogam udāhṛtam //
evaṃ te kurvataḥ kṛṣṇa mātāpitror anugraham /
parityajetāṃ tau śokaṃ syāc ca dharmas tavātulaḥ //
dharmas te vipulo 'nanto bhaviṣyati na saṃśayaḥ /
kṛṣṇas tu viditārtho vai tam āhāmitadakṣiṇam /
bāḍham ity eva tejasvī na ca cukrodha keśavaḥ //
te ca gopāḥ samāgamya nandagopapurogamāḥ /
akrūravacanaṃ śrutvā saṃceluḥ kaṃsaśāsanāt //
gamanāya ca te sajjā babhūvur vrajavāsinaḥ /
sajjaṃ copāyanaṃ kṛtvā gopavṛddhāḥ pratasthire //
karaṃ cānaḍuhaḥ sarpir mahiṣāṃś copanāyikān /
yathāsāraṃ yathāyūtham upanīya payo ghṛtam //
taṃ sajjayitvā kaṃsasya karaṃ copāyanāni ca /
te sarve gopapatayo gamanāyopatasthire //
akrūrasya kathābhis tu saha kṛṣṇena jāgrataḥ /
rauhiṇeyatṛtīyasya sā niśā vyatyavartata //
ch. 70,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
tataḥ prabhāte vimale pakṣivyāhārasaṃkule /
naiśākare raśmijāle kṣaṇadākṣayasaṃhṛte //
nabhasy aruṇasaṃtīrṇe paryaste jyotimaṇḍale /
pratyūṣapavanāsāraiḥ kledite dharaṇītale //
kṣīṇākārāsu tārāsu suptaniṣpratibhāsu ca /
naiśam antardadhe rūpam udagacchad divākaraḥ /
śītāṃśuḥ śāntakiraṇo niṣprabhaḥ samapadyata //
eko nāśayate rūpam eko vardhayate vapuḥ /
gobhiḥ samavakīrṇāsu vrajaniryāṇabhūmiṣu /
manthāvartanapūrṇeṣu gargareṣu nadatsu ca //
dāmabhir yamyamāneṣu vatseṣu taruṇeṣu ca /
gopair āpūryamāṇeṣu ghoṣarathyāsu sarvaśaḥ //
tatraiva gurukaṃ bhāṇḍaṃ sakaṭāropitaṃ bahu /
tvaritāḥ pṛṣṭhataḥ kṛtvā jagmuḥ syandanavāhanāḥ //
kṛṣṇo 'tha rauhiṇeyaś ca sa caivāmitadakṣiṇaḥ /
trayo rathagatā jagmus trilokapatayo yathā //
athāha kṛṣṇam akrūro yamunātīram āśritaḥ /
syandanaṃ tāta rakṣasva yatnaṃ ca kuru vājiṣu //
hayebhyo yavasaṃ dattvā hayabhāṇḍe rathe tathā /
pragāḍhaṃ yatnam āsthāya kṣaṇaṃ tāta pratīkṣatām //
yamunāyā hrade hy asmin toṣyāmi bhujageśvaram /
divyair bhāgavatair mantraiḥ sarvalokaprabhuṃ yataḥ //
guhyaṃ bhāgavataṃ devaṃ sarvalokasya bhāvanam /
śrīmatsvastikamūrdhānaṃ praṇamiṣyāmi bhoginam /
sahasraśirasaṃ devam anantaṃ nīlavāsasam //
dharmadevasya tasyāsyād yad viṣaṃ prabhaviṣyati /
sarvaṃ tad amṛtaprakhyam aśiṣyāmy amaro yathā //
svastikāyatanaṃ dṛṣṭvā dvijihvaṃ śrīvibhūṣitam /
samājas tatra sarpāṇāṃ śāntyarthaṃ vai bhaviṣyati //
āstāṃ māṃ samudīkṣantau bhavantau saṃgatāv ubhau /
nivṛtto bhujagendrasya yāvad asmi hradottamāt //
tam āha kṛṣṇaḥ saṃhṛṣṭo gaccha dharmiṣṭha māciram /
āvāṃ khalu na śaktau svas tvayā hīnāv ihāsitum //
evam uktas tu kṛṣṇena praṇamya manasā harim /
sa hrade yamunāyās tu mamajjāmitadakṣiṇaḥ /
rasātale sa dadṛśe sarpalokam imaṃ yathā //
rasātale hradāntaś ca darśanāgamanaṃ yathā /
tasya madhye sahasrāsyam hematālocchritadhvajam /
lāṅgalāsaktahastāgram musalāpāśritodaram //
asitāmbarasaṃvītam pāṇḍuraṃ pāṇḍurānanam /
kuṇḍalaikadharaṃ mattam suptam amburuhekṣaṇam //
bhogodarāsane śubhre svena dehena kalpite /
svāsīnaṃ svastikābhyāṃ ca varābhyāṃ ca mahīdharam //
kiṃcit savyāpavṛttena maulinā hemacūlinā /
jātarūpamayaiḥ padmair mālayā cchannavakṣasam //
raktacandanadigdhāṅgam dīrghabāhum ariṃdamam /
padmanābhaṃ sitābhrābham bhābhir jvalitatejasam //
dadarśa bhogināṃ nātham sthitam ekārṇaveśvaram /
pūjyamānaṃ dvijihvendrair vāsukipramukhaiḥ prabhum //
kambalāśvatarau nāgau tau cāmaradharāv ubhau /
avījayetāṃ taṃ devam dharmāsanagataṃ prabhum //
tasyābhyāsagato bhāti vāsukiḥ pannageśvaraḥ /
vṛto 'nyaiḥ sacivaiḥ sarpaiḥ karkoṭakapuraḥsaraiḥ //
taṃ ghaṭaiḥ kāñcanair divyaiḥ paṅkajacchannamūrdhajam /
rājānaṃ snāpayāmāsuḥ snātam ekārṇavāmbubhiḥ //
tasyotsaṅge ghanaśyāmam śrīvatsācchāditodaram /
koṭikandarpasundaram /
dakṣiṇāvartasusnigdha- /
sahasraśubhanāmānam arkacandrekṣaṇadyutim /
pītāmbaradharaṃ viṣṇuṃ sūpaviṣṭaṃ dadarśa ha //
āsīnaṃ caiva somena tulyasaṃhananaṃ prabhum /
saṃkarṣaṇam ivāsīnaṃ taṃ divyaṃ viṣṭaraṃ vinā //
sa kṛṣṇaṃ tatra sahasā vyāhartum upacakrame /
tasya saṃstambhayāmāsa vākyaṃ kṛṣṇaḥ svatejasā //
sa ca bhāgavatair mantrair arcayitvā gadādharam /
stutvā ca devam īśānaṃ varadaṃ bhaktavatsalam /
ātmānaṃ kṛtakṛtyānām agresaram amaṃsta saḥ /
so 'nubhūya bhujaṃgānāṃ taṃ bhāgavatam avyayam /
udatiṣṭhat punas toyād vismito 'mitadakṣiṇaḥ //
sa tau rathasthāv āsinau tatraiva balakeśavau /
udīkṣamāṇāv anyonyaṃ dadarśādbhutarūpiṇau //
athāmajjat punas tatra tadākrūraḥ kutūhalāt /
ijyate yatra devaḥ sa nīlavāsāḥ sanātanaḥ //
tathaivāsīnam utsaṅge sahasrāsyadharasya vai /
dadarśa kṛṣṇam akrūraḥ pūjyamānaṃ yathāvidhi //
bhūyaś ca sahasotthāya taṃ mantraṃ manasā vahan /
rathaṃ tenaiva mārgeṇa jagāmāmitadakṣiṇaḥ //
tam āha keśavo hṛṣṭaḥ sthitam akrūram āgatam /
kīdṛśaṃ nāgalokasya vṛttaṃ bhāgavate hrade //
ciraṃ tu bhavatā kālaṃ vyākṣepeṇa vilambitam /
manye dṛṣṭaṃ tvayāścaryaṃ hṛdayaṃ te yathācalam //
pratyuvāca sa taṃ kṛṣṇam āścaryaṃ bhavatā vinā /
kiṃ bhaviṣyati lokeṣu careṣu sthāvareṣu ca //
tatrāścaryaṃ mayā dṛṣṭaṃ yat kṛṣṇa bhuvi durlabham /
tad ihāpi yathā tatra paśyāmi ca ramāni ca //
saṃgataś cāsmi lokānām āścaryeṇeha rūpiṇā /
ataḥ parataraṃ kṛṣṇa nāścaryaṃ draṣṭum utsahe //
ko vāyaṃ triṣu lokeṣu vismayaṃ bhavatā vinā /
namaḥ sarvātmane tubhyaṃ vismayāya jagatpate /
namo 'stu devadeveśa tubhyaṃ sarvātmane namaḥ /
namo 'stu viṣṇave tubhyam ameyāya jagatpate //
kiṃ vānena jagannātha kṛtakṛtyo 'smi sāṃpratam /
kṛtyaśeṣaṃ sadā viṣṇo kim utsṛjasi sāṃpratam /
tad āgaccha gamiṣyāmaḥ kaṃsarājapurīṃ prabho /
yāvann āstaṃ vrajaty eṣa divasānte divākaraḥ //
ch. 71,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
te tu yuktvā rathavaraṃ sarva evāmitaujasaḥ /
kṛṣṇena sahitāḥ prāptās tathā saṃkarṣaṇena ca /
asasāda purīṃ rasyāṃ mathurāṃ kaṃsapālitām /
viviśuḥ pūḥpradhānāṃ vai kāle raktadivākare //
tau tu svabhavanaṃ vīrau kṛṣṇasaṃkarṣaṇāv ubhau /
praveśitau buddhimatā akrūreṇārkatejasā //
tāv āha varavarṇāṅgau bhīto dānapatis tadā /
tyaktavyā tāta gamane vasudevagṛhe spṛhā //
yuvayor hi kṛte vṛddhaḥ kaṃsena sa nirasyate /
bhartsyate ca divā rātrau neha sthātavyam ity api //
tad yuvābhyāṃ hi kartavyaṃ pitrarthaṃ sukham uttamam /
yathā sukham avāpnoti tad vai kāryaṃ hitānvitam /
nāhaṃ yuvābhyāṃ rahitaḥ pravekṣye mathurāṃ purīm /
tyaktuṃ nārhasi māṃ nātha bhaktaṃ te bhaktavatsala //
āgaccha yāma gehān naḥ sanāthān kurv adhokṣaja /
punīhi pādarajasā gṛhān no gṛhamedhinām /
yacchaucenānutṛpyanti pitaraḥ sāgnayaḥ surāḥ //
āpas te 'ṅghryavanejanyas trīn lokān śucayo 'punan /
śirasādhatta yāḥ śarvaḥ svayaṃ tāḥ sagarātmajāḥ //
devadeva jagannātha puṇyaśravaṇakīrtana /
yadūnām uttamaḥśloka nārāyaṇa namo 'stu te /
tam uvāca tataḥ kṛṣṇo yāsyāvo 'vām atarkitau /
prekṣantau mathurāṃ vīra rājamārgaṃ ca dhārmika //
tasyaiva tu gṛhaṃ sādho gacchāvo yadi manyase /
evam ukto bhagavatā so 'krūro vimanā iva /
purīṃ praviṣṭaḥ kaṃsāya karmāvedya gṛhaṃ yayau /
vaiśaṃpāyana uvāca
akrūro 'pi namaskṛtya manasā viṣṇum avyayam /
jagāma kaṃsapārśvaṃ tu prahṛṣṭenāntarātmanā /
tau ca devau jagannāthau balakeśavasaṃjñitau /
anuśiṣṭau ca tau vīrau prasthitau prekṣakāv ubhau /
ālānābhyām ivotsṛṣṭau kuñjarau yuddhakāṅkṣiṇau //
dārakāś ca tayor mārgam anuvavruḥ samantataḥ /
tau tu mārgagataṃ dṛṣṭvā rajakaṃ raṅgakārakam /
ayācetāṃ tatas tāni vāsāṃsi virajāni vai //
rajakaḥ sa tu tau prāha yuvāṃ kasya vanecarau /
rājño vāsāṃsi yau mūrkhau yācetāṃ nirbhayāv ubhau //
ahaṃ kaṃsasya vāsāṃsi nānādeśodbhavāni ca /
kāmarāgāṇi śataśo rajāmi vividhāni ca //
yuvāṃ kasya vane jātau mṛgaiḥ saha vivardhitau /
jātarāgāv idaṃ dṛṣṭvā raktam ācchādanaṃ bahu //
aho vāṃ jīvitaṃ tyaktaṃ yau bhavantāv ihāgatau /
mūrkhau prākṛtavijñānau vāso yācitum arhatha //
tasmai cukrodha vai kṛṣṇo rajakāyālpamedhase /
prāptāriṣṭāya mūrkhāya sṛjate vāṅmayaṃ viṣam //
talenāśanikalpena sa taṃ mūrdhany atāḍayat /
gatāsuḥ sa papātorvyāṃ rajako vyastamastakaḥ //
taṃ hataṃ paridevantyo bhāryās tasya vicukruśuḥ /
tvaritaṃ muktakeśyaś ca jagmuḥ kaṃsaniveśanam //
kṛṣṇo 'pi balabhadraś ca vāsāṃsy ādāya sarvataḥ /
paridhāya tu tau pūrvaṃ śobhayetāṃ mahāmatī //
dārakebhyas tato dattvā suślakṣṇāni mṛdūni ca /
te ca sarve suvasanā virejuḥ śataśas tathā //
śeṣāṇi tu tadā kṛṣṇo vāsāṃsi subahūny api /
ācchichācchidya sahasā ciccheda ca pipeṣa ca //
bhasmasād akarot tasya rajakasya niveśanam /
tāv apy ubhau suvasanau jagmatur mālyakāraṇāt /
vīthīṃ mālyāpaṇānāṃ vai gandhāghrātau dvipāv iva //
guṇako nāma tatrāsīn mālyavṛttiḥ priyaṃvadaḥ /
prabhūtamālyāpaṇavāl lakṣmīvān mālyajīvanaḥ //
taṃ kṛṣṇaḥ ślakṣṇayā vācā mālyārtham abhisṛṣṭayā /
dehīty uvāca tatkālaṃ mālākāram akātaram //
tābhyāṃ prīto dadau mālyaṃ prabhūtaṃ mālyajīvanaḥ /
bhavatoḥ svam idaṃ ceti provāca priyadarśanaḥ //
prītas tu manasā kṛṣṇo guṇakāya varaṃ dadau /
śrīs tvāṃ matsaṃśrayā saumya dhanaughair abhivartsyate //
sa labdhvā varam avyagro mālyavṛttir adhomukhaḥ /
kṛṣṇasya patito mūrdhnā pratijagrāha taṃ varam //
yakṣāv imāv iti tadā sa mene mālyajīvanaḥ /
sa bhṛśaṃ bhayasaṃvigno nottaraṃ pratyapadyata //
adyāpi tasya prabhavo vaṃśo bhavati ratnavān /
kīrtimān balavān nityaṃ keśavena tadā kṛtaḥ //
viṣṇoḥ prasādaḥ sumahān sadārakṣat tadanvayam /
vasudevasutau tau tu rājamārgagatāv ubhau /
kubjāṃ dadṛśatur bhūyaḥ ānulepanabhājanām //
tām āha kṛṣṇaḥ kubjeti kasyedam anulepanam /
nayasy ambujapatrākṣi kṣipram ākhyātum arhasi //
sā sthitāvekṣiṇī bhūtvā pratyuvācāmbujekṣaṇam /
kṛṣṇaṃ jaladagambhīraṃ vidyutkuṭilagāminī //
rājñaḥ snānagṛhaṃ yāmi tad gṛhāṇānulepanam /
dṛṣṭvaiva tvāravindākṣa vismitāsmi varānana /
sthitāsmy āgaccha bhadraṃ te hṛdayasyāsi me priyaḥ //
kutaś cāgamyate saumya yan māṃ tvaṃ nāvabudhyase /
mahārājasya dayitāṃ niyuktām anulepane //
tām uvāca hasantīṃ tu kṛṣṇaḥ kubjām avasthitām /
tām uvāca tataḥ kṛṣṇaḥ sairandhrīṃ prahasann iva /
sugandham etad rājārhaṃ ruciraṃ rucirānane /
āvayor gātrasadṛśaṃ dīyatām anulepanam //
vayaṃ hi deśātithayo mallāḥ prāptā varānane /
draṣṭuṃ dhanurmahaṃ divyaṃ rāṣṭraṃ caiva maharddhimat //
pratyuvācātha sā kṛṣṇaṃ priyo 'si mama darśane /
tataḥ sā praṇatā bhūtvā pradadāv anulepanam /
rājārham idam agryaṃ ca tad gṛhāṇānulepanam //
kṛṣṇo 'tha balabhadraś ca tadādāyānulepanam /
aṅgāni cāpy alimpetāṃ śubhaṃ ca susugandhi ca //
mālayātha tadā viṣṇur baddhayā bahupuṣpayā /
govindo gopatiḥ kṛṣṇo rarāja kṛtaśekharaḥ /
saṃkarṣaṇo 'tha balavān rarāja bahumālayā /
tāv ubhāv anuliptāṅgāv ārdragātrau virejatuḥ /
tīrthagau paṅkadigdhāṅgau yamunāyāṃ yathā vṛṣau //
dārakāś ca tathā sarve virejuḥ kṛtaśekharāḥ /
vikṛtaṃ bhūṣayanto 'pi prabhāvāc chārṅgadhanvanaḥ /
tāṃ tu kubjāṃ tataḥ kṛṣṇo dvyaṅgulenāgrapāṇinā /
śanaiḥ saṃtolayāmāsa kṛṣṇo līlāvidhānavit //
sā tu magnastanayugā svāyatāṅgī śucismitā /
jahāsoccaiḥ stanataṭā ṛjuyaṣṭir latā yathā //
praṇayāc cāpi kṛṣṇaṃ sā babhāṣe mattakāśinī /
kva yāsyasi mayā ruddhaḥ kānta tiṣṭha gṛhāṇa mām //
tau jātahāsāv anyonyaṃ satalākṣepam avyayau /
vīkṣamāṇau prahasitau kubjāyāḥ śrutavistarau //
kṛṣṇas tu kubjāṃ kāmārtāṃ sasmitaṃ visasarja ha /
yatheṣṭaṃ gamyatāṃ bhadre nāhaṃ tādṛgvidho naraḥ /
tatas tau kubjayā muktau praviṣṭau rājasaṃsadam //
tāv ubhau vrajasaṃvṛddhau gopaveṣavibhūṣitau /
gūḍhaceṣṭānanau bhūtvā praviṣṭau rājaveṣma tat //
dhanuḥśālāṃ gatau tau tu bālāv apariśaṅkitau /
himavadvanasaṃbhūtau siṃhāv iva balotkaṭau //
didṛkṣantau mahat tatra dhanur āyāgabhūṣitam /
papracchatuś ca tau vīrāv āyudhāgārikaṃ tadā //
bhoḥ kaṃsadhanuṣāṃ pāla śrūyatām āvayor vacaḥ /
katarat tad dhanuḥ saumya maho 'yaṃ yasya vartate /
āyāgabhūtaṃ kaṃsasya darśayasva yadīcchasi //
sa tayor darśayāmāsa tad dhanuḥ stambhasaṃnibham /
anāropyam asaṃbhedyaṃ devair api savāsavaiḥ //
tad gṛhītvā tataḥ kṛṣṇas tolayāmāsa vīryavān /
dorbhyāṃ kamalapatrākṣaḥ prahṛṣṭenāntarātmanā //
tolayitvā yathākāmaṃ tad dhanur daityapūjitam /
āropayāmāsa balī nāmayāmāsa cāsakṛt //
ānamyamānaṃ kṛṣṇena prakarṣād uragopagam /
dvidhābhūtam abhūn madhye dhanur āyāgabhūṣitam //
dhanuṣo bhajyamānasya śabdaḥ khaṃ rodasī diśaḥ /
pūrayām āsa yaṃ śrutvā kaṃsas trāsam upāgamat //
tadrakṣiṇaḥ sānucarā kupitā ātatāyinaḥ /
gṛhītukāmā āvavrur gṛhyatāṃ vadhyatām iti //
atha tān durabhiprāyān vilokya balakeśavau /
kruddhau dhanvana ādāya śakale tāṃś ca jaghnatuḥ //
balaṃ ca kaṃsaprahitaṃ hatvā śālāmukhāt tataḥ /
niṣkramya ceratur dṛptau nirīkṣya purasaṃpadaḥ //
tayos tad adbhutaṃ vīryaṃ niśamya puravāsinaḥ /
tejaḥ prāgalbhyarūpaṃ ca menire vibudhottamau /
bhaṅktvā tu tad dhanuḥ śreṣṭhaṃ kṛṣṇas tvaritavikramaḥ /
niścakrāma mahāvegaḥ sa ca saṃkarṣaṇo yuvā //
anuyuktau tatas tau ca bhagne dhanuṣi rakṣibhiḥ /
dhanuṣo bhaṅganādena vāyunirghoṣakāriṇā /
cacālāntaḥpuraṃ sarvaṃ diśaś caiva pupūrire //
nirgamya tv āyudhāgārāj jagmatur gopasaṃnidhau //
vegenāyudhapālas tu gacchan saṃbhrāntamānasaḥ /
sa tv āyudhāgāranaro bhītas tvaritavikramaḥ /
samīpaṃ nṛpater gatvā kākocchvāso 'bhyabhāṣata //
śrūyatāṃ mama vijñāpyam āścaryaṃ dhanuṣo gṛhe /
nirvṛttam asmin kāle yaj jagataḥ saṃbhramopamam //
narau kasyāpi sahitau śikhāvitatamūrdhajau /
nīlapitāmbaradharau pītaśvetānulepanau //
tāv antaḥpuram ajñātau praviṣṭau kāmaveginau /
devaputropamau vīrau bālāv iva hutāśanau /
sthitau dhanurgṛhe saumyau sahasā khād ivāgatau /
saumyau mahasya codyuktāv āgatau puruṣarṣabhau /
mayā dṛṣṭau parivyaktaṃ rucirācchādanasrajau //
tābhyām ekas tu padmākṣaḥ śyāmaḥ pītāmbarasrajaḥ /
jagrāha tad dhanūratnaṃ durgrahaṃ daivatair api //
tat sa bālo bṛhadrūpaṃ balād yantram ivāyasam /
āropayitvā vegena nāmayāmāsa līlayā //
kṛṣyamāṇaṃ tu tat tena vibāṇaṃ bāhuśālinā /
muṣṭideśe vikūjitvā dvidhābhūtam abhajyata //
tataḥ pracalitā bhūmir naiva bhāti ca bhāskaraḥ /
dhanuṣo bhaṅganādena bhramatīva nabahstalam //
tad adbhutam ahaṃ dṛṣṭvā vismayaṃ paramaṃ gataḥ /
bhayād bhayadasatrūṇāṃ tad ihākhyātum āgataḥ //
na jānāmi mahārāja kau tāv amitavikramau /
ekaḥ kailāsasaṃkāśa eko 'ñjanagiriprabhaḥ /
sa tu tac cāparatnaṃ vai bhaṅktvā stambham iva dvipaḥ /
niṣpapātānilagatiḥ sānugo 'mitavikramaḥ /
jagāma tad dvidhā kṛtvā na jāne ko 'py asau nṛpa //
śrutvaiva dhanuṣo bhaṅgaṃ kaṃso 'py udvignamānasaḥ /
visṛjyāyudhapālaṃ vai praviveśa gṛhottamam //
ch. 72,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
sa cintayitvā dhanuṣo bhaṅgaṃ bhojavivardhanaḥ /
babhūva vimanā rājā cintayan bhṛśaduḥkhitaḥ //
kathaṃ bālo vigatabhīr avamatya mahābalam /
prekṣamāṇas tu puruṣair dhanur bhaṅktvā vinirgataḥ //
yasyārthe dāruṇaṃ karma kṛtvā lokavigarhitam /
pitṛsvasrātmajān bhītaḥ ṣaḍevāhaṃ upasthitam //
daivaṃ puruṣakāreṇa na śakyam ativartitum /
nāradoktaṃ ca vacanaṃ nūnaṃ mahyam upasthitam //
evaṃ rājā vicintyātha niṣkramya sa gṛhottamāt /
prekṣāgāraṃ jagāmāśu mañcānām avalokakaḥ //
sa dṛṣṭvā sarvaniryuktaṃ prekṣāgāraṃ nṛpottamaḥ /
śreṇīnāṃ dṛḍhasaṃyuktair mañcavāṭair nirantaram //
sottamāgārayuktābhir valabhībhir vibhūṣitam /
kuṭībhiś ca pravṛddhābhir ekastambhaiś ca bhūṣitam //
sarvataḥ sāraniryuktaṃ svāyataṃ supratiṣṭhitam /
udakpravaṇasaṃśliṣṭaṃ mañcārohaṇam uttamam //
nṛpāsanaparikṣiptaṃ saṃcārapathasaṃkulam /
channaṃ tad vedikābhiś ca mānavaughabharakṣamam //
sa dṛṣṭvā bhūṣitaṃ raṅgam ājñāpayata buddhimān /
śvaḥ sacitrāḥ samālyāś ca sapatākās tathaiva ca //
suvāsitā vapuṣmanta upanītottaracchadāḥ /
kriyantāṃ mañcavāṭāś ca valabhīvīthayas tathā //
akṣavāṭe karīṣasya kalpyantāṃ rāśayo 'vyayāḥ /
paṭās taraṇaśobhāś ca balayaś cānurūpataḥ //
sthāpyantāṃ sunikhātāś ca mahākumbhā yathākramam /
udabhārasahāḥ sarve sakāñcanaghaṭottarāḥ //
balayaś copakalpyantāṃ kaṣāyāś caiva kumbhaśaḥ /
prāśnikāś ca nimantryantāṃ śreṇyaś ca sapurogamāḥ //
ājñā ca deyā mallānāṃ prekṣakāṇāṃ tathaiva ca /
samāje mañcaśobhāś ca kalpyantāṃ sūpakalpitāḥ //
evam ājñāpya rājā sa samājavidhim uttamam /
samājavāṭān niṣkramya viveśa svaṃ niveśanam //
āhvānaṃ tatra saṃcakre tasya malladvayasya vai /
cāṇūrasyāprameyasya muṣṭikasya tathaiva ca //
tau tu mallau mahāvīryau balinau yuddhaśālinau /
kaṃsasyājñāṃ puraskṛtya hṛṣṭau viviśatus tadā //
tau samīpagatau mallau dṛṣṭvā jagati viśrutau /
uvāca kaṃso nṛpatiḥ sopanyāsam idaṃ vacaḥ //
bhavantau mama vikhyātau mallau vīradhvajocitau /
pūjitau ca yathānyāyaṃ satkārārhau viśeṣataḥ //
tan matto yadi satkāraḥ smaryate sukṛtāni vā /
kartavyaṃ me mahat karma bhavadbhyāṃ svena tejasā //
yāv etau mama saṃvṛddhau vraje gopālakāv ubhau /
saṃkarṣaṇaś ca kṛṣṇaś ca bālāv api jitaśramau //
etau raṅgagatau yuddhe yudhyamānau vanecarau /
nipātān antaraṃ śīghraṃ hantavyau nātra saṃśayaḥ //
bālāv imau capalakāv akriyāv iti sarvathā /
nāvajñā tatra kartavyā kartavyo yatna eva hi //
tābhyāṃ yudhi nirastābhyāṃ gopābhyāṃ raṅgasaṃnidhau /
āyatāṃ ca tadātve ca śreyo mama bhaviṣyati //
nṛpateḥ snehasaṃyuktair vacobhir hṛṣṭamānasau /
ūcatur yuddhasaṃmattau mallau cāṇūramuṣṭikau //
yady āvayās tau pramukhe sthāsyete gopakilbiṣau /
hatāv ity avagantavyau pretarūpau tapasvinau //
yadi vā pratiyotsyete tāv ariṣṭapariplutau /
āvābhyāṃ roṣayuktābhyāṃ pramukhasthau vanaukasau //
hatvā tau goṣu saṃvṛddhau dāsyāvas tava bhūtalam /
vyapaitu te bhayaṃ rājann āvāṃ mallottamau mṛdhe //
ity uktvāspoṭanaṃ cakre mattamalladvayaṃ tathā /
siṃhanādaṃ ca tac cakre bhūgolakavidārakam /
evaṃ vāgviṣam utsṛjya tāv ubhau mallapuṃgavau /
anujñātau narendreṇa svagṛhaṃ pratijagmatuḥ //
ch. 73,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
mahāmātraṃ tataḥ kaṃso babhāṣe hastijīvinam /
hastī kuvalayāpīḍaḥ samājadvāri tiṣṭhatu //
balavān madalolākṣaś capalaḥ krodhano nṛṣu /
dānotkaṭakaṭaś caṇḍaḥ prativāraṇaroṣaṇaḥ //
sa saṃcodayitavyas te tāv uddiśya vanaukasau /
vasudevasutau nīcau yathā syātāṃ gatāyuṣau //
tvayā caiva gajendreṇa yadi tau goṣu jīvinau /
bhavetāṃ ghātitau raṅge paśyeyam aham utkaṭau //
tatas tau patitau dṛṣṭvā vasudevaḥ sabāndhavaḥ /
chinnamūlo nirālambaḥ sabhāryo vinaśiṣyati //
ye ceme yādavā mūrkhāḥ sarve kṛṣṇaparāyaṇāḥ /
vinaśiṣyanti chinnāśā dṛṣṭvā kṛṣṇaṃ nipātitam //
etau hatvā gajendreṇa mallair vā svayam eva vā /
purīṃ niryādavāṃ kṛtvā vicariṣyāmy ahaṃ sukhī //
pitāpi me parityakto yo yādavakulodvahaḥ /
śeṣāś ca me parityaktā yādavāḥ kṛṣṇapakṣiṇaḥ //
na cāham ugrasenena jātaḥ kila sutārthinā /
mānuṣeṇālpavīryeṇa yathā mām āha nāradaḥ //
suyāmunaṃ nāma giriṃ mama mātā rajasvalā /
prekṣituṃ saha sā strībhir gatā vanakutūhalāt //
sā tatra ramaṇīyeṣu ruciradrumasānuṣu /
cacāra nagaśṛṅgeṣu kandareṣu nadīṣu ca //
kiṃnarodgītamadhurāḥ pratiśrutyānunāditāḥ /
śṛṇvantī kāmajananīr vācaḥ śrotrasukhāvahāḥ //
barhiṇānāṃ ca virutaṃ khagānāṃ ca vikūjitam /
abhīkṣṇam abhiśṛṇvantī strīdharmam abhirocayat //
etasminn antare vāyur vanarājiviniḥsṛtaḥ /
hṛdyaḥ kusumagandhāḍhyo vavau manmathabodhanaḥ //
dvirephābharaṇāś caiva kadambā vāyughaṭṭitāḥ /
mumucur gandham adhikaṃ saṃtatāsāramūrchitāḥ //
kesarāḥ puṣpavarṣaiś ca vavṛṣuḥ madabodhanāḥ /
nīpā dīpā ivābhānti puṣpakaṇṭakadhāriṇaḥ //
mahī navatṛṇacchannā śakragopavibhūṣitā /
yauvanastheva vanitā khaṃ dadhārārtavaṃ vapuḥ //
atha saubhapatiḥ śrīmān drumilo nāma dānavaḥ /
ugrasenasya rūpeṇa mātaraṃ me pradharṣayat //
sā patisnigdhahṛdayā bhāvenopasasarpa tam /
śaṅkitā cābhavat paścāt tasya gauravadarśanāt //
sā tam āhotthitā bhītā na tvaṃ mama patir dhruvam /
kaś ca tvaṃ vikṛtākāro yenāsmi malinīkṛtā //
ekapatnīvratam idaṃ mama saṃdūṣitaṃ tvayā /
patyur me rūpam āsthāya nīca nīcena karmaṇā //
kiṃ māṃ vakṣyanti ruṣitā bāndhavāḥ kulapāṃsanīm /
jugupsitā ca vatsyāmi patipakṣair nirākṛtā //
dhik tvām īdṛśam akṣāntaṃ dauṣkulaṃ vyutthitendriyam /
aviśvāsyam anāyuṣyaṃ paradārābhimarśanam //
sa tām āha prasajjantīṃ kṣiptaḥ krodhena dānavaḥ /
ahaṃ vai drumilo nāma saubhasya patir ūrjitaḥ //
kiṃ māṃ kṣipasi doṣeṇa mūḍhe paṇḍitamānini /
mānuṣaṃ patim āśritya hīnavīryaparākramam //
vyabhicārān na duṣyanti striyaḥ strīmān agarvite /
ny hy āsīnn iyatā buddhir mānuṣīṇāṃ viśeṣataḥ //
śrūyante hi striyo bahvyo vyabhicāravyatikramaiḥ /
prasūtā devasaṃkāśān putrān amitavikramān //
atīva tvaṃ hi loke 'smin patidharmavatī satī /
śuddhā keśānvidhunvantī bhāṣase yad yad icchasi //
kasya tvam iti yac cāhaṃ tvayokto mattakāśinī /
kaṃso nāma ripudhvaṃśī tava putro bhaviṣyati //
sā saroṣā punar bhūtvā nindatī tasya taṃ varam /
uvāca vyathitā devī dānavaṃ duṣṭavādinam //
dhik te vṛttaṃ sudurvṛtta yaḥ sarvā nindase striyaḥ /
santi striyo nīcavṛttāḥ santi caiva pativratāḥ //
yās tv ekapatnyaḥ śrūyante 'rundhatīpramukhāḥ striyaḥ /
dhṛtās tābhis trayo lokāḥ sarve vai kulapāṃsana //
yas tvayā mama putro vai datto vṛttavināśanaḥ /
na me bahumatas tv eṣa śṛṇu cāpi yad ucyate //
utpatsyati pumān nīca pativaṃśe mamāvyayaḥ /
bhaviṣyati sa te mṛtyur yaś ca dattas tvayā sutaḥ //
drumilas tv evam uktas tu jagāmākāśam eva tu /
tenaiva rathamukhyena divyenāpratigāminā /
jagāma ca purīṃ dīnā mātā tad ahar eva me //
mām evam uktvā bhagavān nārado munisattamaḥ /
dīpyamānas tapovīryāt sākṣād agnir iva jvalan //
vallakīṃ vādyamānas tu saptasvaravimūrchitām /
gāyano lakṣyavīthīṃ ca jagāma brahmaṇo 'ntikam //
śṛṇuṣvedaṃ mahāmātra nibodha vacanaṃ mama /
tathyaṃ coktaṃ nāradena traikālajñena dhīmatā //
ahaṃ balena vīryeṇa nayena vinayena ca /
prabhāveṇaiva śauryeṇa tejasā vikrameṇa ca //
satyena caiva dānena nānyo 'sti sadṛśaḥ pumān /
viditvā sarvam ātmānaṃ vacanaṃ śraddadhāmy aham /
kṣetrajo 'haṃ sutas tv evam ugrasenasya hastipa /
mātāpitṛbhyāṃ saṃtyaktaḥ sthāpitaḥ svena tejasā //
ubhābhyāṃ cāpi vidviṣṭo bāndhavaiś ca viśeṣataḥ /
tad imau ghātayitvā tu hastinā gopakilbiṣau /
badhvā ca pitaraṃ rājye sthito 'smi ca balīyasā /
etān api haniṣyami hatvā gopālakāv ubhau //
tad gaccha gajam āruhya sāṅkuśaprāsatomaraḥ /
sthiro bhava mahāmātra samājadvāri mā ciram //
samāgatau ca tau dṛṣṭvā jahi gopālakāv ubhau /
ch. 74,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
tasminn ahani nirvṛtte dvitīye samupasthite /
saṃkīryata mahāraṅgaḥ paurair yuddhadidṛkṣubhiḥ //
rājabhir viṣayāntasthaiḥ pradhānapuruṣais tataḥ /
nārībhir māthurīyābhiḥ śyāmābhiḥ saṃghasaṃsthitāḥ //
pīnastanībhiḥ kaṃsasya tathā bilvapayodharaiḥ /
aparākhaṇḍitābhis tu mañjarīsadṛśaiḥ stanaiḥ /
bhrū dhanurdṛṣṭiviśikhaṃ nāsā jyā siñjati tataḥ /
ghnanty ākṛṣya ca kṛṣṇaṃ tāḥ kaṃsena viniyojitāḥ //
kandalīdaṇḍakāṇḍena badhvā taṃ mohapāśakaiḥ /
nābhīhrade ca gambhīre kālayākhye parājite //
kaṃsadhātrīsṛtāṃ snātvā dantaiś chinnastanīṃ tataḥ /
pāṇibhyāṃ tatkucau gopo na samarthaḥ pradharṣitum //
śakaṭasya ca bhaṅgaṃ sa yathā kāritavāñ śiśuḥ /
asmākaṃ śakaṭībhaṅgaṃ yugmayoḥ kucayos tataḥ //
ariṣṭaṃ hatavān yo 'yaṃ kakudā sadṛśau stanau /
ghātayiṣyati gopo 'yaṃ mallābhyāṃ balavattaraḥ /
sacitrāṣṭāstricaraṇāḥ sārgaladvāravedikāḥ /
sagavākṣārdhacandrāś ca satalottamabhūṣitāḥ //
prāṅmukhaiś cārunirmuktaiḥ mālyadāmāvataṃsitaiḥ /
alaṃkṛtair virājadbhiḥ śāradair iva toyadaiḥ //
mañcāgāraiḥ suniryuktair yuddhārthaṃ suvibhūṣitaiḥ /
samājavāṭaḥ śuśubhe sa meghaughair ivārṇavaḥ //
svakarmadravyayuktābhiḥ patākābhir nirantaram /
śreṇīnāṃ ca gaṇānāṃ ca mañcā bhānty acalopamāḥ //
antaḥpuragatānāṃ ca prekṣāgārāṇy adūrataḥ /
rejuḥ kāñcanacitrāṇi ratnajvālākulāni ca //
tāni ratnaughakḷptāni sasānupragrahāṇi ca /
rejur javanikākṣepaiḥ sapakṣā iva khe nagāḥ //
tatra cāmarahāsaiś ca bhūṣaṇānāṃ ca śiñjitaiḥ /
maṇīnāṃ ca vicitrāṇāṃ vicitrāś cerur arciṣaḥ //
gaṇikānāṃ pṛthaṅmañcāḥ śubhair āstaraṇāmbaraiḥ /
śobhitā vāramukhyābhir vimānapratimaujasaḥ //
tatrāsanāni mukhyāni paryaṅkāś ca hiraṇmayaḥ /
prakīrṇāś ca kuthāś citrāḥ sapuṣpastabakadrumāḥ //
sauvarṇāḥ pānakumbhāś ca pānabhūmyaś ca śobhitāḥ /
phalāvadaṃśapūrṇāś ca cāṅger yaḥ pānayojitāḥ //
anye ca mañcā bahavaḥ kāṣṭhasaṃcayabandhanāḥ /
rejuḥ prastaraśas tatra prakāśā mañcasaṃcayāḥ //
uttamāgārikāś cānye sūkṣmajālāvalokinaḥ /
strīnāṃ prekṣāgṛhā bhānti rājahaṃsā ivāmbare //
prākhaṅmuś cāruniryukto meruśṛṅgasamaprabhaḥ /
rukmapatranibhastambhaś citraniryogaśobhitaḥ //
prekṣāgāraḥ sa kaṃsasya pracakāśe 'dhikaṃ śriyā /
śobhito mālyadāmaiś ca nivāsakṛtalakṣaṇaḥ //
tasminn ānājanākīrṇe janaughapratinādite /
samājavāṭe saṃstabdhe kampamānārṇavaprabhe //
nandagopādayo gopā bhojarājasamāhṛtāḥ /
niveditopāyanās te ekasmin mañca āviśan /
rājā kuvalayāpīḍo raṅgasya dvāri kuñjaraḥ /
tiṣṭhatv iti samājñāpya prekṣāgāram athāyayau //
sa śukle vāsasī bibhrac chvetavyajanacāmaraḥ /
śuśubhe śvetamukuṭaḥ śvetābhra iva candramāḥ //
tasya siṃhāsanasthasya sukhāsīnasya dhīmataḥ /
rūpam apratimaṃ dṛṣṭvā paurāḥ procur jayāśiṣaḥ //
tato devāḥ sagandharvāḥ siddhāś ca paramarṣayaḥ /
puraṃdaraṃ puraskṛtya jagmur yuddhadidṛkṣavaḥ //
vimānasthās tu te sarve virejuḥ sitacāmarāḥ /
śakro 'py airāvatagataḥ śuśubhe ca samātaliḥ //
ūrvaśīpramukhāḥ sarvā vāramukhyās tadābhavan /
śakrapārśvagatās tās tu sitacāmarapāṇayaḥ //
dilīpapramukhās te tu munayo rājasattamāḥ /
anekayugaparyantaṃ sthitā divi ca śakravat /
bhagavantaṃ jagannāthaṃ draṣṭuṃ gopavibhūṣitam /
nāradād yās tu munayo yuddhaṃ draṣṭuṃ vyavasthitāḥ //
mallābhyāṃ devayoḥ sārdhaṃ raṅgamadhye samutthitam /
amaraughais tadākāśaṃ nibiḍaṃ samapadyata //
raṅgavāṭas tadā caiva janaiḥ sarvaiḥ samāvṛtaḥ /
dyauś cāpi devasaṃghaiś ca nibiḍābhūd viyaccaraiḥ /
ekākāraṃ samabhavad bhūtalaṃ ca nabhaḥsthalam /
tataḥ praviviśur mallā raṅgam āvalgitāmbarāḥ /
tisraś ca bhāgaśaḥ kakṣyāḥ prāviśan balaśālinaḥ //
tatas tūryaninādena kṣveḍitāsphoṭitena ca /
vasudevasutau hṛṣṭau raṅgadvāram upasthitau //
ballavau vastrasaṃvītau suravandanabhūṣitau /
ūrdhvapīḍau sragāpīḍau bāhuśastrakṛtodyamau /
āsphoṭayantāv anyonyaṃ bāhū caivārgalāpamau /
tāv āpatantau tvaritau pratiṣiddhau varānanau /
raṅgadvāraṃ samāsādya tasmin gajam avasthitam /
apaśyat kuvalayāpīḍaṃ kṛṣṇo 'mbaṣṭhapraṇoditam //
baddhvā parikaraṃ śauriḥ samuhya kuṭilālakān /
uvāca hastipaṃ vācā meghanādagabhīrayā //
ambaṣṭhāmbaṣṭha mārgaṃ nau dehy apākrama mā ciram /
no cet sakuñjaraṃ hatvā nayāmi yamasādanam //
evaṃ nirbhartsito 'mbaṣṭhaḥ kupitaḥ kopitaṃ gajam /
codayām āsa kṛṣṇāya kālāntakayamopamam /
tena mattena nāgena codyamānena vai bhṛśam //
sa mattahastī duṣṭātmā kṛtvā kuṇḍalinaṃ karam /
cakāra codito yatnaṃ nihantuṃ balakeśavau //
tataḥ prahasitaḥ kṛṣṇas trāsyamāno gajena vai /
kaṃsasyamatsaraṃ caiva jagarhe sa durātmanaḥ //
anena gajamukhyena hantuṃ vyavasitaḥ kila //
aho tu kaṃso durmedhāḥ kim ato vismayaḥ paraḥ /
iti saṃcintya bhagavān balabhadram udaikṣata //
tasya tāṃ jagṛhe buddhiṃ balabhadro durātmanaḥ /
tvarate khalu kaṃso 'yaṃ gantuṃ vaivasvatakṣayam /
yo mām anena nāgena pradharṣayitum icchati //
saṃnikṛṣṭe tato nāge garjamāne yathā ghane /
sahasotpatya govindaś cakre tālasvanaṃ prabhuḥ //
kṣveditāsphoṭitaravaṃ kṛtvā nāgasya cāgrataḥ /
karaṃ ca śrīdharas tasya pratijagrāha vakṣasā //
viṣāṇāntarago bhṛtvā punaś caraṇamadhyagaḥ /
babādhe taṃ gajaṃ kṛṣṇaḥ pavanas toyadaṃ yathā //
sa hastāc ca viniṣkrānto viṣāṇāgrāc ca dantinaḥ /
vimuktaḥ pādamadhyāc ca kṛṣṇo dvipam amohayat //
so 'ntikāyas tu saṃmūḍho hantuṃ kṛṣṇam aśaknuvan /
gajaḥ sveṣv eva gātreṣu mathyamāno rarāsa ha //
papāta bhūmau jānubhyāṃ daśanābhyāṃ tutoda ha /
madaṃ susrāva roṣāc ca gharmāpāya yathā ghanaḥ //
kṛṣṇas tu tena nāgena krīḍitvā śiśunā yathā /
nidhanāya matiṃ cakre kaṃsadviṣṭena cetasā //
sa tasya pramukhe pādaṃ kṛtvā kumbhād anantaram /
dorbhyāṃ viṣāṇam utpāṭya tenaiva prāharat tadā //
sa tena vajrakalpena svena dantena kuñjaraḥ /
hanyamānaḥ śakṛnmūtraṃ cakārārto rarāsa ha //
kṛṣṇajarjaritāṅgasya kuñjarasyārtacetasaḥ /
kaṭābhyām atisusrāva vegavad bhūri śoṇitam //
lāṅgūlaṃ cāsya vegena niścakarṣa halāyudhaḥ /
śailapṛṣṭhārdhasaṃlīnaṃ vainateya ivoragam //
tenaiva gajadantena kṛṣṇo hatvā tu kuñjaram /
jaghānaikaprahāreṇa gajāroham atholbaṇam //
so 'rtanādaṃ mahat kṛtvā vidanto dantināṃ varaḥ /
papāta samahāmātro vajrabhinna ivācalaḥ //
tatas tau tu gajāṅgāni pragṛhya raṇakarkaśau /
gajasya pādarakṣāṃś ca jaghnatuḥ puruṣarṣabhau //
tāṃś ca hatvā viviśatur madhyaṃ raṅgasya tāv ubhau /
nāsatyāv aśvinau svargād avatīrṇāv ivecchayā //
vṛṣṇyandhakāś ca bhojāś ca dadṛsur vanamālinau /
kṣveḍitotkruṣṭanādena bāhvor āsphoṭitena ca //
siṃhanādaiś ca tālaiś ca harṣayām āsatur janam //
tau dṛṣṭvā bhojarājas tu viṣasāda vṛthāmatiḥ /
paurāṇām anurāgaṃ ca harṣaṃ cālakṣya bhārata /
taṃ hatvā puṇḍarīkākṣo nadantaṃ dantināṃ varam /
avatīrṇo 'rṇavākāraṃ samājaṃ sahapūrvajaḥ //
mallānām aśanir nṛṇāṃ naravaraḥ strīṇāṃ smaro mūrtimān /
gopānāṃ svajano 'satāṃ kṣitibhujāṃ śāstā svapitroḥ śiśuḥ /
mṛtyur bhojapater virāḍ aviduṣāṃ tattvaṃ paraṃ yogināṃ /
vṛṣṇīnāṃ paradevateti vidito raṅgaṃ praviṣṭo hariḥ /
devāś ca munayaḥ sarve namaskṛtvā gadādharam /
vimānasthās tato yuddhaṃ dṛṣṭiṃ draṣṭuṃ samādadhuḥ //
tataḥ kṛṣṇo mahābāhur baladevena saṃyutaḥ /
janāṃś ca manasā pūjya kaṃsaṃ hantuṃ samudyataḥ /
ch. 75,
transliterated and collated with ViP and BrP by Utz Podzeit,
extracted from the collation and edited by Peter Schreiner; March 4,
2002. Not yet proof-read. :h]
vaiśaṃpāyana uvāca
praviśantaṃ tu vegena mārutāvalgitāmbaram /
pūrvajaṃ purataḥ kṛtvā kṛṣṇaṃ kamalalocanam //
gajadantakṛtollekhaṃ subhujaṃ devakīsutam /
līlākṛtāṅgadaṃ vīraṃ madena rudhireṇa ca //
valgamānaṃ yathā siṃhaṃ garjamānaṃ yathā ghanam /
bāhuśabdaprahāreṇa cālayantaṃ vasuṃdharām //
augraseniḥ samālokya dantidantodyatāyudham /
kṛṣṇaṃ bhṛśāyastamukhaḥ saroṣaṃ samudaikṣata //
raṅgasthā api te sarve netrair animiṣais tathā /
dadṛśuḥ puṇḍarīkākṣaṃ prahṛṣṭenāntarātmanā /
bhujāsaktena śuśubhe gajadantena keśavaḥ /
candrārdhabimbasaṃyukto yathaikaśikharo giriḥ //
valgamāne govinde sa kṛtsno raṅgasāgaraḥ /
janaughapratinādena pūryamāṇa ivābabhau //
tataḥ krodhābhitāmrākṣaḥ kaṃsaḥ paramakopanaḥ /
cāṇūram ādiśad yuddhe kṛṣṇasya sumahābalam //
andhraṃ mallaṃ ca nikṛtiṃ muṣṭikaṃ ca mahābalam /
baladevāya sakrodho dideśādricayopa-mam /
kaṃsenāpi samājñaptaś cāṇūraḥ pūrvam eva tu /
yodhavyaṃ saha kṛṣṇena tvayā yatnavateti vai //
sa roṣeṇa tu cāṇūraḥ kaṣāyīkṛtalocanaḥ /
abhyavartata yuddhāya apāṃ pūrṇo yathā ghanaḥ //
āha cainaṃ sa govindaṃ vyapaneṣyāmi te madam /
acirād drakṣyase gopa mama vaivasvataṃ balāt //
tac chrutvaiva tu govindo babhāṣe taṃ gatāyuṣam /
tādṛśaṃ tava sāmarthyaṃ drakṣyāmi balam uttamam /
acirād drakṣyase malla tvayā vātha mayādhama //
darśayasva samarthaś cet tvadbalaṃ kathyase 'dhama /
evam uktvā tu govindo nanāda vividhaṃ bahu /
avaghuṣṭe samāje tu niḥśabdastimite jane /
yādavās tatra sahitā idaṃ vacanam abruvan //
bāṇapakṣaṃ parityaṃ ca yuddhaṃ sāmnā nirīkṣya ca /
bāhuyuddham idaṃ raṅge saprāśnikam akātaram /
kriyābalasamājñātam aśastraṃ nirmitaṃ purā //
adbhiś cāpi śramo nityaṃ vineyaḥ kāladarśibhiḥ /
karīṣeṇa ca mallasya satataṃ prakriyā smṛtā //
sthito bhūmigataś caiva yo yathāmārgataḥ sthitaḥ /
sthitau bhūmigatau caiva yathā tau mārgam āsthitau /
niyudhyataś ca paryāyaḥ prāśnikaiḥ samudāhṛtaḥ //
bālo vā yadi vā madhyaḥ sthaviro vā kṛśo 'pi vā /
balastho vā sthito raṅge jñeyaḥ kakṣyāntareṇa vai //
balataś ca kriyātaś ca bāhuyuddhavidhir yudhi /
nirghātānantaraṃ kiṃcin na kartavyaṃ vijānatā //
tad idaṃ prastutaṃ raṅge yuddhaṃ kṛṣṇāndhramallayoḥ /
bālaḥ kṛṣṇo mahān andhras tatra na syād vicāraṇā //
tataḥ kilakilāśabdaḥ samāje samavartata /
prāvalgata ca govindo vākyaṃ cedam uvāca ha //
ahaṃ bālo mahān andhro vapuṣā parvatopamaḥ /
yuddhaṃ mama sahānena rocate bāhuśālinā //
yuddhavyatikramaḥ kaścin na bhaviṣyati matkṛtaḥ /
na hy ahaṃ bāhuyodhānāṃ dūṣayiṣyāmi yan matam //
yo 'yaṃ karīṣadharmaś ca toyadharmaś ca raṅgajaḥ /
kaṣāyasya ca saṃsargaḥ samayo hy eṣa kalpitaḥ //
saṃyamaḥ sthiratā śauryaṃ vyāyāmaḥ matkriyā balam /
reṅge ca niyatā siddhir etad yuddhamukhe vratam //
yad ayaṃ bāhubhir yuddhaṃ savairaṃ kartum udyataḥ /
atra vai nigrahaḥ kāryas toṣayiṣyāmy ahaṃ jagat //
karūṣeṣu prasūto 'yaṃ cāṇūro nāma nāmataḥ /
bāhuyodhī sarīreṇa karmabhiś cānucintyatām //
etena bahavo mallā nihatā yuddhadurmadāḥ /
raṅgapratāpakāmena mallamārgaś ca dūṣitaḥ //
sastrasiddhis tu yodhānāṃ saṃgrāme śastrayodhinām /
raṅgasiddhis tu mallānāṃ pratimallanighātajā //
raṇe vijayamānasya kīrtir bhavati śāśvatī /
hatasyāpi raṇe sastrair nākapṛṣṭhaṃ vidhīyate //
raṇe hy ubhayataḥ siddhir hatasyāpi ghnato 'pi vā /
sā hi prāṇāntikā yātrā mahadbhiḥ sādhu pūjitā //
ayaṃ tu mārgo balataḥ kriyātaś ca viniḥsṛtaḥ /
mṛtasya raṅge kaḥ svargo jayato vā kuto ratiḥ //
ye tu kecit svadoṣeṇa rājñaḥ paṇḍitamāninaḥ /
yotsyāma bālā balibhir bāhubhiḥ saha saṃkaṭe /
evam uktvā tataḥ kṛṣṇaś cāṇūraṃ samapadyata /
āsphoṭya bāhū rājendra cāṇūraḥ kṛṣṇam abhyayāt //
tāv ubhau siṃhavikrāntau mattāv iva mahāgajau /
yuyudhāte tadānyonyam ebhir mallapariśramaiḥ /
pratāpārthe hatā mallā mallahantur vadho hi saḥ //
evaṃ saṃjalpatām eva tābhyāṃ yuddhaṃ sudāruṇam /
ubhābhyām abhavad ghoraṃ vāraṇābhyāṃ yathā vane //
kṛtapratikṛtaiś citrair bāhubhiś ca sasaṃkaṭaiḥ /
saṃnipātāvadhūtaiś ca pramāthonmathanais tathā //
tāv ubhāv api saṃśliṣṭau yathā śailamayau tathā /
kṣepaṇair muṣṭibhiś caiva varāhodbhūtanisvanaiḥ /
kīlair vajranipātaiś ca prasṛṣṭābhis tathaiva ca //
śalākānakhapātaiś ca pādoddhūtaiś ca dāruṇaiḥ /
jānubhiś cāsmanirghoṣaiḥ śirobhiś cāvaghaṭṭitaiḥ //
tad yuddham abhavad ghoram asastraṃ bāhutejasā /
balaprāṇena śūrāṇāṃ samājotsavasaṃnidhau //
saṃrajyata janaḥ sarvaḥ sotkruṣṭaninadotthitaḥ /
sādhu vādāṃś ca mañceṣu ghoṣayanty apare janāḥ //
diviṣṭhāś ca tathā devāḥ sādhu sādhv iti cābruvan /
tataḥ prasvinnavadanaḥ kṛṣṇapraṇihitekṣaṇaḥ /
nyavārayata tūryāṇi kaṃsaḥ savyena pāṇinā //
pratiṣiddheṣu tūryeṣu mṛdaṅgādiṣu teṣu vai /
khe saṃgatāny avādyanta devatūryāṇy anekaśaḥ //
yudhyamāne hṛṣīkeśe puṇḍarīkanibhekṣaṇe /
svayam eva pravādyanta tūryaghoṣāś ca sarvaśaḥ //
antardhānagatā devā vimānaiḥ kāmarūpibhiḥ /
cerur vidyādharaiḥ sārdhaṃ kṛṣṇasya jayakāṅkṣiṇaḥ //
jayasva kṛṣṇa cāṇūraṃ dānavaṃ malladehinam /
iti saptarṣayaḥ sarve ūcuś caiva nabhogatāḥ //
cāṇūreṇa ciraṃ kālaṃ krīḍitvā devakīsutaḥ /
balam āhārayāmāsa kaṃsasyābhāvadarśivān //
tataś cacāla vasudhā mañcāś caiva jughūrṇire /
mukutāc cāpi kaṃsasya papāta maṇir uttamaḥ //
dorbhyām ānamya kṛṣṇas tu cāṇūraṃ pūrṇajīvitam /
prāharan muṣṭinā mūrdhni vakṣasyāhatya jānunā //
niḥsṛte sāśrurudhire tasya netre sabandhane /
tāpanīye yathā ghaṇṭe vakṣyopari vilambite //
sa papāta ca raṅgasya madhye niḥsṛtalocanaḥ /
cāṇūro vigataprāṇo jīvitānte mahītale //
dehena tasya raṅgasya cāṇūrasya gatāyuṣaḥ /
saṃniruddho mahāmārgaḥ sa śaileneva lakṣyate //
ch. 76, transliterated by Peter Schreiner; version of March 4, 2002. Not yet proof-read. :h]
vaiśaṃpāyana uvāca
rauhiṇeyo hate tasmiṃś cāṇūre baladarpite /
jagrāha muṣṭikaṃ raṅge kṛṣṇas tosalakaṃ punaḥ //
... muṣṭinā cāhanad bhṛśam /
papāta rudhirodgārī tatkṣaṇād gatajīvitaḥ /
agamad baladevo 'ndhram ... /
saṃnipāte tu tau mallau prathame krodhamūrcchitau /
sameyātāṃ rāmakṛṣṇau kālasya vaśavartinau //
nirghātāvanatau bhūtvā raṅgamadhye vavalgatuḥ /
kṛṣṇas tosalam udyamya giriśṛṅgopamaṃ balī /
bhrāmayitvā śataguṇaṃ niṣpipeṣa mahītale //
tasya kṛṣṇābhipannasya pīḍitasya balīyasā /
mukhād rudhiram atyartham ājagāma mumūrṣataḥ //
saṃkarṣaṇas tu suciraṃ yodhayitvā mahābalaḥ /
andhramallaṃ mahāmallo maṇḍalāni vidarśayan //
muṣṭinaikena tejasvī sāśanistanayitnunā /
śirasy abhyahanad vīro vajreṇeva mahāgirim //
sa niṣpatitamastiṣko visrastanayanānanaḥ /
papātābhimukhas tatra tato nādo mahān abhūt //
andhratosalakau hatvā kṛṣṇasaṃkarṣaṇāv ubhau /
krodhasaṃraktanayanau raṅgamadhye vavalgatuḥ //
samājavāṭo nirmallaḥ so 'bhavad bhīmadarśanaḥ /
andhre tadā mahāmalle muṣṭike ca nipātite //
ye ca saṃprekṣakā gopā nandagopapurogamāḥ /
bhayakṣobhitasarvāṅgāḥ sarve tatrāvatasthire //
harṣajaṃ vāri netrābhyāṃ vartayānā pravepatī /
prasnavotpīḍitā kṛṣṇaṃ devakī samudaikṣata //
kṛṣṇadarśanayuktena bāṣpeṇākulitekṣaṇaḥ /
vasudevo jarāṃ tyaktvā snehena taruṇāyate //
vāramukhyāś ca tāḥ sarvāḥ kṛṣṇasya mukhapaṅkajam /
papur hi netrabhramarair nimeṣāntaragāmibhiḥ //
kaṃsasyāpi mukhe svedo bhrūbhedāntaragocaraḥ /
abhavad roṣaniryāsaḥ kṛṣṇasaṃdarśaneritaḥ //
keśavāyāsadhūmena roṣaniḥśvāsavāyunā /
dīptam antargataṃ tasya hṛdayaṃ mānasāgninā //
tasya prasphuritauṣṭhasya bhinnālīkasya tasya vai /
kaṃsavaktrasya roṣeṇa raktasūryāyate vapuḥ //
krodharaktān mukhāt tasya prasṛtāḥ svedabindavaḥ /
udyatasyeva sūryasya prasṛtāḥ pādapaṅktayaḥ //
yathā ravikaraspṛṣṭā vṛkṣāvaśyāyabindavaḥ /
so ājñāpayata saṃkruddhaḥ puruṣān vyāyatān bahūn /
gopāv etau samājaughān niṣkrāmyetāṃ vanecarau //
na caitau draṣṭum icchāmi vikṛtau pāpadarśinau /
gopānām api me rājye na kaścit sthātum arhati //
nandagopaś ca durmedhāḥ pāpeṣv abhirato mama /
āyasair nigaḍākārair lohapāśair nigṛhyatām //
vasudevaś ca durvṛtto nityaṃ chadmacaro mama /
avṛddhārheṇa daṇḍena kṣipram adyaiva vadhyatām //
ye ceme prākṛtā gopā dāmodaraparāyaṇāḥ /
eṣāṃ hriyantāṃ gāvaś ca yac cāsti vasu kiṃcana //
evam ājñāpayānaṃ tu kaṃsaṃ paruṣabhāṣiṇam /
dadarśāyastanayanaḥ kṛṣṇaḥ satyaparākramaḥ //
kṣipte pitari cukrodha nandagope ca keśavaḥ /
jñātīnāṃ ca vyathāṃ dṛṣṭvā visaṃjñāṃ caiva devakīm //
sa siṃha iva vegena kesarī jātavikramaḥ /
ārurukṣur mahābāhuḥ kaṃsanāśārtham acyutaḥ //
raṅgamadhyād utpapāta kṛṣṇaḥ kaṃsāsanāntikam /
asajjan vāyunā kṣipto yathā vidyud ghanād ghanam //
dadṛśur na hi taṃ sarve raṅgamadhyād avaplutam /
kevalaṃ kaṃsapārśvasthaṃ dadṛśuḥ puravāsinaḥ //
so 'pi kaṃsas tathāyastaḥ parītaḥ kāladharmaṇā /
ākāśād iva govindaṃ mene tatrāgataṃ vibhum //
tam āviśantam ālokya mṛtyum ātmana āsanāt /
manasvī sahasotthāya jagṛhe so 'sicarmaṇī //
taṃ khaḍgapāṇiṃ vicarantam āśu /
śyenaṃ yathā dakṣiṇasavyam ambare /
samagrahīd durviṣahogratejā /
yathoragaṃ tārkṣyasutaḥ prasahya /
kiṃcid dayāparāmṛṣṭo hantuṃ naicchat sa keśavaḥ /
ātmabhrātaram ājñāya nāyudhaṃ pātayat tadā //
kāmācārapravṛttinyā striyā vai lālito naraḥ /
kāmācāreṣu niḥśaktaḥ śvasann iva viṣīdate //
sthitaḥ kaṃsas tu mañceṣu prasvinnaḥ sarvagātrakaiḥ /
iti cintāsamāviṣṭaṃ dayāviṣṭaṃ ca keśavam //
antarīkṣasamutpannā tatra vāṇī babhūva ha /
jahi kaṃsaṃ yavīyāṃsam āyudhaiś ca vivarjitam //
etac chrutvā tu kaṃsaṃ sa sahasotthitavāṃs tataḥ /
vadan vākyaṃ janān vīkṣya vepamāno yathā nagaḥ //
jahi keśava devānāṃ kuru kāryānuśāsanam /
devam ūrjastaraṃ jñātvā yathā yatno hi pauruṣaḥ //
ekadaiveṣu bhejāte sarvalokaśubhāvahaḥ /
kaivalyam āpnuyāṃ svarge tvatkarāmbujasāyakaiḥ /
sa kṛṣṇenāyataṃ kṛtvā bāhuṃ parighasaṃnibham /
mūrdhajeṣu parāmṛṣṭaḥ kaṃso vai raṅgasaṃsadi //
mukuṭaś cāpatat tasya kāñcano vajrabhūṣitaḥ /
sirasas tasya kṛṣṇena parāmṛṣṭasya pāṇinā //
sa hastagrastakeśaś ca kaṃso niryatnatāṃ gataḥ /
tathaiva ca visaṃmūḍho vihvalaḥ samapadyata //
nigṛhītaś ca keśeṣu mandāsur iva niḥśvasan /
na śaśāka mukhaṃ draṣṭuṃ kaṃsaḥ kṛṣṇasya vai tadā //
vikuṇḍalābhyāṃ karṇābhyāṃ chinnahāreṇa vakṣasā /
pralambābhyāṃ ca bāhubhyāṃ gātrair visṛtabhūṣaṇaiḥ //
bhraṃśitenottarīyeṇa sahasā calitāsanaḥ /
veṣṭamānaḥ samākṣiptaḥ kaṃsaḥ kṛṣṇena tejasā //
śirasy abhyahanat kṛṣṇo muṣṭinā balavad balī /
yenaiva muṣṭinā viṣṇur yathā syāt prāṇasaṃśayaḥ /
cakarṣa ca mahāraṅge mañcān niṣkramya keśavaḥ /
keśeṣu balavad gṛhya kaṃsaṃ kleśārhatāṃ gatam //
kṛṣyamāṇaḥ sa kṛṣṇena bhojarājo mahādyutiḥ /
vaitaneyakaroddhūtaḥ patagendra ivābhavat /
samājavāṭe parikhāṃ dehakṛṣṭāṃ cakāra ha //
samājavāṭe vikrīḍya vikṛṣya ca gatāyuṣam /
kṛṣṇo visarjayām_āsa kaṃsadeham adūrataḥ //
dharaṇyāṃ mṛditaḥ śete tasya dehaḥ sukhocitaḥ /
krameṇa viparītena pāṃsubhiḥ paruṣīkṛtaḥ //
tasya tad vadanaṃ śyāvaṃ suptākṣaṃ mukuṭaṃ vinā /
na vibhāti viparyastaṃ vipalāśaṃ yathāmbujam //
asaṃgrāme hataḥ kaṃsaḥ sa bāṇair aparikṣataḥ /
kaṇṭhagrāhān nirastāsur vīramārgān nirākṛtaḥ //
tasya dehe prakāśante sahasā keśavārpitāḥ /
māṃsacchedaghanāḥ sarve nakhāgrā jīvitacchidaḥ //
taṃ hatvā puṇḍarīkākṣaḥ praharṣād dviguṇaprabhaḥ /
vavande vasudevasya pādau nihatakaṇṭakaḥ //
mātuś ca śirasā pādau nipīḍya yadunandanaḥ /
sāsiñcat prasnavotpīḍaiḥ kṛṣṇam ānandaniḥsṛtaiḥ //
abhiṣekaṃ tadā cakre devakī kṛṣṇam avyayam /
ugrasenasya ca tadā vavande śirasā hariḥ /
hatvā putraṃ mahāvīryaṃ sabalo yadusaṃsadi /
yādavāṃś caiva tān sarvān yathāsthānaṃ yathāvayaḥ /
papraccha kuśalaṃ kṛṣṇo dīpyamānaḥ svatejasā //
baladevo 'pi dharmātmā kaṃsabhrātaram ūrjitam /
bāhubhyām eva tarasā sunāmānam apothayat //
bāhunā vasunāmānaṃ baladevo vyapothayat /
tau jitārī jitakrodhau ciraṃ viproṣitau vraje /
svapitur bhavanaṃ vīrau jagmatur hṛṣṭamānasau //
te ca devāḥ samunayo hate kaṃse durātmani /
namaskṛtya jagannāthaṃ svaṃ svaṃ jagmur yathālayam /
tuṣṭuvuḥ puṇḍarīkākṣaṃ kṛṣṇaṃ vijayinaṃ vibhum //
hatvā pūtānikāṃ vibhajya śakaṭaṃ bhaṅktvārjunau dānavān /
saptāhatya vināśya kāliyaviṣaṃ niṣpīḍya riṣṭetaram /
hatvā keśinam unmadaṃ viṣataruṃ coddhṛtya govardhanaṃ /
yaḥ kaṃsaṃ sagajendramallam avadhīt tasmai namo viṣṇave //
pralambadhenukaprāṇa+ +hāriṇe muṣṭikadviṣe /
sunāmonmāthine nityaṃ dhīmate haline namaḥ //
iti stutvā bahuvidhaṃ te devā hṛṣṭamānasāḥ /
chapter 77,
transliterated by John Brockington,
proof-read by John Brockington,
version of 7th November 2001 :h]
vaiśaṃpāyana uvāca
bhartāraṃ patitaṃ dṛṣṭvā kṣīṇapuṇyam iva graham /
kaṃsapatnyo hataṃ kaṃsaṃ samantāt paryavārayan //
taṃ mahīśayane suptaṃ kṣitināthaṃ gatāyuṣam /
bhāryāḥ sma dṛṣṭvā śocanti mṛgyo mṛgavadhe yathā //
hā hatāḥ sma mahābāho hatāṣā hatabāndhavāḥ /
vīraptnyo hate vīre tvayi vīravratapriye //
imām avasthāṃ paśyantyaḥ paścimāṃ tava naiṣṭhikīm /
kṛpaṇaṃ rājaśārdūla vilapāmaḥ sabāndhavāḥ //
chinnamūlāḥ sma saṃvṛttāḥ parityaktāḥ sma śobhanaiḥ /
tvayi pañcatvam āpanne nāthe 'smākaṃ mahābale //
ko naḥ pāṃsuparītāṅgyo ratisaṃsargalālasāḥ /
latā iva viceṣṭantyaḥ śayanīyāni neṣyati //
idaṃ te satataṃ saumya hṛdyaniḥśvāsamārutam /
dahaty arko mukhaṃ kāntaṃ nistoyam iva paṅkajam //
imau te śravaṇau śūnyau na śobhete vikuṇḍalau /
śirodharāyāṃ saṃlīnau satataṃ kuṇḍalapriya //
kva te sa mukuṭo vīra sarvaratnavibhūṣitaḥ /
atyantaṃ śiraso lakṣmīṃ yo dadhāty arkasaprabhaḥ //
anena strīkalatreṇa tavāntaḥpuraśobhinā /
kathaṃ dīnena kartavyaṃ tvayi lokāntaraṃ gate //
nanu nāma striyaḥ sādhvyaḥ priyabhogeṣv avañcitāḥ /
patīnām aparityajyās tvaṃ tu nas tyajya gacchasi //
aho kālo mahāvīryo yena paryāyakarmaṇā /
asmāsu prekṣamāṇāsu tvam ākṣipyāśu nīyase /
kālatulyaḥ sapatnānāṃ tvaṃ kṣipram apanīyase //
vayaṃ duḥkheṣv anucitāḥ sukheṣv eva tu yojitāḥ /
kathaṃ vatsyāma vidhavā nātha kārpaṇyam āśritāḥ //
strīṇāṃ cāritralubdhānāṃ patir ekaḥ parā gatiḥ /
tvaṃ hi naḥ sā gatiś chinnā kṛtāntena balīyasā //
vaidhavyenābhibhūtāḥ smaḥ śokasaṃtaptamānasāḥ /
aho kṛtāntasya vaśaṃ gantavyaṃ sarvajantubhiḥ /
roditavye dhruve magnāḥ kva gacchāmas tvayā vinā //
saha tvayā gataḥ kālas tvadaṅke krīḍitaṃ gatam /
kṣaṇena ca vihīnāḥ sma anityā hi nṛṇāṃ gatiḥ //
aho bata vipannāḥ sma vipanne tvayi mānada /
ekaduṣkṛtakāriṇyaḥ sarvāḥ vaidhavyalakṣaṇāḥ //
tvayā svargapraticchandair lālitāḥ sma ratipriyāḥ /
tvayi kāmavaśāḥ sarvāḥ sa nas tyajya kva gacchasi //
asmākaṃ tvam anāthānāṃ nātho hy asi suropama /
āsāṃ vilapamānānāṃ kurarīṇām iva prabho /
prativākyaṃ jagannātha dātum arhasi mānada //
evam ārtakalatrasya śrāmyamāṇeṣu bandhuṣu /
gamanaṃ te mahārāja dāruṇaṃ pratibhāti naḥ //
nūnaṃ kāntatarāḥ kānta tasmiṃl loke varastriyaḥ /
tatas tvaṃ prasthito vīra vihāyemaṃ gṛhe janam //
kiṃ nu te karuṇaṃ vīra bhāryāsv etāsu bhūmipa /
ārtanādaṃ rudantīṣu yan nehādyāvabudhyase //
aho niṣkaruṇā yātrā narāṇām aurdhvadehikī /
ye parityajya dārān svān nirapekṣā vrajanti ha //
apatitvaṃ striyāḥ śreyo na tu śūraḥ striyāḥ patiḥ /
svargastrīṇāṃ priyāḥ śurās teṣām api ca tāḥ priyāḥ //
aho kṣipram adṛśyena nayatā tvayā raṇapriyam /
prahṛtaṃ naḥ kṛtāntena sarvāsām antarātmasu //
hatvā jarāsaṃdhabalaṃ jitvā yakṣāṃś ca saṃyuge /
jarāsaṃdhabalaṃ jitvā hatvā rājñāṃ ca saṃyuge /
jitvā devagaṇaṃ yuddhe yakṣān api ca saṃyuge /
kathaṃ mānuṣamātreṇa hatas tvaṃ jagatīpate //
indreṇa saha saṃgrāmaṃ kṛtvā sāyakavigraham /
amartyair ajito yuddhe martyenāsi kathaṃ hataḥ //
tvayā sāgaram akṣokhyaṃ vikṣobhya śaravṛṣṭibhiḥ /
ratnasarvasvaharaṇaṃ jitvā pāśadharaṃ kṛtam //
tvayā paurajanāsyārthe mandaṃ varṣati vāsave /
sāyakair jaladān bhittvā balād varṣaṃ pravartitam //
pratāpāvanatāḥ sarve tava tiṣṭhanti pārthivāḥ /
preṣayāṇā varārhāṇi ratnāny ācchādanāni ca //
tavaivaṃ devakalpasya dṛṣṭavīryasya śatrubhiḥ /
kathaṃ prāṇāntikaṃ ghoram īdṛśaṃ bhayam āgatam //
prāptāḥ smo vidhavāśabdaṃ tvayi nāthe nipātite /
apramattāḥ pramattāḥ sma kṛtāntena nirākṛtāḥ //
yady evaṃ nātha gantavyaṃ yadi vā vismṛtā vayam /
vākyamātreṇa yāsyeti kartavyo naḥ parigrahaḥ //
prasīda nātha bhītāḥ sma pādau te yāma mūrdhabhiḥ /
alaṃ dūrapravāsena nivarta mathurādhipa //
aho vīra kathaṃ śeṣe niṣaṇṇas tṛṇapāṃsuṣu /
śayānasya hi te bhūmau kasmān nodvijate manaḥ //
kena suptaprahāro 'yaṃ datto 'smākam atarkitaḥ /
prahṛtaṃ kena sarvāsu nārīsv evaṃ sudāruṇam //
ruditānuśayo nāryā jīvantyāḥ paridevanam /
kiṃ vayaṃ sati gantavye saha bhartrā rudāmahe //
etasminn antare dīnā kaṃsamātā pravepatī /
kva me vatsaḥ kva me putra iti rorūyate bhṛśam //
sāpaśyat taṃ hataṃ putraṃ nipītaṃ śaśinaṃ yathā /
hṛdayena vidīrṇena śrāmyamāṇā punaḥ punaḥ //
putraṃ samabhivīkṣantī hā hatāsmīti vāśatī /
hā hatāsmīti vāśantī papāta bhuvi duḥkhitā /
snuṣāṇām ārtanādena vilalāpa ruroda ca //
sā tasya vadanaṃ dīnam utsaṅge putragṛddhinī /
kṛtvā putreti karuṇaṃ vilalāpārtayā girā //
putra śūravrate yukta jñātīnāṃ nandivardhana /
kim idaṃ tvaritaṃ tāta prasthānaṃ kṛtavān asi //
prasuptaś cāsi vivṛte kiṃ putra śayanaṃ vinā /
tāta naivaṃvidhā bhūmau śerate kṛtalakṣaṇāḥ //
rāvaṇena purā gītaḥ śloko 'yaṃ sādhusaṃmataḥ /
balajyeṣṭhena lokeṣu rākṣasānāṃ samāgame //
evam ūrjitavīryasya mama devanighātinaḥ /
bāndhavebhyo bhayaṃ ghoram anivāryaṃ bhaviṣyati //
tathaiva jñātilubdhasya mama putrasya dhīmataḥ /
jñātibhyo bhayam utpannaṃ śarīrāntakaraṃ mahat //
vinamrasya hy anaukasya (?) vaktur vigraham ṛcchataḥ /
sā patiṃ bhūpatiṃ vṛddham ugrasenaṃ vicetasam /
uvāca rudatī vākyaṃ vivatsā saurabhī yathā //
ehy ehi rājan dharmātman paśya putraṃ janeśvaram /
śayānaṃ vīraśayane vajrāhatam ivācalam //
asya kurmo mahārāja niryāṇasadṛśīṃ kriyām /
pretatvam upapannasya gatasya yamasādanam //
vīrabhojyāni rājyāni vayaṃ cāpi parājitāḥ /
gaccha vijñāpyatāṃ kṛṣṇaḥ kaṃsasaṃskārakāraṇāt //
maraṇāntāni vairāṇi śānte śāntir bhaviṣyati /
pretakāryāṇi kāryāṇi mṛtaḥ kim aparādhyate //
evam uktvā patiṃ bhojaṃ keśān ārujya duḥkhitā /
putrasya mukham īkṣantī vilalāpaiva sā bhṛśam //
imās te kiṃ kariṣyanti bhāryā rājan sukhocitāḥ /
tvāṃ patiṃ supatiṃ prāpya yā vipannamanorathāḥ //
imaṃ te pitaraṃ vṛddhaṃ kṛṣṇasya vaśavartinam /
kathaṃ drakṣyāmi śuṣyantaṃ kāsārasalilaṃ yathā //
ahaṃ te jananī putra kimarthaṃ nābhibhāṣase /
prasthito dīrgham adhvānaṃ parityajyya priyaṃ janam //
aho vīrālpabhāgyāyāḥ kṛtāntenānivartinā /
ācchidya mama mandāyā nīyase nayakovida //
dānamānagṛhītāni tṛptāny etāni te guṇaiḥ /
nāmāni ca gṛhītāni samyagvṛttāni tair guṇaiḥ /
rudanti tava bhṛtyānāṃ kulāni kulayūthapa //
uttiṣṭha naraśārdūla dīrghabāho mahābala /
trāhi dīnaṃ janaṃ sarvaṃ puram antaḥpuraṃ tathā //
rudatīnām bhṛśārtānāṃ kaṃsastrīṇāṃ savistaram /
jagāmāstaṃ dinakaraḥ saṃdhyārāgeṇa rañjitaḥ //
chapter 78,
transliterated by John Brockington,
proof-read by John Brockington,
version of 12th November 2001 :h]
vaiśaṃpāyana uvāca
ugrasenas tu kṛṣṇasya samīpaṃ duḥkhito yayau /
putraśokābhisaṃtapto viṣapīta iva skhalan //
sa dadarśa gṛhe kṛṣṇaṃ yādavair abhisaṃvṛtam /
paścānutāpād dhyāyantaṃ kaṃsasya nidhanāvilam //
kaṃsārīpralopāṃś ca śrutvā sukaruṇān bahūn /
vigarhamāṇam ātmānaṃ tasmin yādavasaṃsadi //
kṛṣṇaḥ provāca nikhilaṃ sarveṣām upaśṛṇvatām /
aho mayātibālyena nararoṣānuvartinā /
vaidhavyaṃ strīsahasrāṇāṃ kaṃsasyāsya kṛte kṛtam //
kāruṇyaṃ khalu nārīṣu prākṛtasyāpi jāyate /
evam ārtaṃ rudantīṣu mayā bhartari pātite //
paridevitamātreṇa śokaḥ khalu vidhīyate /
kṛtāntasyānabhijñātaḥ strīṇāṃ kāruṇyasaṃbhavaḥ //
kaṃsasya hi vadhaḥ śreyān prāg evābhimato mama /
sutām udvejanīyasya pāpeṣv abhiratasya ca //
loke patitavṛttasya puruṣasyālpamedhasaḥ /
akliṣṭaṃ maraṇaṃ śreyo na vidviṣṭasya jīvitam //
kaṃsaḥ pāparatiś caiva sādhūnāṃ cāpy asaṃmataḥ /
dhikśabdapatitaś caiva jīvite cāsya kā dayā //
svarge tapobhṛtāṃ vāsaḥ phalaṃ puṇyasya karmaṇaḥ /
ihāpi yaśasā yuktas tatrasthair upadhāryate //
yadi syur nirvṛttā lokāḥ syuś ca dharmaparāḥ prajāḥ /
narā dharmapravṛttāś ca na nṛpo vikṛto bhavet //
guṇeṣu duṣṭavṛttānāṃ kṛttāntaḥ kurute padam /
iṣṭadharmeṣu lokeṣu kartavyaṃ pāralaukikam //
atīva devā rakṣanti naraṃ dharmaparāyaṇam /
kartāraḥ sulabhā loke duṣkṛtasyeha karmaṇaḥ //
hataḥ so 'yaṃ mayā kaṃsaḥ sādhv etad avagamyatām /
mūlacchedaḥ kṛtas tasya viparītasya karmaṇaḥ //
na ced dhanyāṃ durācāraṃ vinaṅkṣyati tadā jagat /
kaḥ kuryāt khalv idaṃ kāryaṃ badhvā pitaram ojasā /
rājyaṃ sakalasāmantaṃ kariṣyati sadā hi saḥ /
tad eṣa sāntvyatāṃ sarvaḥ śokārtaḥ pramadājanaḥ /
paurāś ca puryāṃ śreṇyaś ca sāntvyatāṃ sarva eva hi //
evaṃ bruvati govinde viveśāvanatānanaḥ /
ugraseno mahātejāḥ kṛṣṇam asrāvilekṣaṇam /
pralapantaṃ jagāmaivaṃ yādavānāṃ ca saṃsadi /
ugraseno yadūn gṛhya putrakilbiṣaśaṅkitaḥ //
vṛṣṇibhiḥ sahitaḥ sarvaiḥ śiniprabhṛtibhis tadā /
sa kṛṣṇaṃ puṇḍarīkākṣam uvāca yadusaṃsadi /
bāṣpasaṃdigdhayā vācā dīnayā sajjamānayā //
putra niryātitaḥ krodho nīto yāmyāṃ diśaṃ ripuḥ /
svadharmādhigatā kīrtir nāma viśrāvitaṃ bhuvi //
sthāpitaṃ satsu māhātmyaṃ śaṅkitā ripavaḥ kṛtāḥ /
sthāpito yādavo vaṃśo garvitāḥ suhṛdaḥ kṛtāḥ //
sāmanteṣu narendreṣu pratāpas te prakāśitaḥ /
mitrāṇi tvāṃ bhajiṣyanti saṃśrayiṣyanti cārthinaḥ //
prakṛtayo 'nuyāsyanti stoṣyanti tvāṃ dvijātayaḥ /
saṃdhivigrahamukhyās tvāṃ praṇamiṣyanti mantriṇaḥ //
hastyaśvarathasaṃpūrṇaṃ padātigaṇasaṃkulam /
pratigṛhāṇa kṛṣṇedaṃ kaṃsasya balam avyayam //
dhanaṃ dhānyaṃ ca yat kiṃcid ratnāny ācchādanāni ca /
pratīcchantu niyuktā vai tvadīyāḥ kṛṣṇa puruṣāḥ /
striyo hiraṇyaṃ vāsāṃsi yac cānyad vasu kiṃcana //
evaṃ hi vihite yoge paryāpte kṛṣṇa vigrahe /
pratiṣṭhitāyāṃ medinyāṃ yadūnāṃ śatrusūdana //
tvaṃ gatiś cāgatiś caiva yadūnāṃ yadunandana /
śṛṇu tad bruvatāṃ vīra kṛpaṇānām idaṃ vacaḥ /
asya tvatkrodhadagdhasya kaṃsasyāśubhakarmaṇaḥ /
tava prasādād govinde pretakāryaṃ kriyate ha //
asya kṛtvā narendrasya vipannasyaurdhvadehikam /
sasnuṣo 'haṃ sabhāryaś ca cariṣyāmi mṛgaiḥ saha //
pretasaṃskāramātreṇa kṛte bāndhavakarmaṇi /
ānṛṇyaṃ laukikaṃ kṛṣṇa gataḥ kila bhavāmy aham //
asyāgniṃ paścimaṃ dattvā cittisthāne vidhiṃ vinā /
toyapradānamātreṇa kaṃsasyānṛṇyam āpnuyām //
etan me kṛṣṇa vijñāpyaṃ sneho 'tra mama yujyatām /
prāpnotu sugatiṃ tatra kṛpaṇaḥ paścimāṃ kriyām //
etac chrutvā vacas tasya kṛṣṇaḥ paramaharṣitaḥ /
pratyuvācograsenaṃ vai sāntvapūrvam idaṃ vacaḥ //
kālayuktam idaṃ tāta tvayaitad bhāṣitaṃ vacaḥ /
sadṛśaṃ rājaśārdūla vṛttasya ca kulasya ca /
yat tvaṃ evaṃvidhaṃ brūṣe gate 'rthe duratikrame //
prāpsyate nṛpa saṃskāraṃ kaṃsaḥ pretagate 'pi san /
(Ñ1 after 29abc,
D6 T2 G1-3.5 M4 after first occurrence of 32cd,
V3 after first occurrence of 32ab) ins: :k]
kule mahati te janma vedān viditavān asi /
kathaṃ na jñāyate tāta niyatir duratikramā //
sthāvarāṇāṃ ca bhūtānāṃ jaṅgamānāṃ ca pārthiva /
pūrvajanmakṛtaṃ karma kālena paripacyate //
śrutavanto 'rthavantaś ca dātāraḥ priyadarśanāḥ /
brahmaṇyā nayasaṃpannā dīnānugrahakāriṇaḥ //
lokapālasamās tāta mahendrasamavikramāḥ /
kṣitipālāḥ kṛtāntena nīyante nṛpasattama //
dhārmikāḥ sarvabhāvajñāḥ prajāpālanatatparāḥ /
kṣatradharmaparā dāntāḥ kālena nidhanaṃ gatāḥ //
svayam eva kṛtaṃ karma śubhaṃ vā yadi vāśubham /
prāpte kāle tu tat karma dṛśyate sarvadehinām //
eṣā hy antarhitā māyā durvijñeyā surair api /
yathāyaṃ muhyate loko hy atra karmaiva kāraṇam //
kālenābhihataḥ kaṃsaḥ pūrvakarmapracoditaḥ /
na hy ayaṃ kāraṇaṃ tatra kālaḥ karma ca kāraṇam //
sūryasomamayaṃ tāta kṛtsnaṃ sthāvarajaṅgamam /
kālena nidhanaṃ gatvā kālenaiva ca jāyate /
kālas tu sarvabhūtānāṃ nigrahe pragrahe rataḥ /
tasmāt sarvāṇi bhūtāni kālasya vaśagāni vai //
svadoṣeṇaiva dagdhasya sūnos tava narādhipa /
nāhaṃ vai kāraṇaṃ tatra kālas tatra tu kāraṇam //
atha vāhaṃ bhaviṣyāmi kāraṇaṃ nātra saṃśayaḥ /
palāyanaparaḥ kālaḥ kiṃ kariṣyaty akāraṇam /
kālas tu balavān rājan durvijñeyā hi sā gatiḥ //
parāvaraviśeṣajñā yāṃ yānti samadarśinaḥ /
gatiḥ kālasya sā yena sarvaṃ kālasya gocaram /
bravīmi yad ahaṃ tāta tad anuṣṭhīyatāṃ vacaḥ //
na hi rājyena me kāryaṃ nāpy ahaṃ rājyalālasaḥ /
na cāpi rājyalubdhena mayā kaṃso nipātitaḥ //
kiṃ tu lokahitārthāya kīrtyarthaṃ ca sutas tava /
vyaṅgabhūtaḥ kulasyāsya sānujo vinipātitaḥ //
ahaṃ sa eva gomadhye gopaiḥ saha vanecaraḥ /
prītimān vicariṣyāmi kāmacārī yathā gajaḥ //
etāvac chataśo 'py evaṃ satyena prabravīmi te /
na me kāryaṃ nṛpatvena vijñāpyaṃ kriyatām idam //
bhavān rājāstu me mānyo yadūnām agraṇīḥ prabhuḥ /
vijayāyābhiṣicyasva svarājye rājasattama //
yadi te matpriyaṃ kāryaṃ yadi vā nāsti te vyathā /
mayā nisṛṣṭaṃ rājyaṃ svaṃ cirāya pratigṛhyatām //
vaiśaṃpāyana uvāca
etac chrutvā tu vacanaṃ nottaraṃ pratyabhāṣata /
vrīḍito 'dhomukhas tasthau kṛṣṇasya purato nṛpaḥ /
vrīḍitādhomukhaṃ taṃ tu rājānaṃ yadusaṃsadi /
abhiṣekeṇa govindo yojayām āsa yogavit //
sa baddhamukuṭaḥ śrīmān ugraseno mahīpatiḥ /
cakāra saha kṛṣṇena kaṃsasya nidhanakriyām //
taṃ sarve yādavā mukhyā rājānaṃ kṛṣṇaśāsanāt /
anujagmuḥ purīmārge devā iva śatakratum //
rajanyāṃ tu prabhātāyāṃ tataḥ sūrye cirodite /
paścimaṃ kaṃsasaṃskāraṃ cakrus te yadupuṃgavāḥ //
śibikāyāṃ samāropya kaṃsadehaṃ yathākramam /
naiṣṭhikena vidhānena cakrus te tasya satkriyām //
sa nīto yamunātīram uttaraṃ nṛpateḥ sutaḥ /
saṃskṛtaś ca yathānyāyaṃ naidhanena citāgninā //
tathaiva bhrātaraṃ cāsya sunāmānaṃ mahābhujam /
saṃskāraṃ lambhayām āsuḥ saha kṛṣṇena yādavāḥ //
tābhyāṃ te salilaṃ cakrur vṛṣṇyandhakamahārathāḥ /
akṣayaṃ cāpi pretebhyo bhāṣamāṇāḥ pratasthire //
akṣayaṃ bhāṣamāṇaś ca pretebhyaś ca pratasthire /
hiraṇyasya suvarṇasya daśa koṭīs tathā hariḥ /
gāvo ratnāni vāsāṃsi grāmān nagarasaṃmatān //
dadau kaṃsaṃ samuddiśya brāhmaṇebhyo nṛpottamaḥ /
tayos te salilaṃ dattvā yādavā dīnamānasāḥ /
puraskṛtyograsenaṃ vai viviṣur mathurāṃ purīm //
sarvān svajātisaṃbandhān digbhyaḥ kaṃsabhayārditān /
yaduvṛṣṇyandhakamadhu dāśārhakukurādikān //
sabhājitān samāśvāsya videśāvāsakarśitān /
nyavāsayat svageheṣu vittaiḥ saṃtarpya viśvakṛt //
kṛṣṇasaṃkarṣaṇabhujair guptā labdhamanorathāḥ /
svagṛhe remire siddhāḥ kṛṣṇarāmagatajvarāḥ //
vīkṣanto 'har ahaḥ prītā mukundavadanāmbujam /
nityapramuditaṃ śrīmān sadayasmitavīkṣaṇam /
chapter 79,
transliterated by John Brockington,
proof-read by John Brockington,
version of 10th December 2001 :h]
vaiśaṃpāyana uvāca
sa kṛṣṇas tatra balavān rauhiṇeyena saṃgataḥ /
mathurāṃ yādavādhīnāṃ purīṃ tāṃ sukham āvasat //
atha nandaṃ samāsādya bhagavān devakīsutaḥ /
saṃkarṣaṇaś ca rājendra pariṣvajyedam ūcatuḥ //
pitur yuvābhyāṃ snigdhābhyāṃ poṣitau lalitau bhṛśam /
pitror abhyadhikā prītir ātmajeṣv ātmano 'pi hi //
sa pitā sā ca jananī yau puṣṇītāṃ svaputravat //
śiśūn bandhubhir utsṛṣṭān ākalpaiḥ poṣarakṣaṇaiḥ //
yāta yūyaṃ vrajaṃ tāta vayaṃ ca snehaduḥkhitān /
jñātīn vo draṣṭum eṣyāmo vidhāya suhṛdāṃ sukham //
evaṃ sāntvayya bhagavān sa nandavrajam acyutaḥ /
vāsolaṃkārarūpāgryai rañjayām āsa sādaram //
ity uktas tau pariṣvajya nandaḥ praṇayavihvalaḥ /
pūrayann aśrubhir netre saha gopair vrajaṃ yayau /
prāptayauvanadehas tu yukto rājaśriyā jvalan /
cakāra mathurāṃ vīrah. sa ratnākarabhūṣaṇām //
kasyacit tv atha kālasya sahitau rāmakeśavau /
guruṃ saṃdīpaniṃ kāśyam avantipuravāsinam /
dhanurvedacikīrṣārtham ubhau tāv abhijagmatuḥ //
nivedya gotraṃ svādhyāyām ācāreṇābhyalaṃkṛtau /
śuśrūśū nirahaṃkārāv ubhau rāmajanārdanau /
cakratuḥ puṇḍarīkākṣau vidyāgrahaṇalālasau /
pratijagrāha tāu kāśyo vidyāḥ prādāc ca kevalāḥ //
tau ca śrutidharau vīrau yathāvat pratipadyatām /
ahorātraiś catuḥṣaṣṭyā sāṅgaṃ vedam adhīyatām //
sāṅgaṃ vedam adhīyatāṃ catuḥṣaṣṭyā dinais tathā /
catuṣpāde dhanurvede cāstragrāme sasaṃgrahe /
lekhyaṃ ca gaṇitaṃ cobhau prāpnutāṃ yadunandanau /
gāndhavavedaṃ kṛtsnaṃ ca tathā lekhyāś ca tāv ubhau /
hastiśikṣāśvaśikṣāś ca dvādaśāhena cāpnutām //
tāv ubhau jagmatur vīrau guruṃ sāṃdīpaniṃ tataḥ /
dhanurvedacikīrṣārthaṃ dharmajñau dharmacāriṇau //
tāv iṣvāsavarācāryam abhigamya praṇamya ca /
tena tau satkṛtau rājan vicarantāv avantiṣu //
pañcāśadbhir ahorātrair daśāṅgaṃ supratiṣṭhitam /
sarahasyaṃ dhanurvedaṃ sakalaṃ tāv avāpnutām /
acireṇaiva kālena gurus tāv abhyaṣikṣayat //
atīvamānuṣīṃ medhāṃ tayoś cintya gurus tadā /
mene tāv āgatau devāv ubhau candradivākarau //
dadarśa ca mahātmānāv ubhau tāv api parvasu /
pūjayantau mahādevaṃ sākṣāt tryakṣam avasthitam //
guruṃ sāṃdīpaniṃ kṛṣṇaḥ kṛtakṛtyo 'bhyabhāṣata /
gurvarthaṃ kiṃ dadānīti rāmeṇa saha bhārata //
tayoḥ prabhāvaṃ sa jñātvā guruḥ provāca hṛṣṭavat /
putram icchāmy ahaṃ dattaṃ yo mṛto lavaṇāmbhasi //
putra eko hi me jātaḥ sa cāpi timinā hṛtaḥ /
prabhāse tīrthayātrāyāṃ taṃ me tvaṃ punar ānaya //
tathety evābravīt kṛṣṇo rāmasyānumate sthitaḥ /
gatvā samudraṃ tejasvī viveśāntarjalaṃ hariḥ //
samudraḥ prāñjalir bhūtvā darśayām āsa taṃ tadā /
tam āha kṛṣṇaḥ kvāsau bhoḥ putraḥ sāṃdīpaner iti //
samudras tam uvācedaṃ daityaḥ pañcajano mahān /
timirūpeṇa taṃ bālaṃ grastavān iti mādhava //
unmathya salilād asmād grastavān iti bhārata /
sa pañcajanam āsādya jaghāna puruṣottamaḥ /
na cāsasāda taṃ bālaṃ guruputraṃ tadācyutaḥ //
sa tu pañcajanaṃ hatvā śaṅkhaṃ lebhe janārdanaḥ /
yaḥ sa devamanuṣyeṣu pāñcajanya iti śrutaḥ //
gatvā yamapuraṃ viṣṇuḥ krodhasaṃraktalocanaḥ /
āsanasthaṃ tato viṣṇuḥ provāca yamam ūrjitam /
dīyatāṃ putra ity evaṃ kāśyasāṃdīpaner iti //
tam uvāca tato viṣṇuṃ mṛtyunā cāhṛto hare /
evam uktas tadā kṛṣṇo yamenāmitavikramaḥ /
aho dhārṣṭyaṃ tato mṛtyor ity uktvā dhanur ādade //
ādāya niśitaṃ bāṇaṃ dīyatām iti cābravīt /
kruddhaṃ viṣṇuṃ samājñāya dattavān kila bālakam /
tato vaivasvataṃ devaṃ nirjitya puruṣottamaḥ /
āsasāda ca taṃ bālaṃ guruputraṃ tadācyutaḥ /
śaṅkham āpūrya govindas trāsayām āsa vai janam /
tato yamo 'bhyupāgamya vavande taṃ gadādharam /
kim āgamanakṛtyaṃ te kiṃ karomīti cābravīt //
tam uvācātha vai kṛṣṇo guruputraḥ pradīyatām /
tayos tatra tadā yuddham āsīd ghorataraṃ mahat /
ānināya guroḥ putraṃ ciranaṣṭaṃ yamakṣayāt //
tataḥ sāṃdīpaneḥ putraḥ prasādād amitaujasaḥ /
dīrghakālagataḥ pretaḥ punar āsīc charīravān //
tad aśakyam acintyaṃ ca dṛṣṭvā sumahad adbhutam /
sarveṣām eva bhūtānāṃ vismayaḥ samajāyata //
sa guroḥ putram ādāya pāñcajanyaṃ ca mādhavaḥ /
ratnāni ca mahārhāṇi punar āyāj jagatpatiḥ //
rakṣasas tasya ratnāni mahārhāṇi bahūni ca /
ānāyyāvedayām āsa gurave vāsavānujaḥ //
gadāparighayuddheṣu sarvāstreṣu ca tāv ubhau /
acirān mukhyatāṃ prāptau sarvaloke dhanurbhṛtām //
tataḥ sāṃdīpaneḥ putraṃ tadrūpavayasaṃ tadā /
prādāt kṛṣṇaḥ pratītāya saha ratnair udāradhīḥ //
ciranaṣṭena putreṇa kāśyaḥ sāṃdīpanis tadā /
sametya mumude rājan pūjayan rāmakeśavau //
kṛtāstrau tāv ubhau vīrau gurum āmantrya suvratau /
āyātau mathurāṃ bhūyo vasudevasutāv ubhau //
tataḥ pratyudyayuḥ sarve yādavā yadunandanau /
sabālā hṛṣṭamanasa ugrasenapurogamāḥ //
śreṇyaḥ prakṛtayaś caiva mantriṇo 'tha purohitāḥ /
sabālavṛddhā sā caiva purī samabhivartata //
nanditūryāṇy avādyanta tuṣṭuvuś ca janārdanam /
rathyāḥ patākāmālinyo bhrājanti sma samantataḥ //
prahṛṣṭamuditaṃ sarvam antaḥpuram aśobhata /
govindāgamane 'tyarthaṃ yathaivendramahe tathā //
muditāś cāpy agāyanta rājamārgeṣu gāyanāḥ /
stavāśīḥprathamā gāthā yādavānāṃ priyaṃkarāḥ //
govindarāmau saṃprāptau bhrātarau lokaviśrutau /
sve pure nirbhayāḥ sarve krīḍadhvaṃ saha bāndhavaiḥ //
tebhyo 'gacchan videśebhyaḥ kaṃsenodvijitāś ca ye /
na tatra kaś cid dīno vā malino vā vicetanaḥ /
mathurāyāṃ babhau rājan govinde samupasthite //
vayāṃsi sādhuvākyāni prahṛṣṭā gohayadvipāḥ /
naranārīgaṇāḥ sarve bhejire manasaḥ sukham //
śivāś ca vātāḥ pravavur virajaskā diśo daśa /
daivatāni ca sarvāṇi hṛṣṭāny āyataneṣv api //
yāni liṅgāni lokasya babhuḥ kṛtayuge purā /
tāni sarvāṇy adṛśyanta purīṃ prāpte janārdane //
tataḥ kāle śive puṇye syandanenārimardanaḥ /
hariyuktena govindo viveśa mathurāṃ purīm //
viśantaṃ mathurāṃ ramyāṃ tam upendram ariṃdamam /
anujagmur yadugaṇāḥ śakraṃ devagaṇā iva //
vasudevasya bhavanaṃ tatas tau yadunandanau /
praviṣṭau hṛṣṭavadanau candrādityāv ivācalam //
pareṇa tejasopetau surendrāv iva rūpinau /
tāv āyudhāni vinyasya gṛhe sve svairacāriṇau /
mumudāte yaduvarau vasudevasutāv ubhau //
udyāneṣu vicitreṣu phalapuṣpāvanāmiṣu /
ceratuḥ sumahātmānau yādavaiḥ parivāritau //
raivatasya samīpeṣu saritsu vimalāsu ca /
padmapatrasamṛddhāsu kāraṇḍavayutāsu ca /
evaṃ tau bālyam uttīrṇau balabhadrajanārdanau /
evaṃ tāv ekanirmāṇau mathurāyāṃ śubhānanau /
ugrasenānugau bhūtvā kaṃ cit kālaṃ mumodatuḥ //
uṣitvā caturo māsān nandagopa udāradhīḥ /
rāmakṛṣṇau samāliṅgya yadubhiś cānumoditaḥ /
vasudevābhyanujñātaḥ svam eva śakaṭaṃ yayau /
sūtaḥ
etad vo bālacaritaṃ sakalaṃ munipuṃgavāḥ /
yathāśrutaṃ yathāyogaṃ yathājñānam udāhṛtam /
kṛṣṇaṃ keśavam acyutaṃ muraripuṃ śauriṃ hariṃ śārṅgiṇaṃ /
viṣṇuṃ viśvasṛjaṃ caturbhujaṃ śrīvallabhaṃ śrīdharam /
jiṣṇuṃ daityaripuṃ tridhāmanilayaṃ trailokyanāthaṃ paraṃ /
govindaṃ puruṣaṃ namāmi śirasā nārāyaṇaṃ cakriṇam /
chapter 80,
transliterated by John Brockington,
proof-read by John Brockington,
version of 14th December 2001 :h]
, T3 repeats them after App.I (No.19)
, and G3 repeats adhy. 80 after App.I (No.18). :k]
vaiśaṃpāyana uvāca
kasya cit tv atha kālasya rājā rājagṛheśvaraḥ /
śuśrāva nihataṃ kaṃsaṃ jarāsaṃdhaḥ pratāpavān //
duhitṛbhyāṃ mahīpatiḥ /
tato nāticirāt kālāj /
astiḥ prāptiś ca kaṃsasya mahiṣyau bharatarṣabha /
hate bhartari duḥkhārte īyatuḥ svapitur gṛhān /
sa sādhanena mahatā pākaśāsanavikramaḥ /
ājagāma ṣaḍaṅgena balena mahatā vṛtaḥ /
kṛṣṇasya vadham anvicchan madhurām anvavartata /
jighāṃsur hi yadūn kruddhaḥ kaṃsasyāpacitiṃ caran //
ayaśo hy ātmano rakṣaṃl lokanirvādaśaṅkayā /
duhitṛprītikāmārthaṃ madhurām avarodhakaḥ /
akṣauhinyaikaviṃśatyā senayā ca tadā saha /
astiḥ prāptiś ca nāmnās tāṃ māgadhasya sute nṛpa /
te dve ca kaṃsarājāya dadau hṛṣṭaḥ sa māgadhaḥ //
tena te vidhave syātām ubhe kṛṣṇena māgadhe /
jīvaty eva tathā rājan vīre rājñāṃ purogame /
jarāsaṃdhasya kalyānyau pīnaśroṇipayodhare /
ubhe kaṃsasya te bhārye prādād bārhadratho nṛpaḥ //
sa tābhyāṃ mumude rājā badhvā pitaram āhukam /
samāśritya jarāsaṃdham anādṛtya ca yādavān /
śūraseneśvaro rājā yathā te bahuśo śrutaḥ //
jñātikāryārthasiddhyartham ugrasenahite sthitaḥ /
vasudevo 'bhavan nityaṃ kaṃso na mamṛṣe ca tam //
rāmakṛṣṇau vyapāśritya hate kaṃse durātmani /
ugraseno 'bhavad rājā bhojavṛṣṇyandhakair vṛtaḥ //
madhurāṃ pālayām āsa keśavānumate sthitaḥ /
duhitṛbhyāṃ jarāsaṃdhaḥ priyābhyāṃ balavān nṛpaḥ /
priyārthaṃ vīrapatnībhyām upāyān mathurāṃ tataḥ /
sa tad apriyam ākarṇya śokāmarṣayuto nṛpaḥ /
ayādavīṃ mahīṃ kartuṃ cakre paramam udyamam //
akṣauhiṇībhir viṃśatyā tisṛbhiś cāpi saṃyutaḥ /
yadurājadhānīṃ mathurāṃ roddhum abhyāgato nṛpaḥ /
kṛtvā sarvasamudyogaṃ krodhād abhiyayau yadūn //
pratāpāvanatā ye hi jarāsaṃdhasya pārthivāḥ /
mitrāṇi jñātayaś caiva saṃyuktāḥ suhṛdas tathā //
ta enam anvayuḥ sarve sainyaiḥ samuditair vṛtāḥ /
ye nṛpāḥ parvatāt tasmād gomantād vrīḷitā gatāḥ /
te ca sarve yadūn hantuṃ jarāsaṃdhaṃ samanvayuḥ /
maheṣvāsā mahāvīryā jarāsaṃdhapriyaiṣiṇaḥ //
kārūṣo dantavaktraś ca cedirājaś ca vīryavān /
kaliṅgādhipatiś caiva pauṇḍraś ca balināṃ varaḥ /
āhvṛtiḥ kauśikaś caiva bhīṣmakaś ca narādhipaḥ //
putraś ca bhīṣmakasyāpi rukmī mukhyo dhanurbhṛtām /
vāsudevārjunābhyāṃ yaḥ spardhate sma sadā bale //
veṇudāriḥ śrutarvā ca krāthaś caivāṃśumān api /
aṅgarājaś ca balavān vaṅgānām adhipas tathā //
kausalyaḥ kāśirājaś ca daśārṇādhipatis tathā /
suhmeśvaraś ca vikrānto videhādhipatis tathā //
madrarājaś ca balavāṃs trigartānām atheśvaraḥ /
sālvarājaś ca vikrānto daradaś ca mahābalaḥ //
yavanādhipatiś caiva bhagadattaś ca vīryavān /
sauvīrarājaḥ śaibyaś ca pāṇḍyaś ca balināṃ varaḥ /
gāndhārarājaḥ subalo nagnajic ca mahābalaḥ //
kāśmīrarājo gonardo daradādhipatir nṛpaḥ /
.4 G1.2.3(first time)
.5 ins., K2 after 14, D2 after 14ab: :k]
duryodhanādayaś caiva dhārtarāṣṭrā mahābalāḥ /
ete cānye ca rājāno balavanto mahārathāḥ /
tam anvayur jarāsaṃdhaṃ vidviṣanto janārdanam //
te śūrasenān āviśya prabhūtayavasendhanān /
ūṣuḥ saṃrudhya mathurāṃ parikṣipya balais tadā //
chapter 81,
transliterated by John Brockington,
proof-read by John Brockington,
version of 17th December 2001 :h]
vaiśaṃpāyana uvāca
mathuropavane gatvā niviṣṭāṃs tān narādhipān /
apaśyan vṛṣṇayaḥ sarve puraskṛtya janārdanam //
tān āgatān nṛpān rājan māgadhān rājasattamān /
tato hṛṣṭamanāḥ kṛṣṇo rāmaṃ vacanam abravīt /
tvarate khalu kāryārtho devatānāṃ na saṃśayaḥ //
yathāyaṃ saṃnikṛṣṭo hi jarāsaṃdho narādhipaḥ /
lakṣyante hi dhvajāgrāṇi rathānāṃ vātaraṃhasām //
etāni śaśikalpāni narāṇāṃ vijigīṣatām /
chatrāṇy ārya virājante procchritāni sitāni ca //
aho nṛparathodagrā vimalāś chatrapaṅktayaḥ /
abhivartanti naḥ śubhrā yathā khe haṃsapaṅktayaḥ //
kāle khalu nṛpaḥ prāpto jarāsaṃdho mahīpatiḥ /
āvayor yuddhanikaṣaḥ prathamaḥ samarātithiḥ //
ārya tiṣṭhāva sahitāv anuprāpte mahīpatau /
yuddhārambhaḥ prayoktavyo balaṃ tāvad vimṛśyatām //
evam uktvā tataḥ kṛṣṇaḥ svasthaḥ saṃgrāmalālasaḥ /
jarāsaṃdham abhiprepsuś cakāra baladarśanam //
vīkṣamāṇaś ca tān sarvān nṛpān yaduvaro 'vyayaḥ /
ātmānam ātmanā vākyam uvāca hṛdi mantravit //
ime te pṛthivīpālāḥ pārthive vartmani sthitāḥ /
ye vināśam iheṣyanti śāstradṛṣṭena karmaṇā //
prokṣitāḥ khalv ime manye mṛtyunā nṛpapuṃgavāḥ /
svargagāni tathā hy eṣāṃ vapūṃṣi pracakāśire //
sthāne bhārapariśrāntā vasudheyaṃ divaṃ gatā /
eṣāṃ nṛpatimukhyānāṃ balaughair abhipīḍitā /
bhūmir nirantarā ceyaṃ balarāṣṭrābhisaṃvṛtā //
svalpena khalu kālena viviktaṃ pṛthivītalam /
bhaviṣyati narendraughaiḥ śataśo vinipātitaiḥ //
evaṃ cintayatas tasya kṛṣṇasyādbhutakarmaṇaḥ /
evaṃ saṃcintya bhagavān yuddhāya kṛtaniścayaḥ /
saṃkarṣaṇena sahitas tasthau girir ivācalaḥ /
jarāsaṃdhas tataḥ kruddhaḥ prabhuḥ sarvamahīkṣitām /
narādhipasahasraughair anuyāto mahādyutiḥ //
vyāyatodagraturagaiḥ sayantraiḥ susamāhitaiḥ /
rathaiḥ sāṃgrāmikair yuktair asaṅgagatibhiḥ kva cit //
hemakakṣyair mahāghaṇṭair vāraṇair vāridopamaiḥ /
mahāmātrottamārūḍhaiḥ kalpitai raṇakovidaiḥ //
svārūḍhaiḥ sādibhir yuktaiḥ prekṣamāṇaiḥ pravalgitaiḥ /
vājibhir meghasaṃkāśaiḥ plavadbhir iva pattibhiḥ //
khaḍgacarmadharodagraiḥ pattibhir valgitāmbaraiḥ /
sahasrasaṃkhyāsaṃyuktair utpatadbhir ivoragaiḥ //
evaṃ caturvidhaiḥ sainyaiḥ kampamānair ivāmbudaiḥ /
nṛpo 'bhiyāto balavāñ jarāsaṃdho dhṛtavrataḥ //
sa rathair meghanirghoṣair gajaiś ca madaśiñcitaiḥ /
heṣamāṇaiś ca turagaiḥ kṣveḍamāṇaiś ca pattibhiḥ //
nādayāno diśaḥ sarvās tasyāḥ puryā vanāni ca /
akṣauhiṇyā ca viṃśatyā anuyāto narādhipaḥ /
sa rājā sāgarākāraḥ sasainyaḥ pratyadṛśyata //
tad balaṃ pṛthivīśānāṃ dṛptayodhajanākulam /
kṣveḍitāsphoṭitaravaṃ meghasainyam ivābabhau //
rathaiḥ pavanasaṃpātair gajaiś ca jaladopamaiḥ /
turagaiś ca javopetaiḥ pattibhiḥ khagamair iva //
vimiśraṃ sarvato bhāti mattadviparathākulam /
gharmānte sāgaragataṃ yathaivābhrabalaṃ tathā //
sabalās te mahīpālā jarāsaṃdhapurogamāḥ /
parivārya purīṃ sarve niveśāyopacakrire //
babhau tasya niviṣṭasya balaśrīḥ śibirasya vai /
śuklaparyantapūrṇasya yathā rūpaṃ mahodadheḥ //
vītarātre tataḥ kāle samuttasthur mahīkṣitaḥ /
ārohaṇārthaṃ puryās te samīyur yuddhalālasāḥ //
samavāyīkṛtāḥ sarve yamunām anu te nṛpāḥ /
niviṣṭā mantrayāmāsur yuddhakālakutūhalāḥ //
teṣāṃ sutumulaḥ śabdaḥ śuśruve pṛthivīkṣitām /
yugānte bhidyamānānāṃ sāgarāṇāṃ yathā svanaḥ //
teṣāṃ sakañcukoṣṇīṣāḥ sthavirā vetrapāṇayaḥ /
cerur mā śabda ity evaṃ bruvanto rājaśasanāt //
tasya rūpaṃ balasyāsīn niḥśabdastimitasya vai /
līnamīnagrahasyeva niḥśabdasya mahodadheḥ //
niḥśabdastimite tasmin yogād iva mahārṇave /
jarāsaṃdho bṛhad vākyaṃ bṛhaspatir ivādade //
śīghraṃ samabhivartantāṃ balāni pṛthivīkṣitām /
sarvato nagarī ceyaṃ janaughaiḥ parivāryatām //
aśmayantrāṇi yujyantāṃ kṣepaṇīyāś ca mudgarāḥ /
kāryā bhūmiḥ samā sarvā jalaughaiś ca pariplutā /
ūrdhvaṃ cāpāni vāhyantāṃ prāsā vai tomarās tathā //
dāryatāṃ caiva ṭaṅkaughaiḥ khanitraiś ca purī drutam /
nṛpaś ca yuddhamārgajñā vinyasyantām adūrataḥ //
adyaprabhṛti sainyair me purīrodhaḥ pravartyatām /
yāvad etau raṇe gopau vasudevasutāv ubhau /
saṃkarṣaṇaṃ ca kṛṣṇaṃ ca ghātayāmi śitaiḥ śaraiḥ /
ākāśam api bāṇaughair niḥsaṃpātaṃ yathā bhavet //
mayānuśiṣṭās tiṣṭhantu purībhūmiṣu pārthivāḥ /
teṣu teṣv avakāśeṣu śīghram āruhyatāṃ purī //
madraḥ kaliṅgādhipatiś cekitānaḥ sabāhlikaḥ /
kaśmīrarājo gonardaḥ karūṣādhipatis tathā //
drumaḥ kiṃpuruṣaś caiva pārvatīyaṣ ca dāmanaḥ /
nagaryāḥ paścimaṃ dvāraṃ kṣipram ārohayantv iti //
pauravo veṇudāriś ca vaidarbhaḥ somakas tathā /
rukmī ca bhojādhipatiḥ sūryākṣaś caiva mālavaḥ //
pāñcālānām adhipatir drupadānāṃ mahābalaḥ /
vindānuvindāv āvantyau dantavaktraś ca vīryavān /
dakṣiṇaṃ nagaradvāraṃ śīghram ārodhayantv iti /
chāgaliḥ purumitraś ca virāṭaś ca mahīpatiḥ //
kauśāmbyo mālavaś caiva śatadhanvā vidūrathaḥ /
bhūriśravās trigartaś ca bāṇaḥ pañcanadas tathā //
uttaraṃ nagaradvāram ete durgasahā nṛpāḥ /
ārohantāṃ vimardantāṃ vajrapratimagauravāḥ //
ulūkaḥ kaitaveyaś ca vīraś cāṃśumataḥ sutaḥ /
ekalavyo bṛhatkṣatraḥ kṣatradharmā jayadrathaḥ //
uttamaujāś ca śalyaś ca kauravāḥ kaikayās tathā /
vaidiśo vāmadevaś ca sāketaś ca sinīpatiḥ //
pūrvaṃ nagaranirvyūham eteṣv āyattam astu vaḥ /
tvarayanto 'bhidhāvantu vātā iva balāhakān //
ahaṃ ca daradaś caiva cedirājaś ca saṃgatāḥ /
dakṣiṇaṃ nagaradvāraṃ pālayiṣyāma daṃśitāḥ //
evam eṣā purī kṣipraṃ samantād veṣṭitā balaiḥ /
vajrāvapātapratimaṃ prāpnotu tumulaṃ bhayam //
gadino ye gadābhis te parighaiḥ parighāyudhāḥ /
apare vividhaiḥ śastrair dārayantu purīm imām //
adyaiva tu nagary eṣā viṣamoccayasaṃkaṭā /
kāryā bhūmisamā sarvā bhavadbhir vasudhādhipaiḥ //
evam uktvā jarāsaṃdhaḥ śakratulyaparākramaḥ /
caturaṅgabalaṃ vyūhya jarāsaṃdho vyavasthitaḥ /
athābhyayād yadūn kruddhaḥ saha sarvair narādhipaiḥ /
pratijagmur daśārhās taṃ vyūḍhānīkāḥ prahāriṇaḥ //
tāv āgatau tadā dṛṣṭvā yādavau sainyam agragau /
ruṣāha māgadho vīkṣya he kṛṣṇa puruṣādhama /
na tvayā yoddhum icchāmi bālakeneti lajjayā //
tava rāma yada śraddhā yuddhe sthairyaṃ samudvaha /
hato vā maccharaiś channa dehaḥ svar yāhi māṃ jahi //
śrī bhagavān uvāca
na vai śūrā vikatthante darśayanty eva pauruṣam /
na gṛhṇīmo vaco rājan nāturasya mumūrṣataḥ /
tad yuddham abhavad ghoraṃ teṣāṃ devāsuropamam /
alpānāṃ bahubhiḥ sārdhaṃ vyatiṣaktarathadvipam //
ugrasenaṃ puraskṛtya vāsudevahalāyudhau /
rathasthāv abhivartetāṃ yuddhāya raṇakovidau /
nagarān niḥsṛtau dṛṣṭvā vasudevasutāv ubau /
kṣubdhaṃ naravarānīkaṃ trastasaṃmūḍhavāhanam //
rathasthau daṃśitau caiva ceratus tatra yādavau /
makarāv iva saṃrabdhau samudrakṣobhaṇāv ubhau //
tābhyāṃ mṛdhe prayuktābhyāṃ yādavābhyāṃ matir babhau /
tayoḥ prayudhyatoḥ saṃkhye matir āsīd dhṛtātmanoḥ /
āyudhānāṃ purāṇānām ādāne kṛtalakṣaṇā //
tataḥ khān nipatanti sma dīptāny āhavasaṃplave /
lelihānāni divyāni mahānti sudṛḍhāni ca //
kravyādair anuyātāni mūrtimanti bṛhanti ca /
tṛṣitāny āhave bhoktuṃ nṛpamāṃsāni vai bhṛśam //
divyasragdāmadhārīṇi trāsayanti nabhaścarān /
prabhayā bhāsamānāni daṃśitāni diśo daśa //
halaṃ saṃvartakaṃ nāma saunandaṃ musalaṃ tathā /
dhanuṣāṃ pravaraṃ śārṅgaṃ gadā kaumodakī ca ha //
catvāry etāni tejāṃsi viṣṇupraharaṇāni ca /
tābhyāṃ samavatīrṇāni yādavābhyāṃ mahāraṇe //
jagrāha prathamaṃ rāmo lalāmapratimaṃ halam /
taṃ sarpam iva sarpantaṃ divyamālākulaṃ mṛdhe //
saunandaṃ ca tataḥ śrīmān nirānandakaraṃ dviṣām /
savyena sātvatāṃ śreṣṭho jagrāha musalottamam //
darśanīyaṃ ca lokeṣu dhanur jaladanisvanam /
nāmnā śārṅgam iti khyātaṃ viṣṇur jagrāha vīryavān //
devair nigaditārthasya gadā tasyāpare kare /
viṣaktā kumudākṣasya nāmnā kaumodakīti sā //
tau sapraharaṇau vīrau sākṣād viṣṇos tanūpamau /
samare rāmagovindau ripūṃs tān pratyayudhyatām //
sāyudhapragrahau vīrau tāv anyonyamayāv ubhau /
pūrvajānujasaṃjñau tau rāmagovindalakṣaṇau /
dviṣatsu pratikurvāṇau parākrāntau yatheśvarau //
viceratur yathā devau vasudevasutāv ubhau /
halam udyamya rāmas tu sarpendram iva kopitaḥ /
cacāra samare vīro dviṣatām antako yathā //
vikarṣan rathayūthāni kṣatriyāṇāṃ mahātmanām /
cakāra roṣaṃ saphalaṃ nāgeṣu ca hayeṣu ca //
kuñjarāṃl lāṅgalakṣiptān musalākṣepatāḍitān /
rāmo virājan samare nirmamantha yathācalān //
te vidhyamānā rāmeṇa samare kṣatriyarṣabhāḥ /
jarāsaṃdhāntikaṃ vīrāḥ samarārtāḥ prajagmire //
tān uvāca jarāsaṃdhaḥ kṣatradharme vyavasthitaḥ /
dhig etāṃ kṣatravṛttiṃ vaḥ samare kātarātmanām //
parāvṛttasya samare virathasya palāyataḥ /
bhrūṇahatyām ivāsahyāṃ pravadanti manīṣiṇaḥ //
bhītāḥ kasmān nivartadhvaṃ dhig etāṃ kṣatravṛttitām /
kṣipraṃ samabhivartadhvaṃ mama vākyena coditāḥ /
atha vā tiṣṭhata rathaiḥ prekṣakāḥ samavasthitāḥ /
yāvad etau raṇe gopau preṣayāmi yamakṣayam //
sthito 'smi yuddhe saṃrabdhaḥ kṣatriyā vijayāya hi /
tatas te kṣatriyāḥ sarve jarāsaṃdhena coditāḥ /
sṛjantaḥ śarajālāni hṛṣṭā yoddhuṃ vyavasthitāḥ //
te hayaiḥ kāñcanāpīḍai rathaiś cāmbudanādibhiḥ /
nāgaiś cāmbhodasaṃkāśair mahāmātrapracoditaiḥ //
satanutrāḥ sanistriṃśāḥ sapatākāyudhadhvajāh. /
svāropitadhanuṣmantaḥ sutūṇīrāḥ satomarāḥ //
sacchatrotsedhinaḥ sarve cārucāmaravījitāḥ /
raṇe te 'bhigatā rejuḥ syandanasthā mahīkṣitaḥ //
te yuddharāgā rathino vyagāhanta yudhāṃ varāḥ /
gadābhiś caiva gurvībhiḥ kṣepaṇīyaiś ca mudgaraiḥ //
etasminn antare tatra devānāṃ nandivardhanaḥ /
etasminn antare rājā jarāsaṃdhaḥ pratāpavān /
dadhmau śaṅkhaṃ mahānādaṃ diśaḥ sarvā vinādayan //
tac chrutvā devadevo 'pi pāñcajanyam anuttamam /
yasya nādena vitrastā divisthāḥ sarvadevatāḥ /
kim u sainyāni sarvāṇi vitrastānīti kā kathā /
suparṇadhajam āsthāya kṛṣṇas tu ratham uttamam /
tadābhyayāj jarāsaṃdhaṃ śarair vivyādha cāṣṭabhiḥ //
so 'pi vidhvāṣṭabhir viṣṇum ugrasenaṃ dadarśa ha /
pārśvasthaṃ ca harer āha śṛṇu rājan vaco mama //
tvaṃ kim āsīn nṛpo rānan vṛṣṇīnāṃ sāṃprataṃ vada /
ajñānām agraṇīḥ sa tvaṃ ko 'nyas tvatsadṛśo bhuvi //
yat tu dattaṃ kilānena piṇḍam ātmajaghātinā /
tad bhuṅkte tad bhavān nityaṃ vadāndha kim ataḥ param //
hatvā cāyaṃ sutaṃ śauris tava rājaka nirdayaḥ /
tvām eva rājye saṃsthāpya sāṃprataṃ yuddhalālasaḥ //
tasya bhṛtyatvam āyāsi rājaśabdaṃ samudvahan /
kevalaṃ vayasā vṛddho na tu jñānena rājaka //
nirlajja bhogasaṃsakta kṣudrajanto nṛpādhama /
ito yāhi vṛthāvṛddha tvāṃ draṣṭuṃ nāham utsahe //
atha yuddhaṃ samālipsuḥ kṣaṇaṃ tiṣṭha mamāgrataḥ /
haniṣye tvāṃ hi sabalaṃ sahariṃ sabalaṃ tathā //
ity uktvā dhanur ādāya tasthau tatpuratas tadā //
tac chrutva roṣatāmrākṣo babhāṣe māgadhaṃ hariḥ /
antardhānaṃ gatas tasmād gomantāt parvatottamāt //
tvam idānīṃ samāyāsi balaiḥ sarvaiḥ samanvitaḥ /
sthito 'smi yuddhasaṃrabdhaḥ kṣatriyāṇāṃ kṣayāvahaḥ //
sa evāsmi śiśū rājan bhavān api sa eva hi /
naitad yuktaṃ vṛthā rājann ugrasenaṃ prabhāṣitum /
mām eva vada rājendra śatrur asmi tava prabho /
drakṣyase yat kṛtaṃ rājan mayā sāṃpratam īdṛśam //
atha kiṃ bahunoktena śiraś chetsyāmi te nṛpa /
na karoṣi yadi tvaṃ hi rājendrādya palāyanam //
ity uktvā pañcaviṃśatyā nṛpaṃ vivyādha keśavaḥ /
sārathiṃ cāsya vivyādha pañcabhir niśitaiḥ śaraiḥ /
jaghāna turagāṃś cājau yatamānasya vīryavān //
dhanuś ciccheda rājendra jarāsaṃdhasya keśavaḥ /
dhvajaṃ cāsya praciccheda sārathiṃ ca jaghāna ha //
rathaṃ cāsya praciccheda sarvakṣatrasya paśyataḥ /
viratho vidhanuṣkaś ca tasthau bhūtalam āsthitaḥ /
taṃ kṛcchragatam ājñāya citraseno mahārathaḥ /
senānīḥ kauśikaś caiva kṛṣṇaṃ vivyādhatuḥ śaraiḥ //
tribhir vivyādha saṃsaktaṃ baladevaṃ ca kauśikaḥ /
baladevo dhanuś cāsya bhallenājau dvidhākarot /
javenābhyardayac cāpi tān arīñ śaravṛṣṭibhiḥ //
bahubhir bahudhā vīraḥ samantāt svarṇabhūṣaṇaiḥ /
taṃ citrasenaḥ saṃrabdho vivyādha navabhiḥ śaraiḥ /
kauśikaḥ pañcabhiś cāpi jarāsaṃdhaś ca saptabhiḥ //
tribhis tribhiś ca nārācais tān bibheda janārdanaḥ /
dhanur anyat samādāya magadhendro mahīpatiḥ /
ugrasenaṃ samājaghne śareṇa niśitena ha //
sa śaro 'tha mahārāja rājānaṃ sa vyacūcudat /
pitā kaṃsasya rājendra śarair vivyādha saptabhiḥ //
saptatyā ca jarāsaṃdhaṃ punaś ca navabhiḥ śaraiḥ /
jarāsaṃdhaḥ samājaghne rājānaṃ yadunandanam /
śarair daśasahasraiś ca mādhavasya hi paśyataḥ //
ugraseno dhanuṣpāṇir dhanuś cāsya dvidhākarot //
punar ādāya cāpaṃ tu jarāsaṃdhaḥ pratāpavān /
ugrasenaṃ viṃśatibhiḥ śaraiḥ suniśitair api //
vivyādha rājarājānaṃ baladevasya paśyataḥ /
dhanuś cāsya dvidhā rājan muṣṭideśe tathākarot //
ādāya niśitaṃ bāṇaṃ jarāsaṃdhaḥ pratāpavān /
vivyādha rājan rājendro rājānaṃ hṛdaye prabhuḥ //
aśvāṃś caiva praciccheda śareṇa nataparvaṇā /
rathaṃ cāsya dvidhā cakre dhvajaṃ ca prādunon nṛpaḥ //
rathāc caiva pradudrāva vṛṣṇīnāṃ nṛpasattamaḥ //
kauśikaś citrasenaś ca jarāsaṃdho mahīpatiḥ /
janārdanaṃ mahārāja samājaghnus tribhis tribhiḥ /
jarāsaṃdhaḥ śarair bhagno vasudevasya paśyataḥ /
pañcabhiḥ pañcabhiś caiva baladevaḥ śitaiḥ śaraiḥ //
ratheṣāṃ cāpi ciccheda citrasenasya vīryavān /
baladevo dhanuś cājau bhallenāsya dvidhākarot //
sa cchinnadhanvā viratho gadām ādāya vīryavān /
abhyadravat susaṃkruddho jighāṃsur musalāyudham //
sisṛkṣatas tu nārācāṃś citrasenavadhaiṣiṇaḥ /
dhanuś ciccheda rāmasya jarāsaṃdho mahābalaḥ /
gadayā ca jaghānāśvān kopāt sa magadheśvaraḥ //
rāmaṃ cābhyadravad vīro jarāsaṃdho mahābalaḥ /
ādāya musalaṃ rāmo jarāsaṃdham upādravat /
tayos tu yuddham abhavat parasparavadhaiṣiṇoḥ //
citrasenas tu saṃsaktaṃ dṛṣṭvā rāmeṇa māgadham /
ratham anyaṃ samāruhya jarāsaṃdham avārayat //
tato balena mahatā gajānīkena cāpy atha /
ubhayor antare tābhyāṃ saṃkulaṃ samapadyata /
tataḥ sainyena mahatā jarāsaṃdho 'bhisaṃvṛtaḥ /
rāmakṛṣṇāgragān bhojān āsasāda mahābalaḥ //
tataḥ prakṣubhitasyeva sāgarasya mahāsvanaḥ /
prādur babhūva tumulaḥ senayor ubhayos tayoḥ //
veṇubherīmṛdaṅgānāṃ śaṅkhānāṃ ca sahasraśaḥ /
ubhayoḥ senayo rājan prādur āsīn mahāsvanaḥ //
kṣveḍitāsphoṭitotkruṣṭais tumulaḥ sarvato 'bhavat /
utpapāta rajaś cāpi khuranemisamuddhatam //
samudyatamahāśastrāḥ pragṛhītaśarāsanāḥ /
anyonyam abhigarjantaḥ śūrās tatrāvatasthire //
rathinaḥ sādinaś caiva pattayaś ca sahasraśaḥ /
gajāś cātibalās tatra saṃnipetur abhītavat //
tatas teṣāṃ mahārāja nṛpāṇāṃ jayakāṅkṣiṇām /
sa saṃprahāras tumulas tyaktvā prāṇān avartata /
vṛṣṇībhiḥ saha yodhānāṃ jarāsaṃdhasya dāruṇaḥ //
tataḥ śinir anādhṛṣṭir babhrur vipṛthur āhukaḥ /
baladevaṃ puraskṛtya sainyasyārdhena daṃśitāḥ //
dakṣiṇaṃ pakṣam āseduḥ śatrusainyasya bhārata /
pālitaṃ cedirājena jarāsaṃdhena cābhibho //
udīcyaiś ca mahāvīryaiḥ śalyasālvādibhir nṛpaiḥ /
sṛjantaḥ śaravarṣāṇi samabhityaktajīvitāḥ //
āgāvahaḥ pṛthuḥ kahvaḥ śatadyumno vidūrathaḥ /
hṛṣīkeśaṃ puraskṛtya sainyasyārdhena daṃśitāḥ //
bhīṣmakeṇābhiguptasya rukmiṇā ca mahātmanā /
devakenāpi rājendra tathā madreśvareṇa ca /
prācyaiś ca dākṣiṇātyaiś ca guptavīryabalānvitaiḥ //
teṣāṃ yuddhaṃ samabhavat samabhityaktajīvitam /
śaktyṛṣṭiprāsabāṇaughān sṛjatāṃ tumulaṃ mahat //
sātyakiś citrakaḥ śyāmo yuyudhānaś ca vīryavān /
rājādhidevo mṛduraḥ śvaphalkaś ca mahābalaḥ //
satrājic ca prasenaś ca balena mahatā vṛtāḥ /
vyūhasya pakṣaṃ te savyaṃ pratīyur dviṣatāṃ mṛdhe //
vyūhasyārdhaṃ samāsedur mṛdureṇābhirakṣitam /
tatra yuddhaṃ samabhavan mahad devāsuropamam /
alpānāṃ bahubhiḥ sardhaṃ vāsudevavyapāśrayāt //
evaṃ yuddham abhūt teṣāṃ śūrāṇāṃ harṣavardhanam /
bhīrūṇāṃ trāsajananaṃ yamarāṣṭravivardhanam /
rājabhiś cāpi bahubhir veṇudārimukhaiḥ saha //
pratīcyaiś ca balodagrair dhārtarāṣṭraiś ca pālitam /
chapter 82,
transliterated by John Brockington,
proof-read by John Brockington,
version of 21st December 2001 :h]
vaiśaṃpāyana uvāca
tato yuddhāni vṛṣṇīnāṃ babhūva sumahānty atha /
māgadhasya mahāmātyair nṛpaiś caivānuyāyibhiḥ //
dvaṃdvayuddhaṃ samabhavat senayor ubhayos tadā /
rukmiṇā vāsudevasya bhīṣmakasyāhukena ca /
krāthasya vasudevena kauśikasya ca babhruṇā /
gadena cedirājasya dantavaktrasya śaṃbhunā //
vindānuvindāv āvantyau yuyudhānena saṃgatau /
ekalavyo mahārāja pradyumnenātha saṃgataḥ /
tathānyair vṛṣṇivīrāṇāṃ nṛpāṇāṃ ca mahātmanām /
yuddham āsīd dhi sainyānāṃ sainikair bharatarṣabha //
ahāni pañca caikaṃ ca ṣaṭ saptāṣṭau ca dāruṇam /
gajair gajā hayair aśvāḥ padātāś ca padātibhiḥ /
rathā rathair vimiśraiś ca yodhā yuyudhire nṛpa //
jarāsaṃdhasya rajñas tu rāmeṇāsīt samāgamaḥ /
mahendrasyeva vṛtreṇa dāruṇo lomaharṣaṇaḥ //
avekṣya rukmiṇīṃ kṛṣṇo rukmiṇaṃ na vyapothayat //
jvalanārkāṃśusaṃkāśān āśīviṣaviṣopamān /
vārayām āsa kṛṣṇo vai śarāṃs tasya tu śikṣayā /
anyeṣāṃ sumahān āsīd balaughānāṃ parikṣayaḥ /
ubhayoḥ senayo rājan māṃsaśoṇitakardamaḥ //
kabandhāni samuttasthuḥ subahūni samantataḥ /
piśācā rākṣasāś caiva māṃsaśoṇitalālasāḥ /
tasmin vimarde yodhānāṃ saṃkhyāvyaktir na vidyate //
rathī rāmo jarāsaṃdhaṃ śarair āśīviṣopamaiḥ /
āvṛnvann abhyayād vīras taṃ ca rājā sa māgadhaḥ //
abhyavartata vegena syandanenāśugāminā /
anyonyaṃ vividhair astrair vidhvā vidhvā vinedatuḥ /
tau kṣīnaśastrau virathau hatāśvau hatasārathī /
gade gṛhītvā vikrāntāv anyonyam abhidhāvatām //
kampayantau bhuvaṃ vīrau tāv udyatamahāgadau /
dadṛśāte mahātmānau girī saśikharāv ubhau //
vyupāramanta yuddhāni prekṣantau puruṣarṣabhau /
saṃrabdhāv abhidhāvantau gadāyuddheṣu viśrutau //
ubhau tau paramācāryau loke khyātau mahābalau /
mattāv iva gajau yuddhe anyonyam abhidhāvatām //
tato devāḥ sagandharvāḥ siddhāś ca paramarṣayaḥ /
samantataś cāpsarasaḥ samājagmuḥ sahasraśaḥ //
pitāmahaś ca bhagavān yuddhaṃ draṣṭuṃ samāgataḥ /
tad devayakṣagandharva maharṣibhir alaṃkṛtam /
śuśubhe 'bhyadhikaṃ rājan divaṃ jyotir gaṇair iva //
abhidudrāva rāmaṃ tu jarāsaṃdho mahābalaḥ /
savyaṃ maṇḍalam āvṛtya baladevas tu dakṣiṇam //
tau prajahrur anyonyaṃ gadāyuddhaviśāradau /
dantābhyām iva mātaṅgau nādayantau diśo daśa //
gadānipāto rāmasya śuśruve 'śaninisvanaḥ /
jarāsaṃdhasya caraṇe parvatasyeva dīryataḥ //
na sma kampayate rāmaṃ jarāsaṃdhakaracyutā /
gadā gadābhṛtāṃ śreṣṭhaṃ vindhyaṃ girim ivācalam //
rāmasya tu gadāvegaṃ vīryāt sa magadheśvaraḥ /
sehe dhairyeṇa mahatā śikṣayā ca vyapohayat //
evaṃ tau tatra saṃgrāme vicarantau mahābalau /
maṇḍalāni vicitrāṇi viceratur ariṃdamau //
vyāyacchantau ciraṃ kālaṃ pariśrāntau ca tasthatuḥ /
samāśvāsya muhūrtaṃ tu punar anyonyam āhatām //
evaṃ tau yodhamukhyau tu samaṃ yuyudhatuś ciram /
na ca tau yuddhavaimukhyam ubhāv eva prajagmatuḥ //
athāpaśyad gadāyuddhe viśeṣaṃ tasya vīryavān /
rāmaḥ kruddho gadāṃ tyaktvā jagrāha musalottamam //
tam udyataṃ tadā dṛṣṭvā musalaṃ ghoradarśanam /
amoghaṃ baladevena kruddhena tu mahāraṇe /
kruddho 'tha rāmabhadras tu gadayā taṃ jagāma ha /
jarāsaṃdho 'tha gadayā balabhadraṃ samāhanat //
prathamas tv atha rāmeṇa gadāpādaḥ samādade /
dvitīyo magadhendreṇa tṛtīyaṃ tu halāyudhaḥ /
caturthaṃ tu jarāsaṃdhaḥ pañcamaṃ tu yadūdvahaḥ //
tayoḥ pādaprahāraś ca cālayām āsa medinīm //
tato devāḥ sagandharvā yakṣāś ca paramarṣayaḥ /
bhītāḥ svastīti caivāhur lokānāṃ brahmaṇaś ca ha //
tataḥ kruddho jarāputras tāḍayām āsa vakṣasi /
śoṇitaṃ codvaman rāmaḥ śramaṃ ca samavāpa ha //
viśramya bhūmau kiṃcit tu punar utthāya yādavaḥ /
āhatya gadayā mūrdhni siṃhanādaṃ samānadat //
papāta ca mahīṃ vīro gatāsur iva niḥśvasan /
hato hato jarāsaṃdha ity ūcur yādaveśvarāḥ //
saṃjñāṃ ca pratilabhyāśu jarāsaṃdhaḥ pratāpavān /
gadayā ca samājaghne vakṣasy eva halāyudham //
mūrcchāṃ caiva samāpede saṃjñāṃ ca pratilabdhavān /
tato rudhirarāśis tu babhau jalam ivodgataḥ //
gadājarjarasarvāṅgau rejatuḥ kiṃśukāv iva /
samādīptau tu rājendra virathau vidhanurdharau //
gadāhatau mahāvīrau kevalau yuddharaṅginau /
śuśubhāte gadāhastau parasparavadhaiṣiṇau //
dvāv eva mṛtyū rājendra saṃgatāv iva śobhitau //
tataḥ kruddho haladharaś chettum aicchaj jarāsutam /
ūrū ca pothayām āsa gadayā rājasaṃsadi //
ūrvo raktaṃ samāpede majjā samabhavat tataḥ /
tato halī jarāsaṃdhaṃ śiraś chettum udaikṣata /
tato 'ntarikṣe vāg āsīt susvarā lokasākṣiṇī /
uvāca baladevaṃ taṃ samudyatahalāyudham /
na tvayā rāma vadhyo 'yam alaṃ khedena mādhava //
vihito 'sya mayā mṛtyus tasmāt sādhu vyupārama /
acireṇaiva kālena prāṇāṃs tyakṣyati māgadhaḥ //
jarāsaṃdhas tu tac chrutvā vimanāḥ samapadyata /
na prajahre tatas tasmai punar eva halāyudhaḥ /
tau vyupāramatāṃ caiva vṛṣṇayas te ca pārthivāḥ //
prasaktam abhavad yuddhaṃ teṣām eva mahātmanām /
dīrghakālaṃ mahārāja nighnatām itaretarām //
te sarve nirjitā rājan kṛṣṇena ripughātinā /
jarāsaṃdhena sahitā viprajagmur yathāgatam /
parājite tv apakrānte jarāsaṃdhe mahīpatau /
astaṃ yāte dinakare nānusasrus tadā niśi //
vṛṣṇayaś ca mahābhāgāḥ kṛṣṇasaṃkarṣaṇāśrayāḥ /
samānīya svasainyaṃ tu labdhalakṣyā mahābalāḥ /
purīṃ praviviśur hṛṣṭāḥ keśavenābhipūjitāḥ //
khāc cyutāny āyudhāny eva tāny evāntardadhus tadā //
jarāsaṃdho 'pi nṛpatir vimanāḥ svapuraṃ yayau /
rājānaś cānugā ye 'sya svarāṣṭrāṇy eva te yayuḥ /
jarāsaṃdhaṃ tu te jitvā manyante naiva taṃ jitam /
vṛṣṇayaḥ kuruśārdūla rājā hy atibalaḥ sa vai //
ko nāma hi jarāsaṃdhaṃ raṇe jetuṃ mahīpatiḥ /
śaknuyāl lokavikhyātaḥ sākṣād api śatakratuḥ /
daśa cāṣṭau ca saṃgrāmāñ jarāsaṃdhasya yādavāḥ /
dadur na cainaṃ samare hantuṃ śekur mahārathāḥ //
kṛṣṇas tu samare rājañ śaktimān api māgadham /
anyo mṛtyur iti jñātvā na ca hiṃsitavān prabhuḥ /
akṣauhiṇyo hi tasyāsan viṃśatir bharatarṣabha /
jarāsaṃdhasya nṛpates tadarthaṃ yāḥ samāgatāḥ //
alpatvād abhibhūtās tu vṛṣṇayo bharatarṣabha /
bārhadrathena rājendra rājabhiḥ sahitena vai //
bhūyaḥ kṛtvodyamaṃ prāyād yādavān kṛṣṇapālitān /
jitvā tu māgadhaṃ saṃkhye jarāsaṃdhaṃ mahīpatim /
viharanti sma sukhino vṛṣṇisiṃhā mahārathāḥ //
ojas tejo balaṃ dhīr dhṛtir iti mahimā śrīr yaśo rūpam ājñā /
vīryaṃ cetyevamādīn paramaguṇagaṇān ye smaranto labhante /
yad bhaktānāṃ yam ājñāpy akhilajanamanaḥkṣobhaṇī naiti pārśvaṃ /
cetas tvaṃ tasya śaśvac caraṇakamalayor bhṛṅgatāṃ yāhi viṣṇoḥ /
chapter 83,
transliterated by Kreshimir Krnic,
proof-read by Kreshimir Krnic,
version of June 15, 2004 :h]
vaiśaṃpāyana uvāca
etasminn eva kāle tu smṛtvā gopeṣu yatkṛtam /
jagāmaiko vrajaṃ rāmaḥ kṛṣṇasyānumate svayam //
sa tatra gatvā ramyāṇi dadarśa vipulāni vai /
bhuktapūrvāṇy araṇyāni sarāṃsi surabhīṇi ca //
sa praviṣṭaḥ pravegena taṃ vrajaṃ kṛṣṇapūrvajaḥ /
vanyena ramaṇīyena veṣeṇālaṃkṛtaḥ prabhuḥ //
sa tān sarvān ābabhāṣe yathāpūrvaṃ yathāvidhi /
gopaṃs tenaiva vidhinā yathānyāyaṃ yathāvayaḥ //
tathaiva prāha tān sarvāṃs tathaiva pariharṣayan /
tathaiva saha gopībhī rocayan madhurāḥ kathāḥ //
tam ūcuḥ sthavirā gopāḥ priyaṃ madhurabhāṣiṇaḥ /
rāmaṃ ramayatāṃ śreṣṭhaṃ pravāsāt punarāgatam //
svāgataṃ te mahābāho yadūnāṃ kulanandana /
jīvitasya phalaṃ prāptam adya te darśanena ca /
adya smo nirvṛtās tāta yat tvāṃ paśyāma nirvṛtam //
prītāś caiva vayaṃ vīra yat tvaṃ punar ihāgataḥ /
vikhyātas triṣu lokeṣu rāmaḥ śatrubhayaṃkaraḥ //
yādavāś ca balodagrāḥ sarve saṃgrāmalālasāḥ /
tiṣṭhanti nṛpaśārdūlā hy apramattā mahābalāḥ /
vardhanīyā vayaṃ nūnaṃ tvayā yādavanandana /
atha vā prāṇinas tāta ramante janmabhūmiṣu //
tridaśānāṃ vayaṃ mānyā dhruvam adyāmalānana /
ye sma dṛṣṭās tvayā tāta kāṅkṣamāṇās tavāgamam //
diṣṭyā te nihatā mallāḥ kaṃsaś ca vinipātitaḥ /
ugraseno 'bhiṣiktaś ca māhātmyenānujena vai //
samudre ca śruto 'smābhis timinā saha vigrahaḥ /
vadhaḥ pañcajanasyaiva jarāsaṃdhena vigrahaḥ /
T2 G2 M4 cont: K1.2.4 Ñ2.3 V1.3 B Ds D1 (orig.)
. 2-6 T3.4 G1 (marg.). 4.5 ins: :k]
gomante ca śruto 'smābhiḥ kṣatriyaiḥ saha vigrahaḥ /
daradasya vadhaś caiva jarāsaṃdhe ca yā matiḥ /
tac cāyudhāvataraṇaṃ śrutaṃ naḥ paramāhave //
vadhaś caiva śṛgālasya karavīrapurottame /
tatsutasyābhiṣekaś ca nāgarāṇāṃ ca sāntvanam /
tatpatnīnāṃ pralāpaś ca śakradevābhiṣecanam /
mathurāyāvarodhaś ca jarāsaṃdhena dhīmatā /
yuddhaṃ sarvair narendraiś ca yādavānāṃ mahātmanām /
mathurāyāṃ praveśaś ca kīrtanīyaḥ surair api /
pratiṣṭhitā ca vasudhā śaṅkitāḥ sarvapārthivāḥ //
tava cāgamanaṃ dṛṣṭvā sabhāgyāḥ sma yathā purā /
tena sma parituṣṭāś ca hṛṣitāś ca sabāndhavāḥ //
pratyuvāca tato rāmaḥ sarvāṃs tān abhitaḥ sthitān /
yādaveṣv api sarveṣu bhavanto mama bāndhavāḥ //
sahāsmābhir gataṃ bālyaṃ sahāsmābhī rataṃ vane /
bhavadbhir vardhitāś caiva kathaṃ yāsyāma vikriyām //
gṛheṣu bhavatāṃ bhuktaṃ gāvaś ca parirakṣitāḥ /
asmākaṃ bāndhavāḥ sarve bhavanto baddhasauhṛdāḥ //
evaṃ bhuvati sattvaṃ vai gopamadhye halāyudhe /
saṃhṛṣṭavadanās tatra babhūvur gopayoṣitaḥ /
evaṃ bahuvidhālāpaṃ kṛtvā gopais tu lāṅgalī /
jagāma yamunātīraṃ paśyan vṛndāvanaṃ mudā /
tato vanāntaragato reme rāmo mahābalaḥ //
etasminn antare gopā rāmāya viditātmane /
gopālair deśakālajñair upānīyata vāruṇī //
so 'pibat pāṇḍurābhrābhas tatkālaṃ jñātibhir vṛtaḥ /
vanāntaragato rāmaḥ pānaṃ madasamīraṇam //
upajahrus tatas tasmai vanyāni vividhāni ca /
pratyagraramaṇīyāni puṣpāṇi ca phalāni ca //
medhyāṃś ca vividhān bhakṣān gandhāṃś ca hṛdayaṃ gamān /
sadyoddhṛtāvamuktaṃ ca prabhūtaṃ kamalotpalam //
śirasā cārukeśena kiṃcid āvṛttamaulinā /
śravaṇaikāvalambena kuṇḍalena virājatā //
candanāgaruśītena vanamālāvalambinā /
vibabhāv urasā rāmaḥ kailāseneva mandaraḥ //
nīle vasāno vasane pratyagrajaladaprabhe /
rarāja vapuṣā śubhraḥ śaśīva ghanamālayā //
lāṅgalenāvasaktena bhujagābhogavartinā /
tathā bhujāgraśliṣṭena musalena ca bhāsvatā //
sa matto balināṃ śreṣṭho rarājāghūrṇitānanaḥ /
śaiśirīṣv iva rātrīṣu yathā khedālasaḥ śaśī //
sa matto yamunām āha snātum icche mahānadi /
ihaiva mābhigacchasva rūpiṇī sāgaraṃgame //
saṃkarṣaṇasya mattoktāṃ bhāratīṃ paribhūya sā /
nābhyavartata taṃ deśaṃ strīsvabhāvena mohitā //
tataś cukrodha balavān rāmo madasamīritaḥ /
cakāra ca halaṃ haste karṣaṇādhomukhaṃ balī //
tasyāṃ tu pānamedinyāṃ petus tāmarasasrajaḥ /
mumucuḥ puṣpakośaiś ca svaṃ rajorañjitaṃ jalam //
sa halenānantāgreṇa tīre gṛhya mahānadīm /
cakarṣa yamunāṃ rāmo vyutthitāṃ vanitām iva //
sā vihvalajalasrotā hradaprasthitasaṃcayā /
vyāvartata nadī bhītā halamārgānusāriṇī //
lāṅgalākṛṣṭamārgā sā vegavakrānugāminī /
saṃkarṣaṇabhayatrastā yoṣevākulatāṃ gatā //
srotaḥpulinabimboṣṭhī mṛditais toyatāḍitaiḥ /
phenamekhalasūtraiś ca cihnais tīrānuhāsibhiḥ //
taraṃgaviṣamāpīḍā cakravākonmukhastanī /
vegagambhīravakrāṅgī trastamīnavahaṃgamā //
sā tu haṃsekṣaṇāpāṅgī kāśakṣaumojjhitāmbarā /
tīrajoddhūtakeśāntā jalaskhalitagāminī //
lāṅgalollikhitāpāṅgī kṣubhitā sāgaraṃgamā /
śaivālamaladigdhāṅgī ghanabudbudaviklavā /
matteva kuṭilā nārī rājamārgeṇa gacchatī //
kṛṣyate sā sma vegena srotaḥskhalitagāminī /
unmārgānītamārgā sā yena vṛndāvanaṃ vanam //
vṛndāvanasya madhyena sā nītā yamunā nadī /
rorūyamāṇaiḥ khagamair anvitā tīravāsibhiḥ //
sā yadā samatikrāntā nadī vṛndāvanaṃ vanam /
tataḥ strīvigrahā bhūtvā yamunā rāmam abravīt //
prasīda rāma bhītāsmi pratilomena karmaṇā /
viparītam idaṃ rūpaṃ toyaṃ ca mama jāyate //
asatyahaṃ nadīmadhye rauhiṇeya tvayā kṛtā /
rauhiṇeya hasiṣyati māṃ nandaḥ saṃgatā tvayā /
karṣaṇena mahābāho svamārgavyabhicāriṇī //
prāptāṃ māṃ sāgare nūnaṃ sapatnyo vegagarvitāḥ /
phenahāsair hasiṣyanti toyavyāvṛttagāminīm //
prasādaṃ kuru me vīra yāce tvāṃ kṛṣṇapūrvaja /
suprasannamanā nityaṃ bhavasva tvaṃ surottama /
karṣaṇāyudhakṛṣṭāsmi roṣo 'yaṃ vinivartyatām //
eṣā mūrdhnābhigacchāmi caraṇau te halāyudha /
mārgam ādiṣṭam icchāmi kva gacchāmi mahābhuja //
tām evaṃ bruvatīṃ drṣṭvā yamunāṃ lāṅgalāyudhaḥ /
pratyuvācārṇavavadhūṃ madākrāntālaso balaḥ //
lāṅgalākṛṣṭamārgā tvam imaṃ me priyadarśane /
deśam ambupradānena nikhilaṃ bhāvayasva naḥ //
eṣa te subhru saṃdeśaḥ kathitaḥ sāgaraṃgame /
śāntiṃ vraja mahābhāge gamyatāṃ ca yathāsukham /
lokā hi yāvat sthāsyanti tāvat sthāsyati me yaśaḥ //
vaiśaṃpāyana uvāca
ity uktā sā tathā cakre yamunā rāmaśāsanam /
anujñātā tu rāmeṇa yathāmārgaṃ jagāma sā /
yamunākarṣaṇaṃ dṛṣṭvā savre te vrajavāsinaḥ /
sādhu sādhv iti rāmāya praṇāmaṃ cakrire tadā //
namo 'stu te jagannātha balabhadra halāyudha /
prasīda devadeveśa rāma rāmeti gopakāḥ /
tāṃ visṛjya mahāvegāṃ tāṃś ca sarvān vrajaukasaḥ /
tataḥ saṃcintya manasā buddhyā niścitya caiva ha /
punaḥ pratijagāmāśu mathurāṃ rohiṇīsutaḥ //
sa gatvā mathurāṃ rāmo bhavane madhusūdanam /
parivartamānaṃ dadṛśe pṛthivyāḥ sāram avyayam //
tathaiva vanaveṣeṇa sopasṛpto janārdanam /
pratyagravanamālena vakṣasābhivirājatā //
sa dṛṣṭvā tūrṇam āyāntaṃ rāmaṃ laṅgaladhāriṇam /
sahasotthāya govindo dadāv āsanam uttamam //
abhivādya mahātmānaṃ balabhadraṃ janārdanaḥ /
punaḥ praṇāmam akarot svāgataṃ te halāyudha /
upaviṣṭaṃ tato rāmaṃ papraccha kuśalaṃ vraje /
bāndhaveṣu ca sarveṣu goṣu caiva janārdanaḥ //
pratyuvāca tato rāmo bhrātaraṃ sādhubhāṣiṇam /
sarvatra kuśalaṃ kṛṣṇa yeṣāṃ kuśalam icchasi //
tatas tayor vicitrāś ca paurāṇyaś ca kathābhavan /
vasudevāgrataḥ puṇyā rāmakeśavayos tadā //
chapter 84,
transliterated by Kreshimir Krnic,
proof-read by Kreshimir Krnic,
version of June 15, 2004 :h]
vaiśaṃpāyana uvāca
kasyacit tv atha kālasya sabhāyāṃ yadusaṃsadi /
babhāṣe puṇḍarīkākṣo hetumad vākyam uttamam //
śrūyatāṃ yādavā vākyaṃ sarve cāvahitā mama /
yādavānām iyaṃ bhūmir mathurā rāṣṭravardhanī /
vayaṃ caiveha saṃbhūtā vraje ca parivardhitāḥ //
tad idānīṃ gataṃ duḥkhaṃ śatravaṣ ca parājitāḥ /
nṛpeṣu janitaṃ vairaṃ jarāsaṃdhe ca vigrahaḥ //
vāhanāni ca naḥ santi pādātaṃ cāpy anantakam /
ratnāni ca vicitrāṇi mitrāṇi bahulāni ca //
iyaṃ ca māthurī bhūmir alpā gamyā parasya naḥ /
vṛddhiś cāpi parāsmākaṃ balato mitratas tathā //
kumārakoṭyo yāś cemā gaṇāś caiva padātinām /
eṣām apīha vasatāṃ saṃmardam upalakṣaye //
tan me na rocate hy atra nivāso yadupuṃgavāḥ /
purīṃ niveśayiṣyāmi mama tat kṣantum arhatha //
etad yady anukūlaṃ vo mamābhiprāyajaṃ vacaḥ /
bhavāya bhavatāṃ kāle rocatāṃ yadusaṃsadi //
tam ūcur yādavāḥ sarve hṛṣṭena manasā tadā /
sādhyatāṃ yad abhipretaṃ janasyāsya bhavāya ca //
tataḥ saṃmantrayām āsur vṛṣṇayo mantram uttamam /
avadhyo 'saukṛto 'smākaṃ sumahacca ripor balam //
kṛtaḥ sainyakṣayaś cāpi mahān iha narādhipaiḥ /
balāni ca sasainyāni hantuṃ varṣaśatair api /
na śakṣyāmo hy atas teṣām apayāne 'bhavan matiḥ //
etasminn antare rājā sa kālayavano mahān /
sainyena tadvidhenaiva mathurām abhyupāgamat //
tato jarāsaṃdhabalaṃ durnivāryaṃ mahat tadā /
te kālayavanaṃ caiva śrutvaivaṃ pratipedire //
etasminn antare caiva yadūnāṃ nandivardhanaḥ /
keśavaḥ punarevāha yādavān satyasaṃgarān /
adyaiva divasaḥ puṇyo niryāma sapadānugāḥ //
niścakramus te yadavaḥ sarve keśavaśāsanāt /
oghā iva samudrasya balaughaprativāraṇāḥ //
saṃgṛhya te kalatrāṇi vasudevapurogamāḥ /
susaṃnaddhair gajair mattai rathair aśvaiś ca daṃśitaiḥ //
āhatya duṃdubhīn sarve sadhanajñātibāndhavāḥ /
niryayur yādavāḥ sarve mathurām apahāya vai //
syandanaiḥ kāñcanāpīḍair mattaiś ca varavāraṇaiḥ /
sṛtaplutaiś ca turagaiḥ kaśāpārṣṇipracoditaiḥ //
svāni svāni balāgrāṇi śobhayantaḥ prakarṣiṇaḥ /
pratyaṅmukhā yayur hṛṣṭā vṛṣṇayo bharatarṣabha //
tato mukhyatamāḥ sarve yādavā raṇaśobhinaḥ /
anīkāgrāṇi karṣanto vāsudevapurogamāḥ //
te sma nānālatācitraṃ nārikelavanāyutam /
kīrṇaṃ nāgavanaiḥ kāntaiḥ ketakīṣaṇḍamaṇḍitam //
puṃnāgatālībahulaṃ drākṣāvanaghanaṃ kvacit /
susaṃnaddhair balais tatra tadā nṛpavarottamāḥ /
anūpaṃ sindhurājasya prapedur yadupuṃgavāḥ //
te tatra ramaṇīyeṣu viṣayeṣu sakhapriyāḥ /
mumudur yādavāḥ sarve devāḥ svargagatā iva //
puravāstu vicinvan sa kṛṣṇas tu paravīrahā /
dadarśa vipulaṃ deśaṃ sāgarānūpabhūṣitam //
vāhanānāṃ hitaṃ caiva sikatātāmramṛttikam /
puralakṣaṇasaṃpannaṃ kṛtāspadam iva śriyā //
sāgarānilasaṃvītaṃ sāgarāmbuniṣevitam /
viṣayaṃ sindhurājasya śobhitaṃ puralakṣaṇaiḥ //
tatra raivatako nāma parvato nātidūrataḥ /
mandarodāraśikharaḥ sarvato 'bhivirājate //
tatraikalavyasaṃvāso droṇenādhyuṣitaś ciram /
babhūva puruṣopetaḥ sarvaratnasamākulaḥ //
vihārabhūmis tatraiva tasya rājñaḥ sunirmitā /
nāmnā dvāravatī nāma svāyatāṣṭāpadopamā //
keśavasya matis tatra puryarthe viniveśitā /
niveśaṃ tatra sainyānāṃ rocayanti sma yādavāḥ //
te raktasūrye divase tatra yādavapuṃgavāḥ /
niveśāya matiṃ cakruḥ kṛṣṇasyānumate sthitāḥ /
senāpālāś ca saṃcakruḥ skandhāvāraniveśanam //
dhruvāya tatra nyavasat keśavaḥ saha yādavaiḥ /
deśe puraniveśāya sa yadupravaro vibhuḥ //
tasyāstu vidhivan nāma vāstūni ca gadāgrajaḥ /
nirmame puruṣaśreṣṭho manasā yādavottamaḥ //
evaṃ dvāravatīṃ caiva purīṃ prāpya sabāndhavāḥ /
sukhino nyavasan rājan svarge devagaṇā iva //
kṛṣṇo 'pi kālayavanaṃ jñātvā keśiniṣūdanaḥ /
jarāsaṃdhabhayāc cāpi purīṃ dvāravatīṃ yayau //
chapter 85,
transliterated by Kreshimir Krnic,
proof-read by Kreshimir Krnic,
version of June 20, 2004 :h]
janamejaya uvāca
bhagavañ śrotum icchāmi vistareṇa mahātmanaḥ /
caritaṃ vāsudevasya yaduśreṣṭhasya dhīmataḥ //
kimarthaṃ ca parityajya mathurāṃ madhusūdanaḥ /
madhyadeśasya kakudaṃ dhāma lakṣmyāś ca kevalam //
śṛṅgaṃ pṛthivyāḥ svālakṣyaṃ prabhūtadhanadhānyavat /
āryāḍhyajanabhūyiṣṭham adhiṣṭhānavarottamam /
ayuddhenaiva dāśārhas tyaktavān dvijasattama //
sa kālayavanaś cāpi kṛṣṇe kiṃ pratyapadyata //
dvārakāṃ ca samāśritya vāridurgāṃ janārdanaḥ /
kiṃ cakāra mahābāhur mahāyogī mahāmanāḥ //
kiṃvīryaḥ kālayavanaḥ kena jātaś ca vīryavān /
yam asahyaṃ samālakṣya vyapayāto janārdanaḥ //
vaiśaṃpāyana uvāca
vṛṣṇīnām andhakānāṃ ca gurur gārgyo mahātapāḥ /
brahmacārī purā bhūtvā na sma dārān sa vindati //
tathā hi vartamānaṃ taṃ ūrdhvaretasam avyayam /
gārgyaṃ goṣṭhe dvijaṃ syālaḥ ṣaṇḍham ity uktavān dvijaḥ /
yadūnāṃ saṃnidhau sarve jahasur yādavās tataḥ //
evaṃ varṣasahasraṃ me ṣaṭśataṃ bhūpasaṃmitam /
vatsarā dvādaśāś caiva cūrṇaṃ loharajodbhavam /
syālo 'bhiśaptavān gārgyam apumān iti bhūpate //
so 'bhiśaptas tadā rājan nagare tv amitaṃjaye /
lipsuḥ putraṃ tato gatvā tapas tepe sudāruṇam //
tato dvādaśa varṣāṇi so 'yaś cūrṇam abhakṣayat /
ārādhayan mahādevam acintyaṃ śūlapāṇinam //
rudras tasmai varaṃ prādāt samarthaṃ yudhi nigrahe /
vṛṣṇīnām andhakānāṃ ca sarvatejomayaṃ sutam //
tataḥ śuśrāva taṃ rājā yavanādhipatir varam /
putraprasavajaṃ devād aputraḥ putrakāmukaḥ //
tam upānāyya sa nṛpaḥ sāntvayitvā dvijottamam /
gopamadhye yavanarāḍ gopastriṣu samutsṛjat //
gopālī tv apsarās tatra gopastrīveṣadhāriṇī /
dhārayām āsa gārgyasya garbhaṃ durdharam acyutam //
mānuṣyāṃ gārgyabhāryāyāṃ niyogāc chūlapāṇinaḥ /
sa kālayavano nāma jajñe śūro mahābalaḥ /
aputrasyātha rājñas tu vavṛdhe 'ntaḥpure śiśuḥ //
tasminn uparate rājan sa kālayavano nṛpaḥ /
yuddhābhikāmo rājā tu paryapṛcchad dvijottamam /
vṛṣṇyandhakakulaṃ tasya nārado vai nyavedayat //
jñātvā tu varadānaṃ tan nāradān madhusūdanaḥ /
upapraikṣata tejasvī vardhantaṃ yavaneṣu tam //
sa vivṛddho yadā rājā yavanānāṃ mahābalaḥ /
tata enaṃ nṛpā mlecchāḥ saṃśrityānuyayus tadā //
śakās tuṣārā daradāḥ pāradās taṅgaṇāḥ khaśāḥ /
pahlavāḥ śataśaś cānye mlecchā haimavatās tathā //
sa taiḥ parivṛto rājā dasyubhiḥ śalabhair iva /
nānāveṣadharair bhīmair matrurām abhyavartata //
gajavājikharoṣṭrāṇāṃ sahasrair ayutair api /
pṛthivīṃ kampayām āsa sainyena mahatā tadā //
reṇunā sūryamārgaṃ tu samavacchādya pārthivaḥ /
mūtreṇa śakṛtā caiva sainyena sasṛje nadīm //
aśvoṣṭraśakṛto rāśer niḥsṛteti janādhipa /
tato 'śvaśakṛd ityeva nāma nadyā babhūva ha //
tat sainyaṃ mahad āyād vai śrutvā vṛṣṇyandhakāgraṇīḥ /
vāsudevaḥ samānāyya jñātīn idam uvāca ha //
idaṃ samutthitaṃ ghoraṃ vṛṣṇyandhakabhayaṃ mahat /
avadhyaś cāpi naḥ śatrur varadānāt pinākinaḥ //
sāmādayo 'bhyupāyāś ca vihitās tasya sarvaśaḥ /
matto madabalābhyāṃ ca yuddham eva cikīrṣati /
etāvān iha vāsaś ca kathito nāradena me //
etāvati ca vaktavyaṃ sāmaiva paramaṃ matam /
jarāsaṃdhaś ca no rājā nityam eva na mṛṣyate /
tathānye pṛthivīpālā vṛṣṇicakrapratāpitāḥ //
kecit kaṃsavadhāc cāpi viraktās tadgatā nṛpāḥ /
samāśritya jarāsaṃdham asmān icchanti bādhitum //
bahavo jñātayaś caiva yadūnāṃ nihatā nṛpaiḥ /
vivardhituṃ na śakṣyāmaḥ pure 'sminn iti keśavaḥ /
tato vṛṣṇyandhakāḥ kṛṣṇaṃ puraskṛtya mahāmatim /
sametya mantrayām āsur jarāsaṃdhabhayena ca /
kṛtvā ca niścayaṃ sarve palāyanam arocayan //
vihāya mathurāṃ ramyāṃ mānayantaḥ pinākinam /
kuśasthalīṃ dvāravatīṃ niveśayitum īpsavaḥ /
apayāne matiṃ kṛtvā dūtaṃ tasmai sasarja ha //
tataḥ kumbhe mahāsarpaṃ bhinnāñjanacayopamam /
ghoram āśīviṣaṃ kṛṣṇaṃ kṛṣṇaḥ prākṣepayat tadā //
tatas taṃ mudrayitvā tu svena dūtena hārayat /
nidarśanārthaṃ govindo bhīṣayāṇaś ca taṃ nṛpam /
sa dūtaḥ kālayavanaṃ darśayām āsa taṃ ghaṭam //
idaṃ covāca rājānaṃ rājñāṃ samsadi dūtakaḥ /
bho rājann āha kṛṣṇas tvāṃ kim ebhiḥ śalabhais tava /
aham ekas tavaiteṣāṃ samartho vāraṇe prabhuḥ //
tvāṃ ca hatvā nṛpaśreṣṭha sabalaṃ sasuhṛdgaṇam /
idaṃ tava balaṃ rājan grahīṣyāmīti niścitam //
anyathā gaccha rājaṃs tvaṃ balenānena saṃyutaḥ /
ity uktvā darśayām āsa ghaṭaṃ kṛṣṇapracoditam /
kālasarpopamaḥ kṛṣṇa ity uktvā bharatarṣabha /
tat kālayavano budhvā trāsanaṃ yādavaiḥ kṛtam /
pipīlikānāṃ caṇḍānāṃ pūrayām āsa taṃ ghaṭam //
ślokam ekaṃ likhitvā tu ghaṭamadhye 'kṣipat tadā /
sa sarpo bahubhis tīkṣṇaiḥ sarvatas taiḥ pipīlikaiḥ /
bhakṣyamāṇaḥ kilāṅgeṣu bhasmībhūto 'bhavat tadā //
taṃ mudrayitvātha ghaṭaṃ tathaiva yavanādhipaḥ /
preṣayām āsa kṛṣṇāya bāhulyam upavarṇayan //
dūtānītaṃ harir dṛṣṭvā patraṃ tad vācayaṃs tadā /
bahubhir na viroddhavyaṃ durjayo 'pi mahājanaḥ /
sphuran tam api nāgendraṃ bhakṣayiṣyanti kīṭikāḥ /
vāsudevas tu taṃ dṛṣṭvā yogaṃ vihitam ātmanaḥ /
utsṛjya mathurām āśu dvārakām abhijagmivān //
vairasyāntaṃ vidhitsaṃs tu vāsudevo mahāyaśāḥ /
niveśya dvārakāṃ rājan vṛṣṇīn āśvāsya caiva ha //
padātiḥ puruṣavyāghro bāhupraharaṇas tadā /
ājagāma mahāyogī mathurāṃ madhusūdanaḥ //
taṃ dṛṣṭvā niryayau hṛṣṭaḥ sa kālayavano ruṣā /
prekṣāpūrvaṃ ca kṛṣṇo 'pi niścakrāma mahābalaḥ //
athānvagacchad govindaṃ jighṛkṣur yavaneśvaraḥ /
na cainam aśakad rājā grahītuṃ yogadharmiṇam //
hastaprāptam ivātmānaṃ hariṇā sa pade pade /
nīto darśayatā dūraṃ yavaneśo 'drikandaram //
kālayavana uvāca
palāyanaṃ yadukule jātasya tava nocitam /
iti kṣipann anugato nainaṃ prāpāhatāśubhaḥ /
evaṃ kṣipto 'pi bhagavān prāviśad girikandaram /
ko hi nāma jagannāthaṃ balād yātuṃ priyād ṛte /
hastaprāpta ivābhāti tasya gacchañ janārdanaḥ /
māndhātus tu suto rājā mucukundo mahāyaśāḥ /
yatra tiṣṭhati rājendras tatra cāśu viveśa vai /
purā devāsure yuddhe kṛtakarmā mahābalaḥ //
vareṇa cchandito devair nidrām eva gṛhītavān /
śrāntasya tasya vāg evaṃ tadā prādur abhūt kila //
prasuptam bodhayed yo māṃ taṃ daheyam ahaṃ surāḥ /
cakṣuṣā krodhadīptena evam āha punaḥ punaḥ //
evam astv iti śakras tam uvāca tridaśaiḥ saha /
sa surair abhyanujñāto lokaṃ mānuṣam āgamat //
sa parvataguhāṃ kāṃcit praviśya śramakarśitaḥ /
suṣvāpa kālam etaṃ vai yāvat kṛṣṇasya darśanam //
tat sarvaṃ vāsudevasya nāradena niveditam /
varadānaṃ ca devebhyas tejas tasya ca bhūpateḥ //
anugamyamānaḥ kṛṣṇaś ca tena mlecchena śatruṇā /
tāṃ guhāṃ mucukundasya praviveśa vinītavat //
pītāmbareṇa svīyena tam ācchādya sa bhūpatim /
śiraḥsthāne tu rājarṣer mucukundasya keśavaḥ /
saṃdarśanapathaṃ tyaktvā tasthau buddhimatāṃ varaḥ //
anupraviśya yavano dadarśa pṛthivīpatim /
prasvapantaṃ kṛtāntābham āsasāda sudurmatiḥ //
vāsudevaṃ tu taṃ matvā ghaṭṭayām āsa pārthivam /
pādenātmavināśāya śalabhaḥ pāvakaṃ yathā //
mucukundaś ca rājarṣiḥ pādasparśavibodhitaḥ /
cukopa nicrācchedena pādasparśena tena ca //
saṃsmṛtya ca varaṃ śakrād avaikṣata tamagrataḥ /
sa dṛṣṭamātraḥ kruddhena saṃprajajvāla sarvataḥ //
dadāha pāvakas taṃ tu śuṣkaṃ vṛkṣam ivāśaniḥ /
kṣaṇena kālayavanaṃ netratejovinirgataḥ //
taṃ vāsudevaḥ śrīmantaṃ cirasuptaṃ narādhipam /
kṛtakāryo 'bravīd dhīmān idaṃ vacanam uttamam //
rājaṃś ciraprasupto 'si kathito nāradena me /
kṛtaṃ me sumahat kāryaṃ svasti te 'stu vrajāmy aham //
vāsudevam athālakśya rājā hrasvaṃ pramāṇataḥ /
parivṛttaṃ yugaṃ mene kālena mahatā tataḥ //
tam ālokya ghanaśyāmaṃ pītakauśeyavāsasam /
śrīvatsavakṣasaṃ bhrājat kaustubhena virājitam //
caturbhujaṃ rocamānaṃ vaijayantyā ca mālayā /
cāruprasannavadanaṃ sphuran makarakuṇḍalam //
prekṣaṇīyaṃ trilokeśaṃ sānurāgasmitekṣaṇam /
apīcyavayasaṃ matta+ +mṛgendrodāravikramam //
paryapṛcchan mahābuddhis tejasā tasya dharṣitaḥ /
śaṅkitaḥ śanakaiḥ kṛṣṇaṃ durdharṣam iva tejasā /
uvāca rājā govindaṃ ko bhavān kim ihāgataḥ /
kaś ca kālaḥ prasuptasya yadi jānāsi kathyatām //
niḥśaṅko gatabhīḥ prāpto vipine girigahvare /
padbhyāṃ padmapalāśābhyāṃ vicarasy urukaṇṭake //
kiṃ svit tejasvināṃ tejo bhagavāṃs tvaṃ vibhāvasuḥ /
sūryaḥ somo mahendro vā lokapālo 'paro 'pi vā //
manye tvāṃ devadevānāṃ trayāṇāṃ puruṣarṣabham /
yad bādhase guhādhvāntaṃ pradīpaḥ prabhayā yathā //
śuśrūṣatām avyalīkam asmākaṃ narapuṃgava /
svaṃ janma karma gotraṃ vā kathyatāṃ yadi rocate /
vāsudeva uvāca
somavaṃśodbhavo rājā yayātir nāma nāhuṣaḥ /
tasya putro yadur jyeṣṭhaś catvāro 'nye yavīyasaḥ //
yaduvaṃśe samutpannaṃ vasudevātmajaṃ vibho /
vāsudevaṃ vijānīhi nṛpate mām ihāgatam //
tretāyuge samutpanno vidito me 'si nāradāt /
idaṃ kaliyugaṃ viddhi kim anyat karavāṇi te //
mama śatrus tvayā dagdho devadattavaro nṛpa /
avadhyo yo mayā saṃkhye bhaved varṣaśatair api //
mucukunda uvāca
yaduvaṃśodbhavaṃ devaṃ jānāmi śāśvataṃ vibhum /
ādyaṃ puruṣam īśānam acyutaṃ madhusūdanam //
purā gargeṇa kathitam aṣṭāviṃśatime yuge /
dvāparādau harer janma yaduvaṃśe bhaviṣyati //
namas tasmai bhagavate puruṣāya mahātmane /
anantāya mahābāho viṣṇave prabhaviṣṇave //
vaiśaṃpāyana uvāca
evaṃ stutas tadā viṣṇur mucukundena dhīmatā /
vareṇa cchandayām āsa bhagavān acyutas tadā //
punar apy abravīt kṛṣṇo mucukundaṃ mahābhujam /
tvadarthe 'py āgato vīra nāradena prabodhitaḥ /
uttiṣṭhottiṣṭha bhadraṃ te yathākāmaṃ caratv iha /
ityuktaḥ sa tu kṛṣṇena nirjagāma guhāmukhāt /
anvīyamānaḥ kṛṣṇena kṛtakāryeṇa dhīmatā //
tato dadarśa pṛthivīm āvṛtāṃ hrasvakair naraiḥ /
alpotsāhair alpabalair alpavīryaparākramaiḥ /
pareṇādhiṣṭhitaṃ caiva rājyaṃ kevalam ātmanaḥ //
yat syāt tvaddarśane puṇyaṃ tan me kṛṣṇa bhaved iti /
visarjayitvā govindaṃ praviveśa mahad vanam /
himavantam agād rājā tapase dhṛtamānasaḥ //
tataḥ sa tapa āsthāya vinirmucya kalevaram /
āruroha divaṃ rājā karmabhiḥ svair jitaṃ śubhaiḥ //
vāsudevo 'pi dharmātmā upāyena mahāmanāḥ /
ghātayitvātmanaḥ śatruṃ tat sainyaṃ pratyapadyata //
mucukundena mahātmanā /
mathurāṃ punarāgatya /
prabhūtarathahastyaśva+ +varmaśastrāyudhadhvajam /
ādāyopayayau dhīmāṃs tat sainyaṃ nihateśvaram //
nivedayām āsa tato narādhipe tad ugrasene pratipūrṇamānasaḥ /
janārdano dvāravatīṃ ca tāṃ purīm aśobhayat tena dhanena bhūriṇā //
chapter 86,
transliterated by Kreshimir Krnic,
proof-read by Kreshimir Krnic,
version of June 20, 2004 :h]
kṛṣṇāya ca namas tubhyaṃ rāmarāmāya te namaḥ /
vāmanāya namas tubhyaṃ kapilāya namo 'stu te //
nānārūpa namas tubhyaṃ namas te karmasākṣiṇe /
viśvarūpa namas tubhyaṃ hṛṣīkeśāya te namaḥ //
evaṃ saṃstūyamānaś ca mucukundena dhīmatā /
uttarāṃ diśam āśritya tapam ācara sāttvikam /
vaiśaṃpāyana uvāca
tataḥ prabhāte vimale bhāskare 'bhyudite tadā /
kṛtajapyo hṛṣīkeśo vanānte niṣasāda ha //
paricakrāma taṃ deśaṃ durgasthānadidṛkṣayā /
upatasthuḥ kulaprāgryā yādavā yadunandanam //
rohiṇyām ahani śreṣṭhe svasti vācya dvijottamān /
puṇyāhaghoṣair vipulair durgasyārabdhavān kriyāṃ //
tataḥ paṅkajapatrākṣo yādavān keśisūdanaḥ /
provāca vadatāṃ śreṣṭho devān vṛtraripur yathā //
kalpiteyaṃ mayā bhūmiḥ paśyadhvaṃ devasadmavat /
nāma cāsyāḥ kṛtaṃ puryāḥ khyātiṃ yad upayāsyati //
iyaṃ dvāravatī nāma pṛthivyāṃ nirmitā mayā /
bhaviṣyati purī ramyā śakrasyevāmarāvatī //
tāny evāsyāḥ kārayiṣye cihnāny āyatanāni ca /
sthānāni vidadhuś cātra brahmādīnāṃ yathākramam /
catvarān rājamārgāṃś ca samān antaḥpurāṇi ca //
devā ivātra modantu bhavanto vigatajvarāḥ /
bādhamānā ripugaṇān ugrasenapurogamāḥ //
gṛhyantāṃ veśmavāstūni kalpyantāṃ trikacatvarāḥ /
mīyantāṃ rājamārgāś ca prākārasya ca yā gatiḥ //
preṣyantāṃ śilpimukhyāś ca niyuktā veśmakarmasu /
niyujyantāṃ ca deśeṣu preṣyakarmakarā janāḥ //
evam uktās tu kṛṣṇena gṛhasaṃgrahatatparāḥ /
yathānideśaṃ saṃhṛṣṭāś cakrur vāstuparigrahān //
sūtrahastās tato mānaṃ cakrur yādavasattamāḥ /
puṇye 'hani mahārāja dvijātīn abhipūjya ca //
vāstudaivatakarmāṇi vidhinā kārayanti ca /
sthapatīn atha govindas tatrovāca mahāmatiḥ //
asmadarthe suvihitaṃ kriyatām atra mandiram /
vibhaktacatvarapathaṃ suniviṣṭeṣṭadaivatam //
te tatheti mahābāhum uktvā sthapatayas tadā /
durgakarmaṇi saṃbhārān upalabhya yathāvidhi //
yathānyāyaṃ nirmimire dvārāṇy āyatanāni ca /
sthānāni vidadhuś cātra brahmādīnāṃ yathākramam //
upāmagneḥ sureśasya dṛṣadolūkhalasya ca /
caturdaivāni catvāri dvārāṇi vidadhuś ca te /
gṛhakṣetrendrabhallāṭaṃ puṣpadantaṃ tathaiva ca //
teṣu veśmasu yukteṣu yādaveṣu mahātmasu /
puryāḥ kṣipraṃ niveṣārthaṃ cintayām āsa mādhavaḥ //
tasya daivī sthitā buddhiś capalā kṣiprakāriṇī /
purī sā vai priyakarī yadūnām abhivardhanī //
śilpimukhyo 'sti devānāṃ prajāpatisutaḥ prabhuḥ /
viśvakarmā svamatyā vai purīṃ saṃsthāpayiśyati //
manasā tam anudhyāya tasyāgamanakāraṇam /
tridaṣābhimukhaḥ kṛṣṇo vivikte samapadyata //
tasminn eva tataḥ kāle śilpācāryo mahāmatiḥ /
viśvakarmā suraśreṣṭhaḥ kṛṣṇasya pramukhe sthitaḥ //
viśvakarmovāca
daivena manasā kśipraṃ tava viṣṇo dhṛtavrata /
kiṃkaraḥ samanuprāptaḥ śādhi māṃ kiṃ karomi te //
yathā syād devadeveśas tryambakaś ca yathāvyayaḥ /
tathā tvaṃ deva mānyo 'si viśeṣo nāsti me prabho //
trailokyajñāpikāṃ vācam utsṛjasva mahābhuja /
eṣo 'smi paridṛṣṭārthaḥ kiṃ karomi praśādhi mām //
śrutvā vinītavacanaṃ keśavo viśvakarmaṇaḥ /
pratyuvāca yaduśreṣṭhaḥ kaṃsārir atulaṃ vacaḥ //
śrutārtho devaguhyasya bhavāny atra vayaṃ sthitāḥ /
avaśyaṃ tv iha kartavyaṃ sadanaṃ me surottama //
tad iyaṃ bhūḥ prakāśārthaṃ niveśyā mayi suvrata /
matprabhāvānurūpaiś ca gṛhaiś ceyaṃ samantataḥ //
uttamā ca pṛthivyāṃ vai yathā svarge 'marāvatī /
tatheyaṃ hi tvayā kāryā śakto hy asi mahāmate //
mama sthānam idaṃ kāryaṃ yathā vai tridive tathā /
martyāḥ paśyantu me lakṣmīṃ puryā yadukulasya ca //
evam uktas tataḥ prāha viśvakarmā matīśvaraḥ /
kṛṣṇam akliṣṭakarmāṇaṃ devāmitravināśanam //
sarvam etat kariṣyāmi yat tvayābhihitaṃ prabho /
purī tv iyaṃ janasyāsya na paryāptā bhaviṣyati //
bhaviṣyati ca vistīrṇā vṛddhir asyās tu śobhanā /
catvāraḥ sāgarā hy asyāṃ vicariṣyanti rūpiṇaḥ //
yadīcchet sāgaraḥ kiṃcid utsraṣṭum iha toyarāṭ /
tataḥ svāyatalakṣaṇyā purī syāt puruṣottama //
evam uktas tataḥ kṛṣṇaḥ prāg eva kṛtabuddhimān /
sāgaraṃ saritāṃ nātham uvāca vadatāṃ varaḥ //
samudra daśa ca dve ca yojanāni jalāśaye /
pratisaṃhriyatām ātmā yady asti mayi mānyatā //
avakāśe tvayā datte purīyaṃ māmakaṃ balam /
paryāptaviṣayākārā samagrā visahiṣyati //
tataḥ kṛṣṇasya vacanaṃ śrutvā nadanadīpatiḥ /
samārutena yogena utsasarja mahārṇavaḥ //
viśvakarmā tataḥ prītaḥ puryāḥ saṃdṛśya vāstu tat /
govinde caiva saṃmānaṃ sāgaraḥ kṛtavāṃs tadā //
viśvakarmā tataḥ kṛṣṇam uvāca yadunandanam /
adyaprabhṛti govinda sarve samadhirohata //
manasā nirmitā ceyaṃ mayā pūḥpravarā vibho /
acireṇaiva kālena gṛhasaṃbādhamālinī //
bhaviṣyati purī ramyā sudvārā prāgryatoraṇā /
cayāṭṭālakakeyūrā pṛthivyāḥ kakudopamā //
antaḥpuraṃ ca kṛṣṇasya paricaryākṣamaṃ mahat /
cakāra tasyāṃ puryāṃ vai deśe tridaśapūjite //
tataḥ sā nirmitā kāntā purī dvāravatī tadā /
mānasena prayatnena vaiṣṇavī viśvakarmaṇā //
vidhānavihitadvārā prākāravaraśobhitā /
parikhācayasaṃguptā sāṭṭaprākāratoraṇā /
kāntanārīnaragaṇā vaṇigbhir upaśobhitā /
nānāpaṇyasamākīrṇā khecarīva ca gāṃ gatā //
prapāvāpīprasannodair udyānair upaśobhitā /
samantataḥ saṃvṛtāṅgī vanitevāyatekṣaṇā //
samṛddhacatvaravatī veśmottamaghanācitā /
rathyākoṭisahasrāḍhyā śubhrarājapathottarā /
bhūṣayantī samudraṃ sā svargam indrapurī yathā //
pṛthivyāṃ sarvaratnānām ekā nicayaśālinī /
surāṇām api sukṣetrā sāmantakṣobhakāriṇī /
aprakāśaṃ tadākāśaṃ prāsādair upaśobhitā //
pṛthivyāṃ pṛthurāṣṭraughā janaughapratināditā /
oghaiś ca vārirājasya śiśirīkṛtamārutā //
anūpopavanaiḥ kāntaiḥ kāntā janamanoramā /
satārakā dyaur iva sā dvārakā pratyarājata //
prākāreṇārkavarṇena śātakaumbhena saṃvṛtā /
hiraṇyapratipūrṇaiś ca gṛhair gambhīranisvanaiḥ //
śubhrameghapratīkāśair dvāraiḥ saudhaiś ca śobhitā /
kvacit kvacid udagrāgrair upāvṛttamahāpathā //
tām āvasat purīṃ kṛṣṇaḥ sarvayādavanandanaḥ /
abhipretajanākīrṇāṃ somaḥ kham iva bhāsayan //
viśvakarmakṛtāṃ divyāṃ ratnajālasamākulām /
viśvakarmā ca tāṃ kṛtvā purīṃ śakrapurīm iva /
jagāma tridivaṃ devo govindenābhipūjitaḥ //
bhūyas tu buddhir abhavat kṛṣṇasya viditātmanaḥ /
janān imān dhanaughais tu tarpayeyam ahaṃ yadi //
sa vaiśravaṇavastavyaṃ nidhīnām uttamaṃ nidhim /
śaṅkham āhvayatopendro niśi svabhavane vibhuḥ //
sa śaṅkhaḥ keśavāhvānaṃ jñātvā guhyakarāṭ svayam /
ājagāma samīpaṃ vai tasya dvāravatīpateḥ //
sa śaṅkhaḥ prāñjalir bhūtvā vinayādavaniṃ gataḥ /
kṛṣṇaṃ vijñāpayām āsa yathā vaiśravaṇaṃ tathā //
bhagavan kiṃ mayā kāryaṃ surāṇāṃ vittarakṣiṇā /
niyojaya mahābāho yatkāryaṃ yadunandana //
tam uvāca hṛṣīkeśaḥ śaṅkhaṃ guhyakam uttamam /
janā ye 'smin kṛśadhanās tān dhanenābhipūraya //
necchāmy anāśitaṃ draṣṭuṃ kṛśaṃ malinam eva vā /
dehīti cābhibhāṣantaṃ nagaryāṃ nirdhanaṃ naram //
śirasā śāsanaṃ gṛhya nidhīnaḥ keśavasya saḥ /
nidhīnājñāpayām āsa dvāravatyāṃ gṛhe gṛhe /
ghanaughair abhivarṣadhvaṃ cakruḥ sarve tathā ca te //
nādhano vidyate tatra hīnabhāgyo 'pi vā naraḥ /
dvāravatyāṃ puri purā keśavasya mahātmanaḥ /
kṛśo vā malino vāpi dvāravatyāṃ gṛhe gṛhe //
cakāra vāyor āhvānaṃ bhūyaś ca puruṣottamaḥ /
tatrastha eva bhagavān yādavānāṃ priyaṃkaraḥ //
prāṇayonis tu bhūtānām upatasthe gadāgrajam /
ekamāsīnam ekānte devaguhyadharaṃ prabhum //
kiṃ mayā deva kartavyaṃ sarvagenāśugāminā /
... śādhi māṃ puruṣottama /
yad bravīṣi mahābāho ... /
yathaiva dūto devānāṃ tathaivāsmi tavānagha //
tam uvāca tataḥ kṛṣṇo rahasyaṃ puruṣottamaḥ /
mārutaṃ jagataḥ prāṇaṃ rūpiṇaṃ samupasthitam //
gaccha māruta deveśam anumānya sahāmaraiḥ /
sabhāṃ sudharmām ādāya devebhyas tvam ihānaya //
yādavā dhārmikā hyete vikrāntāśca sahasraśaḥ /
tasyāṃ viśeyur ete hi na tu yā kṛtrimā bhavet //
sā hy akṣayā sabhā vāyo kāmagā kāmarūpiṇī /
sā yadūn dhārayet sarvān yathaiva tridaśāṃs tathā //
sa gṛhya vacanaṃ tasya kṛṣṇasyākliṣṭakarmaṇaḥ /
vāyur ātmopamagatir jagāma tridivālayam //
so 'numānya surān sarvān kṛṣṇavākyaṃ nivedya ca /
sabhāṃ sudharmām ādāya punar āyān mahītalam //
sudharmāṃ tāṃ sudharmāya kṛṣṇāyākliṣṭakāriṇe /
devo devasabhāṃ dattvā vāyur antaradhīyata //
na bhayaṃ vidyate yatra sabhā sā dharmavatsalā /
dvāravatyās tu sā madhye keśavena niveśitā /
sudharmā yadumukhyānāṃ devānāṃ tridive yathā //
evaṃ sa divyair bhaumaiś ca jalajaiś cāvyayo hariḥ /
dravyairalaṃkaroti sma purīṃ svāṃ pramadām iva //
śuśubhe sā purī ramyā ratnajālasamākulā /
nānāpakṣisamākīrṇā prāsādair upaśobhitā /
maryādāś caiva saṃcakre śreṇīḥ prakṛtayas tathā /
balādhyakṣāṃś ca yuktāṃś ca prakṛtīśāṃs tathaiva ca //
ugrasenaṃ narapatiṃ kāśyaṃ caiva purohitam /
senāpatim anādhṛṣṭiṃ vikadruṃ mantripuṃgavam //
yādavānāṃ kulakarān sthavirān daśa tatra vai /
uddhavo vasudevaś ca kaṅko vipṛthur eva ca /
śvaphalkaś citrakaś caiva gadaḥ satyaka eva ca /
baladevaḥ pṛthuś caivaṃ matreśv abhyantarā daśa /
sthāpayām āsa matimān sarvakāryeṣv anantarān //
ratheṣv atiratho yantā dārukaḥ keśavasya vai /
yodhamukhyaś ca yodhānāṃ sātyakiḥ satyavikramaḥ //
ācāryo dhanuṣāṃ vede sākṣāddroṇa ivāparaḥ /
sātyakiḥ satyasaṃdhaś ca śatruhā yuddhadurmadaḥ /
vidhānam evaṃ kṛtvā sa kṛṣṇaḥ puryām aninditaḥ /
mumude yadubhiḥ sārdhaṃ lokasraṣṭā mahītale //
revatasyātha kanyāṃ ca revatīṃ śīlasaṃmatām /
prāptavān baladevas tu kṛṣṇasyānumate tadā //
yaḥ sargajaiḥ suragaṇapriyakṛdbhir uccair /
dravyaiḥ samudranihitaiś ca samudrajātaiḥ /
hṛdyām akārayad aśeṣajagal lalāmāṃ /
śrīdvārakāṃ puravarīṃ tam upaimi viṣṇum /
chapter 87,
transliterated by Kreshimir Krnic,
proof-read by Kreshimir Krnic,
version of June 21, 2004 :h]
vaiśaṃpāyana uvāca
etasminn eva kāle tu jarāsaṃdhaḥ pratāpavān /
nṛpān udyojayām āsa cedirājapriyepsayā //
yathārhaṃ ca yathāyogaṃ praśrayaṃ pradadau nṛpaḥ /
vivāhaṃ ghoṣayām āsa śiśupālasya māgadhaḥ //
sarvam antaḥpuraṃ caiva vivāhe utsukaṃ kila /
śvobhūte tu vivāhasya caidyasyeti ca bhūmipāḥ /
saṃnaddhāḥ samapadyantāṃ vibhavaiḥ svair yathākramam //
śiśupālo 'pi rājā tu varaveṣeṇa saṃyutaḥ /
kumārair ātmatulyaiś ca niyamastho 'bhavat tadā /
bhīṣmakasya sutāyāṃ vai rukmiṇyāṃ rukmabhūṣaṇaḥ /
śiśupālasya nṛpater vivāho bhavitā kila //
dantavaktrasya tanayaṃ suvaktram amitaujasam /
sahasrākṣasamaṃ yuddhe māyāsu ca viśāradam //
pauṇḍrasya vāsudevasya tathā putraṃ mahābalam /
sudevaṃ vīryasaṃpannaṃ pṛthag akṣauhiṇīpatim //
ekalavyasya putraṃ ca vīryavantaṃ balānvitam /
putraṃ ca pāṇḍyarājasya kaliṅgādhipatiṃ tathā //
kṛtāpriyaṃ ca kṛṣṇena veṇudāriṃ narādhipam /
aṃśumantaṃ tathā krāthaṃ śrutarvāṇaṃ ca bhārata //
nikṛttaśatruṃ kāliṅgaṃ gāndhārādhipatiṃ tathā /
paṭuśaṃ ca mahābāhuṃ kāśyādhipatim eva ca //
sabhārhān sakalān sarvān dhārtarāṣṭrān mahābalān /
vindānuvindāv āvantyau bāhlikān saha bāhlikaiḥ //
saṃśaptakās tu te sarve āsyandā yavanās tathā /
yavanasya sutaś cāpi ārṣāyaṇas tathā śakāḥ //
svabhāvaś candrahāsaś ca pārasīkās tathāpare /
virāṭo drupadaś caiva jayadrathavidūrathau /
bhagadatto mahāsenaḥ śalaḥ śālvo mahābalaḥ /
bhūriśravā mahāsenaḥ kuntibhojaś ca vīryavān //
akṣauhiṇīnāṃ ṣaṣṭiṃ ca saptādhikadaśānugāḥ /
svayaṃvarārthaṃ saṃprāptā bhojarājaniveśane /
janamejaya uvāca
kasmin deśe nṛpo jajñe rukmī vedavidāṃ vara /
kasyāṇvavāye dyutimān saṃbhūto dvijasattama //
vaiśaṃpāyana uvāca
rājarṣer yādavasyāsīd vidarbho nāma vai sutaḥ /
vindhyasya dakṣiṇe pārśve vidarbhān yo nyaveśayat //
krathakaiśikamukhyās tu putrās tasya mahābalāḥ /
babhūvur vīryasaṃpannāḥ pṛthag vaṃśakarā nṛpāḥ //
tasyānvavāye bhīmasya vṛṣṇayo jajñire nṛpa /
krathasya tv aṃśumāṇ vaṃśe kaiśikasya tu bhīṣmakaḥ //
hiraṇyalomety āhur yaṃ dākṣiṇātyeśvaraṃ janāḥ /
agastyaguptām āśāṃ yaḥ kuṇḍinastho 'nvaśān nṛpaḥ /
rukmī tasyābhavat putro rukmiṇī ca viśāṃ pate //
rukmī cāstrāṇi divyāni drumāt prāpa mahābalaḥ /
jāmadagnyāt tatha rāmād brāhmam astram avāptavān /
prāspardhat saha kṛṣṇena nityam adbhutakarmaṇā //
rukmiṇī tv abhavad rājan rūpeṇāsadṛśī bhuvi /
cakame vāsudevas tāṃ śravād eva mahādyutiḥ //
sa cābhilaṣitas tasyāḥ śravād eva janārdanaḥ /
tejovīryabalopetaḥ sa me bhartā bhaved iti //
tāṃ dadau na tu kṛṣṇāya rukmī dveṣān mahābalaḥ /
kaṃsasya vadhasaṃtāpāt kṛṣṇāyāmitatejase /
yācamānāya kaṃsasya preṣyo 'sāv iti cintayan //
caidyasyārthe sunīthasya jarāsaṃdhas tu bhūmipaḥ /
varayām āsa tāṃ rājā bhīṣmakaṃ bhīmavikramam //
cedirājasya hi vasor āsīt putro bṛhadrathaḥ /
magadheṣu purā yena nirmitaṃ tad girivrajam //
tasyānvavāye jajñe 'tha jarāsaṃdho mahābalaḥ /
vasor eva tadā vaṃśe damaghoṣo 'pi cedirāṭ //
damaghoṣasya putrās tu pañca bhīmaparākramāḥ /
bhaginyāṃ vasudevasya śrutaśravasi jajñire //
śiśupālo daśagrīvo raibhyo 'thopadiśo balī /
sarvāstrakuśalā vīrā vīryavanto mahābalāḥ //
jñāteḥ samānavaṃśasya sunīthaṃ pradadau sutam /
tasyānvavāye saṃbhūtā bahavo rājavaṃśajāḥ /
jarāsaṃdhasya rājendra damaghoṣo mahābalaḥ /
jarāsaṃdhaḥ svasutavad dadarśainaṃ jugopa ca //
jarāsaṃdhaṃ puraskṛtya vṛṣṇiśatruṃ mahābalam /
kṛtāny āgāṃsi caidyena vṛṣṇīnāṃ tatpriyaiṣiṇā //
jāmātā tv abhavat tasya kaṃsas tasmin hate yudhi /
kṛṣṇārthaṃ vairamabhavaj jarāsaṃdhasya vṛṣṇibhiḥ //
bhīṣmakaṃ varayām āsa sunīthārthe 'tha rukmiṇīm /
tāṃ dadau bhīṣmakaś cāpi śiśupālāya vīryavān //
tataś caidyam upādāya jarāsaṃdho narādhipaḥ /
yayau vidarbhān sahito dantavaktreṇa yāyinā //
anuyātaś ca pauṇḍreṇa vāsudevena dhīmatā /
aṅgavaṅgakaliṅgānām īśvaraḥ sa mahābalaḥ //
mānayiṣyaṃś ca tān rukmī pratyudgamya narādhipān /
parayā pūjayopetān ānināya purīṃ prati //
pitṛṣv asuḥ priyārthaṃ ca rāmakṛṣṇāv ubhāv api /
prayayur vṛṣṇayaś cānye rathais tatra balānvitāḥ //
dṛṣṭvā tān āgatān sarvān vāsudevapurogamān /
krathakaiśikabhartā tān pratigṛhya yathāvidhi /
pūjayām āsa pūjārhān nyavasanta bahiś ca te //
nyaveśayac ca tān sarvān bhīṣmako nagarād bahiḥ //
sthite tasmiñ jarāsaṃdhe ripau teṣāṃ mahātmani /
saṃbhārāś caiva sarvatra vivāhāya samāhṛtāḥ //
śaṅkhāś ca paṭahāś caiva sasvanāḥ sarvatas tadā /
brāhmaṇāś ca samāyātā nānādigbhyas tathaiva ca /
utthitāś caiva sarvatra dhvajāś ca samalaṃkṛtāḥ /
śvobhāvini vivāhe tu rukmiṇī niryayau bahiḥ /
caturyujā rathenaindraṃ devatāyatanaṃ śubhā //
dāsīśatasahasraughair veṣṭitā tu jagāma ha /
ambikāpūjanārthāya pādacārī yathāsthiti /
indrāṇīm arcayiṣyantī kṛtakautukamaṅgalā /
dīpyamānena vapuṣā balena mahatā vṛtā //
keśavo me bhaved bhartā nānyaḥ kaścid bhaved iti /
evaṃ manasi saṃsthāpya puṣpāñjalipuṭābhavat /
tāṃ dadarśa tataḥ kṛṣṇo lakṣmīṃ sākṣād iva sthitām /
rūpeṇāgryeṇa saṃpannāṃ devatāyatanāntike //
vahner iva śikhāṃ dīptāṃ māyāṃ bhūmigatām iva /
pṛthivīm iva gambhīrām utthitāṃ pṛthivītalāt //
marīcim iva somasya saumyāṃ strīvigrahāṃ bhuvi /
śriyam agryām ivāpadmāṃ bhaviśyāṃ śrīsahāyinīm /
kṛṣṇena manasā dṛṣṭāṃ durnirīkśyāṃ surair api //
śyāmāvadātā sā hy āsīt pṛthucārvāyatekṣaṇā /
tāmrauṣṭhanayanāpāṅgī pīnorujaghanastanī //
bṛhatī cārusarvāṅgī tanvī śaśinibhānanā /
tāmratuṅganakhī subhrūr nīlakuñcitamūrdhajā /
atyarthaṃ rūpataḥ kāntā pīnaśroṇipayodharā /
tīkṣṇaśuklaiḥ samair dantaiḥ prabhāsadbhir alaṃkṛtā //
ananyā pramadā loke rūpeṇa yaśasā śriyā /
rukmiṇī rūpiṇī devī pāṇḍurakṣaumavāsinī //
tāṃ dṛṣṭvā vavṛdhe kāmaḥ kṛṣṇasya śubhadarśanām /
haviṣevānalasyārcir manas tasyāṃ samādadhat //
rukmiṇī ca tadā devī dadṛśe kṛṣṇam īśvaram //
acintayac ca sā devī dṛṣṭvā kṛṣṇam avasthitam /
so 'yam viṣṇur jagannāthaḥ sākṣād rāmānujaḥ kṛtī //
asya cakraṃ sadā śaṅkhaṃ bhujayor ubhayorapi /
śobhayetāṃ sadā tau tu daityadānavadāriṇau //
asya haste sthitaṃ śārṅgaṃ daityadānavabhīṣaṇam /
sadā bhāti mahac cāpaṃ loke khyātataraṃ hareḥ //
yamāśritya gadā devī sadā kaumodakīti sā /
daityadānavahantrī ca tad bhujopari dāruṇā //
yad anujñāṃ samāśritya khaḍgo nandakasaṃjñakaḥ /
ripūn hanti mahāvīryān asahyān daivatair api //
asya syād vāhanaṃ viṣṇor garutmān pakṣipuṃgavaḥ /
śakrādīṃś ca surāñ jitvā jahārāmṛtam uttamam //
so 'yam viṣṇur guruḥ sākṣād gopaveṣeṇa bhūṣitaḥ /
gopastrīstanabhāreṣu vijahāra yathāsukham //
yo nanarta hrade tasyā yamunāyās tadā hariḥ /
amathnāt kāliyaṃ tasmin viṣāgnijvālamālinam //
ayaṃ govardhanaṃ śailaṃ dadhāv ekena bāhunā /
līlayā sa jagannātho kolakaṃ bālako yathā //
ayaṃ sa puṇḍarīkākṣo yo hayaṃ prajaghāna ha //
yaś cāṇūraṃ mṛdhe hatvā kaṃsaṃ caiva mahābalam /
nanarta raṅge govindo gopaiḥ sārdhaṃ sayādavaiḥ //
ayaṃ sa yādavaśreṣṭhaḥ padmakañjalkalocanaḥ /
śyāmāvadātaḥ saśrīkaḥ sākṣādindrānujaḥ kṛtī //
yuvā kṛtī purāṇātmā padmākṣaḥ padmasaprabhaḥ /
so 'yam adya jagannāthaḥ prāpto mām iha yādavaḥ //
amuṣya pādayoḥ padmam udvahāmi na saṃśayaḥ /
śuśrūṣāṃ pratiyokṣyāmi pādayoḥ padmasaṃjñayoḥ //
evaṃ vicintayitvā sā vavande tāṃ śacīṃ tadā /
rāmeṇa saha niścitya keśavaḥ sumahābalaḥ /
tatpramāthe 'karod buddhiṃ vṛṣṇibhyaḥ praṇidhāya ca //
kṛte tu devatākārye niṣkrāmantīṃ surālayāt /
unmathya sahasā kṛṣṇaḥ svaṃ nināya rathottamam //
vṛkṣam utpāṭya rāmo 'pi jaghānāpatataḥ parān /
samanahyanta dāśārhās tadājñāya tu sarvaśaḥ //
te rathair vividhākāraiḥ samucchritamahādhvajaiḥ /
vājibhir vāraṇaiś cāpi parivavrur halāyudham //
ādāya rukmiṇīṃ kṛṣṇo jagāmāśu purīṃ prati /
rāme cāsajya taṃ bhāraṃ yuyudhāne ca vīryavān //
akrūre vipṛthau cāpi gade ca kṛtavarmaṇi /
cakradeve sunakṣatre sāraṇe ca mahābale //
nivṛttaśatrau vikrānte bhaṅgakāre vidūrathe /
ugrasenātmaje kaṅke śatadyumne ca keśavaḥ //
rājādhideve mṛdare prasene citrake tathā /
atidānte bṛhaddurge śvaphalke citrake pṛthau //
vṛṣṇyandhakeṣu cānyeṣu mukhyeṣu madhusūdanaḥ /
gurum āsajya taṃ bhāraṃ yayau dvāravatīṃ prati //
tataś ca yādavāḥ sarve yuddhāya samupasthitāḥ /
dantavaktro jarāsaṃdhaḥ śiśupālaś ca vīryavān /
saṃnaddhā niryayuḥ kruddhā jighāṃsanto janārdanam //
aṅgavaṅgakaliṅgaiś ca sārdhaṃ pauṇḍraiś ca vīryavān /
niryayau cedirājaḥ sa bhrātṛbhiḥ sumahārathaiḥ //
kva vāsudevaḥ kva ca gopakāste /
kuto nu rājā yaduvaṃśajanmanāṃ /
kuto nu rāmo madamattagarhitaḥ /
kuto nu vīro yudhi sātyakiḥ kila //
iti bruvanto nṛpasattamās tadā /
raṇāya yuktāḥ sabalāḥ samāgadhāḥ /
śaraiś ca khaḍgair yudhi pātayanto /
mahārathā niryayur ugravīryāḥ //
vaiśaṃpāyanaḥ
atha sainye mahārāja māgadhasya mahātmanaḥ /
śaṅkhaduṃdubhayaś caiva sasvanur yuddhaśaṃsavaḥ /
yādavāś ca mahārāja śaṅkhān dadhmuḥ pṛthak pṛthak //
bherīṇāṃ ca mṛdaṅgānāṃ jharjharīṇāṃ ca sarvaśaḥ /
nādāḥ samabhavantaś ca yadūnāṃ sainyasaṃcaye //
tato yuddhaṃ samabhavat senayor ubhayor api /
jarāsaṃdhapramukhato vṛṣṇayaḥ prathitās tadā /
tān pratyagṛhṇan saṃrabdhā vṛṣṇivīrā mahārathāḥ /
saṃkarṣaṇaṃ puraskṛtya vāsavaṃ maruto yathā //
āpatantaṃ hi vegena jarāsaṃdhaṃ mahābalam /
ṣaḍbhir vivyādha nārācair yuyudhāno mahāmṛdhe //
akrūro dantavaktraṃ tu vivyādha navabhiḥ śaraiḥ /
taṃ pratyavidhyat kārūṣo bāṇair daśabhir āśugaiḥ //
vipṛthuḥ śiśupālaṃ tu śarair vivyādha saptabhiḥ /
aṣṭabhiḥ pratyavidhyat taṃ śiśupālaḥ pratāpavāṇ //
gaveśaṇo 'pi caidyaṃ tu ṣaḍbhir vivyādha mārgaṇaiḥ /
anirdāntas tathāṣṭābhir bṛhaddurgaś ca pañcabhiḥ //
prativivyādha tāṃś caidyaḥ pañcabhiḥ pañcabhiḥ śaraiḥ /
jaghāna cāśvāṃś caturaś caturbhir vipṛthoḥ śaraiḥ //
bṛhaddurgasya bhallena śiraś ciccheda cārihā /
gaveṣaṇasya sūtaṃ ca prāhiṇodyamasādanam //
hatāśvaṃ sa rathaṃ tyakvā vipṛthus tu mahābalaḥ /
āruroha rathaṃ kṣipraṃ bṛhaddurgasya vīryavān //
vipṛthoḥ sārathiś cāpi gaveṣaṇarathaṃ drutam /
āruhya javanān aśvān niyantum upacakrame //
te kruddhāḥ śaravarṣeṇa sunīthaṃ samavākiran /
nṛtyantaṃ rathamārgeṣu cāpahastāḥ kalāpinaḥ //
cakradevo dantavaktraṃ bibhedorasi karṇinā /
paṭuśaṃ pañcaviṃśatyā vivyādha yudhi mārgaṇaiḥ //
tābhyāṃ sa viddho daśabhir bāṇair marmātigaiḥ śitaiḥ /
tato balī cakradevaṃ bibheda daśabhiḥ śaraiḥ //
pañcabhiś cāpi vivyādha so 'vidūrād vidūratham /
vidūratho 'pi taṃ ṣaḍbhir vivyādhājau śitaiḥ śaraiḥ //
dantavaktro 'pi vivyādha bhānumantaṃ vidūratham /
triṃśatā pratyavidhyat taṃ balī bāṇair mahābalam /
kṛtavarmā bibhedājau rājaputraṃ tribhiḥ śaraiḥ //
nyahanat sārathiṃ cāsya dhvajaṃ ciccheda cocchritam /
prativivyādha taṃ kruddhaḥ pauṇḍraḥ ṣaḍbhiḥ śilīmukhaiḥ //
dhanuś ciccheda cāpy asya bhallenāyataparvaṇā /
nivṛttaśatruḥ kāliṅgaṃ bibheda niśitaiḥ śaraiḥ /
tomareṇāṃsadeśe taṃ nirbibheda kaliṅgarāṭ //
gajenāsādya kaṅkas tu gajam aṅgasya vīryavān /
tomareṇa bibhedāṅgaṃ bibhedāṅgaś ca taṃ śaraiḥ //
citrakaś ca śvaphalkaś ca satyakaś ca mahārathaḥ /
kaliṅgasya tathānīkaṃ nārācair bibhiduḥ śitaiḥ //
visṛṣṭena drumeṇājau vaṅgarājasya kuñjaram /
jaghāna rāmaḥ samkruddho vaṅgarājaṃ ca saṃyuge //
taṃ hatvā ratham āruhya dhanur ādāya vīryavān /
saṃkarṣaṇo jaghānograir nārācaiḥ kaiśikān bahūn //
ṣaḍbhir nihatya kārūṣān maheṣvāsān sa vīryavān /
śataṃ jaghāna saṃkruddho māgadhānāṃ mahārathaḥ /
nihatya tān mahābāhur jarāsaṃdhaṃ tato 'bhyayāt //
tam āpatantaṃ vivyādha nārācair māgadhas tribhiḥ /
taṃ bibhedāṣṭabhiḥ kruddho nārācair musalāyudhaḥ /
ciccheda cāsya bhallena dhvajaṃ ratnavibhūṣitam //
cāpaṃ ca mahad āyattaṃ śarair eva halāyudhaḥ /
rathaṃ cāsya mahārāja tilaśaś ca samāhanat //
sa cchinnadhanvā viratho gadāmādāya māgadhaḥ /
bibheda balabhadraṃ tu jaghāna ca punaḥ punaḥ //
rathaṃ ca cūrṇayām āsa gadayāsya sa māgadhaḥ //
pātyamānād rathāt tasmād avaplutya halāyudhaḥ /
sātyakes tu rathaṃ prāyāt sarvakṣatrasya paśyataḥ //
sātyakis tu mahārāja śarair vivyādha māgadham //
baladevo mahārāja gadāṃ saṃgṛhya satvaram /
jaghāna māgadhaṃ saṃkhye vajreṇeva giriṃ hariḥ /
tad yuddham abhavad ghoraṃ teṣāṃ devāsuropamam /
anivāryaṃ śarair eva praharṣogho mahodadheḥ /
sṛjatāṃ śaravarṣāṇi nighnatām itaretaram //
gajair gajā hi saṃkruddhāḥ saṃnipetuḥ sahasraśaḥ /
rathai rathāś ca saṃrabdhāḥ sādibhiś cāpi sādinaḥ //
padātayaḥ padātīṃś ca śakticarmāsipāṇayaḥ /
chindantaś cottamāṅgāni vicerur yudhi te pṛthak //
asīnāṃ pātyamānānāṃ kavaceṣu mahāsvanaḥ /
śarāṇāṃ patatāṃ śabdaḥ pakṣiṇām iva śuśruve //
bherīśaṅkhamṛdaṅgānāṃ veṇūnāṃ ca mṛdhe dhvanim /
jugūha ghoṣaḥ śastrāṇāṃ jyāghoṣaś ca mahātmanāṃ //
taṃ prāvidhyata saptatyā bāṇair gāḍhaṃ janārdanaḥ /
yatamānaś ca ciccheda dhvajaṃ cāsya mahābalaḥ /
jahāra ca śiraḥ kāyāt sārathes tasya vīryavān //
taṃ kṛchragatam ājñāya parivavrur janārdanam /
dākṣiṇātyā jighāṃsanto rājānaḥ sarva eva te //
tam aṃśumān mahābāhur vivyādha daśabhiḥ śaraiḥ /
śrutarvā pañcabhiḥ kruddho veṇudāriś ca saptabhiḥ //
tato 'ṃśumantaṃ govindo bibhedorasi vīryavān /
niṣasāda rathopasthe vyathitaḥ sa narādhipaḥ //
śrutarvaṇo jaghānāśvāṃś caturbhiś caturaḥ śaraiḥ /
veṇudārir dhvajaṃ chittvā bhujaṃ vivyādha dakṣiṇam //
tathaiva ca śrutarvāṇaṃ śarair vivyādha saptabhiḥ /
śiśriye ca dhvajaṃ śrānto nyaṣīdac ca vyathānvitaḥ //
muñcantaḥ śaravarṣāṇi vāsudevaṃ tato 'bhyayuḥ /
krathakaiśikamukhyās te rathavaṃśena sarvaśaḥ //
bāṇān bāṇaiś ca ciccheda teṣāṃ yudhi janārdanaḥ /
jaghāna caiṣāṃ saṃrabdho yatamānān yatān bahūn //
punar anyāṃś catuḥṣaṣṭyā nijaghāna śitaiḥ śaraiḥ /
kruddhān āpatato vīro prādravat tadbalaṃ tataḥ /
etasminn antare vīro balabhadro mahāyaśāḥ /
jaghāna gadayā vīraṃ jarāsaṃdhaṃ mahāmṛdhe //
mūrchāṃ jagāma rājā tu nipapāta ca bhūtale //
sātyakir vaṅgarājaṃ tu jaghāna niśitaiḥ śaraiḥ /
tat sainyaṃ vimukhaṃ cāsīj jarāsaṃdhe pataty api //
sātyakir balabhadraś ca jitvā yodhān sahasraśaḥ /
śaṅkhaṃ dadhmatū rājānau sarveṣām agrataḥ sthitau /
tataś ca vidrute sainye jarāsaṃdhe parājite /
tayoḥ śaṅkhadhvaniṃ śrutvā gacchann eva janārdanaḥ /
jitaṃ magadharājasya sainyaṃ bahunṛpāśrayam //
ity evaṃ cintayitvā tu vāsudevaḥ pratāpavān /
pāñcajanyaṃ mahāśaṅkhaṃ dadhmau yadukulodvahaḥ /
chapter 88,
transliterated by Kreshimir Krnic,
proof-read by Kreshimir Krnic,
version of September 23, 2001 :h]
vaiśampāyana uvāca
kṛṣṇena hriyamāṇāṃ tu rukmī śrutvā tu rukmiṇīm /
pratijñām akarot kruddhaḥ samakṣaṃ bhīṣmakasya ha //
ahatvā yudhi govindam anānīya ca rukmiṇīm /
kuṇḍinaṃ na pravekṣyāmi satyam etad bravīmi te //
āsthāya sa rathaṃ vīraḥ samudagrāyudhadhvajam /
javena prayayau kruddho balena mahatā vṛtaḥ //
tam anvayur nṛpāś caiva dakṣiṇāpathavāsinaḥ /
krātho 'ṃśumāñ śrutarvā ca veṇudāriśca vīryavān //
bhīṣmakasya sutaś cāpi rathena rathināṃ varaḥ /
krathakaiśikamukhyāśca sarva eva mahārathāḥ //
te gatvā dūram adhvānaṃ saritaṃ narmadām anu /
govindaṃ dadṛśuḥ kruddhāḥ sahaiva priyayā sthitam //
avasthāpya ca tat sainyaṃ rukmī balamadānvitaḥ /
ādāya niśitaṃ bāṇam idamāha janārdanam //
are gopakadāyāda paradārapradharṣaṇa /
vimucyatām iyaṃ bālā sthātavyaṃ ca kṣaṇāntaram /
śiraśchetsyāmi te bāṇaiḥ sthito 'si yadi matpuraḥ /
ityuktvā niśitaṃ bāṇaṃ saṃdadhe dhanuṣi prabho /
cikīrṣur dvairathaṃ yuddham abhyayān madhusūdanam //
sa vivyādha catuḥṣaṣṭyā govindaṃ niśitaiḥ śraiḥ /
taṃ pratyavidhyat saptatyā bāṇair yudhi janārdanaḥ //
yatamānasya ciccheda dhvajaṃ cāsya mahābalaḥ /
jahāra ca śiraḥ kāyāt sāratheś cāsya vīryavān //
taṃ kṛcchragatam ājñāya parivavrur janārdanam /
dākṣiṇātyā jighāṃsanto rājānaḥ sarva eva te //
tam aṃśumān mahābāhur vivyādha daśabhiḥ śraiḥ /
śrutarvā pañcabhiḥ kruddho veṇudāriś ca saptabhiḥ //
tato 'ṃśumantaṃ govindo bibhedorasi vīryavān /
niṣasāda rathopasthe vyathitaḥ sa narādhipaḥ //
śrutarvaṇo jaghānāśvāṃś caturbhiś caturaḥ śaraiḥ /
veṇudārer dhvajaṃ chittvā bhujaṃ vivyādha dakṣiṇam //
tathaiva ca śrutarvāṇaṃ śarair vivyādha pañcabhiḥ /
śiśriye sa dhvajaṃ klānto nyaṣīdacca vyathānvitaḥ //
muñcantaḥ śaravarṣāṇi vāsudevaṃ tato 'bhyayuḥ /
krathakaiśikamukhyās te rathavaṃśena sarvaśaḥ //
bāṇair bāṇāṃś ca ciccheda teṣāṃ yudhi janārdanaḥ /
jaghāna caiṣāṃ saṃrabdho yatamānāṃś ca tāñ śarān //
punar anyāṃś catuḥṣaṣṭyā jaghāna niśitaiḥ śaraiḥ /
kruddhān ādravato vīrān ādravat sa mahābalaḥ //
vidrutaṃ svabalaṃ dṛṣṭvā rukmī krodhavaśaṃ gataḥ /
pañcabhir niśitair bāṇair vivyādhorasi keśavam //
sārathiṃ cāsya vivyādha sāyakair niśitais tribhiḥ /
ājaghāna dhvajaṃ cāsya śareṇa nataparvaṇā //
keśavaś cāpi taṃ ṣaṣṭyā kruddho vivyādha mārgaṇaiḥ /
dhanuś ciccheda cāpy asya yatamānasya rukmiṇaḥ //
athānyad dhanur ādāya rukmī kṛṣṇajighāṃsayā /
prāduś cakāra divyāni dīptāny astrāṇi vīryavān //
vāyavyaṃ vāruṇaṃ caiva māhendram atha nairṛtam /
paiśācaṃ rākṣasaṃ caiva raudraṃ māheśvaraṃ tathā //
etānyastrāṇi davyāni vivyādra yudhi keśave /
tair eva tāni govindo nijaghāna janārdanaḥ /
astrair astrāṇi saṃvārya tasya kṛṣṇo mhābalaḥ /
punaś ciccheda taṃ cāpaṃ ratheṣāṃ ca tribhiḥ śaraiḥ //
sa cchinnadhanvā virathaḥ khaḍgam ādāya carma ca /
utpapāta rathād vīro garutmān iva vīryavān //
tasyābhipatataḥ khaḍgaṃ ciccheda yudhi keśavaḥ /
nārācaiś ca tribhiḥ kruddho bibhedainam athorasi //
kruddho bibhedainam atho śarair urasi pañcabhiḥ /
sa papāta mahābāhur vasudhām anunādayan /
visaṃjño mūrchito rājā vajreṇeva hato giriḥ //
tāṃś ca rājñaḥ śaraiḥ sarvān punarvivyādha keśavaḥ /
sāśvadhvajarathāṃś caiva sasūtānsapadānugān /
rukmiṇaṃ patitaṃ dṛṣṭvā vyadravanta narādhipāḥ //
kṛṣṇabāṇavibhinnāṅgā vīkṣamāṇāḥ parasparam /
viveṣṭamānaṃ bhūmau taṃ bhrātaraṃ vīkṣya rukmiṇī /
pādayor nyapatad bhartur bhrātur jīvitakāṅkṣiṇī //
tāmutthāpya pariṣvajya sāntvayāmāsa keśavaḥ /
abhayaṃ rukmiṇe dattvā prayayau svāṃ purīṃ tataḥ //
vṛṣṇayo 'pi jarāsaṃdhaṃ bhaṅktvā tāṃś cāpi pārthivān /
jitvā tu sātyakirvīraḥ śiśupālaṃ mahābalam /
baladevo 'pi vārṣṇeyo jitvā magadhapuṃgavam /
te 'pi vīrā yathāyogaṃ jitvā tān yādavottamāḥ /
prayayur dvārakāṃ hṛṣṭāḥ puraskṛtya halāyudham //
prayāte puṇḍarīkākṣe śrutarvābhyetya saṃyuge /
rukmiṇaṃ ratham āropya prayayau svapuraṃ tataḥ //
anānīya svasāraṃ tu rukmī vīryamadānvitaḥ /
hīnapratijño naicchat sa praveṣṭuṃ kuṇḍinaṃ puram //
vidarbheṣu ca vāsārthaṃ nirmame 'nyat puraṃ mahat /
tadbhojakaṭam ity eva babhūva bhuvi viśrutam //
janmāspadaṃ bhagavato bhṛgusūnor mahātmanaḥ /
tacchaśāsa mahāvīryo rukmī jīvati tatra vai /
tatraujasā mahātejasāḥ so 'nvaśād dakṣiṇāṃ diśam /
bhīṣmakaḥ kuṇḍine caiva rājovāsa mahāmanāḥ //
jarāsaṃdho 'pi saṃprāpya saṃjñāṃ prāpa svakaṃ puram /
sarvair nṛpatibhiḥ sārdhaṃ sajjayāvanatānanaḥ //
śiśupālo 'pi mandātmā lajjāviṣṭaḥ sabāndhavaḥ /
paurajānapadair dṛṣṭaḥ so 'yaṃ bhojasutāpatiḥ /
idānīm anyathā vṛttaḥ svāṃ purī niryayau bahiḥ //
ko nu nāma samartho 'tra kṛṣṇe jīvati sāṃpratam /
rukmiṇīm anyathākartuṃ sabale sahasātyakau //
iti paurāś ca taṃ dṛṣṭvā sunīthaṃ mandavikramam /
āhuḥ parasparaṃ sarve gacchantaṃ svapuraṃ nṛpam /
dvārakām abhisaṃprāpte rāme vṛṣṇibalānvite /
rukmiṇyāḥ keśavaḥ pāṇiṃ jagrāha vidhivat prabhuḥ //
tataḥ saha tayā reme priyayā prīyamāṇayā /
sītayeva purā rāmaḥ paulomy eva puraṃdaraḥ //
damayantyā yathā rājā puṇyaśloko nalastathā /
sā hi tasyābhavaj jyeṣṭhā patnī kṛṣṇasya bhāminī /
pativratā guṇopetā rūpaśīlaguṇānvitā //
tasyām utpādayāmāsa putrān daśa mahārathān /
cārudeṣṇaṃ sudeṣṇaṃ ca pradyumnaṃ ca mahābalam //
suṣeṇaṃ cāruguptaṃ ca cārubāhuṃ ca vīryavān /
cāruvindaṃ sucāruṃ ca bhadracāruṃ tathaiva ca //
cāruṃ ca balināṃ śreṣṭhaṃ sutāṃ cārumatīṃ tathā /
dharmārthakuśalās te tu kṛtāstrā yuddhadurmadāḥ //
mahiṣīḥ sapta kalyāṇīs tato 'nyā madhusūdanaḥ /
upayeme mahābāhur guṇopetāḥ kulodbhavāḥ //
kālindīṃ mitravindāṃ ca satyāṃ nāgnajitīm api /
sutāṃ jāmbavataś cāpi rohiṇīṃ kāmarūpiṇīm //
madrarājasutāṃ cāpi suśīlāṃ śubhalocanām /
satrājitīṃ satyabhāmāṃ lakṣmaṇāṃ cāruhāsinīm /
śaibyāṃ sudattāṃ rūpeṇa śriyā hy apsarasopamām //
strīsahasrāṇi cānyāni ṣoḍaśātulavikramaḥ /
upayeme hṛṣīkeśaḥ sarvā bheje sa tāḥ samam /
parārdhyavastrābharaṇāḥ kāmaih sarvaiḥ samedhitaḥ //
jajñire tasya putrāś ca tāsu vīrāḥ sahasraśaḥ /
aśītiṃ ca sahasrāṇi ṣoḍaśānyāni bhārata /
sarvāstrakuśalāḥ sarve balavanto mahārathāḥ /
yajvānaḥ puṇyakarmāṇo mahābhāgā mahābalāḥ //
evaṃ vivāhaṃ yadupuṃgavastadā /
kṛtvā tu rāmeṇa ca yādavaiḥ saha /
pure tu tasminnyavasatsukhaṃ harir /
yathaiva śakraḥ svapure jagadguruḥ /
vaiśaṃpāyana uvāca
tataḥ kāle vyatīte tu rukmī mahati vīryavān /
duhituḥ kārayām āsa svayaṃvaram ariṃdamaḥ //
tatrāhūtāś ca rājāno rājaputrāś ca rukmiṇā /
samājagmur mahāvīryā nānādigbhyaḥ śriyānvitāḥ //
jagāma tatra pradyumnaḥ kumārair aparair vṛtaḥ /
sā hi taṃ cakame kanyā sa ca tāṃ śubhalocanām //
śubhāṅgī nāma vaidarbhī kāntidyutisamanvitā /
pṛthivyām abhavat khyātā rukmiṇas tanayā tadā //
upaviṣṭeṣu sarveṣu pārthiveṣu mahātmasu /
vaidarbhī varayām āsa pradyumnam arisūdanam //
sa hi sarvāstrakuśalaḥ siṃhasaṃhanano yuvā /
rūpeṇāpratimo loke keśavasyātmajo 'bhavat //
vayorūpaguṇopetā rājaputrī ca sābhavat /
nārāyaṇī candrasenā jātakāmā ca taṃ prati //
vṛtte svayaṃvare jagmū rājānaḥ svapurāṇi te /
upādāya tu vaidarbhīṃ pradyumno dvārakāṃ yayau //
reme saha tayā vīro damayantyā nalo yathā /
sa tasyāṃ janayām āsa devagarbhopamaṃ sutam /
aniruddham iti khyātaṃ karmaṇāpratimaṃ bhuvi /
dhanurvede ca vede ca nītiśāstre ca pāragam //
abhavat sa yadā rājann aniruddho vayonvitaḥ /
tadāsya rukmiṇaḥ pautrīṃ rukmiṇī rukmasaṃnibhāṃ /
patnyarthaṃ varayām āsa nāmnā rukmavatīti sā //
aniruddhaṃ guṇair dātuṃ kṛtabuddhir nṛpas tadā /
prītyā ca raukmiṇeyasya rukmiṇyāś cāpy upagrahāt //
vispardhann api kṛṣṇena vairaṃ tad apahāya saḥ /
dadānīty abravīd rājā prītimāñ janamejaya //
keśavaḥ saha rukmiṇyā putraiḥ saṃkarṣaṇena ca /
anyaiś ca vṛṣṇibhiḥ sārdhaṃ vidarbhān sabalo yayau //
saṃyuktā jñātayaś caiva rukmiṇaḥ suhṛdaś ca ye /
āhūtā rukmiṇā te 'pi tatrājagmur narādhipāḥ //
śubhe tithau mahārāja nakṣatre cābhipūjite /
vivāhāyāniruddhasya babhūva paramotsavaḥ //
pāṇau gṛhīte vaidarbhyās tv aniruddhena bhārata /
vaidarbhayādavānāṃ ca babhūva paramotsavaḥ /
remire vṛṣṇayas tatra pūjyamānā yathāmarāḥ //
athāśmakānām adhipo veṇudārir udāradhīḥ /
akṣaḥ śrutarvā cāṇūraḥ krāthaś caivāṃśumān api //
jayatsenaḥ kaliṅgānām adhipaś ca mahābalaḥ /
pāṇḍyaś ca nṛpatiḥ śrīmān ṛṣīkādhipatis tathā //
ete saṃmantrya rājāno dākṣiṇātyā maharddhayaḥ /
abhigamyābruvan sarve rukmiṇaṃ rahasi prabhum //
bhavān akṣeṣu kuśalo vayaṃ cāpi riraṃsavaḥ /
priyadyūtaś ca rāmo 'sāv akṣeṣv anipuṇo 'pi ca //
te bhavantaṃ puraskṛtya jetum icchāma taṃ vayam /
ity ukto rocayām āsa dyūtaṃ rukmī mahārathaḥ //
te śubhāṃ kāñcanastambhāṃ kusumair bhūṣitājirām /
sabhām āviviśur hṛṣṭāḥ siktāṃ candanavāriṇā //
tāṃ praviśya tataḥ sarve śubhrasraganulepanāḥ /
sauvarṇeṣv āsaneṣv āsāṃ cakrire vijigīṣavaḥ //
āhūto baladevas tu kitavair akṣakovidaiḥ /
bāḍham ity abravīdd hṛṣṭaḥ saha dīvyāma paṇyatām //
nikṛtyā taṃ jigīṣanto dākṣiṇātyā narādhipāḥ /
maṇimuktāḥ suvarṇaṃ ca tatrāninyuḥ sahasraśaḥ //
tataḥ prāvartata dyūtaṃ teṣām aratināśanam /
kalahāyāspadaṃ ghoraṃ durmatīnāṃ kṣayāvaham //
niṣkāṇāṃ tu sahasrāṇi suvarṇasya daśāditaḥ /
rukmiṇā saha saṃpāte baladevo glahaṃ dadau //
taṃ jigāya tato rukmī yatamānaṃ mahāratham /
tāvad evāparaṃ bhūyo baladevaṃ jigāya saḥ //
asakṛj jīyamānas tu rukmiṇā keśavāgrajaḥ /
suvarṇakoṭiṃ jagrāha glahaṃ tasya mahātmanaḥ //
jitam ity eva hṛṣṭo 'tha tam āhvṛtir abhāṣata /
ślāghamānaś ca cikṣepa prahasan musalāyudham //
avidyo durbalaḥ śrīmān hiraṇyam amitaṃ mayā /
ajeyo baladevo 'yam akṣadyūte parājitaḥ //
kaliṅgarājas tac chrutvā prajahāsa bhṛśaṃ tadā /
dantān vidarśayan hṛṣṭas tatrākrudhyadd halāyudhaḥ //
rukmiṇaś ca vacaḥ śrutvā parājayanimittajam /
nigṛhyamāṇas tīkṣṇābhir vāgbhir bhīṣmakasūnunā /
roṣam āhārayām āsa jitaroṣo 'pi dharmavit //
saṃkruddho dharṣaṇāṃ prāpya rauhiṇeyo mahābalaḥ /
dhairyān manaḥ saṃniyamya tato vacanam abravīt //
daśakoṭisahasrāṇi glaha eko mamāparaḥ /
etaṃ saṃparigṛhṇīṣva pātayākṣān narādhipa /
kṛṣṇākṣāṃl lohitākṣāṃś ca deśe 'smiṃs tvam apāṃsule //
ity evam āhvayām āsa rukmiṇaṃ rohiṇīsutaḥ /
anuktvā vacanaṃ kiṃcid bāḍham ity abravīt punaḥ //
akṣān rukmī tato hṛṣṭaḥ pātayām āsa pārthivaḥ /
cāturakṣe nivṛtte tu nirjitaḥ sa narādhipaḥ //
baladevena dharmeṇa nety uvāca tato balam /
dhairyān manaḥ saṃniyamya sa na kiṃcid uvāca ha /
ete bruvantu rājāno ye tathyavacanā iha /
baladevaṃ tato rukmī mayā jitam iti smayan //
baladevas tu tac chrutvā jihmaṃ vākyaṃ narādhipāt /
bhūyaḥ krodhasamāviṣṭo nottaraṃ vyājahāra ha //
tato gambhīranirghoṣā vāg uvācāśarīriṇī /
baladevasya taṃ kopaṃ vardhayantī mahātmanaḥ /
satyam āha balaḥ śrīmān dharmeṇaiṣa parājitaḥ //
anuktvā vacanaṃ kiṃcit prāpto bhavati karmaṇā /
manasā samanujñātaṃ tat syād ity avagamyatām //
iti śrutvā vacas tathyam antarikṣāt subhāṣitam /
saṃkarṣaṇas tadotthāya sauvarṇenoruṇā balī /
tām anādṛtya vaidarbho duṣṭarājanyanoditaḥ /
saṃkarṣaṇaṃ parihasan babhāṣe kālanoditaḥ //
naivākṣakovidā yūyaṃ gopālā vanagocarāḥ /
akṣaiḥ krīḍanti rājāno bāṇaiś ca na bhavādṛśāḥ //
rukmiṇaivam adhikṣipto rājabhiś copahāsitaḥ /
rukmiṇyā bhrātaraṃ jyeṣṭhaṃ niṣpipeṣa mahītale //
vivāde kupito rāmaḥ kṣeptāraṃ krūrabhāṣiṇam /
jaghānāṣṭāpadenaiva prasahya yadupuṃgavaḥ //
tato 'pasṛtya saṃkruddhaḥ kaliṅgādhipater api /
dantān babhañja saṃrambhād unnanāda ca siṃhavat /
khaḍgam udyamya tāṃś cāpi trāsayām āsa pārthivān //
raṅgamadhye haladharaḥ paribabhrāma siṃhavat /
stambhaṃ sabhāyāḥ sauvarṇam utpāṭya balināṃ varaḥ /
gajendra iva taṃ stambhaṃ karṣan samkarṣaṇas tataḥ /
tenaiva tu jaghānāśu tatrasthān krathakaiśikān /
nirjagāma sabhādvārāt trāsayan krathakaiśikān //
keśeṣu rukmiṇaṃ gṛhya cakarṣa ca punaḥ punaḥ /
tam ādāya sabhādvārāc charapātaṃ sasarja ha /
rukmiṇaṃ nikṛtiprajñaṃ sa hatvā yādavarṣabhaḥ /
vitrāsya dviṣataḥ sarvān siṃhaḥ kṣudramṛgān iva //
jagāma śibiraṃ rāmaḥ svam eva svajanāvṛtaḥ /
nyavedayata kṛṣṇāya tac ca sarvaṃ yathābhavat //
novāca sa tadā kiṃcit kṛṣṇo rāmaṃ mahādyutim /
rukmiṇī tu tataḥ śrutvā nihataṃ bhrātaraṃ priyam /
nigṛhya ca tadātmānaṃ krodhād aśrūṇy avartayat //
na hato vāsudevena yaḥ pūrvaṃ paravīrahā /
jyeṣṭho bhrātātha rukmiṇyā rukmiṇīsnehakāraṇāt /
sa rāmakaramuktena nihato dyūtamaṇḍale /
aṣṭāpadena balavān rājā vajradharopamaḥ //
tasmin hate mahāmātre nṛpatau bhīṣmakātmaje /
drumabhārgavatulye vai drumabhārgavaśikṣite //
kṛtau ca yuddhakuśale nityayājini pātite /
vṛṣṇayaś cāndhakāś caiva sarve vimanaso 'bhavan //
vaiśaṃpāyana uvāca
rukmiṇī ca mahābhāgā vilapanty ārtayā girā /
vilapantīṃ tathā dṛṣṭvā sāntvayām āsa keśavaḥ /
etat te sarvam ākhyātaṃ rukmiṇo nidhanaṃ yathā /
vairasya ca samutthānaṃ vṛṣṇibhir bharatarṣabha //
vṛṣṇayo 'pi mahārāja dhanāny ādāya sarvaśaḥ /
rāmakṛṣṇau samāśritya yayur dvāravatīṃ purīm //
janamejaya uvāca
bhūya eva tu viprarṣe baladevasya dhīmataḥ /
māhātmyaṃ śrotum icchāmi śeṣasya dharaṇībhṛtaḥ //
atīva balavantaṃ hi tejorāśim anirjitam /
kathayanti mahātmānaṃ ye purāṇavido janāḥ //
tasya karmāṇy ahaṃ vipra śrotum icchāmi tattvataḥ /
anantaṃ yaṃ vidur nāgam ādidevaṃ mahaujasam //
vaiśaṃpāyana uvāca
purāṇe nāgarājo 'sau paṭhyate dharaṇīdharaḥ /
śeṣas tejonidhiḥ śrīmān akampyaḥ puruṣottamaḥ //
yogācāryo mahāvīryaḥ subalo balavān balī /
jarāsaṃdhaṃ gadāyuddhe jitavān yo na cāvadhīt //
bahavaś caiva rājānaḥ pārthivāḥ pṛthivīpate /
anvayur māgadhaṃ saṃkhye te cāpi vijitā raṇe //
nāgāyutasamaprāṇo bhīmo bhīmaparākramaḥ /
asakṛd baladevena bāhuyuddhe parājitaḥ //
duryodhanasya kanyāṃ tu haramāṇo nyagṛhyata /
sāmbo jāmbavatīputro nagare nāgasāhvaye //
rājabhiḥ sarvato ruddho haramāṇo balāt kila /
tam upaśrutya saṃkruddha ājagāma halāyudhaḥ /
rāmas tasya vimokṣārtham āgato nālabhac ca tam /
tataś cukrodha balavān adbhutaṃ cākaron mahat //
anivāryam abhedyaṃ ca divyam apratimaṃ balī /
lāṅgalāstraṃ samudyamya brahmadaṇḍānumantritam //
prākāravapre vinyasya purasya sa mahābalaḥ /
prakṣeptum aicchad gaṅgāyāṃ nagaraṃ kauravasya tat //
tad āghūrṇitam ālakṣya puraṃ duryodhano nṛpaḥ /
sāmbaṃ niryātayām āsa sabhāryaṃ tasya dhīmataḥ //
dadau śiṣyaṃ tadātmānaṃ rāmasya sumahātmanaḥ /
gadāyuddhe kurupatiḥ pratijagrāha taṃ ca saḥ //
tataḥ prabhṛti rājendra puram etad vighūrṇitaṃ /
āvarjitam ivābhāti gaṅgām abhimukhaṃ nṛpa //
idam atyadbhutaṃ karma rāmasya prathitaṃ bhuvi /
bhāṇḍīre kathyate rājan yat kṛtaṃ śauriṇā purā //
pralambaṃ muṣṭinaikena yaj jaghāna halāyudhaḥ /
dhenukaṃ ca mahākāyaṃ cikṣepa nagamūrdhani //
sa gatāsuḥ papātorvyāṃ daityo gardabharūpadhṛk /
lavaṇajalagamā mahānadī drutajalavegataraṃgamālinī /
nagaram abhimukhā yad āhṛtā halavidhṛtā yamunā yamasvasā //
baladevasya māhātmyam etat te kathitaṃ mayā /
anantasyāprameyasya śeṣyasya sumahātmanaḥ //
iti puruṣavarasya lāṅgaler bahuvidham uttamam anyad eva ca /
yad akathitam ihādya karma te tad upalabhasva purāṇavistarāt //
ālolatulasīmālam ārūḍhavinatāsutam /
jyotirindīvaraśyāmam āvir astu mamāgrataḥ /
janamejaya uvāca
pratyetya dvārakāṃ viṣṇur hate rukmiṇi vīryavān /
akarod yan mahābāhus tan me vada mahāmune //
vaiśaṃpāyana uvāca
sa tair vṛtaḥ purīṃ gatvā sarvayādavanandanaḥ /
dvārakāṃ bhagavān viṣṇuḥ pratyavaikṣata vīryavān //
pratyapadyata ratnāni vividhāni vasūni ca /
yathārhaṃ puṇḍarīkākṣo nairṛtān pratyapādayat //
tatra vighnaṃ caranti sma daiteyāḥ saha dānavaiḥ /
tāñ jaghāna mahābāhur varadattān mahāsurān //
vighnaṃ tatrākarot tasya narako nāma dānavaḥ /
trāsanaḥ surasaṃghānāṃ devarājaripur mahān //
sa babhau mūrtiliṅgasthaḥ sarvadaivatabādhitā /
ṛṣīṇāṃ mānuṣāṇāṃ ca pratīpam akarot tadā //
tvaṣṭur duhitaraṃ bhaumaḥ kaśerum agamat tadā /
gajarūpeṇa jagrāha rucirāṅgīṃ caturdaśīm //
pramathya ca varārohāṃ narako vākyam abravīt /
naṣṭaśokabhayo mohāt prāgjyotiṣapatis tadā //
yāni devamanuṣyeṣu ratnāni vividhāni ca /
bibharti ca mahī kṛtsnā sāgareṣu ca yad vasu //
adya prabhṛti tānīha sahitāḥ sarvanairṛtāḥ /
mamaivopahariṣyanti daityāś ca saha dānavaiḥ //
evam uttamaratnāni vastrāṇi vividhāni ca /
saṃjahāra tadā bhaumas tac ca nādhicacāra saḥ //
gandharvāṇāṃ ca yāḥ kanyā jahāra narako balī /
yāś ca devamanuṣyāṇāṃ sapta cāpsarasāṃ gaṇāḥ //
caturdaśa sahasrāṇi ekaviṃśacchatāni ca /
ekaveṇīdharāḥ sarvāḥ satāṃ mārgam anuvratāḥ //
tāsāṃ puravaraṃ bhaumo 'kārayan maṇiparvatam /
alakāyām adīnātmā murasya viṣayaṃ prati //
tāś ca prāgjyotiṣapatir muroś caiva daśātmajāḥ /
nairṛtāś ca yathāmukhyāḥ pālayanta upāsate //
sa eṣa tamasaḥ pāre varadatto mahāsuraḥ /
aditiṃ dharṣayām āsa kuṇḍalārthe mahāsuraḥ //
ye hi devamanuṣyeṣu kuṇḍale te śubhe ubhe /
na cāsuragaṇaiḥ sarvaiḥ sahitaiḥ karma tat purā /
kṛtapūrvaṃ tadā ghoraṃ yad akārṣīn mahāsuraḥ //
yaṃ mahī suṣuve devī yasya prāgjyotiṣaṃ puram /
tasyāntapālāś catvāras tasyāsan yuddhadurmadāḥ //
hayagrīvo nisundaś ca vīraḥ pañcajanas tathā /
muruḥ putrasahasraiś ca varadatto mahāsuraḥ //
aditiṃ dharṣayām āsa so 'suro madadarpitaḥ /
ādevayānam āvṛtya panthānaṃ samavasthitaḥ /
vitrāsanaḥ sukṛtināṃ virūpai rākṣasaiḥ saha //
tadvadhārthaṃ mahābāhuḥ śaṅkhacakragadāsibhṛt /
jāto vṛṣṇiṣu devakyāṃ vasudevāj janārdanaḥ //
tasyātha puruṣendrasya loke prathitatejasaḥ /
nivāso dhārakā devair upāyād upapāditā //
atīva hi purī ramyā dvārakā vāsavakṣayāt /
mahārṇavaparikṣiptā pañcaparvataśobhitā //
tasyaiva devadevasya nirmitā viśvakarmaṇā /
tasyāṃ devapurābhāyāṃ sabhā kāñcanatoraṇā /
sudāśārhīti vikhyātā yojanāyutavistṛtā //
tatra vṛṣṇyandhakāḥ sarve rāmakṛṣṇapurogamāḥ /
lokayātrām imāṃ kṛtsnāṃ parirakṣanta āsate //
narakasya vadhaṃ sarve cintayantas tadāsate /
tatrāsīneṣu sarveṣu kadācid bharatarṣabha /
divyagandho vavau vāyuḥ puṣpavarṣaṃ papāta ha //
tataḥ kilakilāśabdaḥ prabhājālābhisaṃvṛtaḥ /
muhūrtam antarikṣe 'bhūt tato bhūmau pratiṣṭhitaḥ //
madhye tu tejasas tasya pāṇḍuraṃ gajam āsthitaḥ /
vṛto devagaṇaiḥ sarvair vāsavaḥ pratyadṛśyata //
pīḍito narakeṇājau lokapālasamanvitaḥ /
icchan rakṣāṃ jagannāthād yādavād nāmasaṃyutāt /
hananaṃ ca tathā viṣṇor narakasya durātmanaḥ //
āgataṃ taṃ vṛtrahaṇaṃ pīḍitaṃ dānavottamaiḥ /
rāmakṛṣṇai ca rājā ca vṛṣṇyandhakagaṇaiḥ saha /
pratyudyayur mahātmānaṃ pūjayantaḥ sureśvaram //
so 'vatīrya gajāt tūrṇaṃ pariṣvajya janārdanam /
sasvaje baladevaṃ ca taṃ ca rājānam āhukam /
pradyumnam atha deveśas tatputraṃ ca mahādyutim /
vṛṣṇīn anyān sasvaje ca yathā sthānaṃ yathā vayaḥ //
pūjito rāmakṛṣṇābhyām āviveśa sabhāṃ śubhām /
tatrāsanam alaṃkṛtya sabhām tāṃ sa sureśvaraḥ /
arghyādisamudācāraṃ pratyagṛhṇād yathāvidhi //
arghyādibhis tathā rājan madhuparkeṇa vṛtrahā /
āsanaṃ lambhayām āsa svātmatulyaṃ śacīpatiḥ /
athovāca mahātejā vāsavo vāsavānujaṃ /
sāntvapūrvaṃ kareṇāsya saṃspṛṣan vadanaṃ śubham //
devakīnandana vacaḥ śṛṇu me madhusūdana /
yena tvābhigato 'smy adya kāryeṇāmitrakarśana //
nairṛto narako nāma brahmaṇo varadarpitaḥ /
bādhate no hṛṣīkeśa lokapālān samantataḥ /
svargaśreṇiṃ vihāyāśu nirgatāḥ sma vayaṃ diśaḥ /
adityāḥ kuṇḍale mohāj jahāra ditinandanaḥ //
devānāṃ vipriye nityam ṛṣīṇāṃ ca sa vartate /
nāhaṃ śaknomi taṃ jetuṃ tasmāt tvāṃ śaraṇaṃ gataḥ /
tava caivāntaraprekṣī jahi taṃ pāpapūruṣam //
ayaṃ tvāṃ garuḍas tatra prāpayiṣyati kāmagaḥ /
kāmavīryo 'titejasvī vainateyo 'ntarikṣagaḥ //
avadhyaḥ sarvabhūtānāṃ bhaumaḥ sa narako 'suraḥ /
niṣūdayitvā taṃ pāpaṃ kṣipram āgantum arhasi //
ity uktaḥ puṇḍarīkākṣo devarājena keśavaḥ /
pratijajñe mahābāhur narakasya nibarhaṇam //
idaṃ provāca śakraṃ taṃ keśavaḥ keśisūdanaḥ /
etad artham ihāgamya munayaḥ saṃśitavratāḥ //
badarīvāsinaḥ śakra mām uktvā nirgatā hare //
abhayaṃ ca mayā deva dattaṃ tebhyaḥ śatakrato /
tad artham udyato deva taṃ hantuṃ dānavaṃ raṇe //
tad artham āgato deva garuḍaḥ pakṣipuṃgavaḥ /
kāmarūpo 'titejasvī vainateyo 'ntarikṣagaḥ /
tataḥ sahaiva śakreṇa śaṅkhacakragadāsibhṛt /
narakasya vadhārthāya yayau vai sa hi keśavaḥ /
pratasthe garuḍenātha satyabhāmāsahāyavān //
krameṇa sapta skandhān sa marutāṃ sahavāsavaḥ /
paśyatāṃ yadusiṃhānām ūrdhvam ācakrame balī //
vāraṇendragataḥ śakro garuḍastho janārdanaḥ /
vidūrasthau prakāśete sūryācandramasāv iva //
athāntarikṣe gandharvair apsarobhiś ca mādhavaḥ /
stūyamāno yathā śakraḥ krameṇāntaradhīyata //
samādhāyetikartavyaṃ vāsavo vibudhādhipaḥ /
svam eva bhavanaṃ prāyāt kṛṣṇaḥ prāgjyotiṣaṃ yayau //
pakṣānilahato vāyuḥ pratilomaṃ vavau tadā //
tato bhīmaravair meghair babhramur gaganecarāḥ /
kṣaṇena samanuprāpto divam ākāśagena vai //
dūrād eva ca tān dṛṣṭvā prayayau yatra te sthitāḥ /
apaśyat parvatadvāri hastyaśvarathavāhanam /
ārakṣakān mahārāja narakasya durātmanaḥ /
so 'gryān rakṣogaṇān hatvā narakasya mahābalān /
pradadhmau devadeveśaḥ pāñcajanyaṃ mahāsvanam /
kṣurāntān mauravān pāśān ṣaṭsahasrān dadarśa ha //
vaiśaṃpāyana uvāca
garuḍasyopari śrīmāñ chaṅkhacakragadāsibhṛt /
bibhran nīlāmbudākāraṃ pītavāsāś caturbhujaḥ //
vanamālākuloraskaḥ śrīvatsendunibhorasaḥ /
kirīṭamūrdhā sūryābhaḥ savidyud iva candramāḥ /
jyāṃ vikūjan mahāśabdaḥ śrūyate 'śaninisvanaḥ //
jñātvā ca dānavaḥ sarvaṃ svayaṃ viṣṇur ihāgataḥ /
krodhād rudhiraraktākṣo muraḥ kālāntakaprabhaḥ //
abhyadhāvata vegena śaktiṃ gṛhya mahāsuraḥ /
cikṣepa ca mahāśaktiṃ vajrakāñcanabhūṣitām //
tām āpatantīṃ śaktiṃ tu maholkāṃ jvālitām iva /
samādhatta śaraṃ caiva rukmapuṅkhaṃ janārdanaḥ //
dvidhācchinat kṣurapreṇa vāsudevaḥ sa vīryavān /
śaktiṃ ciccheda tatrāsau vidyutpuñja iva jvalan //
punas tu krodharaktākṣo murur gṛhya mahāgadām /
indrāśanir ivendreṇa visṛṣṭa iva nisvanaḥ //
ākarṇamuktaṃ cikṣepa ardhacandraṃ surottamaḥ /
madhyadeśe tu ciccheda gadāṃ tāṃ rukmabhūṣitām /
punaś ciccheda bhallena dānavasya śiro raṇe /
sa piśācagaṇaṃ sarvaṃ jaghāna yudhi keśavaḥ /
niyutaṃ cārbudaṃ caiva sa murasya durātmanaḥ //
ācchidya pāśān sarvāṃs tān mureṇa saha saṃgataḥ /
sa muro dānavo rājan dadarśa yadunandanam /
siṃhanādaṃ tataś cakre gadayā taṃ jaghāna ha /
garuḍaṃ ca samājaghne mūrdhni deśe mahāsuraḥ /
keśavaṃ pothayām āsa prāsaśaktyṛṣṭitomaraiḥ /
tataḥ kruddho hṛṣīkeśaḥ kṣurapreṇāharac chiraḥ /
tasya dānavamukhyasya dadhmau śaṅkhaṃ tadā hariḥ //
kṣubdhāś ca dānavāḥ sarve tena śabdena parvatāḥ /
saṃchidya pāśān sarvāṃs tān muraṃ hatvā sahānvayam /
śilāsaṃghān atikramya nisundam avapothayat /
... bhagavān devakīsutaḥ /
apaśyad dānavaṃ sainyaṃ ... /
hayagrīvaṃ ca ditijaṃ tathānyāṃś citrayodhinaḥ /
rodhayām āsa tan mārgaṃ svasainyena mahābalaḥ //
nisundo balināṃ śreṣṭho ratham āruhya satvaram /
jagrāha kārmukaṃ divyaṃ hemapṛṣṭhaṃ durāsadam //
vivyādha daśabhir bāṇair nisundo madhusūdanam /
keśavaś cāpi saptatyā vivyādha niśitaiḥ śaraiḥ /
aprāptāṃś cāntarikṣe tāñ śarāṃś ciccheda mādhavaḥ //
te sarve sainikāḥ kṛṣṇaṃ samantāt paryavārayan /
śarajālena mahatā chādyamānaḥ surottamaḥ //
dṛṣṭvā tān dānavān sarvān sakrodho madhusūdanaḥ /
tato divyena cāstreṇa pārjanyena janārdanaḥ /
mahatā śaravarṣeṇa vārayām āsa tad balam //
pañcapañcaśarais teṣu ekaikena ca tān bahūn /
pārjanyasya prabhāveṇa sarvān marmasv atāḍayat /
dudruvur bhayasaṃtrastā bhagnās te dānavā raṇe //
svasainyaṃ vidrutaṃ dṛṣṭvā niścakrāma punar mṛdhe /
visṛjañ śaravarṣāṇi chādayām āsa keśavam //
na vibhāti raṇe sūryo nāpi vyoma diśo daśa /
śaraiḥ saṃchādayām āsa nisundo garuḍadhvajam //
sāvitraṃ nāma divyāstraṃ jagrāha puruṣottamaḥ /
tena bāṇena tān bāṇāṃś ciccheda samare hariḥ //
bāṇair bāṇāṃs tu saṃchidya tasya kṛṣṇo mahābalaḥ /
chatram ekena bāṇena ratheṣāṃ ca tribhiḥ śaraiḥ /
punaś ciccheda tān aśvāṃś caturbhiś caturaḥ śaraiḥ //
sārathiṃ pañcabhir bāṇair dhvajam ekena cicchide /
śaraikena punaḥ kṛṣṇaḥ sutīkṣṇena śitena vai /
śiraś ciccheda bhallena nisundasya surottamaḥ //
sa mamāra mahādaityaḥ papāta ca mahītale /
nisundaṃ tu gadāpāṇim āpatantaṃ raṇājire //
tataḥ śārṅgavinirmuktaiḥ śarair vivyādha keśavaḥ /
nisundo 'pi mahārāja gadayāpothayadd harim //
satyabhāmā tataḥ kruddhā gadayā bāhumuktayā /
prāharad dānavendraṃ taṃ keśavasyaiva paśyataḥ //
tatas tuṣṭo hṛṣīkeśaḥ satyabhāmām udaikṣata /
sa tayā gadayā viddha udvamañ śoṇitaṃ bahu /
muhyan saṃjñām avāpyātha nisundas tv abhyadhāvata /
tataḥ kruddho hṛṣīkeśas taṃ jaghāna śilīmukhaiḥ /
yaḥ sahasrasamās tv ekaḥ sarvān devān apothayat //
nisundaṃ patitaṃ dṛṣṭvā hayagrīvaḥ pratāpavān /
śilāṃ pragṛhya mahatīṃ tolayām āsa dānavaḥ //
āvidhya sahasā yuktaḥ śilāṃ śailasamaprabhaḥ /
gṛhītvā divyapārjanyam astram astravidāṃ varaḥ //
divyāstreṇa śilāṃ viṣṇuḥ saptadhākṛta tejasā /
tad vidārya mahac cāśma pātayām āsa bhūtale /
tataḥ kruddho hayagrīvaḥ saṃdadhe dhanuṣi kṣuram /
tataḥ kruddho hayagrīvaś cāpam ādāya cāparam /
keśavaṃ vividhaiś cāstrair ājaghāna tadā yudhi /
tac cāpi ca dhanuś chitvā pātayām āsa keśavaḥ /
yathā devāsuraṃ yuddham abhavad bharatarṣabha /
nānāpraharaṇākīrṇaṃ tathā ghoram avartata //
tataḥ śārṅgavinirmuktair nānāvarṇair mahāśaraiḥ /
garuḍastho mahābāhur nijaghāna mahāsurān //
mahālāṅgalanirbhinnāḥ śarakhaṅganipātitāḥ /
vineśur dānavās tatra samāsādya janārdanam //
kecic cakrāgninirdagdhā dānavāḥ petur ambarāt /
saṃnikarṣagatāḥ kecid gatāsuvikṛtānanāḥ //
garuḍasya hatāḥ pakṣaiḥ kecin mathitamastakāḥ /
kecid dhanuḥprahāraiś ca pātitā dharaṇītale /
kecit talanipātaiś ca pakṣapātaiś ca pakṣiṇaḥ /
asṛjañ śaravarṣāṇi vṛṣṭimanta ivāmbudāḥ /
vikṛtāṅgāsurāḥ sarve kṛṣṇabāṇaprapīḍitāḥ //
śoṇitāktāś ca dṛśyante puṣpitā iva kiṃśukāḥ /
vyadravanta suvitrastā bhagnāstrāś citrayodhinaḥ //
punaś ca krodharaktākṣo vāyuvegena dānavaḥ /
daśavyāmocchritaṃ vṛkṣaṃ samāruhya vanaspatim /
vṛkṣam utpāṭya vegena pratigṛhyābhyadhāvata //
cikṣepa sumahāvṛkṣaṃ śikṣayā tu ghanākṛtiḥ /
vṛkṣavegāniloddhūtaḥ śuśruve sumahāsvanaḥ //
tataḥ śarasahasreṇa tvaramāṇo janārdanaḥ /
naikadhā taṃ praciccheda citrabhaktinibhākṛtim //
punaś caikena bāṇena hayagrīvasya corasi /
vivyādha stanayor madhye sāyako jvalanaprabhaḥ /
viveśa so 'tivegena hṛdaṃ bhittvā vinirgataḥ /
taṃ jaghāna mahāghoraṃ hayagrīvaṃ mahāsuram /
apāratejā durdharṣaḥ sarvayādavanandanaḥ //
madhye lohitagaṅgasya bhagavān devakīsutaḥ /
alakāyāṃ virūpākṣaṃ pāpmānaṃ puruṣottamaḥ //
aṣṭau śatasahasrāṇi dānavānāṃ paraṃtapaḥ /
nihatya puruṣavyāghraḥ prāgjyotiṣam upādravat /
bāhyaprākāramadhye tu jaghāna puruṣottamaḥ /
, while D3 ins. it after 52cd. :k]
janamejayaḥ
bhagavañ śrotum icchāmi vistareṇa kathām imām /
avadhīn narakaṃ kṛṣṇaḥ kathaṃ vada tapodhana /
taṃ ca pañcajanaṃ ghoraṃ narakasya mahāsuram //
tataḥ prāgjyotiṣaṃ nāma dīpyamānam iva śriyā /
puram āsādayām āsa tatra yuddham abhūn mahat //
tataḥ prādhmāyac chaṅkhaṃ pāñcajanyaṃ mahābalaḥ /
śuśruve sumahāśabdaḥ saṃvartaninado yathā //
śrūyate triṣu lokeṣu bhīmagambhīranisvanaḥ /
taṃ śrutvā narakaś cāsīt krodhasaṃraktalocanaḥ //
lohacakrāṣṭasaṃyuktaṃ trinalvapratimaṃ ratham //
ratnakāñcanacitrāḍhyaṃ vedikābhogavistaram //
vajradhvajena mahatā kāñcanena virājitam /
hemadaṇḍapatākāḍhyaṃ vaidūryamaṇikūbaram //
yuktam aśvasahasreṇa rathaṃ pararathārujam /
lohajālaiś ca saṃchannaṃ citrabhaktivirājitam //
rathamadhyagato vīraḥ sasaṃdhya iva bhāskaraḥ /
nānāpraharaṇākīrṇaṃ rathaṃ hemapariṣkṛtam //
vajraṃ tathoraśchadam induvarṇaṃ /
vyānaddhamuktānalatulyatejāḥ /
kirīṭamūrdhārkahutāśanābhaḥ /
karṇau tathā kuṇḍalayor jvalantau //
dhūmravarṇā mahākāyā raktākṣā vikṛtānanāḥ /
nānākavacinaḥ sarve daityadānavarākṣasāḥ //
khaṅgacarmadharāḥ kecit kecit tūṇīrasaṃvṛtāḥ /
śaktihastās tathā kecic chūlahastās tathāpare //
gajavājirathaughaiś ca cālayantaś ca medinīm /
niryayur nagarāc chūrāḥ susaṃnaddhāḥ prahāriṇaḥ //
vṛto daityagaṇaiḥ sārdhaṃ narakaḥ kālasaṃnibhaḥ //
bherīśaṅkhamṛdaṅgānāṃ paṇavānāṃ sahasraśaḥ /
vādyamānān sa śuśrāva jīmūtaninadopamam //
yataḥ kṛṣṇas tato gatvā sarve te vikṛtānanāḥ /
parivārya garutmantaṃ sarve 'yudhyanta saṃgatāḥ /
mahatā chādayām āsuḥ śaravarṣeṇa sainikāḥ //
śaktiśūlagadāprāsāṃs tomarān sāyakān bahūn /
ākāśaṃ chādayām āsur vimuñcantaḥ sahasraśaḥ //
kṛṣṇaḥ kṛṣṇāmbudākāraḥ śārṅgaṃ gṛhya dhanus tataḥ /
visphārya sumahaccāpaṃ dhanur jaladanisvanam //
vyasṛjac charavarṣāṇi dānavānāṃ janārdanaḥ /
śaravarṣeṇa tat sainyaṃ vyadravat tu mahāhavāt //
tad yuddham abhavad ghoraṃ ghorarūpeṇa rakṣasā //
bhagnavyūhāś ca te sarve kṛṣṇabāṇaprapīḍitāḥ /
kecic chinnabhujāś caiva cchinnagrīvā śirānanāḥ /
kecic cakradvidhācchinnāḥ kecid bāṇārditorasaḥ //
kecid dvidhākṛtāḥ śaktyā gajāśvarathavāhanāḥ /
kecit kaumodakībhinnāḥ kecic cakravidāritāḥ //
evaṃ vipothitā sarvā gajāśvarathavāhinī /
tatrāsīn narakeṇāsya yuddhaṃ paramadāruṇam /
yat samāsena vakṣyāmi tan me nigadataḥ śṛṇu //
trāsanaḥ surasaṃghānāṃ narakaḥ puruṣottamam /
yodhayām āsa tejasvī madhuvanmadhusūdanam //
krodharaktākṣavadano narakaḥ kālasaṃnibhaḥ /
jagrāha kārmukaṃ vīraḥ śakracāpam ivocchritam //
tathārkakiraṇaprakhyaṃ bāṇaṃ jagrāha keśavaḥ /
divyenāstreṇa samare pūrayām āsa taṃ ratham //
uttamāstraṃ mahāpātaṃ mumoca narako balī //
vajravisphūrjitākāram āyāntaṃ vīkṣya keśavaḥ /
cicchedāstraṃ mahābhāgaś cakreṇa puruṣottamaḥ //
vyahanat sārathiṃ cāsya śaraikeṇa jarārdanaḥ /
sarathaṃ sadhvajaṃ sāśvaṃ jaghāna daśabhiḥ śaraiḥ //
tanutraṃ caiva ciccheda śareṇa madhusūdanaḥ /
tato vimuktakavacaḥ sarpasyeva tanur yathā //
hatāśvo viratho vīro vitanutraś ca dānavaḥ /
jagrāha vimalajvālaṃ lohabhārārpitaṃ dṛḍham /
āvidhya sahasā muktaṃ śūlam indrāśaniprabham //
tadāpatat tu saṃprekṣya śūlaṃ hemapariṣkṛtam /
dvidhā chinnaṃ kṣurapreṇa kṛṣṇenādbhutakarmaṇā /
tad yuddham abhavad ghoraṃ ghorarūpeṇa rakṣasā /
śastrapātamahāghātaṃ narakeṇa mahātmanā /
muhūrtaṃ yodhayām āsa narakaṃ madhusūdanaḥ /
athogracakraś cakreṇa pradīptenākarod dvidhā //
cakradvidhākṛtaṃ tasya śarīram apatad bhuvi /
vibhaktaṃ krakaceneva gireḥ śṛṅgaṃ dvidhā kṛtam //
kṛṣṇam āsādya deveśaṃ jagāmāstam ivāṃśumān //
cakrotkṣiptanikṛttāṅgam uttamaṃ patitaṃ raṇe /
vajreṇeva vinirbhinnaṃ yathā gairikaparvatam /
taṃ hatvā narakaṃ bhaumaṃ viṣṇur yādavanandanaḥ /
mumude tripuraṃ hatvā pureva tripurāntakaḥ /
bhūmis tu patitaṃ putraṃ nirīkṣyādāya kuṇḍale /
upātiṣṭhata govindaṃ vacanaṃ cedam abravīt //
dattas tvayaiva govinda tvayaiva vinipātitaḥ /
yathecchasi tathā krīḍa bālaḥ krīḍanakair iva /
ime te kuṇḍale deva prajās tasyānupālaya //
nirvighnam ṛṣayo devāś carantu vigatajvarāḥ /
prajāś carantu sukhinas tava deva prapālanāt /
nirvighnaṃ brāhmaṇā deva bhūyāsus tava śāsanāt /
ityuktvā sā dadau tasmai kuṇḍale lokaviśrute /
antardhānaṃ gatā devī tadā bhartṛsamīpataḥ /
vaiśaṃpāyana uvāca
nihatya narakaṃ bhaumaṃ vāsavopamavikramaḥ /
vāsavāvarajo viṣṇur dadarśa narakālayam //
athārthagṛham āsādya narakasya janārdanaḥ /
dadarśa dhanam akṣayyaṃ ratnāni vividhāni ca //
maṇimuktāpravālāni vaidūryasya ca saṃcayān /
mahārajatakūṭāni tathā vajrasya saṃcayān //
jāmbūnadamayāny atra śātakumbhamayāni ca /
pradīptajvalanābhāni ca śītaraśmiprabhāṇi ca /
śayanāni mahārhāṇi tathā siṃhāsanāni ca //
hiraṇyavarṇaṃ ruciraṃ śītaraśmisamaprabham /
dadarśa ca mahac chatraṃ varṣamāṇam ivāmbudam //
jātarūpasya śubhrasya dhārāḥ śatasahasraśaḥ /
varuṇād āhṛtaṃ pūrvaṃ narakeṇeti naḥ śrutam //
yādṛśaṃ tu gṛhe dṛṣṭaṃ narakasya dhanaṃ bahu /
na vai rājñā kubereṇa na śakreṇa yamena ca /
ratnasaṃnicyas tādṛg dṛṣṭapūrvo na ca śrutaḥ //
hate bhaume nisunde ca hayagrīve ca dānave /
upaninyus tatas tāni ratnāny antaḥpurāṇi ca //
dānavā hataśiṣṭā ye kośasaṃcayarakṣiṇaḥ /
keśavāya mahārhāṇi yāny arhati janārdanaḥ //
dānavā ūcuḥ
imāni maṇiratnāni vividhāni vasūni ca /
bhīmarūpāś ca mātaṅgāḥ pravālavikṛtāṅkuśāḥ //
hemasūtramahākakṣyāś cāpatomaraśālinaḥ /
rucirābhiḥ patākābhir vasānā vividhāḥ kuthāḥ //
te ca viṃśatisāhasrā dvistāvatyaḥ kareṇavaḥ /
aṣṭau śatasahasrāṇi deśajāś cottamā hayāḥ //
goṣu cāpi kṛto yāvat kāmas tava janārdanaḥ /
tāvatīḥ prāpayiṣyāmo vṛṣṇyandhakaniveśanam //
āvikāni ca sūkṣmāṇi śayanāny āsanāni ca /
kāmavyāhāriṇaś caiva pakṣiṇaḥ priyadarśanāḥ //
candanāgarukāṣṭhāni tathā kālīyakāny api /
vasu yat triṣu lokeṣu dharmeṇādhigataṃ tvayā /
prāpayiṣyāma tat sarvaṃ vṛṣṇyandhakaniveśanam //
devagandharvaratnāni pannagānāṃ ca yad vasu /
tāni santīha sarvāṇi narakasya niveśane //
iti vijñāpitas tais tu dānavaiś ca janārdanaḥ /
sa tat sarvaṃ hṛṣīkeśaḥ pratigṛhya parīkṣya ca /
sarvam āhārayāmāsa dānavair dvārakāṃ purīm //
tatas tad vāruṇaṃ chatraṃ svayam utkṣipya mādhavaḥ /
hiraṇyavarṣaṃ varṣantam āruroha vihaṃgatam //
garuḍaṃ patatāṃ śreṣṭhaṃ mūrtimantam ivāmbudam /
tato 'bhyayād giriśreṣṭham abhito maṇiparvatam //
tatra puṇyā vavur vātā hy abhavaṃś cāmalāḥ prabhāḥ /
maṇīnāṃ hemavarṇānām abhibhūya divākaram //
tatra vaidūryavarṇāni dadarśa madhusūdanaḥ /
satoraṇapatākāni dvārāṇi śayanāni ca //
vidyudgrathitameghābhaḥ prababhau maṇiparvataḥ /
hemacitravimānaiś ca prāsādair upaśobhitaḥ //
tatra tā varahemābhā dadarśa madhusūdanaḥ /
gandharvāsuramukhyānāṃ priyā duhitaras tathā //
dadarśa pṛthulaśroṇīḥ saṃruddhā girikandare /
narakeṇa samānītā rakṣyamāṇāḥ samantataḥ //
triviṣṭapasame deśe tiṣṭhantam aparājitam /
nivasantyo yathā devyaḥ sukhinyaḥ kāmavarjitāḥ //
parivavrur mahābāhum ekaveṇīdharāḥ striyaḥ /
sarvāḥ kāṣāyavāsinyaḥ sarvāś ca niyatendriyāḥ //
vratopavāsatanvaṅgyaḥ kāṅkṣantyaḥ kṛṣṇadarśanam /
sametya yadusiṃhasya sarvāś cakruḥ striyo 'ñjalīn //
narakaṃ nihataṃ jñātvā muraṃ caiva mahāsuram /
hayagrīvaṃ nisundaṃ ca tāḥ kṛṣṇaṃ paryavārayan //
te cāsāṃ rakṣiṇo vṛddhā dānavā yadunandanam /
kṛtāñjalipuṭāḥ sarve praṇipetur vayodhikāḥ //
tāsāṃ paramanārīṇām ṛṣabhākṣaṃ nirīkṣya tam /
sarvāsām eva saṃkalpaḥ patitvenābhavat tataḥ //
tasya candropamaṃ vaktram udīkṣya niyatendriyāḥ /
saṃprahṛṣṭā mahābāhum idaṃ vacanam abruvan //
satyaṃ bata purā vāyur ihāsmān vākyam abravīt /
sarvabhūtarutajñaś ca devarṣir api nāradaḥ //
viṣṇur nārāyaṇo devaḥ śaṅkhacakragadāsibhṛt /
sa bhaumaṃ narakaṃ hatvā bhartā ca bhavitā hi saḥ //
supriyaṃ bata paśyāmaś ciraśrutam ariṃdamam /
darśanena kṛtārthā hi vayam adya mahātmanaḥ //
tatas tāḥ sāntvayāmāsa pramadā vāsavānujaḥ /
sarvāḥ kamalapatrākṣīr dṛṣṭyā vācā ca mādhavaḥ //
yathārhataḥ sāntvayitvā samābhāṣya ca keśavaḥ /
yānaiḥ kiṃkarasaṃyuktair uvāha madhusūdanaḥ //
kiṃkarāṇāṃ sahasrāṇāṃ rakṣasāṃ vātaraṃhasām /
śibikāṃ vahatāṃ tatra nirghoṣaḥ sumahān abhūt //
tasya parvatamukhyasya śṛṅgaṃ yat paramārcitam /
vimalārkendusaṃkāśaṃ maṇikāñcanatoraṇam //
sapakṣigaṇamātaṅgaṃ savyālamṛgapannagam /
śākhāmṛgagaṇair juṣṭaṃ suprastaraśilātalam //
nyaṅkubhiś ca varāhaiś ca rurubhiś ca niṣevitam /
saprapātamahāsānuṃ vicitraśikharadrumam //
atyadbhutam acintyaṃ ca mṛgavṛndaviloḍitam /
jīvaṃjīvakasaṃghaiś ca barhibhiś ca nināditam //
tad apy atibalo viṣṇur dorbhyām utpāṭya bhāsvaram /
āropayāmāsa tadā garuḍe pakṣiṇāṃ vare //
maṇiparvataśṛṅgaṃ ca sabhāryaṃ ca janārdanam /
uvāha līlayā pakṣī garuḍaḥ patatāṃ varaḥ //
sa pakṣabalavikṣepair mahādriśikharopamaḥ /
dikṣu sarvāsu saṃhrādaṃ janayāmāsa pakṣirāṭ //
ārujan parvatāgrāṇi pādapāṃś ca samākṣipan /
saṃjahāra mahābhrāṇi vijahāra ca kānicit //
viṣayaṃ samatikramya devayoś candrasūryayoḥ /
yayau vātajavaḥ pakṣī janārdanavaśe sthitaḥ //
sa merugirim āsādya devagandharvasevitam /
devasadmāni sarvāṇi dadarśa madhusūdanaḥ //
viśveṣāṃ marutāṃ caiva sādhyānāṃ ca narādhipa /
bhrājamānāny atikrāmad aśvinoś ca paraṃtapaḥ //
prāpya puṇyakṛtāṃ lokān devalokam ariṃdamaḥ /
śakrasadma samāsādya praviveśa janārdanaḥ //
avatīrya sa tārkṣyāt tu dadarśa vibudhādhipam /
prītaś caivābhyanandat taṃ devarājaḥ śatakratuḥ //
pradāya kuṇḍale divye vavande taṃ tadācyutaḥ /
sabhāryo vibudhaśreṣṭhaṃ naraśreṣṭho janārdanaḥ //
so 'rcito devarājena ratnaiś ca pratipūjitaḥ /
satyabhāmā ca paulomyā yathāvad abhinanditā //
āśliṣyete mahārāja te devyau lokaviśrute //
idaṃ provāca paulomī satyabhāmāṃ haripriyām /
prītāsmi darśanād devi kiṃ bhūyaḥ karavāṇi te /
diṣṭyā hato bhavatyā tu narako duṣṭacetanaḥ /
ity uktā sā tadā devī kṛtam ity abravīc ca tām /
vāsavo vāsudevaś ca sahitau jagmatus tataḥ /
adityā bhavanaṃ puṇyaṃ devamātur maharddhimat //
tatrāditim upāsyantīm apsarobhiḥ samantataḥ /
dadṛśāte mahātmānau mahābhāgāṃ taponvitām //
tatas te kuṇḍale dattvā vavande tāṃ śacīpatiḥ /
janārdanaṃ puraskṛtya kama caiva śaśaṃśa tat //
pradāyāditinandanaḥ /
vavande tāṃ śacībhartā mātaraṃ svāṃ puraṃdaraḥ /
aditis tau sutau prītyā pariṣvajyābhinandya ca /
āśirbhir anurūpābhir ubhāv abhyavadat tadā //
paulomī satyabhāmā ca prītyā paramayā yute /
agṛhṇītāṃ varārhāyā devyāś ca caraṇau śubhau //
te cāpy abhyavadat premṇā devamātā yaśasvinī /
yathāvad abravīc caiva janārdanam idaṃ vacaḥ //
adhṛsyaḥ sarvabhūtānām avadhyaś ca bhaviṣyasi /
yathaiva devarājo 'yam ajito lokapūjitaḥ //
tava ceyaṃ varārohā nityaṃ ca priyadarśanā /
sarvalokeṣu vikhyātā divyagandhā manoramā /
tatpurogamadevānām adhipas tvaṃ bhaviṣyasi /
satyabhāmottamā strīṇāṃ subhagā sthirayauvanā /
jarāṃ na yāsyati vadhūr yāvat tvaṃ kṛṣṇa mānuṣaḥ //
evam abhyārcitaḥ kṛṣṇo devamātrā mahābalaḥ /
devarājābhyanujñāto ratnaiś ca pratipūjitaḥ //
vainateyaṃ samāruhya sahitaḥ satyabhāmayā /
devākrīḍān parikrāman pūjyamānaḥ surarṣibhiḥ //
sa dadarśa mahābāhur ākrīḍe vāsavasya ha /
divyam abhyarcitaṃ caityaṃ pārijātaṃ mahādrumam //
nityapuṣpadharaṃ divyaṃ puṇyagandham anuttamam /
yam āsādya janaḥ sarvo jātiṃ smarati paurvikīm //
saṃrakṣyamāṇaṃ devais taṃ prasahyāmitavikramaḥ /
utpāṭyāropayāmāsa viṣṇus taṃ vai mahādrumam //
so 'paśyat satyabhāmāṃ ca divyām apsarasaṃ hariḥ /
pṛṣṭhataḥ satyabhāmā ca divyā yoṣābhivīkṣitā /
tataḥ prāyād dvāravatīṃ vāyujuṣṭena vai pathā //
śrutvā tad devarājas tu karma kṛṣṇasya vai tadā /
anumene mahābāhuḥ kṛtaṃ karmeti cābravīt //
sa pūjyamānas tridaśair maharṣigaṇasaṃstutaḥ /
pratasthe dvārakāṃ kṛṣṇo devalokād ariṃdamaḥ //
so 'bhipatya mahābāhur dīrgham adhvānam alpavat /
āsasāda mahābāhuḥ purīṃ dvāravatīṃ tadā /
pūjito devarājena dadṛśe yādavīṃ purīm //
hatvā tu narakaṃ bhaumaṃ dattvā kuṇḍalam uttamam /
hṛtvā taṃ pārijātaṃ ca praṇamya suramātaram /
tathā karma mahat kṛtvā bhagavān vāsavānujaḥ /
upāyād dvārakāṃ viṣṇuḥ śrīmān garuḍavāhanaḥ //
chapter 93,
transliterated by Julie Bélanger,
proof-read by André Couture,
version of May 25, 2002 :h]
vaiśaṃpāyana uvāca
dadarśātha purīṃ kṛṣṇo dvārakāṃ garuḍe sthitaḥ /
devasadmapratīkāśāṃ samantāt pratināditām //
maṇiparvatayātrāṃ hi gate devakinandane /
tathā krīḍāgṛhāṇi ca /
udyānavanamukhyāni valabhīcatvarāṇi ca /
saṃprāpte tu tadā kṛṣṇe /
viśvakarmāṇam āhūya devarājo 'bravīd idam //
priyam icchasi cet kartuṃ mahyaṃ śilpavatāṃ vara /
kṛṣṇapriyārthaṃ bhūyas tvaṃ kariṣyasi manoharām //
udyānavanasaṃbādhāṃ dvārakāṃ svargasaṃnibhām /
kuruṣva vibudhaśreṣṭha yathā mama purī tathā //
yat kiṃ cit triṣu lokeṣu ratnabhūtaṃ prapaśyasi /
tena saṃyujyatāṃ kṣipraṃ purī dvāravatī tvayā //
kṛṣṇo hi surakāryeṣu sarveṣu satatotthitaḥ /
saṃgrāmān ghorarūpāṃś ca vigāhati mahābalaḥ //
tām indravacanād gatvā viśvakarmā purīṃ tataḥ /
alaṃcakre samantād vai yathendrasyāmarāvatī //
tāṃ dadarśa daśārhāṇām īśvaraḥ pakṣivāhanaḥ /
viśvakarmakṛtair divyair abhiprāyair alaṃkṛtām //
tāṃ purīṃ dvārakāṃ dṛṣṭvā vibhunārāyaṇo hariḥ /
hṛṣṭaḥ sarvārthasaṃpannaḥ praveṣṭum upacakrame //
so 'paśyad vṛkṣaṣaṇḍāṃś ca ramyān dṛṣṭimanoharān /
dvārakāṃ prati dāśārhaś citritāṃ viśvakarmaṇā //
padmaṣaṇḍākulābhiś ca haṃsasevitavāribhiḥ /
gaṅgāsindhuprakāśābhiḥ parikhābhir vṛtāṃ purīm //
prākāreṇārkavarṇena śātakaumbhena rājatā /
cayamūrdhni niviṣṭena dyāṃ yathaivābhramālayā //
kānanair nandanaprakhyais tathā caitrarathopamaiḥ /
babhau cāruparikṣiptā dvārakā dyaur ivāmbubhiḥ //
bhāti raivatakaḥ śailo ramyasānuguhājiraḥ /
pūrvasyāṃ diśi lakṣmīvān maṇikāñcanatoraṇaḥ //
dakṣiṇasyāṃ latāveṣṭaḥ pañcavarṇo virājate /
indraketupratīkāśaḥ paścimasyāṃ tathākṣayaḥ //
citrakānanaramyaś ca pañcānananiṣevitaḥ /
uttarāṃ diśam atyarthaṃ vibhūṣayati veṇumān /
mandarādripratīkāśaḥ pāṇḍuraḥ pārthivarṣabha //
citrakambalavarṇaṃ ca pāñcajanyavanaṃ mahat /
sarvartukavanaṃ caiva bhāti raivatakaṃ prati //
latāveṣṭaṃ samantāt tu meruprabhavanaṃ mahat /
bhāti bhārgavanaṃ caiva puṣpakaṃ ca mahad vanam //
akṣakair bījakaiś caiva mandāraiś copaśobhitam /
śatāvartavanaṃ caiva karavīrakarambhi ca //
bhāti caitrarathaṃ caiva nandanaṃ ca mahad vanam /
ramaṇaṃ bhāvanaṃ caiva veṇumad vai samantataḥ //
vaidūryapatrair jalajais tathā mandākinī nadī /
bhāti puṣkariṇī ramyā pūrvasyāṃ diśi bhārata //
sānavo bhūṣitās tatra keśavasya priyaiṣibhiḥ /
bahubhir devagandharvaiś coditair viśvakarmaṇā //
mahānadī dvāravatīṃ pañcāśadbhir mahāmukhaiḥ /
praviṣṭā puṇyasalilā bhāvayantī samantataḥ //
aprameyāṃ mahotsedhām agādhaparikhāyutām /
prākāravarasaṃpannāṃ sudhāpāṇḍuralepanām //
tīkṣṇayantraśataghnībhir yantrajālaiś ca bhūṣitām /
āyasaiś ca mahācakrair dadṛśe dvārakāṃ purīm //
aṣṭau rathasahasrāṇi nagare kiṃkiṇīkinām /
samucchritapatākāni yathā devapure tathā //
aṣṭayojanavistīrṇām acalāṃ dvādaśāyatām /
dviguṇopaniveśāṃ ca dadṛśe dvārakāṃ purīm //
aṣṭamārgamahākakṣyāṃ mahāṣoḍaśacatvarām /
ekamārgaparikṣiptāṃ sākṣād uśanasā kṛtām /
striyo 'pi yasyāṃ yudhyeran kim u vṛṣṇimahārathāḥ //
vyūhānām uttamā mārgāḥ sapta caiva mahāpathāḥ /
tatra vai vihitāḥ sākṣād vividhā viśvakarmaṇā /
tasmin puravaraśreṣṭhe dāśārhāṇāṃ yaśasvinām //
veśmāni jahṛṣe dṛṣṭvā tato devakinandanaḥ /
kāñcanair maṇisopānair upetāni nṛharṣaṇaiḥ //
bhīmaghoṣamahāghoṣaiḥ prāsādavaracatvaraiḥ /
samucchritapatākāni pāriplavanibhāni ca //
kāñcanāgrāṇi bhāsvanti merukūṭanibhāni ca /
pāṇḍupāṇḍuraśṛṅgaiś ca śātakumbhaparicchadaiḥ /
ramyasānuguhāśṛṅgair vicitrair iva parvataiḥ //
prāsādaśikharāṇi ca /
gṛhāṇi ramaṇīyāni /
pañcavarṇasavarṇaiś ca puṣpavṛṣṭisamaprabhaiḥ /
parjanyatulyanirghoṣair nānārūpair ivādribhiḥ //
dāvāgnijvalitaprakhyair nirmitair viśvakarmaṇā /
ālikhadbhir ivākāśam aticandrārkabhāsvaraiḥ //
tair dāśārhair mahābhāgair babhāse bhavanahradaiḥ /
vāsudevendraparjanyair gṛhameghair alaṃkṛtā //
dadṛśe dvārakā cāru meghair dyaur iva saṃvṛtā /
sākṣād bhagavato veśma vihitaṃ viśvakarmaṇā //
dadṛśe vāsudevasya caturyojanam āyatam /
tāvad eva ca vistīrṇam aprameyaṃ mahādhanaiḥ //
prāsādavarasaṃpannair yuktaṃ jagati parvataiḥ /
yaś cakāra mahābhāgas tvaṣṭā vāsavacoditaḥ //
prāsādaṃ caiva hemābhaṃ sarvabhūtamanoharam /
meror iva gireḥ śṛṅgam ucchritaṃ kāñcanaṃ mahat /
rukmiṇyāḥ pravaraṃ vāsaṃ vihitaṃ viśvakarmaṇā //
satyabhāmā punar veśma yadāvasata pāṇḍuram /
vicitramaṇisopānaṃ tad vidur bhogavān iti /
vimalādityavarṇābhiḥ patākābhir alaṃkṛtam //
vyaktasaṃjavanoddeśo yaś caturdiṅmahādhvajaḥ /
sa ca prāsādamukhyo yo jāmbavatyā vibhūṣitaḥ /
prabhayābhyabhavat sarvāṃs tān anyān bhāskaro yathā //
udyadbhāskaravarṇābhas tayor antaramāśritaḥ /
viśvakarmakṛto divyaḥ kailāsaśikharopamaḥ //
jāmbūnada ivādīptaḥ pradīptajvalanopamaḥ /
sāgarapratimas tiṣṭhan merur ity abhiviśrutaḥ //
tasmin gāndhārarājasya duhitā kulaśālinī /
gāndhārī bharataśreṣṭha keśavena niveśitā //
padmakūṭam iti khyātaṃ padmvarṇaṃ mahāprabham /
subhīmāyā mahākūṭaṃ vāsaṃ suparamārcitam //
sūryaprabhas tu prāsādaḥ sarvakāmaguṇair yutaḥ /
lakṣmaṇāyāḥ kuruśreṣṭha nirdiṣṭaḥ śārṅgadhanvanā //
vaidūryamaṇivarṇābhaḥ prāsādo haritaprabhaḥ /
yaṃ viduḥ sarvabhūtāni param ity eva bhārata //
vāsaṃ taṃ mitravindāyā devarṣigaṇapūjitam /
mahiṣyā vāsudevasya bhūṣaṇaṃ teṣu veśmasu //
yas tu prāsādamukhyo 'tra vihito viśvakarmaṇā /
atīva saumyaḥ so 'py āsīd viṣṭhitaḥ parvato yathā //
sudattāyā nivāsaṃ taṃ praśastaṃ sarvadaivataiḥ /
mahiṣyā vāsudevasya ketumān iti viśrutaḥ //
tatra prāsādamukhyo vai yaṃ tvaṣṭā vidadhe svayam /
yojanāyataviṣkambhaḥ sarvaratnamayaḥ śubhaḥ //
sa śrīmān virajo nāma vyarājat tatra suprabhaḥ /
upasthānagṛhaṃ yatra keśavasya mahātmanaḥ //
tasmin suvihitāḥ sarve rukmadaṇḍāḥ patākinaḥ /
sadane vāsudevasya mārgasaṃjavanadhvajāḥ /
ratnajālāni tatraiva tatra tatra niveśitāḥ //
āhṛtya yadusiṃhena vaijayanto 'calo mahān /
haṃsakūṭasya yacchṛṅgam indradyumnasaraḥ prati /
ṣaṣṭitālasamutsedham ardhayojanam āyatam //
sakiṃnaramahānāgaṃ tad apy amitatejasā /
paśyatāṃ sarvabhūtānām ānītaṃ lokaviśrutam //
ādityapathagaṃ yat tu meroḥ śikharam uttamam /
jāmbūnadamayaṃ divyaṃ triṣu lokeṣu viśrutam /
tad apy utpāṭya kṛṣṇārtham ānītaṃ viśvakarmaṇā //
bhrājamānam atīvograṃ sarvauṣadhivibhūṣitam /
tad indravacanāt tvaṣṭā ānayat kāryahetunā /
pārijātas tu tatraiva keśavenāhṛtaḥ svayam //
nīyamāne hi tatrāsīd yuddham adbhutakarmaṇaḥ /
kṛṣṇasya yo 'bhyarakṣaṃs taṃ devāḥ pādapam uttamam /
puṇḍarīkaśatair juṣṭaṃ vimānaiś ca hiraṇmayaiḥ //
vihitā vāsudevārthaṃ brahmasthalamahādrumāḥ /
padmākulajalopetā ratnasaugandhikotpalāḥ /
maṇihemaplavākīrṇāḥ puṣkariṇyaḥ sarāṃsi ca //
tāsāṃ paramakūlāni śobhayanti mahādrumāḥ /
sālās tālāḥ kadambāś ca śataśākhāś ca rohiṇāḥ //
ye ca haimavatā vṛkṣā ye ca meruruhās tathā /
āhṛtya yadusiṃhārthaṃ vihitā viśvakarmaṇā //
raktapītāruṇaprakhyāḥ śvetapuṣpāś ca pādapāḥ /
sarvartuphalasaṃpannās teṣu kānanasaṃdhiṣu //
samākulajalopetāḥ pītaśarkaravālukāḥ /
tasmin puravare nadyaḥ prasannasalilā hradāḥ //
puṣpākulajalopetā nānādrumalatākulāḥ /
aparāś cābhavan nadyo hemaśarkaravālukāḥ //
... nīlotpalavibhūṣitāḥ /
nadyaḥ padmacayodbhāsaḥ ... /
mattabarhiṇasaṃghaiś ca kokilaiś ca sadāmadaiḥ /
bahūvuḥ paramopetās tasyāṃ puryāṃ tu pādapāḥ //
tatraiva gajayūthāni pure gomahiṣās tathā /
nivāsaś ca kṛtas tatra varāhamṛgapakṣiṇām //
puryāṃ tasyāṃ tu ramyāyāṃ prākāro vai hiraṇmayaḥ /
vyaktaṃ kiṣkuśatotsedho vihito viśvakarmaṇā //
tena te ca mahāśailāḥ saritaś ca sarāṃsi ca /
parikṣiptāni bhaumena vanāny upavanāni ca //
prāsādāś caiva saṃvītā lokālokaviśāradāḥ /
tasyaiva yadusiṃ hasya bhavanāl lokaviśrutāt //
tasmād abhyadhikaṃ sadma vihitaṃ viśvakarmaṇā /
rāmasya yadusiṃhasya śobhate 'timanoharam /
chapter 94,
transliterated by Julie Bélanger,
proof-read by André Couture,
version of June 12, 2002 :h]
vaiśaṃpāyana uvāca
evam ālokayām āsa dvārakāṃ vṛṣabhekṣaṇaḥ /
apaśyat svagṛhaṃ kṛṣṇaḥ prāsādaśataśobhitam //
maṇistambhasahasrāṇām ayutair vidhṛtaṃ sitam /
toraṇair jvalanaprakhyair maṇividrumarājataiḥ /
tatra tatra prabhāsadbhiś citrakāñcanavedikaiḥ //
prāsādas tatra sumahān kṛṣṇopasthāniko 'bhavat /
sphāṭikastambhavidhṛto vistīrṇaḥ sarvakāñcanaḥ //
padmākulajalopetā raktasaugandhikotpalāḥ /
maṇihemanibhāś citrā ratnasopānabhūṣitāḥ //
mattabarhiṇasaṃghaiś ca kokilaiś ca sadāmadaiḥ /
babhūvuḥ paramopetā vāpyaś ca vikacotpalāḥ //
viśvakarmakṛtaḥ śailaḥ prākāras tasya veśmanaḥ /
vyaktakiṣkuśatotsedhaḥ parikhāyūthaveṣṭitaḥ //
tad gṛhaṃ vṛṣṇisiṃhasya nirmitaṃ viśvakarmaṇā /
mahendraveśmapratimaṃ samantād ardhayojanam //
tatas taṃ pāṇḍuraṃ śaurir mūrdhni tiṣṭhan garutmataḥ /
prītaḥ śaṅkham upādhmāsīd dviṣatāṃ lomaharṣaṇam //
tasya śaṅkhasya śabdena sāgaraś cukṣubhe bhṛśam /
rarāsa ca nabhaḥ kṛtsnaṃ tac citram abhacat tadā //
pāñcajanyasya nirghoṣaṃ saṃśrutya kukurāndhakāḥ /
viśokāḥ samapadyanta garuḍasya ca darśanāt //
śaṅkhacakragadāpāṇiṃ garuḍasyopari sthitam /
dṛṣṭvā jahṛṣire bhaumā bhāskaropamatejasam //
tatas tūryapraṇādaś ca bherīṇāṃ ca mahāsvanaḥ /
siṃhanādaś ca saṃjajñe sarveṣāṃ puravāsinām //
tataḥ sarve daśārhāś ca sarve ca kukurāndhakāḥ /
prīyamāṇāḥ samājagmur ālokya madhusūdanam //
vasudevaṃ puraskṛtya bherīśaṅkharavaiḥ saha /
ugraseno yayau rājā vāsudevaniveśanam //
anandinī paryacarat sveṣu veśmasu devakī /
rohiṇī ca yathoddeśam āhukasya ca yāḥ striyaḥ //
tataḥ kṛṣṇaḥ suparṇena svaṃ niveśanam abhyayāt /
cacāra ca yathoddeśam īśvarānucaro hariḥ //
avatīrya gṛhadvāri kṛṣṇas tu yadunandanaḥ /
yathārhaṃ pūjayām āsa yādavān yādavarṣabhaḥ //
rāmāhukagadākrūra pradyumnādibhir arcitaḥ /
praviveśa gṛhaṃ śaurir ādāya maṇiparvatam //
taṃ ca śakrasya dayitaṃ pārijātaṃ mahādrumam /
praveśayām āsa gṛhaṃ pradyumno rukmiṇīsutaḥ //
te 'nyonyaṃ dadṛśur bhaumā dehabandhān amānuṣān /
pārijātaprabhāvena tato mumudire janāḥ //
taiḥ stūyamāno govindaḥ prahṛṣṭair yādaveśvaraiḥ /
praviveśa gṛhaṃ śrīmān vihitaṃ viśvakarmaṇā //
tato 'ntaḥpuramadhye tac chikharaṃ maṇiparvatam /
nyaveśayad ameyātmā vṛṣṇibhiḥ sahito 'cyutaḥ //
taṃ ca divyaṃ drumaśreṣṭhaṃ pārijātam amitrajit /
arcyam arcitam avyagram iṣṭe deśe nyaveśayat //
anujñāya tato jñātīn keśavaḥ paravīrahā /
tāḥ striyaḥ pūjayām āsa saṃkṣiptā narakeṇa yāḥ //
vastrair ābharaṇair bhogair dāsībhir dhanasaṃcayaiḥ /
hāraiś candrāṃśusaṃkāśair maṇibhiś ca mahāprabhaiḥ //
bhūṣaṇair vividhair api /
gandhaiś ca vividhair divyair /
pūrvam abhyarcitāś caiva vasudevena tāḥ striyaḥ /
vedakyā saha rohiṇyā revatyā cāhukena ca //
satyabhāmottamā strīṇāṃ saubhāgyenābhavat tadā /
kuṭumbasyeśvarī tv āsīd rukmiṇī bhīṣmakātmajā //
sarvakāryasamādhyakṣā keśavasyātivallabhā /
tāsāṃ yathārhaṃ harmyāṇi prāsādaśikharāṇi ca /
ādideśa gṛhān kṛṣṇaḥ paribarhāṃś ca puṣkalān //
satyabhāmā sadā viṣṇoḥ pārśvasthā saṃsadi priyā /
chapter 95,
transliterated by Julie Bélanger,
proof-read by André Couture,
version of June 12, 2002 :h]
vaiśaṃpāyana uvāca
tataḥ saṃpūjya garuḍaṃ vāsudevo 'numānya ca /
sakhivac copagṛhyainam anujajñe gṛhaṃ prati //
so 'nujñāto hi satkṛtya praṇamya ca janārdanam /
ūrdhvam ācakrame pakṣī yatheṣṭaṃ gaganecaraḥ //
sa pakṣavātasaṃkṣubdhaṃ samudraṃ makarālayam /
kṛtvā vegena mahatā yayau pūrvaṃ mahodadhim //
kṛtyakāla upasthāsya ity uktvā garuḍe gate /
kṛṣṇo dadarśa pitaraṃ vṛddham ānakaduṃdubhim //
ugrasenaṃ ca rājānaṃ baladevaṃ ca mādhavaḥ /
kāśyaṃ sāṃdīpaniṃ caiva brahmagārgyaṃ tathaiva ca //
anyāṃś ca vṛddhān vṛṣṇīnāṃ tāṃś ca bhojāndhakāṃs tathā /
ratnapravekair dāśārho vīryalabdhais tadārcayat //
hatā brahmadviśaḥ sarve yajanty andhakavṛṣṇayaḥ /
raṇāt pratinivṛtto 'yam akṣato madhusūdanaḥ //
prītāś ca munayaḥ sarve rakṣitā yadusattamāḥ /
iti prītā yaduvṛṣā vardhayanti janārdanam /
iti catvararathyāsu dvāravatyāṃ supūjitaḥ /
cākriko ghoṣayām āsa puruṣo mṛṣṭakuṇḍalaḥ //
nirvighnaṃ munayo rājaṃś carantu vividhaṃ tapaḥ /
nihato narako duṣṭaḥ sānugaḥ sabalānvitaḥ /
tataḥ sāṃdīpaniṃ pūrvam upagamya janārdanaḥ /
vavande vṛṣṇinṛpatim āhukaṃ vinayānvitaḥ //
athāśruparipūrṇākṣam ānandagatacetasam /
vavande saha rāmeṇa pitaraṃ vāsavānujaḥ //
tataḥ śeṣān abhikramya satkṛtya ca yathārhataḥ /
sarveṣāṃ nāma jagrāha dāśārhāṇām adhokṣajaḥ //
tataḥ sarvāṇi divyāni sarvaratnamayāni ca /
āsanāgryāṇi viviśur upendrapramukhās tadā //
tatas tad dhanam akṣayyaṃ kiṃkarair yat samāhṛtam /
sabhāṃ samānayām āsuḥ puruṣāḥ kṛṣṇaśāsanāt //
tataḥ sa mānayām āsa dāśārhān yadusattamān /
sarvān duṃdubhiśabdena pūjayiṣyañ janārdanaḥ //
tām āsanavatīṃ ramyāṃ maṇividrumatoraṇām /
sudāśārhīṃ sudāśārhā viviśuḥ kṛṣṇaśāsanāt //
tataḥ puruṣasiṃhaiḥ sā yadubhiḥ sarvato vṛtā /
sarvārthaguṇasaṃpannā sā sabhā bharatarṣabha /
śuśubhe 'bhyadhikaṃ śubhrā siṃhair giriguhā yathā //
rāmeṇa saha govindaḥ kāñcanaṃ mahad āsanam /
ugrasenaṃ puraskṛtya bheje vṛṣṇipuraskṛtaḥ //
tatropaviṣṭāṃs tān vīrān yathāprīti yathāvayaḥ /
samābhāṣya yaduśreṣṭhān uvāca madhusūdanaḥ //
chapter 96,
transliterated by Julie Bélanger,
proof-read by André Couture,
version of June 17, 2002 :h]
vāsudeva uvāca
bhavatāṃ puṇyakīrtīnāṃ tapobalasamādhibhiḥ /
apadhyānāc ca pāpātmā bhaumaḥ sa narako hataḥ //
mokṣitaṃ bandhanād guptaṃ kanyāpuravaraṃ mahat /
maṇiparvatam utpāṭya śikharaṃ caitad āhṛtam //
ayaṃ dhanaughaḥ sumahān kiṃkarair āhṛto mayā /
īśā bhavantas tasyeti tān uktvā virarāma ha //
tac chrutvā vāsudevasya bhojavṛṣṇyandhakā vacaḥ /
jahṛṣur hṛṣṭalomānaḥ pūjayanto janārdanam //
ūcuś cainaṃ nṛvīrās te kṛtāñjalipuṭās tataḥ /
naitac citraṃ mahābāho tvayi devakinandana //
yat kṛtvā duṣkaraṃ karma devair api suduṣkaram /
lālayeḥ svajanaṃ bhogai ratnaiś ca svayam arjitaiḥ //
tataḥ sarvadaśārhāṇām āhukasya ca yāḥ striyaḥ /
prīyamāṇāḥ sabhāṃ jagmur vāsudevadidṛkṣayā //
devakīsaptamā devyo rohiṇī ca śubhānanā /
dadṛśuḥ kṛṣṇam āsīnaṃ rāmaṃ caiva mahābhujam //
tau tu pūrvam atikramya rohiṇīm abhivādya ca /
abhyavādayatāṃ devau devakīṃ rāmakeśavau //
sā tābhyām ṛṣabhākṣābhyāṃ putrābhyāṃ śuśubhe 'dhikam /
aditir devamāteva mitreṇa varuṇena ca //
tataḥ prāptau narāgryau tu tasyā duhitaraṃ tadā /
ekānaṃśeti yām āhur narā vai kāmarūpiṇīm //
tathā kṣaṇamuhūrtābhyāṃ yayā jajñe saheśvaraḥ /
yatkṛte sagaṇaṃ kaṃsaṃ jaghāna puruṣottamaḥ //
sā kanyā vavṛdhe tatra vṛṣṇisadmani pūjitā /
putravat pālyamānā vai vāsudevājñayā tadā //
tām ekām āhur utpannām ekānaṃśeti mānavāḥ /
ekānaṃśeti yām āhur utpannāṃ mānavā bhuvi /
yogakanyāṃ durādharṣāṃ rakṣārthaṃ keśavasya ca //
tāṃ vai sarve sumanasaḥ pūjayanti sma yādavāḥ /
devavad divyavapuṣā krṣṇaḥ saṃrakṣito yayā //
tāṃ ca tatropasaṃgamya priyām iva sakhīṃ sakhā /
dakṣiṇena karāgreṇa parijagrāha mādhavaḥ //
tathaiva sāmo 'tibalas tāṃ pariṣvajya bhāvinīm /
mūrdhny upāghrāya savyena parijagrāha pāṇinā //
dadṛśus tāṃ priyāṃ madhye bhaginīṃ rāmakṛṣṇayoḥ /
rukmapadmakaravyagrāṃ śriyaṃ padmālayām iva //
athākṣatamahāvṛṣṭyā puṣpaiś ca vividhaiḥ śubhaiḥ /
avakīrya ca lājais tāṃ striyo jagmur yathāgatam //
tatas te yādavāḥ sarve pūjayanto janārdanam /
upopaviviśuḥ prītāḥ praśaṃsanto 'dbhutaṃ kṛtam //
pūjyamāno mahābāhuḥ paurāṇāṃ rativardhanaḥ /
vijahāra mahākīrtir devair iva sa taiḥ saha //
samāsīneṣu sarveṣu yādaveṣu janārdanam /
niyogāt tridaśendrasya nārado 'bhyāgamat sabhām //
so 'tha saṃpūjitaḥ pūjyaḥ śūrais tair yadupuṃgavaiḥ /
kare saṃspṛśya govindaṃ viveśa mahad āsanam //
tataḥ prāha mahābāhur āhuko nṛpatir munim /
mune vācaya kiṃ cid vai purāṇaṃ paramottamam //
tatheti hariṇā bhūpa harivaṃśasya pustakam /
nikṣiptam āsane puṇye nārado 'vācayat tadā //
śrotavyo 'py uddhavaś cāśu bhūtvā maunam upāśritaḥ /
sukhopaviṣṭas tūṣṇīṃ tāṃ nārado 'vācayat kathāṃ /
sukhopaviṣṭas tān vṛṣṇīn upaviṣṭān uvāca ha /
āgataṃ śakravacanāj jānīdhvaṃ māṃ nararṣabhāḥ //
śṛṇudhvaṃ rājaśārdūlāḥ kṛṣṇasyāsya parākramam /
yāni karmāṇi kṛtavān bālyāt prabhṛti keśavaḥ //
ugrasenasutaḥ kaṃsaḥ sarvān nirmathya bāndhavān /
rājyaṃ jagrāha durbuddhir badhvā pitaram āhukam //
samāśritya jarāsaṃdhaṃ śvaśuraṃ kulapāṃsanaḥ /
bhojavṛṣṇyandhakān sarvān avamanyata durmatiḥ //
jñātikāryaṃ cikīrṣaṃs tu vasudevaḥ pratāpavān /
ugrasenasya rakṣārthaṃ svaputraṃ paryarakṣata //
nandagopasya bhavane govrajeṣu ca vardhitaḥ /
sa gopaiḥ saha dharmātmā mathuropavane vasan /
atyadbhutāni karmāṇi kṛtavān madhusūdanaḥ //
pratyakṣaṃ śūrasenānāṃ śrūyate mahad adbhutam /
yathānena śayānena śakaṭāntaracāriṇā //
rākṣasī nihatā raudrā śakunīveṣadhāriṇī /
pūtanā nāma ghorā sā mahākāyā mahābalā /
viṣadigdhaṃ stanaṃ kṣudrā prayacchantī mahātmane //
dadṛśus tāṃ vinihatāṃ rākṣasīṃ te vanecarāḥ /
baleḥ sutāṃ mahāghorāṃ bhīṣaṇāṃ vikṛtānanām /
punarjāto 'yam ity āhur uktas tasmād adhokṣajaḥ //
atyadbhutam idaṃ cāsīd yac chiśuḥ puruṣottamaḥ /
pādāṅguṣṭhena śakaṭaṃ krīḍamāno vyaloḍayat //
bhakṣayan dadhi govindaḥ payaḥpānaṃ ca sāgrajaḥ /
dāmnā colūkhale baddho viprakurvan kumārakān /
ulūkhale parāmṛdgād (sic) vṛkṣau satyopacāyinau /
dāmodara iti khyāto vasudevasutas tataḥ //
babhañjārjunavṛkṣau dvau khyāto dāmodaras tataḥ /
kāliyaś ca mahānāgo durādharṣo mahābalaḥ /
krīḍatā vāsudevena nirjito yamunāhrade //
akrūrasya ca pratyakṣaṃ yan nāgabhavane prabhuḥ /
pūjyamānas tadā nāgair divyaṃ vapur adhārayat //
śītavātārditā gāś ca dṛṣṭvā kṛṣṇena dhīmatā /
dhṛto govardhanaḥ śailaḥ saptarātraṃ mahātmanā /
śiśunā vāsudevena gavāṃ trāṇārtham icchatā //
tathā suduṣṭo 'tibalo mahākāyo narāntakṛt /
gopatir vāsudevena nihato 'riṣṭakaḥ kṣitau //
dhenukaḥ sa mahākāyo dānavaḥ sumahābalaḥ /
nihato vāsudevena gavāṃ trāṇāya durmatiḥ //
sunāmānam amitraghnaṃ sarvasainyapuraskṛtam /
vṛkair vidrāvayām āsa grahītuṃ samupāgatam //
rauhiṇeyena saṃgamya vane vicaratā punaḥ /
gopaveṣadhareṇaiva kaṃsasya bhayam āhṛtam //
tathā vanagataḥ śaurir daṃṣṭrāyudhabalaṃ hayam /
pragrahaṃ bhojarājasya jaghāna puruṣottamaḥ //
pralambaś ca mahākāyo rauhiṇeyena dhīmatā /
dānavo muṣṭinaikena kaṃsāmātyo nipātitaḥ //
etau hi vasudevasya putrau surasutopamau /
vavṛdhāte mahātmānau brahmagārgyeṇa saṃskṛtau //
janmaprabhṛti cāpy etau gārgyeṇa paramarṣiṇā /
yāthātathyena vijñāya saṃskāraṃ pratipāditau //
yadā tv imau naraśreṣṭhau sthitau yauvanagau mukhe /
siṃhaśāvāv ivodīrṇau mattau haimavatau yathā //
tato manāṃsi gopīnāṃ haramāṇau mahābalau /
āstāṃ goṣṭhacarau vīrau devaputrasamadyutī //
naitau jave vā yuddhe vā krīḍāsu vividhāsu vā /
nandagopasya gopālāḥ śekuḥ pratisamīkṣitum //
vyūḍhoraskau mahābāhū sālaskandhāv ivodgatau /
śrutvemau vyathitaḥ kaṃso mantribhiḥ sahito 'bhavat //
nāśakac ca yadā kaṃso grahītuṃ balakeśavau /
nijagrāha tataḥ krodhād vasudevaṃ sabāndhavam //
sahograsenena tadā coravad gāḍhabandhanam /
kālaṃ mahāntam avasat kṛcchram ānakaduṃdubhiḥ //
kaṃsas tu pitaraṃ badhvā śūrasenā? śaśāsa ha /
jarāsaṃdhaṃ samāśritya tathaivāhvṛtibhīṣmakau //
kasyacit tv atha kālasya mathurāyāṃ mahotsavam /
pinākinaṃ samuddiśya kaṃsaś cakre narādhipaḥ //
tatra mallāḥ samāpetur nānādeśyā viśāṃ pate /
nartakā gāyakāś caiva kuśalā nṛttasāmasu //
tataḥ kaṃso mahātejā raṅgavāṭaṃ mahādhanam /
kuśalaiḥ kārayām āsa śilpibhiḥ sādhuniṣṭhitaiḥ //
tatra mañcasahasrāṇi paurajānapadair janaiḥ /
samākīrṇāny adṛśyanta jyotirbhir gaganaṃ yathā //
bhojarājaḥ śriyā juṣṭaṃ rājamañcaṃ maharddhimat /
aruroha tataḥ kaṃso vimānaṃ sukṛtī yathā //
raṅgadvāre gajaṃ mattaṃ prabhūtāyudhakalpitam /
śūrair adhiṣṭhitaṃ kaṃsaḥ sthāpayām āsa vīryavān //
yadā hi sa mahābhojo rāmakṛṣṇau samāgatau /
śuśrāva puruṣavyāghrau sūryācandramasāv iva //
tadāprabhṛti yatto 'bhūd rakṣāṃ prati narādhipaḥ /
na ca śete sukhaṃ rātrau rāmakṛṣṇau vicintayan //
śrutvā tu rāmakṛṣṇau ca taṃ samājam anuttamam /
ubhau viviśatur vīrau śārdūlau govrajaṃ yathā //
tataḥ praveśe saṃruddhau rakṣibhiḥ puruṣarṣabhau /
hatvā kuvalayāpīḍaṃ sasādinam ariṃdamau /
avamṛdya durādharṣau raṅgaṃ viviśatus tadā //
cāṇūrāndhrau viniṣpiṣya keśavena balena ca /
augraseniḥ sa duṣṭātmā sānujo vinipātitaḥ //
yat kṛtaṃ yadusiṃhena devair api suduḥsaham /
karma tat keśavād anyaḥ kartum arhati kaḥ pumān //
yad dhi nādhigataṃ pūrvaiḥ prahrādabaliśambaraiḥ /
tad idaṃ śauriṇā cittaṃ prāpitaṃ bhavatām iha //
etena muram ākramya daityaṃ pañcajanaṃ tathā /
śailasaṃghān atikramya nisundaḥ sagaṇo hataḥ //
narakaś ca hato bhaumaḥ kuṇḍale cāhṛte śubhe /
prāptaṃ ca divi deveṣu keśavena mahad yaśaḥ //
vītaśokabhayābādhāḥ kṛṣṇabāhubalāśrayāḥ /
yajantu bahubhir yajñair yādavā vītamatsarāḥ //
devānāṃ sumahat kāryaṃ kṛtaṃ kṛṣṇena dhīmatā /
kṣipram āvedaye cedaṃ bhavatāṃ bhadram astu vaḥ //
yad iṣṭaṃ vo yaduśreṣṭhāḥ kartāsmi tad atandritaḥ /
bhavatām asmi yūyaṃ ca mama yuṣmāsv ahaṃ sthitaḥ //
iti saṃbodhayan kṛṣṇam abravīt pākaśāsanaḥ /
mām apraiṣīt suraśreṣṭhaḥ prītās tuṣṭās tathā vayam //
yatra hrīḥ śrīḥ sthitā tatra yatra śrīs tatra saṃnatiḥ /
saṃnatir hrīs tathā śrīś ca nityaṃ kṛṣṇe mahātmani //
hatā brahmadviṣaḥ sarve yajadhvaṃ brāhmaṇāḥ sadā /
namaskurudhvaṃ haraye sadā namata mādhavam //
yajadhvaṃ satataṃ yajñair enaṃ lokanamaskṛtam /
āraṇyakāḥ sadā santu bhavatāṃ jñānahetavaḥ /
chapter 97,
transliterated by Julie Bélanger,
proof-read by André Couture,
version of June 24, 2002 :h]
nārada uvāca
sāditā mauravāḥ pāśā nisundanarakau hatau /
kṛtaḥ kṣemaḥ punaḥ panthāḥ puraṃ prāgjyotiṣaṃ prati //
bhūyaś ca khalu vakṣyāmi śṛṇudhvaṃ yādavottamāḥ /
yat kṛtaṃ śauriṇā samyag lokānāṃ hitakāmyayā /
śauriṇā pṛthivīpālās trāsitāḥ spardhino yudhi /
dhanuṣaś ca ninādena pāñcajanyasvanena ca //
meghaprakhyair anīkaiś ca dākṣiṇātyābhirakṣitām /
rukmiṇaṃ yudhi nirjitya mahābalaparākramam /
rukmiṇīm ājahārāśu keśavo vṛṣṇipuṃgavaḥ //
tataḥ parjanyaghoṣeṇa rathenādityavarcasā /
uvāha mahiṣīṃ bhojāṃ śaṅkhacakragadāsibhṛt //
jārūthyām āhvṛtiḥ krāthaḥ śiśupālaś ca nirjitaḥ /
vaktraś ca saha sainyena śatadhanvā ca durjayaḥ //
indradyumno hataḥ kopād yavanaś ca kaśerumān /
hataḥ saubhapatiḥ sālvaḥ śaubhaś ca dṛḍhadhanvanā //
parvatānāṃ sahasraṃ ca cakreṇa puruṣottamaḥ /
vikīrya puṇḍarīkākṣo dyumatsenam apothayat //
mahendraśikhare caiva nimeṣontaracāriṇau /
jaghāna yo naravyāghro rāvaṇasyābhitaś carau //
irāvatyāṃ mahābhojāv agnisūryasamau yudhi /
gopatis tālaketuś ca nihatau śārṅgadhanvanā //
akṣaprapatane caiva nimir haṃsaś ca dānavau /
ubhau tāv api kṛṣṇena sarāṣṭrau vinipātitau //
dagdhā vārāṇasī caiva keśavena mahātmanā /
sānubandhaḥ sarāṣṭraś ca kāśīnām adhipo hataḥ //
vijitya ca yamaḥ saṃkhye śaraiḥ saṃnataparvabhiḥ /
athaindrasenir ānītaḥ kṛṣṇenādbhutakarmaṇā //
sahitaḥ sarvayādobhiḥ sāgareṣu mahābalaḥ /
prāpya lohitakūṭāni kṛṣṇena varuṇo jitaḥ //
mahendrabhavane jāto devair gupto mahātmabhiḥ /
acintayitvā devendraṃ pārijātadrumo hṛtaḥ //
pāṇḍyaṃ pauṇḍraṃ ca matsyaṃ ca kaliṅgaṃ ca janārdanaḥ /
jaghāna sahitān sarvān vaṅgarājaṃ tathaiva ca //
eṣa caikaśataṃ hatvā raṇe rājñāṃ mahātmanām /
gāndhārīm āvahad dhīmān mahiṣīṃ priyadarśanām //
tathā gāṇḍīvadhanvānaṃ krīḍantaṃ madhusūdanaḥ /
jigāya bharata śreṣṭhaṃ kuntyāḥ pramukhato vibhuḥ //
droṇaṃ drauṇiṃ kṛpaṃ karṇaṃ bhīmasenaṃ suyodhanam /
cakrānuyāte sahitāñ jigāya puruṣottamaḥ //
babhroś ca priyam anvicchañ śaṅkhacakragadāsibhṛt /
sauvīrarājasya sutāṃ prasahya hṛtavān prabhuḥ //
paryastāṃ pṛthivīṃ kṛtsnāṃ sāśvāṃ sarathakuñjarām /
veṇudārikṛte yatnāj jigāya puruṣottamaḥ //
avāpya tapaso vīryaṃ balam ojaś ca mādhavaḥ /
pūrvadehe jahārāyaṃ bales tribhuvanaṃ hariḥ //
vajrāśanigadāśṛṅgais trāsayadbhiś ca dānavaiḥ /
yasya nādhigato mṛtyuḥ puraṃ prāgjyotiṣaṃ prati //
abhibhūtaś ca kṛṣṇena sagaṇaḥ sa mahābalaḥ /
baleḥ putro mahāvīryo bāṇo draviṇavattaraḥ //
jarāsaṃdhaṃ mahāvīryaṃ mahotsāhaṃ mahābalam /
asakṛj jitavān kṛṣṇo līlayā puruṣottamaḥ /
pīṭhaṃ tathā mahābāhuḥ kaṃsāmātyaṃ janārdanaḥ /
paiṭhikaṃ cāsilomānaṃ nijaghāna mahābalaḥ //
jambham airāvataṃ cāpi virūpaṃ ca mahāyaśāḥ /
jaghāna puruṣavyāghraḥ śambaraṃ cārimardanaḥ //
tathā nāgapatiṃ toye kāliyaṃ ca mahaujasam /
nirjitya puṇḍarīkākṣaḥ preṣayām āsa sāgaram //
saṃjīvayām āsa mṛtaṃ putraṃ sāṃdīpanes tathā /
nirjitya puruṣavyāghro yamaṃ vaivasvataṃ hariḥ //
evam eṣa mahābāhuḥ śāstā sarvadurātmanām //
devāṃś ca brāhmaṇāṃś caiva ye dviṣanti sadā nṛpa /
daityānāṃ dānavānāṃ ca rākṣasānāṃ janārdanaḥ /
nihatya narakaṃ bhaumam āhṛtya maṇikuṇḍale /
devamātur dadau cāpi prītyarthaṃ vajrapāṇinaḥ //
prāptaṃ ca divi deveṣu keśavena mahad yaśaḥ /
evaṃ sa devadaityānāṃ surāṇāṃ ca mahāyaśāḥ /
bhayābhayakaraḥ kṛṣṇaḥ sarvalokeśvaro vibhuḥ //
saṃsthāpya dharmān martyeṣu yajñair iṣṭvāptadakṣiṇaiḥ /
kṛtvā devārtham amitaṃ svasthānaṃ pratipatsyate //
kṛṣṇo bhogavatīṃ ramyām ṛṣikāntāṃ mahāyaśāḥ /
dvārakām ātmasātkṛtvā samudraṃ gamayiṣyati //
bahuratnasamākīrṇā caityayūpaśatāṅkitā /
dvārakā varuṇāvāsaṃ pravekṣyati sakānanā //
tāṃ sūryasadanaprakhyāṃ matajñaḥ śārṅgadhanvanaḥ /
visṛṣṭāṃ vāsudevena sāgaraḥ plāvayiṣyati //
surāsuramanuṣyeṣu nāsin na bhavitā kvacit /
ya imām āvaset kaścid anyatra madhusūdanāt //
evam eṣa daśārhāṇāṃ vidhāya vidhinā vidhim /
viṣṇur nārāyaṇaḥ somaḥ sūryaś ca bhavitā svayam //
aprameyo 'niyojyaś ca yatrakāmagamo vaśī /
modaty eṣa sadā bhūtair bālaḥ krīḍanakair iva //
na pramātuṃ mahābāhuḥ śakyo 'yaṃ madhusūdanaḥ /
pramāṇaṃ hy atra vicchinnaṃ pramāṇaṃ sarvavastuṣu /
yato 'yaṃ devadeveśo na pramāṇe pramā bhavet /
paraṃ hy aparam etasmād viśvarūpān na vidyate //
stavyo 'yam evaṃ śataśas tathā śatasahasraśaḥ /
anto hi karmaṇām asya dṛṣṭapūrvo na kenacit //
evam etāni karmāṇi śiśur madhyavayās tathā /
kṛtavān puṇḍarīkākṣaḥ saṃkarṣaṇasahāyavān //
ity uvāca purā vyāsas tapodīrgheṇa cakṣuṣā /
mahāyogī mahābuddhiḥ sarvapratyakṣadarśivān //
iti saṃstūya govindaṃ mahendravacanād ṛṣiḥ /
yadubhiḥ pūjitaḥ sarvair nāradas tridivaṃ gataḥ //
tatas tad vasu govindo dideśāndhakavṛṣṇiṣu /
yathārhaṃ puṇḍarīkākṣo vidhivan madhusūdanaḥ //
namaskṛtya jagannathaṃ śirasā suprasāriṇā /
yādavāś ca dhanaṃ prāpya vidhivad bhūridakṣiṇaiḥ /
yajñair iṣṭvā mahātmāno dvārakām āvasan purīm //
chapter 98,
transliterated by Julie Bélanger,
proof-read by André Couture,
version of June 26, 2002 :h]
janamejaya uvāca
bahūnāṃ strīsahasrāṇām aṣṭau bhāryāḥ prakīrtitāḥ /
tāsām apatyān yaṣṭānāṃ bhagavān prabravītu me //
vaiśaṃpāyana uvāca
aṣṭau mahiṣyaḥ putriṇya iti prādhānyataḥ smṛtāḥ /
sarvā vīraprajāyinyas tāsv apatyāni me śṛṇu //
rukmiṇī satyabhāmā ca devī nagnajitī tathā /
sudattā ca tathā śaibyā lakṣmaṇā cāruhāsinī //
mitravindā ca kālindī jāmbavaty atha pauravī /
subhīmā ca tathā mādrī raukmiṇeyān imāñ śṛṇu //
pradyumnaḥ prathamo yajñe śambarāntakaraḥ sutaḥ /
dvitīyaś cārudeṣṇaś ca vṛṣṇisiṃho mahārathaḥ //
cārubhadro bhadracāruḥ sudaṃṣṭro druma eva ca /
suṣeṇaś cāruguptaś ca cāruvindaś ca cārumān /
cārubāhuḥ kaniṣṭhaś ca kanyā cārumatī tathā //
jajñire satyabhāmāyāṃ bhānur bhimarathaḥ kṣupaḥ /
rohito dīptimāṃś caiva tāmrajākṣo jalāntakaḥ /
catasro jajñire teṣāṃ svasāro garuḍadhvajāt //
bhānur bhīmarikā caiva tāmrapakṣā jalaṃdhamā /
jāmbavatyāḥ suto jajñe sāmbaḥ samitiśobhanaḥ /
mitrabāhur mitradhāmā mitrasenas tathaiva ca /
mitravān mitravindaś ca mitravaty api cāṅganā //
mitravāhaḥ sunīthaś ca nagnajityāḥ prajāḥ śṛṇu /
bhadrakāro bhadravindaḥ kanyā bhadravatī tathā //
sudattāyās tu śaibyāyāḥ saṃgrāmajid ajāyata /
satyajit senajic caiva tathā śūraḥ sapatnajit //
subhīmāyāḥ suto mādryā vṛkāśvo vṛkanirvṛtiḥ /
kumāro vṛkadīptiś ca lakṣmaṇāyāḥ prajāḥ śṛṇu //
gātravān gātraguptaś ca gātravindaś ca vīryavān /
jajñire gātravanty ete bhaginyānujayā saha //
aśrutaś ca suto jajñe kālindyāḥ śrutasattamaḥ /
aśrutaṃ śrutasenāyai pradadau madhusūdanaḥ //
taṃ pradāya hṛṣīkeśas tāṃ bhāryāṃ mudito 'bravīt /
eṣa vām ubhayor astu dāyādaḥ śāśvatīḥ samāḥ //
bṛhatyāṃ tu gadasyāhuḥ śaibyāyām aṅgadaṃ sutam /
utpannaṃ kumudaṃ caiva śvetaṃ śvetāṃ tathāṅganām //
agāvahaḥ sumitraś ca śuciś citrarathas tathā /
citrasenaḥ sute cāsya citrā citravatī tathā //
vanustambasya jajñāte stambaḥ stambavanaś ca ha /
nivāsano vanastambaḥ kanyā stambavatī tathā /
upāsaṅgasya tu sutau vajraḥ sukṣipra eva ca //
kauśikyāṃ sutasomāyāṃ yaudhiṣṭhiryāṃ yudhiṣṭhirau /
kāpālī garuḍaś caiva jajñāte citrayodhinau //
evamādīni putrāṇāṃ sahastrāṇi nibodhata /
ayutaṃ tu samākhyātaṃ vāsudevasya te sutāḥ //
ayutāni tathā cāṣṭau śūrā raṇaviśāradāḥ /
janārdanasya prasavaḥ kīrtito 'yaṃ yathā tathā /
pradyumnasya suto yas tu vaidarbhyāṃ rājasattamaḥ /
aniruddho raṇe yoddhā jajñe sa mṛgaketanaḥ //
revatyāṃ baladevasya jajñāte niśaṭholmukau /
bhrātarau devasaṃkāśāv ubhau puruṣasattamau //
sutanuś ca narācī ca śaurer āstāṃ parigrahaḥ /
pauṇḍraś ca kapilaś caiva vāsudevasya tau sutau //
narācyāṃ kapilo jajñe pauṇḍraś ca sutanoḥ sutaḥ /
tayor nṛpo 'bhavat pauṇḍraḥ kapilaś ca vanaṃ yayau //
samādhisthaḥ sa bhūteṣu dayāṃ kurvan mahāmatiḥ /
sa nṛpaḥ samacittātmā viṣṇusāyujyam āptavān /
turyāṃ samabhavad vīro vasudevān mahābalaḥ /
jarā nāma niṣādānāṃ prabhuḥ sarvadhanuṣmatām //
kāśyā supārśvaṃ tanayaṃ lebhe sāmbāt tarasvinam /
aniruddhasya vaidarbhyā bhāryā rukmavatī śubhā /
tasyāṃ vajro 'niruddhasya vajrasya tanayaṃ śṛṇu /
sānor vajro 'niruddhasya vajras tv ādāv ajāyata //
vajrāj jajñe prativahaḥ sucārus tasya cātmajaḥ /
anamitrāc chinir jajñe kaniṣṭhād vṛṣṇinandanāt //
śines tu satyavāg jajñe satyakaś ca mahārathaḥ /
satyakasyātmajaḥ śūro yuyudhānas tv ajāyata //
asaṅgo yuyudhānasya bhūmis tasyābhavat sutaḥ /
bhūmer yugaṃdharaḥ putra iti vaṃśaḥ samāpyate //
chapter 99, transliterated by Julie Bélanger, proof-read by André Couture, version of June 29 :h]
janamejaya uvāca
ya eṣa bhavatā pūrvaṃ śambaraghnety udāhṛtaḥ /
pradyumnaḥ sa kathaṃ jaghne śambaraṃ tad bravīhi me //
vaiśaṃpāyana uvāca
rukmiṇyāṃ vāsudevasya lakṣmīkāmo dhṛtavrataḥ /
śambarāntakaro jajñe pradyumnaḥ kāmadarśanaḥ //
sanatkumāra iti yaḥ purāṇe parigīyate /
taṃ saptarātre saṃpūrṇe niśīthe sūtikāgṛhāt /
jahāra kṛṣṇasya sutaṃ śiśuṃ vai kālaśambaraḥ //
viditaṃ tac ca kṛṣṇasya devamāyānuvartinaḥ /
tato na nigṛhītaḥ sa dānavo yuddhadurmadaḥ //
sa mṛtyunā parītāyur māyayābhijahāra tam /
dorbhyām utkṣipya nagaraṃ svaṃ jagāma mahāsuraḥ //
anapatyā tu tasyāsīd bhāryā rūpaguṇānvitā /
nāmnā māyāvatī nāma māyeva śubhadarśana //
dadau taṃ vāsudevasya putraṃ putram ivātmajam /
tasyā mahiṣyā nāthinyā dānavaḥ kālacoditaḥ //
māyāvatī tu taṃ dṛṣṭvā saṃprahṛṣṭatanūruhā /
harṣeṇa mahatā yuktā punaḥ punar udaikṣata //
atha tasyā nirīkṣantyāḥ smṛtiḥ prādurbabhūva ha /
ayaṃ sa mama kānto 'bhūt smṛtvaivaṃ cānvacintayat //
ayaṃ sa nātho bhartā me yasyārthaṃ hi divāniśam /
cintāśokahrade magnā na vindāmi ratiṃ kvacit //
ayaṃ bhagavatā pūrvaṃ devadevena śūlinā /
kheditena kṛto 'naṅgo dṛṣṭo jātyantare mayā //
katham asya stanaṃ dāsye mātṛbhāvena jānatī /
bhartur bhāryā tv ahaṃ bhūtvā vakṣye vā putra ity uta //
evaṃ saṃcintya manasā dhātryās taṃ sā samarpayat /
rasāyanaprayogaiś ca śīghram evānvavardhayat //
dhātryāḥ sakāśāt sa ca tāṃ śṛṇvan rukmiṇinandanaḥ /
māyāvatīm avijñānān mene svām eva mātaram /
sā taṃ saṃvardhayām āsa kārṣṇiṃ kamalalocanam /
māyāś cāsmai dadau sarvā dānavīḥ kāmamohitā //
sa yadā yauvanasthas tu pradyumnaḥ kāmadarśanaḥ /
cikīrṣitajño nārīṇāṃ sarvāstravidhipāragaḥ //
taṃ sā māyāvatī kāntaṃ kāmayām āsa kāminī /
iṅgitaiś cāpi vīkṣantī prālobhayata sasmitā //
prasajjantīṃ tu tāṃ devīṃ babhāṣe cāruhāsinīm /
mātṛbhāvaṃ parityajya kim evaṃ vartase 'nyathā //
aho duṣṭasvabhāvāsi strītvena calamānasā /
yā putrabhāvam utsṛjya mayi kāmāt pravartase //
nanu te 'haṃ sutaḥ saumye ko 'yaṃ śīlavyatikramaḥ /
tat tvam icchāmy ahaṃ devi kathitaṃ kas tv ayaṃ vidhiḥ //
vidyutsaṃpātacapalaḥ svabhāvaḥ khalu yoṣitām /
yā nareṣu prasajjante nagāgreṣu ghanā iva //
yadi te 'haṃ sutaḥ saumye yadi vā nātmajaḥ śubhe /
kathitaṃ tat tvam icchāmi kim idaṃ te cikīrṣitam //
evam uktā tu sā bhīruḥ kāmena vyathitendriyā /
priyaṃ provāca vacanaṃ vivikte keśavātmajam //
na tvaṃ mama sutaḥ saumya nāpi te śambaraḥ pitā /
rūpavān asi vikrāntas tvaṃ jātyā vṛṣṇinandanaḥ /
putras tvaṃ vāsudevasya rukmiṇyā nandivardhanaḥ //
divase saptame bālo jātamātro 'pavāhitaḥ /
sūtikāgāramadhyāt tvaṃ śiśur uttānaśāyitaḥ //
mama bhartrā hṛto vīra balavīryapravartinā /
pitus te vāsudevasya dharṣayitvā gṛhaṃ mahat /
pākaśāsanakalpasya hṛtas tvaṃ śambareṇa ha //
sā ca te karuṇaṃ mātā tvāṃ bālam anuśocatī /
atyarthaṃ śrāmyate vīra vivatsā saurabhī yathā //
sa hi śakrād api mahān pitā te garuḍadhvajaḥ /
iha tvāṃ nābhijānāti bālam evāpavāhitam //
kānta vṛṣṇikumāras tvaṃ na hi tvaṃ śambarātmajaḥ /
vīra naivaṃvidhān putrān dānavā janayanti hi //
tato 'haṃ kāmayāmi tvāṃ na hi tvaṃ janito mayā /
rūpaṃ te saumya paśyantī sīdāmi hṛdi durbalā //
yan me vyavasitaṃ kānta yac ca me hṛdi vartate /
tanme manasi vārṣṇeya pratisaṃdhātum arhasi //
eṣa te kathitaḥ saumya sadbhāvas tvayi yo mama /
yathā na mama putras tvaṃ na putraḥ śambarasya ca //
kāmadevaś ca vīra tvaṃ ratiṃ māṃ viddhi vai prabho /
śaṃkarasya ca śāpena tvam anaṅgagatiḥ purā //
tat kālamāyayā rūpaṃ kṛtvā daityasya veśmani /
viśīrṇā sāham uṣitā daityasyāsya ca veśmani /
śrutvaitan nikhilaṃ sarvaṃ māyāvatyā prabhāṣitam /
cakrāyudhātmajaḥ kruddhaḥ śambaraṃ sa samāhvayat //
samastamāyāmāyājño vikrāntaḥ samare 'vyayaḥ /
aṣṭamyāṃ nihato yuddhe māyayā kālaśambaraḥ //
tamṛkṣavante nagare nihatyāsurasattamam /
gṛhya māyāvatīṃ devīṃ svām agacchat purīṃ pituḥ //
so 'ntarikṣagato bhūtvā māyayā śīghravikramaḥ /
ājagāma purīṃ ramyāṃ rakṣitāṃ tejasā pituḥ //
so 'ntarikṣāt prapatitaḥ keśavāntaḥpure śiśuḥ /
māyāvatyā saha tayā rūpavān iva manmathaḥ //
tasmiṃs tatrāvapatite mahiṣyaḥ keśavasya yāḥ /
vismitāś caiva hṛṣṭāś ca bhīrāś caivābhavaṃs tadā //
tatas taṃ kāmasaṃkāśaṃ kāntayā saha saṃgatam /
prekṣantyo hṛṣṭavadanāḥ pibantyo nayanāsavam //
taṃ vrīḍitamukhaṃ dṛṣṭvā sajjamānaṃ pade pade /
abhavan snigdhasaṃkalpāḥ prahṛṣṭāḥ kṛṣṇayoṣitaḥ //
rukmiṇī tv eva taṃ dṛṣṭvā śokārtā putragṛddhinī /
sapatnīśatasaṃkīrṇā sabāṣpā vākyam abravīt //
yādṛk svapno mayā dṛṣṭo niśāyā yauvane gate /
kaṃsāriṇā samānīya dattaṃ sāhārapallavam //
śaśiraśmipratīkāśaṃ muktādāma ca śobhanam /
keśavenāṅkam āropya mama kaṇṭhe nyabadhyata //
śyāmā sucārukeśā strī śuklāmbaravibhūṣitā /
padmahastā nirīkṣantī praviṣṭā mama veśmani //
tayā punar ahaṃ gṛhya snāpitā rucirāmbunā //
kuśeśayamayīṃ mālāṃ strī saṃgṛhyātha pāṇinā /
mama mūrdhany upāghrāya dattā srak sā tayā mama //
evaṃ svapnaṃ kīrtayantī rukmiṇī hṛṣṭamānasā /
sakhījanavṛtā devī kumāraṃ vīkṣya taṃ muhuḥ /
ity ato 'nantaraṃ tatra abravīd vākyam eva tat /
dhanyāyāḥ khalv ayaṃ putro dīrghāyuḥ priyadarśanaḥ /
idṛśaḥ kāmasaṃkāśo yauvane prathame sthitaḥ //
jīvaputrā tvayā putra kā sā bhāgyavibhūṣitā /
kim arthaṃ cāmbudaśyāma sabhāryas tvam ihāgataḥ //
asmin vayasi suvyaktaṃ pradyumno mama putrakaḥ /
bhaved yadi na nītaḥ syāt kṛtāntena balīyasā //
vyaktaṃ vṛṣṇikumāro 'yaṃ na mithyā mama tarkitam /
vijñāto 'si mayā cihnair vinā cakraṃ janārdanaḥ //
mukhaṃ nārāyaṇasyeva keśāḥ keśānta eva ca /
mūrdhavakṣobhujais tulyo halinaḥ śvaśurasya me //
kas tvaṃ vṛṣṇikulaṃ sarvaṃ vapuṣā dyotayan sthitaḥ /
aho janārdanasyāsya divyā tvam aparā tanuḥ //
etasminn antare kṛṣṇaḥ sahasā praviveśa ha /
nāradasya vacaḥ śrutvā śambarasya vadhaṃ prati //
so 'paśyat taṃ sutaṃ jyeṣṭhaṃ siddhaṃ manmathalakṣaṇaiḥ /
snuṣāṃ māyāvatīṃ caiva hṛṣṭacetā janārdanaḥ //
so 'bravīt sahasā devīṃ rukmiṇīṃ devatām iva /
ayaṃ te devi saṃprāptaḥ putraś cāpadharaḥ prabhuḥ //
anena śambaraṃ hatvā māyāyuddhaviśāradam /
hatā māyāś ca tāḥ sarvā yābhir devān abādhata //
satī ceyaṃ śubhā sādhvī bhāryā vai tanayasya te /
māyāvatīti vikhyātā śambarasya gṛhoṣitā /
mā ca te śambarasyeyaṃ patnīty evaṃ vyathā bhavet //
manmathe tu gate nāśaṃ gate cānaṅgatāṃ purā /
netrāgninā tryambakasya śūlapāṇeḥ purā yuge /
kāmapatnī hi kanyaiṣā kāmakāmā ratiḥ śubhā /
māyārūpeṇa taṃ daityaṃ mohayaty asakṛc chubhā //
na caiṣā tasya kaumāre vaśe tiṣṭhati śobhanā /
atmamāyāmayaṃ rūpaṃ kṛtvā śambaram āviśat //
patny eṣā mama putrasya snuṣā tava varāṅganā /
lokakāntasya sāhāyyaṃ kariṣyati manomayam //
praveśayaināṃ bhavanaṃ pūjyā hy eṣā snuṣā mama /
cirapranaṣṭaṃ ca sutaṃ bhajasya punarāgatam //
vaiśampāyana uvāca
śrutvā tu vacanaṃ devī kṛṣṇenodāhṛtaṃ tadā /
praharṣam atulaṃ lebhe rukmiṇī vākyam abravīt //
aho dhanyatarāsmīti vīraputrasamāgamāt /
adya me saphalaḥ kāmaḥ pūrṇaś cādya manorathaḥ /
cirapranaṣṭaputrasya darśanaṃ priyayā saha //
āgaccha putra bhavanaṃ viśasva saha bhāryayā //
tato 'bhivādya caraṇau govindaṃ mātaraṃ ca saḥ /
pradyumnaḥ pūjayām āsa halinaṃ ca mahābalam //
utthāpya taṃ pariṣvajya mūrdhny upāghrāya vīryavān /
pradyumnaṃ balināṃ śreṣṭhaṃ keśavaḥ paravīrahā //
snuṣāṃ cotthāpya tāṃ devīṃ rukmiṇī rukmabhūṣaṇāṃ /
pariṣvajyopasaṃgṛhya snehād gadgadabhāṣiṇī //
sametaṃ bhavanaṃ patnyā śacyendram aditir yathā /
praveśayām āsa tadā rukmiṇī sutam āgatam /
evam uktā tu kṛṣṇena rukmiṇī yoṣitāṃ varā /
putraṃ prītyā pariṣvajya mūrdhni cāghrāya tāṃ snuṣām /
gṛhaṃ praveśayām āsa snuṣayā saha bhāminī /
chapter 100, transliterated by Julie Bélanger, proof-read by André Couture, version of July 7 :h]
vaiśaṃpāyana uvāca
hṛto yadaiva pradyumnaḥ śambareṇātmaghātinā /
tam eva māsaṃ sāmbas tu jāmbavatyām ajāyata //
bālyāt prabhṛti rāmeṇa māneṣu viniyojitaḥ /
rāmād anantaraṃ caiva mānitaḥ sarvavṛṣṇibhiḥ //
rāmasyaiva priyasutaḥ so 'bhavaj jyeṣṭha ity api /
jātamātre tataḥ kṛṣṇaḥ śubhaṃ tat puram āviśat /
nihatāmitrasāmantaḥ śakrodyānaṃ yathāmaraḥ //
yādavīṃ ca śriyaṃ dṛṣṭvā svāṃ śriyaṃ dveṣṭi vāsavaḥ /
janārdanabhayāc caiva na śāntiṃ lebhire nṛpāḥ //
kasyacit tv atha kālasya pure vāraṇasāhvaye /
duryodhanasya yajñe vai sameyuḥ sarvapārthivāḥ //
tāṃ śrutvā mādhavīṃ lakṣmīṃ saputraṃ ca janārdanam /
purīṃ dvārāvatīṃ caiva niviṣṭāṃ sāgarāntare //
dūtais taiḥ kṛtasaṃdhānāḥ pṛthivyāṃ sarvapārthivāḥ /
śriyaṃ draṣṭuṃ hṛṣīkeśam ājagmuḥ kṛṣṇamandiram //
duryodhanamukhāḥ sarve dhṛtarāṣṭravaśānugāḥ /
pāṇḍavapramukhāś caiva dhṛṣṭadyumnādayo nṛpāḥ //
pāṇḍyacolakaliṅgeśā bāhlīkā draviḍāḥ śakāḥ /
akṣauhiṇīḥ prakarṣanto daśa cāṣṭau ca bhūmipāḥ /
ājagmur yādavapurīṃ govindabhujapālitām //
te parvataṃ raivatakaṃ parivāryāvanīśvarāḥ /
viviśur yojanāḍhyāsu svāsu svāsv avanīṣv atha //
dūtair ājñāpito devo balabhadrapurogamaḥ /
sātyakiṃ purataḥ kṛtvā sasainyaḥ sapadānugaḥ //
śārṅgaṃ ca dhanur ādāya kiṃ syād iti vicintayan /
tataḥ śrīmān hṛṣīkeśaḥ saha yādavapuṃgavaiḥ /
samīpaṃ mānavendrāṇāṃ niryayau kamalekṣaṇaḥ //
sa teṣāṃ naradevānāṃ madhye madhuniṣūdanaḥ /
vyarājata yaduśreṣṭhaḥ śaradīva nabhaḥśaśī //
sa tatra samudācāraṃ yathāsthānaṃ yathāvayaḥ /
kṛtvā siṃhāsane kṛṣṇaḥ kāñcane niṣasāda ha //
rājāno 'pi yathāsthānaṃ niṣedur vividheṣv atha /
siṃhāsaneṣu citreṣu pīṭheṣu ca janādhipāḥ //
sa yādavanarendrāṇāṃ samājaḥ śuśubhe tadā /
surāṇām asurāṇāṃ ca sadane brahmaṇo yathā //
idaṃ provāca bhagavān kṣatriyān draṣṭum āgatān /
sarvan etan nṛpatayo yuṣmākaṃ samudāhṛtam //
yad asmākaṃ nṛpaśreṣṭhās tulyaṃ tad bhavatāṃ sadā /
gṛhyatāṃ vasu yad divyaṃ yatheṣṭaṃ nṛpasattamāḥ //
te tatheti jagannātham ūcur yādavasaṃsadi /
teṣāṃ citrāḥ kathās tatra pravṛttās tatsamāgame /
yadūnāṃ pārthivānāṃ ca keśavasyopaśṛṇvataḥ //
taṃ dṛṣṭvā devadeveśaṃ prahṛṣṭāḥ kṣatriyās tadā /
etasminn antare vāyur vavau megharavoddhataḥ /
tumulaṃ durdinaṃ cāsīt savidyut stanayitnumat //
tad durdinatalaṃ bhittvā nāradaḥ pratyadṛśyata /
saṃveṣṭitajaṭābhāro vīṇāsaktena bāhunā //
gāyann eva harīṃ sāmnā vasantaṃ yadusaṃsadi /
sa papāta narendrāṇāṃ madhye pāvakavarcasām /
nārado 'gniśikhākāraḥ śrīmāñ śakrasakho muniḥ //
tasmin bhūmau nipatite nārade munipuṃgave /
tad uddhatamahāmeghaṃ durdinaṃ vyapakṛṣyata //
so 'vagāhya narendrāṇāṃ madhyaṃ sāgarasaṃnibham /
āsanasthaṃ yaduśreṣṭam uvāca munir avyayaḥ //
āścaryaṃ khalu devānām ekas tvaṃ puruṣottama /
dhanyaś cāsi mahābāho loke nānyo 'sti kaś cana //
evam uktaḥ smitaṃ kṛtvā pratyuvāca muniṃ prabhuḥ /
āścaryaś caiva dhanyaś ca dakṣiṇābhiḥ sahety aham //
evam ukto muniśreṣṭhaḥ prāha madhye mahīkṣitām /
kṛṣṇa paryāptavākyo 'smi gamiṣyāmi yathāgatam //
taṃ prasthitam abhiprekṣya pārthivāḥ prāhur īśvaram /
guhyaṃ mantram ajānanto vacanaṃ nāraderitam //
āścarya ity abhihito dhanyo 'sīti ca mādhava /
dakṣiṇābhiḥ sahety evaṃ pratyukte 'pi ca nārade //
kim etan nābhijānīmo divyaṃ mantrapadaṃ mahat /
yadi śrāvyam idaṃ kṛṣṇa śrotum icchāmi tattvataḥ //
tān uvāca tataḥ kṛṣṇaḥ sarvān pārthivapuṃgavān /
śrotavyaṃ nāradas tv eṣa dvijo vaḥ kathayiṣyati //
brūhi nārada tattvārthaṃ śrāvyantāṃ pṛthivīkṣitaḥ /
yat tvayābhihitaṃ vākyaṃ mayā ca pratibhāṣitam //
sa pīṭhe kāñcane śubhre sūpaviṣṭaḥ svalaṃkṛtaḥ /
prabhavaṃ tasya vākyasya pravaktum upacakrame //
śruyatāṃ bho nṛpaśreṣṭhā yāvantaḥ stha samāgatāḥ /
asya praśnasya mahato yathā pāram ahaṃ gataḥ //
ahaṃ kadācid gaṅgāyās tīre triṣavaṇātithiḥ /
carāmy ekaḥ kṣapāpāye saṃdṛśyati divākare //
apaśyam aśmakūṭābhaṃ kapāladvayadehinam /
krośamaṇḍalavistāraṃ tāvadvṛttaṃ samantataḥ //
catuścaraṇasaṃśliṣṭaṃ klinnaṃ śaivalapaṅkilam /
mama vīṇākṛtiṃ kūrmaṃ gajacarmacayopamam //
so 'haṃ taṃ pāṇinā spṛṣṭvā proktavāñ jalacāriṇam /
tvam āścaryaśarīro 'si kūrma dhanyaś ca me mataḥ //
yas tvam evam abhedyābhyāṃ kapālābhyāṃ samāvṛtaḥ /
toye carasi niḥśaṅkaḥ kiṃ cid apy avicintayan //
sa mām uvācāmbucaraḥ kūrmo mānuṣavat svayam /
kim āścaryaṃ mayi mune dhanyaś cāhaṃ kathaṃ vibho //
gaṅgeyaṃ nimnagā dhanyā kim āścaryam ataḥ param /
yatrāham iva sattvāni caranty ayutaśo jale //
so 'haṃ kutūhalāviṣṭo nadīṃ gaṅgām upasthitaḥ /
dhanyāsi tvaṃ nadīśreṣṭhe nityam āścaryadarśane //
yā tvam evaṃ mahādehaiḥ śvāpadair upaśobhitā /
hradinī sāgaraṃ yāsi rakṣantī tāpasālayān //
evam uktā tato gaṅgā rūpiṇī pratyabhāṣata /
nāradaṃ devagandharvaṃ śakrasya dayitaṃ dvijam //
nāhaṃ dhanyā dvijaśreṣṭha nāpy āścaryopaśobhitā /
tava satye niviṣṭasya vākyaṃ māṃ pratibādhate //
lokāścaryakaro loke dhanyaś caivārṇavo dvija /
yatrāham iva vistīrṇāḥ śataśo yānti nimnagāḥ //
so 'haṃ tripathagāvākyaṃ śrutvārṇavam upasthitaḥ /
āścaryaḥ khalu lokānāṃ dhanyaś cāsi mahārṇava /
tena khalv asi yonis tvam ambhasāṃ salileśvaraḥ //
sthāne tvā vārivāhinyaḥ sarito lokabhāvanāḥ /
imāḥ samabhigacchanti patnyo lokanamaskṛtāḥ //
samudras tv evam uktas tu tato mām abravīd vacaḥ /
svaṃ jalaughatalaṃ bhittvā vyutthitaḥ pavaneritaḥ //
mā maivaṃ devagandharva nāsmy āś caryo dvijottama /
vasudheyaṃ mune dhanyā yatrāham upari sthitaḥ /
ṛte tu pṛthivīṃ loke kim āścaryam ataḥ param //
so 'haṃ sāgaravākyena kṣitiṃ kṣititale sthitaḥ /
kautūhalasam āviṣṭo hy abruvaṃ jagato gatim //
dharitri dehināṃ yonir dhanyā khalv asi śobhane /
āścaryā cāsi bhūteṣu mahatyā kṣamayā yute //
tena khalv asi lokānāṃ dharaṇī manujāraṇiḥ /
kṣamā tvattaḥ prasūtā ca karma cāmbaragāminām //
tato bhūḥ stutivākyena sā mayoktena lajjitā /
vihāya sahajaṃ dhairyam atha māṃ pratyabhāṣata //
devagandharva mā maivaṃ saṃgrāmakalahapriya /
nāsmi dhanyā na cāścaryā pārakyeyaṃ dhṛtir mama //
ete dhanyā dvijaśrestha parvatā dhārayanti mām /
eṣv āścaryāṇi dṛśyante ete lokasya setavaḥ //
so 'haṃ pṛthivyā vākyena parvatān samupasthitaḥ /
dhanyā bhanto dṛśyante bahvāścaryāś ca bhūdharāḥ //
kāñcanasyāgraratnasya dhātūnāṃ ca viśeṣataḥ /
tena ratnākarāḥ sarve bhavanto bhuvi śāśvatāḥ //
mama tv etad vacaḥ śrutvā parvatās tasthuṣāṃ varāḥ /
ūcur māṃ sāntvayuktāni vacāṃsi vanaśobhitāḥ //
brahmarṣe na vayaṃ dhanyā nāpy āścaryāṇi santi naḥ /
asmākam īśvaraḥ śūlī giriśo vṛṣabhadhvajaḥ /
nāś caryo vāpi dhanyo vā tasmāt parataro bhuvi //
vihāya taṃ mahādevaṃ nāsmān stotum ihārhasi //
iti teṣāṃ vacaḥ śrutvā kailāsam aham āgataḥ /
dṛṣṭvā taṃ pārvatīśānam abruvaṃ vacanaṃ tadā //
devadeva mahādeva nīlakaṇṭha vṛṣadhvaja /
āścaryo 'si bhavān eko dhanyas tvaṃ jagatīpate /
tvattaḥ parataro nāsti devo jagati kaś cana //
yad idaṃ dṛśyate deva bhuvanaṃ sacarācaram /
tasyādhāras tvam evāsi sarvasya tripurāntaka //
atha mām abravīd devo virūpākṣas trilocanaḥ /
nāhaṃ dhanyo na cāścaryo naivaṃ māṃ vaktum arhasi /
mattaḥ parataro jñeyo jagat sraṣṭā dvijottama /
brahmā prajāpatir dhanyaḥ sa cāścaryaḥ sureṣv api //
so 'haṃ pitāmahaṃ gatvā sarvaprabhavam avyayam /
tasya vākyasya paryāyaṃ paryāptam iva lakṣaye //
so 'haṃ svayaṃbhuvaṃ devaṃ lokayoniṃ caturmukham /
pāraṃparyād upagataḥ praṇāmāvanatānanaḥ //
so 'haṃ vākyasamāptyarthaṃ śrāvayāmy ātmayoninam /
āścaryo bhagavān eko dhanyaś ca jagato guruḥ //
na kiṃ cid anyat paśyāmi bhūtaṃ yad bhavatā samam /
tvattaḥ sarvam idaṃ jātaṃ jagat sthāvarajaṃgamam //
sadevadānavā martyā loke bhūtendriyātmakāḥ /
bhavanti sarvadeveśa dṛśyaṃ sarvam idaṃ vapuḥ //
tena khalv asi devānāṃ devadevaḥ sanātanaḥ /
teṣāmevāsi yat sraṣṭā lokānām api saṃbhavaḥ //
tato mām āha bhagavān brahmā lokapitāmahaḥ /
dhanyāścaryāśritair vākyaiḥ kiṃ māṃ nārada bhāṣase //
āścaryaṃ paramaṃ devā dhanyā devāś ca nārada /
ye lokān dhārayanti sma devās tattvārthadarśinaḥ //
ṛksāmayajuṣāṃ satyam atharvaṇi ca yan matam /
tanmayaṃ viddhi māṃ vipra dhṛto 'haṃ tair mayā ca te //
parameṣṭhyena vākyena codito 'haṃ svayaṃbhuvā /
vedopasthānikāṃ cakre matiṃ saṃkrāntavistarām //
so 'haṃ svayaṃbhuvacanād vedān vai samupasthitaḥ /
uvāca caināṃś caturo mantrapravacanārcitān //
dhanyā bhavantaḥ puṇyāś ca nityam āścaryaviśrutāḥ /
ādhārāś caiva viprāṇām evam āha prajāpatiḥ //
svayaṃbhuvo 'pīha paraṃ bhavatsu praśna āhitaḥ /
yuṣmat parataraṃ nāsti śrutyā vā tapasāpi vā //
pratūcus te tato vākyaṃ devā mām abhitaḥ sthitāḥ /
āścaryāś caiva dhanyāś ca yajñāś cātmaparāyaṇāḥ //
yajñārthe tu vayaṃ sṛṣṭāḥ sṛṣṭā yena sma nārada /
tad asmākaṃ parā yajñā na vayaṃ svavaśe sthitāḥ /
svayaṃbhuvo 'pīha parā vedānāṃ ca parā gatiḥ //
tato 'ham abruvaṃ yajñān gṛhasthāgnipuraskṛtān //
bho yajñāḥ paramaṃ tejo yuṣmāsu khalu lakṣyate /
brahmaṇābhihitaṃ vākyaṃ yan me vedair iheritam //
āścaryam etal lokeṣu bhavadbhyo nādhigamyate /
dhanyāḥ khalu bhavanto ye dvijātīnāṃ svavaṃśinaḥ //
tena khalv agnayas tṛptiṃ puṣmābhir yānti tarpitāḥ /
bhāgaiś ca tridaśāḥ sarve mantraiś caiva maharṣayaḥ //
agniṣṭomādayo yajñā mama vākyād anantaram /
pratyūcur māṃ paraṃ vākyaṃ sarve yūpadhvajāḥ sthitāḥ //
āścaryaśabdo nāsmāsu dhanyaśabdo 'pi vā mune /
āścaryaṃ paramaṃ viṣṇuḥ sa hy asmākaṃ parā gatiḥ //
yad ājyaṃ vayam aśnīmo hutam agniṣu pāvanam /
tat sarvaṃ puṇḍarīkākṣo lokamūrtiḥ prayacchati //
so 'pi dhanyo mahābāhur dakṣiṇāsahitaḥ kratuḥ /
yad rūpaṃ puṇḍarīkākṣo dakṣiṇāpriyayā saha /
so 'haṃ viṣṇor gatiṃ prepsur iha saṃpatito bhuvi /
dṛṣṭaś cāyaṃ mayā viṣṇur bhavadbhir abhisaṃvṛtaḥ //
yan mayābhihito hy eṣa tvam āścaryaṃ janārdana /
dhanyaś cāsīti bhavatāṃ madhyastho hy atra pārthivāḥ //
pratyukto'ham anenādya vākyasyāsya yad uttaram /
dakṣiṇābhiḥ sahety evaṃ paryāptaṃ vacanaṃ mama //
yajñānāṃ hi gatir viṣṇuḥ sarveṣāṃ sahadakṣiṇaḥ /
dakṣiṇābhiḥ sahety evaṃ praśno mama samāptavān //
kūrmeṇābhihitaṃ pūrvaṃ pāraṃparyād ihāgatam /
sadakṣiṇe 'smin puruṣe tad vākyaṃ paryayāgatam //
yan māṃ bhavantaḥ pṛcchanti vākyasyāsya vinirṇayam /
tad etat sarvam ākhyātaṃ sādhayāmi yathāgatam //
nārāyaṇaparā vedā nārāyaṇaparā makhāḥ /
nārāyaṇaparaṃ jñānaṃ nārāyaṇaparaṃ tapaḥ //
na ca nārāyaṇād anyat triṣu lokeṣu vidyate /
nārāyaṇātmakam idaṃ jagat sthāvarajaṅgamam //
iyaṃ hi vedārthagatiḥ sanātanī /
nṛpā yadi śroṣyatha madvacaḥ param /
idaṃ tu satyaṃ sakalaṃ nṛpottamā /
ity evam uktvā sa divaṃ jagāma ha /
nārade tu gate svargaṃ sarve te pṛthivīkṣitaḥ /
vismitāḥ svāni rāṣṭrāṇi jagmuḥ sabalavāhanāḥ //
viṣṇuṃ jiṣṇuṃ hṛṣīkeśaṃ govindaṃ garuḍadhvajam /
parāt parataraṃ brahma nārāyaṇam anāmayam //
sarvavedāntavedyaṃ ca namaskṛtya guruṃ harim /
dhanyo 'yaṃ nārado yasmād dṛṣṭaḥ sākṣād dhariḥ svayam //
dhanyā vayaṃ jagannāthaṃ nāradena vibodhitāḥ /
sarve prītā jagannāthaṃ tuṣṭuvuḥ puruṣottamam //
ko nāma viṣṇur ity evam anye mūḍhā narādhamāḥ /
dhanyāḥ sarvaṃ vāsudeva iti tattvārthatatparam //
iti tattvena vijñāya nṛpā nārāyaṇaṃ param /
tataḥ pradakṣiṇaṃ kṛtvā namaskṛtya punaḥ punaḥ /
janārdano 'pi sahito yadubhiḥ pāvakopamaiḥ /
svam eva bhavanaṃ vīro viveśa yadupuṃgavaḥ //
chapter 101, transliterated by Julie Bélanger, proof-read by André Couture, version of July 13 :h]
janamejaya uvāca
punar eva mahābāho kṛṣṇasya jagatīpateḥ /
kṛtārthāḥ sarvathā vipra nārāyaṇasamāśrayāt /
jātā hi vayam adyaiva tatkathāśravaṇād dvija /
ity uktaḥ sa smitaṃ kṛtvā praṇamya munipuṃgavam /
māhātmyaṃ śrotum icchāmi paramaṃ dvijasattama //
na hi me tṛptir astīha śṛṇvatas tasya dhīmataḥ /
karmaṇām anusaṃdhānaṃ purāṇasya mahātmanaḥ //
vaiśaṃpāyana uvāca
nāntaḥ śakyaṃ prabhāvasya vaktuṃ varṣaśatair api /
govindasya mahārāja śrūyatām idam uttamam //
śaratalpe śayānena bhīṣmeṇa paricoditaḥ /
gāṇḍīvadhanvā bībhatsur māhātmyaṃ keśavasya yat //
rājñāṃ madhye mahārāja jyeṣṭhaṃ bhrātaram abravīt /
yudhiṣṭhiraṃ jitāmitram iti tac chṛṇu kaurava //
arjuna uvāca
purāhaṃ dvārakāṃ yātaḥ saṃbandhīn avalokakaḥ /
nyavasaṃ pūjitas tatra bhojavṛṣṇyandhakottamaiḥ //
tataḥ kadācid dharmātmā dīkṣito madhusūdanaḥ /
ekāhena mahābāhuḥ śāstradṛṣṭena karmaṇā //
tato dīkṣitam āsīnam abhigamya dvijottamaḥ /
kṛṣṇaṃ vijñāpayām āsa paritrāhīti cābravīt //
brāhmaṇa uvāca
rakṣādhikāro bhavataḥ parirakṣasva māṃ vibho /
caturthāṃśaṃ hi dharmasya rakṣitā labhate phalam //
vāsudeva uvāca
na bhetavyaṃ dvijaśreṣṭha rakṣāmi tvāṃ kuto 'nagha /
brūhi tattvena bhadraṃ te yady api syāt suduṣkaram //
brāhmaṇa uvāca
jāto jāto mahābāho putro me hriyate vibho /
trayo hṛtāś caturthaṃ tvaṃ kṛṣṇa rakṣitum arhasi //
brāhmaṇyāḥ sūtikālo 'dya tatra rakṣā vidhīyatām /
yathā dhriyed apatyaṃ me tathā kuru janārdana //
arjuna uvāca
tato mām āha govindo dīkṣito 'smi kratāv iti /
rakṣā ca brāhmaṇe kāryā sarvāvasthāgatair api //
śrutvāham evaṃ kṛṣṇasya tato 'vocaṃ narottama /
māṃ niyojaya govinda rakṣiṣyāmi dvijaṃ bhayāt //
ity uktaḥ sa smitaṃ kṛtvā mām uvāca janārdanaḥ /
rakṣyasīty evam uktas tu vrīḍito 'smi narādhipa //
tato māṃ vrīḍitaṃ jñātvā punar āha janārdanaḥ /
gamyatāṃ kauravaśreṣṭha śakyate yadi rakṣitum //
tvatpurogāś ca gacchantu vṛṣṇyandhakamahārathāḥ /
ṛte rāmaṃ mahābāhuḥ pradyumnaṃ ca mahābalam //
tato 'haṃ vṛṣṇisainyena mahatā parivāritaḥ /
tam agrato dvijaṃ kṛtvā prayātaḥ saha senayā //
chapter 102, transliterated by Julie Bélanger, proof-read by André Couture, version of July 13 :h]
arjuna uvāca
sumuhūrtena tu vayaṃ taṃ grāmaṃ prāpya bhārata /
viśrāntavāhanāḥ sarve vāsāyopagatās tadā //
tato grāmasya madhye 'haṃ niviṣṭaḥ kurunandanaḥ /
samantād vṛṣṇisainyena parikṣitya janavrajam //
tataḥ śakunayo dīptā mṛgāś ca krūrabhāṣiṇaḥ /
dīptāyāṃ diśi vāśanto bhayam āvedayanti me //
saṃdhyārāgo japāvarṇo bhānumāṃś caiva niṣprabhaḥ /
papāta mahatī colkā pṛthivī cāpy akampata //
tān samīkṣya mahotpātān dāruṇāṃl lomaharṣaṇān /
yogam ājñāpayaṃ tatra janasyotsukacetasaḥ //
yuyudhānapurogāś ca vṛṣṇyandhakamahārathāḥ /
sarve yuktarathāḥ sajjāḥ svayaṃ cāhaṃ tathābhavam //
gate 'rdharātrasamaye brāhmaṇo bhayaviklavaḥ /
upāgamya bhayād asmān idaṃ vacanam abravīt //
kālo 'yaṃ samanuprāpto brāhmaṇyāḥ prasavasya me /
yattā bhavantas tiṣṭhantu na bhaved vañcanā yathā //
muhūrtād iva cāśrauṣaṃ kṛpaṇaṃ ruditasvanam /
tasya viprasya bhavane hriyate hriyate iti //
athākāśe punar vācam aśrauṣaṃ bālakasya vai /
hāheti hriyamāṇasya na ca paśyāmi rākṣasam //
tato 'smābhis tadā tāta śaravarṣaiḥ samantataḥ /
viṣṭambhitā diśaḥ sarvā hṛta eva sa bālakaḥ //
brahmaṇo ''rtasvaraṃ kṛtvā hṛte tasmin kumārake /
vācaḥ sa paruṣās tīvrāḥ śrāvayām āsa māṃ tadā //
vṛṣṇayo hatasaṃkalpās tathāhaṃ naṣṭacetanaḥ /
mām eva hi viśeṣeṇa brāhmaṇaḥ paryabhāṣata //
rakṣiṣyāmīti coktaṃ te na ca rakṣasi me sutam /
śṛṇu vākyam idaṃ śeṣaṃ yat tvam arhasi durmate //
vṛthā tvaṃ spardhase nityaṃ kṛṣṇenāmitabuddhinā /
yadi syād iha govindo naitad atyāhitaṃ bhavet //
yathā caturthaṃ dharmasya rakṣitā labhate phalam /
pāpasyāpi tathā mūḍha bhāgaṃ prāpnoty arakṣitā //
rakṣiṣyāmīti coktaṃ te na ca śaknoṣi rakṣitum /
moghaṃ gāṇḍīvam etat te moghaṃ vīryaṃ yaśaś ca te //
arjuno 'smīti yā buddhiḥ sā vṛthā satyam ity uta /
akiṃcid uktvā taṃ vipraṃ tato 'haṃ prasthitas tadā /
saha vṛṣṇyandhakasutair yatra kṛṣṇo mahādyutiḥ //
tato dvāravatīṃ gatvā dṛṣṭvā madhunighātinam /
vrīḍitaḥ śokasaṃtapto govindenopalakṣitaḥ //
sa tu māṃ vrīḍitaṃ dṛṣṭvā samāśvasya ca mādhavaḥ /
vinindan kṛṣṇasaṃnidhau /
mauḍhyaṃ paśyata me yo 'haṃ śraddadhe klībakatthanam //
na pradyumno nāniruddho na rāmo na ca keśavaḥ /
yasya śaktāḥ paritrātuṃ ko 'nyas tadaviteśvaraḥ //
dhig arjunaṃ vṛthāvādaṃ dhig ātmaślāghino dhanuḥ //
daivopasṛṣṭo yo maurkhyād āgacchati ca durmatiḥ //
evaṃ śapati viprarṣau vidyām āsthāya vaiṣṇavīm /
yayau saṃyaminīṃ vīro yatrāste bhagavān yamaḥ //
viprāpatyam acakṣāṇas tata aindrīm agāt purīm /
āgneyīṃ nair ṛtīṃ saumyāṃ vāyavyāṃ vāruṇīṃ tathā //
rasātalaṃ nākapṛṣṭhaṃ dhiṣṇyāny anyāny udāyudhaḥ //
tato 'labdhvā dvijasutam anistīrṇapratiśravaḥ /
agniṃ vivikṣuḥ kṛṣṇena pradyumnena niṣedhitaḥ //
darśaye dvijasūnuṃ te māvajñātmānam ātmanā /
kīrtiṃ ta ete vipulāṃ sthāpayiṣyanti mānavāḥ //
iti saṃbhāṣya māṃ snehāt /
sāntvayitvā ca taṃ vipram idaṃ vacanam abravīt //
sugrīvaṃ caiva śaibyaṃ ca meghapuṣpabalāhakau /
yojayāśvān iti tadā dārukaṃ pratyabhāṣata //
āropya brāhmaṇaṃ kṛṣṇas tv avaropya ca dārukam /
mām uvāca tataḥ śauriḥ sārathyaṃ kriyatām iti //
tataḥ samāsthāya rathaṃ kṛṣṇo 'haṃ brāhmaṇaḥ sa ca /
prayātāḥ sma diśaṃ saumyām udīcīṃ kauravarṣabha //
chapter 103, transliterated by Julie Bélanger, proof-read by André Couture, version of July 17 :h]
arjuna uvāca
tataḥ parvatajālāni saritaś ca sarāṃsi ca /
apaśyaṃ samatikramya sāgaraṃ makarālayam //
tato 'rghyam udadhiḥ sākād upaninye janārdane /
prāñjaliḥ samupasthāya kiṃ karomīti cābravīt //
pratigṛhya tu tāṃ pūjāṃ tam uvāca janārdanaḥ /
rathapanthānam icchāmi dattaṃ nadanadīpate //
athābravīt samudras taṃ prāñjalir garuḍadhvajam /
prasīda bhagavan maivam anyo 'py evaṃ gamiṣyati //
tvayaiva sthāpitaḥ pūrvam agādho 'smi janārdana /
tvayā pravartite gādhe yāsyāmi gamanīyatām //
anye 'py evaṃ gamiṣyanti rājāno darpamohitāḥ /
evaṃ niścitya govinda yat kṣamaṃ tat samācara //
vāsudeva uvāca
brāhmaṇārthe madarthe ca kuru sāgara madvacaḥ /
mām ṛte na pumān kaścid anyas tvāṃ dharṣayiṣyati //
athābravīt samudras tu punar eva janārdanam /
abhiśāpabhayād bhīto bāḍham evaṃ bhaviṣyati //
śoṣayāmy eṣa mārgaṃ te yena tvaṃ tāta yāsyasi /
rathena sahasūtena sadhvajena ca keśava //
vāsudeva uvāca
mayā dattavaraḥ pūrvaṃ na śoṣaṃ tvam ihārhasi /
mānuṣās te na jānīyur vividhān ratnasaṃcayān //
jalaṃ stambhaya sādho tvaṃ tato yāsyāmy ahaṃ rathī /
na hi kaścit pramāṇaṃ te ratnānāṃ vetsyate naraḥ //
sāgareṇa tathety ukte prasthitāḥ sma jalena vai /
stambhitena yathā bhūmau maṇivarṇena bhāsvatā //
tato 'rṇavaṃ samuttīrya kurūn apy uttarān vayam /
kṣaṇena samatikrāntā gandhamādanam eva ca //
tatas tu parvatāḥ sapta keśavaṃ samupasthitāḥ /
jayanto vaijayantaś ca nīlo rajataparvataḥ //
mahāmeruḥ sakailāsa indrakūṭaś ca nāmataḥ /
varṇarūpāṇi bibhranto vividhāny adbhutāni ca //
upasthāya ca govindaṃ kiṃ kurmetya bravaṃs tadā /
tāṃś cāpi pratijagrāha vidhivan madhusūdanaḥ //
tān uvāca hṛṣīkeśaḥ praṇāmāvanatān sthitān /
vivaraṃ gacchato me 'dya rathamārgaḥ pradīyatām //
te kṛṣṇasya vacaḥ śrutvā pratigṛhya ca parvatāḥ /
pradaduḥ kāmato mārgaṃ gacchato bharatarṣabha //
tatraivāntarhitās te ca tad āścaryataraṃ mama /
asaktaṃ ca ratho yāti meghajāleṣv ivāṃśumān //
sapta dvīpān sasindhūṃś ca sapta sapta girīn atha /
lokālokaṃ tathātītya viveśa sumahat tamaḥ /
tataḥ kadā cid duḥkhena ratham ūhus turaṃgamāḥ /
paṅkabhūtaṃ hi timiraṃ sparśād vijñāyate 'nagha //
atha parvatabhūtaṃ tat timiraṃ samapadyata /
aśvā nāśaknuvan gantuṃ tato'haṃ saṃbhramānvitaḥ /
tad āsādya hayā rājan niṣprayatnās tataḥ sthitāḥ //
tataś cakreṇa govindaḥ pāṭayitvā tu tat tamaḥ /
ākāśaṃ darśayām āsa rathapanthānam ūttamam //
niṣkramya tamasas tasmād ākāśe darśite tadā /
bhaviṣyāmīti saṃjñā me bhayaṃ ca vigataṃ mama //
tatas tejaḥ prajvalitam apaśyaṃ vadatāṃ vara /
sarvalokaṃ samāviśya sthitaṃ puruṣavigraham //
taṃ praviṣṭo hṛṣīkeśo dīptaṃ tejonidhiṃ tadā /
ratha eva sthitaś cāhaṃ sa ca brāhmaṇasattamaḥ //
sa muhūrtāt tataḥ kṛṣṇo niścakrāma tadā prabhuḥ /
caturo bālakān gṛhya brāhmaṇasyātmajāṃs tadā //
pradadau brāhmaṇāyātha putrān sarvāñ janārdanaḥ /
trayaḥ pūrvaṃ hṛtā ye ca sadyojātaś ca bālakaḥ //
prahṛṣṭo brāhmaṇas tāta putrān dṛṣṭvā punaḥ prabho /
ahaṃ ca paramaprīto vismitaś cābhavaṃ nṛpa //
tato vayaṃ punaḥ sarve brāhmaṇasya ca te sutāḥ /
yathāgatā nivṛttāḥ sma tathaiva bharatarṣabha //
tataḥ sma dvārakāṃ prāptāḥ kṣaṇena nṛpasattama /
asaṃprāpte 'rdhadivase vismito 'haṃ tataḥ punaḥ //
saputraṃ bhojayitvā taṃ dvijaṃ kṛṣṇo mahāyaśāḥ /
dhanena tarpayitvā ca gṛhaṃ prāsthāpayat tadā //
chapter 104, transliterated by Julie Bélanger, proof-read by André Couture, version of July 17 :h]
arjuna uvāca
tataḥ kṛṣṇo bhojayitvā śatāni subahūni ca /
viprāṇām ṛṣikalpānāṃ kṛtakṛtyo 'bhavat tadā //
arcayitvā sahasrāṃśuṃ bhāskaraṃ bhuvaneśvaram /
tataḥ saha mayā bhuktvā vṛṣṇibhojaiś ca sarvaśaḥ /
sātyakiṃ purataḥ kṛtvā bhojayām āsa vṛṣṇipān //
tataḥ sabhāṃ praviṣṭāḥ sma saha vṛṣṇipuraḥsaraiḥ /
vicitrāś ca kathā divyāḥ kathayām āsa bhārata //
tataḥ kathānte tatrāham abhigamya janārdanam /
apṛcchaṃ tad yathāvṛttaṃ kṛṣṇaṃ yad dṛṣṭvān aham //
kathaṃ samudraḥ stabdhodaḥ kṛtas te kamalekṣaṇa /
parvatānāṃ ca vivaraṃ kṛtaṃ te katham acyuta //
tamas tac ca kathaṃ ghoraṃ ghanaṃ cakreṇa pāṭitam /
yac ca tat paramaṃ tejaḥ praviṣṭo 'si kutaś ca tat //
kim arthaṃ tena te bālās tadā cāpahṛtāḥ prabho /
yac ca te dīrgham adhvānaṃ saṃkṣiptaṃ tat kathaṃ punaḥ //
yo 'yaṃ dīrgho mahāmārgaḥ saṃkṣiptaḥ kena hetunā /
kathaṃ cālpena kālena kṛtaṃ nas tad gatāgatam /
etat sarvaṃ yathāvṛttam ācakṣva mama keśava //
vāsudeva uvāca
maddarśanārthaṃ te bālā hṛtās tena mahātmanā /
viprārtham eṣyate kṛṣṇo nāgacched anyatheti hi //
brahmatejomayaṃ divyam āścaryaṃ dṛṣṭavān asi /
ahaṃ sa bharataśreṣṭha mattejas tat sanātanam //
prakṛtiḥ sā mama parā vyaktāvyaktā ca bhārata /
tāṃ praviśya bhavantīha muktā bharatasattama //
sā sāṃkhyānāṃ gatiḥ pārtha yogināṃ ca tapasvinām /
tat padaṃ paramaṃ brahma sarvaṃ vibhajate jagat //
ādityavarṇaṃ vimalaṃ tamaḥpāre pratiṣṭhitam /
mām eva tad dhanaṃ tejo jñātum arhasi bhārata /
samudraḥ stabdhatoyo 'ham ahaṃ stambhayitā jalam //
ahaṃ te parvatāḥ sapta ye dṛṣṭvā vividhās tvayā /
paṅkabhūtaṃ hi timiraṃ dṛṣṭavān asi yad dhi tat /
ahaṃ tamo ghanībhūtam aham eva ca pāṭakaḥ //
yac ca taṃ dīrgham adhvānaṃ kṛtaṃ cāpi gatāgatam /
yogaśaktyā gataś cāhaṃ kṣipram āgatavāṃs tataḥ /
ahaṃ ca kālo bhūtānāṃ dharmaś cāhaṃ prakīrtitaḥ /
candrādityau mahāśailāḥ saritaś ca sarāṃsi ca /
cāturvarṇyaṃ matprasūtaṃ cāturāśramyam eva ca //
catasraś ca diśaḥ sarvā mamaivātmā caturvidhaḥ /
cāturvedyasya kartāham iti budhyasva bhārata //
arjuna uvāca
bhagavan sarvabhūteśa vettum icchāmi te prabho /
priyo me 'si jagatpate /
punaś ca paramaṃ tattvaṃ /
paraṃ tattvaṃ suraśreṣṭha tvāṃ prapanno 'smi mādhava /
pṛcchāmi tvāṃ prapanno 'haṃ namas te puruṣottama //
vāsudeva uvāca
brahma ca brāhmaṇāś caiva tapaḥ satyaṃ ca bhārata /
ukthyaṃ bṛhadrathaṃ caiva mattas tad viddhi pāṇḍava //
priyas te 'haṃ mahābāho priyo me 'si dhanaṃjaya /
tena te kathayiṣyāmi nānyathā vaktum utsahe /
vetsyase māṃ yathātattvaṃ tad vyākhyāsyāmi te 'nagha //
ahaṃ yajūṃṣi sāmāni ṛcaś cātharvaṇāni ca /
brahmā rudras tathendraś ca varuṇaś ca tathā yamaḥ /
kuberaś ca tathā cānye dikpālāḥ sanakādayaḥ /
ṛṣayo devatā yajñā mattejo bharatarṣabha //
pṛthivī vāyur ākāśam āpo jyotiś ca pañcamam /
candrādityāv ahorātre pakṣā māsās tathā kṣapāḥ /
muhūrtāś ca kalāś caiva kṣaṇāḥ saṃvatsarās tathā //
mantrāś ca vividhāḥ pārtha yāni śāstrāṇi kānicit /
vidyāś ca veditavyaṃ ca mattaḥ prādurbhavanti vai //
manmayaṃ viddhi kaunteya kṣayaṃ sṛṣṭiṃ ca bhārata /
sac cāsac ca mamaivātmā sad asac caiva yat param //
idam apy aparaṃ bhūyaḥ śṛṇu guhyaṃ sanātanam //
sarveṣv api ca vedeṣu purāṇesu ca kṛtsnaśaḥ /
yad agryaṃ kathitaṃ pārthaṃ sarvair munivaraiḥ sadā //
varṇatrayasamāyuktam ṛgyajuḥsāmalakṣitam /
praṇavākhyaṃ mahābāho viddhi māṃ jagatīpate //
idaṃ japan mahābāho māṃ namaskuru yatnataḥ /
tato māṃ vetsyase samyak satyam etac chapāni te //
anyat sarvaṃ mahābāho vihāyaitat paro bhava /
idam eva paraṃ śreyo nātra kāryā vicāraṇā /
evam ukto 'smi kṣṛṇena prīyatā bharatarṣabha /
tathaiva ca mano nityam abhavan me janārdane //
etac chrutaṃ ca dṛṣṭaṃ ca māhātmyaṃ keśavasya me /
yan māṃ pṛcchasi rājendra bhūyaś cāto janārdane //
vaiśaṃpāyana uvāca
etac chrutvā kuruśreṣṭho dharmarājo yudhiṣṭhiraḥ /
pūjayām āsa manasā govindaṃ puruṣottamam //
vismitaś cābhavad rājā saha sarvaiḥ sahodaraiḥ /
rājabhiś ca tathāsannair ye tatrāsan samāgatāḥ //
chapter 105, transliterated by Julie Bélanger, proof-read by André Couture, version of July 26 :h]
janamejaya uvāca
bhūya eva dvijaśreṣṭha yadusiṃhasya dhīmataḥ /
karmāṇy aparimeyāni śrotum icchāmi tattvataḥ //
śrūyante vividhāni sma adbhutāni mahādyute /
asaṃkhyeyāni divyāni prākṛtāny api sarvaśaḥ //
. yāny ahaṃ vividhāny asya śrutvā prīye mahāmune /
prabrūyāḥ sarvaśas tāta tāni me vaktum arhasi //
vaiśaṃpāyana uvāca
bahūny āścaryabhūtāni keśavasya mahātmanaḥ /
karmāṇy uktāni vai rājan bhūyaś caiva śrutāni te //
kathitāni mayā sādho nāntaṃ śakyaṃ hi karmaṇām /
gantuṃ bharataśārdūla vistarasya mahātmanaḥ //
avaśyaṃ tu mayā vācyaṃ leśamātreṇa bhārata /
viṣṇor atulavīryasya prathitodārakarmaṇaḥ /
ānupūrvyā pravakṣyāmi śṛṇuṣvaikamanā nṛpa //
dvāravatyāṃ nivasatā yadusiṃhena dhīmatā /
rāṣṭrāṇi nṛpamukhyānāṃ kṣobhitāni mahīkṣitām //
yadūnām antaraprepsur vicakro dānavo hataḥ //
puraṃ prāgjyotiṣaṃ gatvā punas tena mahātmanā /
samudramadhye duṣṭātmā narako dānavo hataḥ //
vāsavaṃ ca raṇe jitvā pārijāto hṛto balāt /
nirjitaś caiva bhagavān varuṇo lohitahrade //
dantavakraś ca kārūṣo nihato dakṣiṇāpathe /
śiśupālaś ca saṃpūrṇe kilbiṣaikaśate hataḥ //
gatvā ca śoṇitapuraṃ śaṃkareṇābhirakṣitaḥ /
baleḥ suto mahāvīryo bāṇo bāhusahasravān /
mahāmṛdhe mahārāja jitvā jīvan visarjitaḥ //
nirjitāḥ pāvakāś caiva girimadhye mahātmanā /
sālvaś ca vijitaḥ saṃkhye saubhaś ca vinipātitaḥ //
vikṣobhya sāgaraṃ sarvaṃ pāñcajanyo vaśīkṛtaḥ /
hayagrīvaś ca nihato nṛpāś cānye mahābalāḥ //
jarāsaṃdhasya nidhane mokṣitāḥ sarvapārthivāḥ /
rathena jitvā nṛpatīn gāndhāratanayā hṛtā //
bhraṣṭarājyāś ca śokārtāḥ pāṇḍavāḥ parirakṣitāḥ /
dāhitaṃ ca vanaṃ ghoraṃ puruhūtasya khāṇḍavam //
gāṇḍīvaṃ cāgninā dattam arjunāyopapāditam /
dautyaṃ ca tatkṛtaṃ ghoraṃ vigrahe janamejaya //
anena yadumukhyena yaduvaṃśaś ca vardhitaḥ /
kuntyāś ca pramukhe proktā pratijñā pāṇḍavān prati /
nivṛtte bhārate yuddhe pratidāsyāmi te sutān //
api satyaṃ ca kṛtavān kuntyā niryātya pāṇḍavān /
mokṣitaś ca mahātejā nṛgaḥ śāpāt sudāruṇāt /
yavanaś ca hataḥ saṃkhye kāla ity abhiviśrutaḥ //
vānarau ca mahāvīryau maindo dvivida eva ca /
vijitau yudhi durdharṣau jāmbavāṃś ca parājitaḥ //
sāṃdīpanes tathā putras tava caiva pitā nṛpa /
gatau vaivasvatavaśaṃ jīvitau tasya tejasā //
read 13cd. T2 G1.3-5 ins. after the second occurrence of 13cd, T1 after 18: :k]
nirjitau haṃsaḍibhakau hiḍimbaś caiva rākṣasaḥ /
saṃgrāmā bahavaś caiva ghorā naravarakṣayāḥ /
nihatāś ca nṛpāḥ sarve kṛtvā tad rūpam adbhutam /
janamejaya yuddheṣu yathā te kathitaṃ purā //
chapter 106,
transliterated by Julie Bélanger,
proof-read by André Couture,
version of July 26, 2002 :h]
janamejaya uvāca
karmāṇy aparimeyāni śrutāni dvijasattama /
bhūya eva mahābāhor yadusiṃhasya dhīmataḥ /
tvattaḥ śrutavatāṃ śreṣṭha vāsudevasya dhīmataḥ //
yac ca tat kathitaṃ pūrvaṃ bāṇaṃ prati mahāsuram /
tad ahaṃ śrotum icchāmi vistareṇa tapodhana //
kathaṃ ca devadevasya putratvam asuro gataḥ /
yo 'bhiguptaḥ svayaṃ brahmañ śaṃkareṇa mahātmanā /
sahavāsaṃ gateneha sagaṇena guhena ca //
baler balavataḥ putro jyeṣṭho bhrātṛśatasya yaḥ /
vṛto bāhusahasreṇa divyāstraśatadhāriṇā /
asaṃkhyaiś ca mahākāyair māyāśatasahair balaiḥ /
māyāśatabalair daityair amarādibhir arcitaḥ /
vāsudevena sa kathaṃ bāṇaḥ saṃkhye parājitaḥ /
saṃrabdho dvaṃdvayuddhārthī jīvan muktaḥ kathaṃ ca saḥ //
vaiśaṃpāyana uvāca
śṛṇuṣvāvahito rājan kṛṣṇasyāmitatejasaḥ /
manuṣyaloke bāṇena yathābhūd vigraho mahān //
vāsudevena yatrāsau rudraskandasahāyavān /
baliputro raṇaślāghī jitvā jīvan visarjitaḥ //
yathā cāsya varo dattaḥ śaṃkareṇa mahātmanā /
nityaṃ sāṃnidhyatā caiva gāṇapatyaṃ tathākṣayam //
K1-3 Ñ2.3 V1.3 B1.3 D T2.4 G1.2.4.5 M1.2.4 ins. (K4 V2 B2 D5 T1 G3 M3 - second time - after the first occurrence of 6cd): :k]
yathā bāṇasya tad yuddhaṃ jīvan mukto yathā ca saḥ /
yathā ca devadevasya putratvaṃ so 'suro gataḥ /
yadarthaṃ ca mahad yuddhaṃ tat sarvam akhilaṃ śṛṇu //
dṛṣṭvā vapuḥ kumārasya krīḍato 'sya mahātmanaḥ /
baliputro mahāvīryo vismayaṃ paramaṃ gataḥ //
tasya buddhiḥ samutpannā tapaś cartuṃ sudāruṇam /
rudrasyārādhanārthāya yathāsya syām ahaṃ sutaḥ //
tato 'glapayad ātmānaṃ tapasā so 'surottamaḥ /
devaś ca paramaṃ toṣaṃ jagāma ca sahomayā //
nīlakaṇṭhaḥ parāṃ prītiṃ gatvā cāsuram abravīt /
varaṃ vṛṇīṣva bhadraṃ te yat te manasi vartate //
atha bāṇo 'bravīd vākyaṃ devadevaṃ sanātanam /
devyāḥ putratvam icchāmi tvayā dattaṃ trilocana //
śaṃkaraś ca tathety uktvā rudrāṇīm idam abravīt /
kanīyān kārtikeyasya putro 'yaṃ pratigṛhyatām //
yatrotthito mahāsenaḥ so 'gnijo rudhire pure /
tatroddeśe puraṃ cāsya bhaviṣyati na saṃśayaḥ //
nāmnā tac choṇitapuraṃ bhaviṣyati purottamam /
mayābhiguptaṃ śrīmantaṃ na kaścit prasahiṣyati //
tataḥ sa nivasan bāṇaḥ pure śoṇitasāhvaye /
rājyaṃ praśāsate divyaṃ kṣobhayan sarvadevatāḥ //
atha vīryamadotsikto bāṇo bāhusahasravān /
acintayan devagaṇān yuddham ākāṅkṣate sadā //
dhvajaṃ cāsya dadau prītaḥ kumāro hy agnitejasam /
vāhanaṃ caiva bāṇasya mayūraṃ dīptatejasam //
na devā na ca gandharvā na yakṣā na ca pannagāḥ /
tasya yuddhe vyatiṣṭhanta devadevasya tejasā //
tryambakenābhiguptaś ca darpotsikto mahāsuraḥ /
bhūyo mṛgayate yuddhaṃ śūlinaṃ so 'bhyagacchata /
ārādhya ca jagannāthaṃ śaṃkaraṃ vṛṣavāhanam /
śūlinaṃ bhasmadigdhāṅgaṃ girivāsarataṃ sadā //
jaṭinaṃ muṇḍinaṃ nityaṃ tryakṣaṃ girisutāśrayam /
tuṣṭāva devam īśānaṃ vareṣyaṃ varadaṃ śivam //
bāṇaḥ
namas te bhasmadigdhāṅga śūline te namo namaḥ /
namo virūparūpāya śmaśānaniratāya ca //
harāya harirūpāya śaṃkarāya namo namaḥ /
namas tubhyaṃ virūpākṣa vyāghracarmanivāsine //
namas tuṇḍāya devāya nagnāya vikaṭāya ca /
jñānapradāyine tubhyaṃ yogine yatacetase //
nama ādyāya bījāya vṛṣāya vṛṣarūpiṇe /
namo ghorāya ghorāya ghoraghorāya te namaḥ //
ghorapriyāya ghorāya rudrāya vṛṣaṇāya ca /
vṛṣaskandhāya moghāya gadine khaṅgine namaḥ //
muṇḍāyātha virūpāya vāmadevāya te namaḥ /
namo dakṣamakhaghnāya bhaganetraharāya ca //
namaḥ smaravināśāya guhapitre namo namaḥ /
namas tubhyaṃ namas tubhyaṃ dvīpicarmanivāsine //
namo namaḥ paśupate sarvātman sarvabhāvana /
manoratho jagannātha pūryatāṃ tava bhāvanāt //
evaṃ stuto jagannāthaḥ śūlī vṛṣabhaketanaḥ /
dehi bāhusahasraṃ me devebhyaś cāpy avadhyatām /
sa rudram abhigamyātha praṇipatyābhivādya ca /
balisūnur idaṃ vākyaṃ papraccha vṛṣabhadhvajam //
asakṛn nirjitā devāḥ sasādhyāḥ samarudgaṇāḥ /
mayā balamadotsekāt sasainyena tavāśrayāt //
imaṃ deśaṃ samāgamya vasanti sma pure sukham /
te parājayasaṃtrastā nirāśā matparājaye /
nākapṛṣṭham upāgamya nivasanti yathāsukham //
so 'haṃ nirāśo yuddhasya jīvitaṃ nādya kāmaye /
ayudhyato vṛthā hy eṣāṃ bāhūnāṃ dhāraṇaṃ mama //
tad brūhi mama yuddhasya kaccid āgamanaṃ bhavet /
na me yuddhaṃ vinā deva ratir asti prasīda me //
tataḥ prahasya bhagavān abravīd vṛṣabhadhvajaḥ /
bhavitā bāṇa yuddhaṃ te tathā tac chṛṇu dānava //
dhvajasyāsya yadā bhaṅgas tava tāta bhaviṣyati /
svasthāne sthāpitasyātha tadā yuddhaṃ bhaviṣyati //
ity evam uktaḥ prahasan bāṇaḥ subahuśo mudā /
prasannavadano bhūtvā pādayoḥ patito 'bravīt //
diṣṭyā bāhusahasrasya na vṛthā dhāraṇaṃ mama /
diṣṭā sahasrākṣam ahaṃ vijetā punar āhave //
ānandajāśrupūrṇābhyāṃ netrābhyām arimardanaḥ /
pañcāñjaliśatair devaṃ pūjayan patito bhuvi //
maheśvara uvāca
uttiṣṭhottiṣṭha bāhūnām ātmanaḥ svakulasya ca /
sadṛśaṃ prātsyase vīre yuddham apratimaṃ raṇe //
evam uktas tato bāṇas tryambakena mahātmanā /
harṣeṇābhyutthitaḥ śīghraṃ natvā sa vṛṣabhadhvajam //
śitikaṇṭhavisṛṣṭas tu bāṇaḥ parapuraṃjayaḥ /
yayau svabhavanaṃ yena yatra dhvajagṛhaṃ mahat //
tatropaviṣṭaḥ prahasan kumbhāṇḍam idam abravīt /
priyam āvedayiṣyāmi bhavato manaso 'nugam //
yenāham iha saṃprāptaḥ kumbhāṇḍa śṛṇu me vacaḥ /
ity evam uktaḥ prahasan bāṇam apratimaṃ raṇe /
provāca rājan kiṃ tv etad vaktukāmo 'si matpriyam /
vismayot phullanayanaḥ praharṣād iva sattama //
tvattas tac chrotum icchāmi varaṃ kiṃ labdhavān asi /
devadevaprasādāt tu skandasya ca mahātmanaḥ /
īpsitaṃ kiṃ tvayā prāptaṃ tan me brūhi mahāsura /
śitikaṇṭhaprasādena skandagopāyanena ca /
kaccin trailokyarājyaṃ te vyādiṣṭaṃ śṛlapāṇinā //
kaccid indras tava bhayāt pātālam upayāsyati /
kaccid viṣṇuparitrāsaṃ vimokṣyanti diteḥ sutāḥ //
yasya cakrabhayatrastā vasanti salilāśaye /
kaccic chārṅgagadāpāṇeḥ sthitasya param āhave /
na viṣṇor bhayasaṃtrāsāt prayāsyanti diśo 'surāḥ //
pātālavāsam utsṛjya kaccit tava balāśrayāt /
vibudhāvāsaniratā bhaviṣyanti mahāsurāḥ //
balir viṣṇubalākrānto baddhas tava pitā nṛpa /
salilaughād viniḥsṛtya kaccid rājyam avāpsyati //
divyamālyāmbaradharaṃ divyasraganulepanam /
kaccid vairocaniṃ tāta drakṣyāmaḥ pitaraṃ tava //
kaccintrabhiḥ kramaiḥ pūrvaṃ hṛtāṃl lokān imān prabho /
punaḥ pratyānayiṣyāmo jitvā sarvān divaukasaḥ //
snigdhagambhīranirghoṣaṃ śañkhasvanapurojavam /
kaccin nārāyaṇaṃ devaṃ jeṣyāmaḥ samitiṃjayam //
kaccid vṛṣadhvajas tāta prasādasumukhas tava /
yathā te hṛdayotkampaḥ sāśrubinduḥ pravartate //
kaccid īśvaratoṣeṇa kārttikeyamatena ca /
prāptavān asi sarveṣām asmākaṃ pārthivaṃ padam //
iti kumbhāṇḍavacanaiś coditaḥ puruṣarṣabhaḥ /
bāṇo vācam asaṃsaktāṃ provāca vadatāṃ varaḥ //
while T1.2 G M ins: :k]
nītimantam athāmātyam anayo nītimat tadā /
cirāt prabhṛti kumbhāṇḍa na yuddhaṃ prāpyate mayā /
tadā mayā mudā pṛṣṭaḥ śitikaṇṭhaḥ pratāpavān //
tato 'haṃ patito mūrdhnā devadevasya dhīmataḥ /
yuddhābhilāṣaḥ sumahān deva saṃjāyate mama /
api prāpsyāmy ahaṃ yuddhaṃ manasas tuṣṭikārakam //
vijñaptaḥ sa mayā deva prāha māṃ vṛṣabhadhvajaḥ /
tato 'haṃ devadevena hareṇāmitraghātinā /
prahasya suciraṃ kālam ukto 'dya vacanaṃ priyam //
prāpsyase sumahad yuddhaṃ tvaṃ bāṇāpratimaṃ mahat /
mayūradhvajabhaṅgas te bhaviṣyati yadāsura //
tadā tvaṃ prāpsyase yuddhaṃ sumahad ditinandana /
tato 'haṃ paramaprīto bhagavantaṃ vṛṣadhvajam /
praṇamya śirasā devaṃ tavāntikam upāgataḥ //
ity evam uktaḥ kumbhāṇḍaḥ provāca nṛpatiṃ tadā /
aho na śobhanaṃ rājan yad evaṃ bhāṣase vacaḥ //
evaṃ kathayator eva tayor anyonyam ucchritaḥ /
dhvajaḥ papāta vegena śakrāśanisamāhataḥ //
taṃ tathā patitaṃ dṛṣṭvā so 'suro dhvajam uttamam /
praharṣam atulaṃ lebhe mene cāhavam āgatam //
tataś cakampe vasudhā śakrāśanisamāhatā /
nanādāntarhito bhūmau vṛṣadaṃśo jagarja ca //
devānām api yo devaḥ so 'py avarṣata vāsavaḥ /
śoṇitaṃ śoṇitapure sarvataḥ puram antikāt //
sūryaṃ bhittvā maholkā ca papāta dharaṇītale /
svapakṣe coditaḥ sūryo bharaṇīṃ samapīḍayat //
caityavṛkṣeṣu sahasā dhārāḥ śatasahasraśaḥ /
śoṇitasyāsravan ghorā nipetus tārakā bhṛśam //
rāhur agrasad ādityam aparvaṇi viśāṃ pate /
lokakṣayakare kāle nirghātaś cābhavan mahān //
dakṣiṇāṃ diśam āsthāya dhūmaketuḥ sthito 'bhavat /
aniśaṃ cāpy avicchinnā vavur vātāḥ sudāruṇāḥ //
śvetalohitaparyantaḥ kṛṣṇagrīvas taḍiddyutiḥ /
trivarṇaḥ parigho bhānoḥ saṃdhyārāgam athāvṛṇot //
vakram aṅgārakaś cakre kṛttikāsu bhayaṃkaraḥ /
bāṇasya janmanakṣatraṃ bhartsayann iva sarvaśaḥ //
anekaśākhaś caityaś ca nipapāta mahītale /
arcitaḥ sarvakanyābhir dānavānāṃ mahātmanām //
evaṃ vividharūpāṇi nimittāni niśāmayan /
bāṇo balamadonmatto niścayaṃ nādhigacchati //
vicetās tv abhavat prājñaḥ kumbhāṇḍas tattvadarśivān /
bāṇasya sacivas tatra kīrtayan bahu kilbiṣam //
utpātā hy atra dṛśyante kathayanto naśobhanam /
tava rājyavināśāya bhaviṣyanti na saṃśayaḥ //
vayaṃ cānye ca sacivā bhṛtyā ye ca tavānugāḥ /
kṣayaṃ yāsyanti nacirāt sarve pārthiva durnayāt //
yathā śakradhvajataroḥ svadarpāt patanaṃ bhavet /
raṇam ākāṅkṣato mohāt tathā bāṇasya nardataḥ //
devadevaprasādāt tu trailokyavijayaṃ gataḥ /
utsekād dṛśyate nāśo yuddhākāṅkṣī nanarda ha /
bāṇaḥ prītamanās tv eva papau pānam anuttamam /
daityadānavanārībhiḥ sārdham uttamavikramaḥ //
kumbhāṇḍaś cintayāviṣṭo rājaveśmābhyayāt tadā /
acintayac ca tattvārthaṃ tais tair utpātadarśanaiḥ //
rājā pramādī durbuddhir jitakāśī mahāsuraḥ /
yuddham evābhilaṣate na doṣān paśyate madāt //
mahotpātabhayaṃ caiva na tan mithyā bhaviṣyati /
apīdānīṃ bhaven mithyā sarvam utpātadarśanam //
iha tv āste trinayanaḥ kārttikeyaś ca vīryavān /
tenotpanno 'pi doṣo naḥ kaccid gacchet parābhavam //
utpannadoṣaprabhavaḥ kṣayo 'yaṃ bhavitā mahān /
doṣāṇāṃ na bhaven nāśa iti me dhīyate matiḥ //
niyataṃ doṣa evāyaṃ bhaviṣyati na saṃśayaḥ /
daurātmyān nṛpater asya doṣabhūtā hi dānavāḥ //
devadānavasaṃghānāṃ yaḥ kartā bhuvanaprabhuḥ /
sa bhavaḥ kārttikeyaś ca kṛtavāso hi naḥ pure //
prāṇaiḥ priyataro nityaṃ bhavasya tu guhaḥ sadā /
tad viśiṣṭaś ca bāṇo 'pi bhavasya satataṃ priyaḥ //
darpotsekāt tu nāśāya varaṃ yācitavān bhavam /
yuddhahetoḥ sa lubdhas tu sarvathā na bhaviṣyati //
yadi viṣṇupurogāṇām indrādīnāṃ divaukasām /
bhavitā hy abhayat prāptir bhavahastāt kṛtā bhavet /
etayoś ca hi ko yuddhaṃ kumārabhavayor iha /
śakto dātuṃ samāgamya bāṇasāhāyyakāṅkṣiṇoḥ //
na ca devavaco mithyā bhaviṣyati kathaṃcana /
bhaviṣyati mahad yuddhaṃ sarvadaityavināśanam /
evaṃ sa cintayāviṣṭaḥ kumbhāṇḍas tattvadarśivān /
svastipraṇihitāṃ buddhiṃ cakāra sa mahāsuraḥ //
ye hi devair virudhyante puṇyakarmabhir āhave /
yathā balir niyamitas tathā te yānti saṃkṣayam //
chapter 107,
transliterated by Julie Bélanger,
proof-read by André Couture,
version of August 2nd :h]
vaiśaṃpāyana uvāca
krīḍāvihāropagataḥ kadācid abhavad bhavaḥ /
devyā saha nadītīre ramye śrīmati sa prabhuḥ //
śatāni tatrāpsarasāṃ cikrīḍuś ca samantataḥ /
sarvartukavane ramye gandharvapatayas tathā //
kusumaiḥ pārijātasya puṣpaiḥ saṃtānakasya ca /
gandhoddāmam ivākāśaṃ nadītīraṃ ca sarvaśaḥ //
veṇuvīṇāmṛdaṅgaiś ca paṇavaiś ca sahasraśaḥ /
vādyamānaiḥ sa śuśrāva gītam apsarasāṃ tadā //
sūtamāgadhakalpaiś cāpy astuvann apsarogaṇāḥ /
devadevaṃ suvapuṣaṃ sragviṇaṃ raktavāsasam //
haraṃ sahomaṃ varadaṃ ramayanti manoramāḥ /
tatas tu devyā rūpeṇa vikralekhā varāpsarāḥ /
bhavaṃ prasādayām āsa devī ca prāhasat tadā //
prasādayantīm īśānaṃ prahasanty apsaroganāḥ /
bhavasya pārṣadā divyā nānārūpā mahaujasaḥ //
devyā hy anujñayā sarve krīḍante tatra tatra ha //
atha te pārṣadās tatra rahasye suvipaścitaḥ /
mahādevasya rūpeṇa tac cihnaṃ rūpam āsthitāḥ /
nanṛtur bhūtapatayo vicitrābhinayānvitāḥ /
tato devyās tu rūpeṇa līlayā vadanena ca /
devī prahāsaṃ mumuce tāś caivāpsarasas tadā //
tataḥ kilikilāśabdaḥ prādurbhūtaḥ samantataḥ /
praharṣam atulaṃ cāpi lebhe prītamanā bhavaḥ //
bāṇasya duhitā kanyā tatroṣā nāma bhāminī /
devaṃ prakrīḍitaṃ dṛṣṭvā devyā saha nadīgatam //
dīpyamānaṃ mahādevaṃ dvādaśādityatejasam /
nānārūpaṃ vapuḥ kṛtvā devyāḥ priyacikīrṣayā /
uṣā manorathaṃ cakre pārvatyāḥ saṃnidhau tadā /
dhanyā hi bhartṛsahitā ramyanty evaṃ samāgatāḥ //
manasā tv atha saṃkalpam uṣayā bhāṣitaṃ tathā /
vijñāya tam abhiprāyam uṣāyāḥ parvatātmajā /
prāha devī tato vākyam uṣāṃ harṣayatī śanaiḥ //
uṣe śīghraṃ tvam apy evaṃ bhartrā saha ramiṣyasi /
yathā devo mayā sārdhaṃ śaṃkaraḥ śatrusūdanaḥ //
evam ukte tadā devyā vākye cintāvilekṣaṇā /
uṣā bhāvaṃ hṛdā cakre bhartrā raṃsye kadā saha //
tato haimavatī vākyaṃ saṃprahasyedam abravīt /
uṣe śṛṇuṣva kalyāṇi yadā saṃyogam eṣyasi //
vaiśākhe māsi harmyasthāṃ dvādaśyāṃ tvāṃ dinakṣaye /
dharṣayiṣyati yaḥ svapne sa te bhartā bhaviṣyati //
evam uktā daityasutā kanyāgaṇasamāvṛtā /
apākrāmata harṣeṇa ramamāṇā yathāsukham //
tataḥ sakhībhir hāsyantī harṣeṇotphullalocanā /
tālikāsaṃnipātaiś ca anyonyaṃ jaghnur ūrjitāḥ //
kiṃnaryo yakṣakanyāś ca nāgadaityeśakanyakāḥ /
apsarogaṇakanyāś ca uṣāyāḥ sakhitāṃ gataḥ //
uktā ca tatra tābhiḥ sā bhartā tava varānane /
bhaviṣyaty acireṇaiva devyā vacanakalpitaḥ //
na hi devyā vaco mithyā bhaviṣyati kadācana /
rūpābhijanasaṃpannaḥ patiḥ saṃkalpitas tayā //
uṣā sakhīnāṃ tad vākyaṃ pratipūjya yathāvidhi /
dattaṃ manorathaṃ devyā bhāvayantī vyatiṣṭhata /
tataḥ krīḍāvihāraṃ tam anubhūya sahomayā /
jagāma bhagavān devaḥ svapuraṃ tripurāntakṛt /
devadevo jagannātha upāraṃsīt tato haraḥ /
gate 'hani punaḥ sarvās tā nāryo jagmur adbhutāḥ //
yayuḥ svān ālayān sarvā devī cādarśaṇaṃ gatā /
kāś cid aśvais tathā yānair gajair anyās tathā rathaiḥ /
puraṃ praviviśur hṛṣṭāḥ kāścid ākāśam āsthitāḥ //
tato harmye śayānāṃ tu vaiśākhe māsi bhāminīm /
dvādaśyāṃ śuklapakṣasya sakhīgaṇavṛtāṃ tadā //
yathoktaḥ puruṣaḥ svapne dharṣayām āsa tām uṣām /
viveṣṭamānāṃ rudatīṃ devyā vacanacoditaḥ //
sā svapne dharṣitā tena strībhāvaṃ cāpi lambhitā /
śoṇitāktā prarudatī sahasaivotthitā niśi //
tāṃ tathā rudatīṃ dṛṣṭvā sakhī bhayasamanvitām /
citralekhā vacaḥ snigdham uvāca param ādbhutam //
uṣe mā bhaiḥ kim evaṃ tvaṃ rudatī paritapyase /
baleḥ sutasutā ca tvaṃ prakhyātā kiṃ bhayānvitā //
na bhayaṃ vidyate loke tava subhru viśeṣataḥ /
bhayadas tava vāmoru pitā devāntako raṇe //
uttiṣṭhottiṣṭha bhadraṃ te viṣādaṃ mā kṛthāḥ śubhe /
naivaṃvidheṣu vāseṣu bhayam asti varānane //
asakṛd devasahitaḥ śacībhartā sureśvaraḥ /
aprāpta eva nagaraṃ pitrā te mṛdito raṇe /
ayaṃ devasamūhasya bhayadas te pitā raṇe //
airāvataḥ sa mṛdito gadayā cāsya bhāmini /
nirāśo jīvite so 'bhūd vajrapāṇiḥ sahāmaraiḥ /
mahāsuravaraḥ śrīmān baleḥ putro mahābalaḥ //
evaṃ sābhihitā sakhyā bāṇaputrī yaśasvinī /
svapnarūpaṃ yathā dṛṣtvaṃ nyavedayad aninditā /
uṣovāca
evaṃ saṃdūṣitā sādhvī kathaṃ jīvitum utsahe /
pitaraṃ kiṃ nu vakṣyāmi devaśatrum ariṃdamam //
evaṃ saṃdūṣaṇakarī vaṃśasyāsya mahaujasaḥ /
śreyo hi maraṇaṃ manye na me śreyo 'dya jīvitam //
īpsito vā yatha ko 'pi puruṣo 'dhigato hi me /
jāgratīva yathāhaṃ syām avastheyaṃ kṛtā mama /
niśāyāṃ jāgratī vāhaṃ nītā kena daśām imām /
katham evaṃ kṛtā nāma kanyā jīvitum utsahe /
kulopakrośanakarī kulāṅgārā nirāśreyā /
jīvituṃ spṛhayen nārī sādhvīnām agrataḥ sthitā //
ity evaṃ bāṣpapūrṇākṣī sakhījanavṛtā tadā /
vilalāpa ciraṃ kālam uṣā kamalalocanā //
anāthavattāṃ rudatīṃ sakhyaḥ sarvā vicetasaḥ /
ūcur aśruparītākṣya uṣāṃ sarvāḥ samāgatāḥ //
duṣṭena manasā devi śubhaṃ yadi vāsubham /
kriyate na ca te subhru kaccid duṣṭaṃ manas tava //
prasabhaṃ devi saṃyogād yadi bhuktāsi bhāmini /
svapnayogena kalyāṇi vratalopo na vidyate /
vyabhicāreṇa te devi nāsti kaścid vyatikramaḥ //
na ca svapnakṛto doṣo martyaloke 'sti sundari /
evaṃ viprarṣayo devi dharmajñāḥ kathayanti vai /
manasā caiva vācā ca karmaṇā ca viśeṣataḥ /
duṣṭā yā tribhir etais tu pāpā sā procyate bhuvi //
na va te duṣyate bhīru manaḥ prajavitaṃ sadā /
kathaṃ tvaṃ doṣaduṣṭā vai niyatā brahmacāriṇī //
yadi suptā satī sādhvī śuddhabhāvā manasvinī /
imām avasthāṃ nītā tvaṃ naiva dharmo vilupyate //
yasyā duṣṭaṃ manaḥ pūrvaṃ karmaṇā copapāditam /
tām āhur asatīṃ nāma satī tvam asi bhāmini //
kulajā rūpasaṃpannā niyatā brahmacāriṇī /
imām avasthāṃ nītāsi kālo hi duratikramaḥ //
ity evaṃ uktāṃ rudatīṃ bāṣpeṇāvṛtalocanām /
kumbhāṇḍaduhitā vākyaṃ paramaṃ tv idam abravīt //
tyaja śokaṃ viśālākṣi apāpā tvaṃ varānane /
smṛtaṃ me yad idaṃ vākyaṃ yāthātathyena tac chṛṇu /
uṣe yad uktā devyāsi bhartāraṃ dhyāyatī tadā /
samīpe devadevasya smara bhāmini tad vacaḥ //
dvādaśyāṃ śuklapakṣasya vaiśākhe māsi yo niśi /
harmye śayānāṃ rudatīṃ strībhāvam upaneṣyati //
bhavitā sa hi te bhartā śūraḥ śatrunibarhaṇaḥ /
ity uvāca tato hṛṣṭā devī tava manogatam //
na hi tad vacanaṃ mithyā pārvatyā yad udāhṛtam /
tattvaṃ kim idam atyarthaṃ rodiṣīndunibhānane //
ity evam uktā vacanaṃ smṛtvā devīvacas tataḥ /
abhavan naṣṭaśokā sā bāṇaputrī śubhekṣaṇā //
smṛtvā tu vacanaṃ devyāḥ pratyuvāca sakhīṃ tadā /
uṣovāca
smarāmi bhāmini vaco devyāḥ krīḍāgate bhave /
yathoktaṃ sarvam akhilaṃ prāptaṃ harmyatale mayā //
bhartā tu mama yady eṣa lokanāthasya bhāryayā /
vyādiṣṭaḥ sa kathaṃ jñeyas tatra kāryaṃ vidhīyatām //
ity evam ukte vacane kumbhāṇḍaduhitā punaḥ /
vyājahāra yathānyāyam arthatattvaviśāradā //
na hi tasya kulaṃ devi na kīrtir nāpi pauruṣam /
kaścij jānāti tattvena kim idaṃ tvaṃ vihanyase //
adṛṣṭaś cāśrutaś caiva dṛṣṭaḥ svapne tvayānaghe /
kathaṃ jñeyo bhaved bhīru so 'smābhī ratitaskaraḥ //
yena tvam asitāpāṅge mattakāśini vikramāt /
rudatī prasabhaṃ bhuktā praviśyāntaḥpuraṃ sakhi //
na hy ayaṃ prākṛtaḥ kaścid yaḥ praviṣṭaḥ prasahya naḥ /
nagaraṃ lokavikhyātam ekaḥ śatrunibarhaṇaḥ //
ādityā vasavo rudrā aśvinau ca mahaujasau /
na śaktāḥ śoṇitapuraṃ praveṣṭuṃ bhīmavikramāḥ //
purīṃ śāsati bāṇe tu jitvā śakraṃ śacīpatim /
so 'yam etaiḥ śataguṇo viśiṣṭaḥ śatrusūdanaḥ /
praviṣṭaḥ śoṇitapuraṃ bāṇam ākramya mūrdhani //
ko nu nāma jagaty asmin manaḥ kartuṃ mahāsure /
śāsaty etat puraṃ devi manuṣyo jīvitaspṛhaḥ /
praviśet tam avajñāya bāṇaṃ kiṃ vāpi dharṣaṇam /
yasyā naivaṃvidho bhartā bhaved yuddhaviśāradaḥ /
kas tasyā jīvitenārtho bhogair vā syāc chubhekṣaṇe //
dhanyāsy anugṛhītāsi yasyās te patir īdṛśaḥ /
prāpto devyāḥ prasādena pārvatyā mattakāśini //
idaṃ tu te kāryatamaṃ śṛṇu tvaṃ vai mayeritam /
vijñeyo yasya putras tu yan nāmā yat kulaś ca saḥ //
ity evam ukte vacane tatroṣā kāmamohitā /
taccharaiś ca samāviddhā bhrāntalocanaviklavā /
daśām antyāṃ samāsthāya nidrāsukhavimohitā /
uvāca kumbhāṇḍasutāṃ kathaṃ jñāsyāmahe sakhi //
tvam eva cintaya sakhi nottaraṃ pratibhāti me /
svakārye muhyate loko yathā jīvaṃ labhāmy aham //
uṣāyā vacanaṃ śrutvā rāmā vākyam idaṃ punaḥ /
uvāca rudatīṃ caiva kubhāṇḍatanayā sakhīm //
kuśalā te viśālākṣi sarvathā saṃdhivigrahe /
apsarā citralekhā vai kṣipraṃ vijñāpyatāṃ sakhi //
asyāḥ sarvam aśeṣeṇa trailokyaṃ viditaṃ sadā //
evam uktā tadaivoṣā harṣeṇāgatavismayā /
tām apsarasam ānāyya citralekhāṃ sakhīṃ priyām /
kṛtāñjalipuṭā dīnā uṣā vacanam abravīt /
sā tac chrutvā tu vacanam uṣāyāḥ parikīrtitam /
āśvāsayām āsa sakhīṃ bāṇaputrīṃ yaśasvinīm /
tataḥ sā cintayāviṣṭā vacanaṃ prāha durvacaḥ /
citralekhām apsarasaṃ praṇayāt tāṃ sakhīṃ sakhī //
paramaṃ śṛṇu me vākyaṃ yat tvāṃ vakṣyāmi bhāmini /
bhartāraṃ yadi me 'dya tvaṃ nānayiṣyasi matpriyam //
kāntaṃ padmapalāśākṣaṃ mattamātaṅgavikramam /
tyakṣyāmy ahaṃ priyān prāṇāṃs tataḥ kamalalocane //
vikralekhābravīd vākyam uṣāṃ tāṃ hasatī śanaiḥ /
naiṣo 'rthaḥ śakyate 'smābhir vettuṃ bhāmini suvrate //
na kulena na varṇena na śīlena na rūpataḥ /
na deśataś ca vijñātaḥ sa hi coro mayā sakhi /
kiṃ tu śakyam idaṃ kāryaṃ buddhipūrvaṃ mayā sakhi /
prāptuṃ tac chṛṇu me vākyaṃ yathā kāmam avāpsyasi //
uṣāṃ harṣayatī śanaiḥ /
yathā ca śakyate 'smābhir /
devadānavayakṣāṇāṃ gandharvoragarakṣasām /
ye viśiṣṭāḥ prabhāvena rūpeṇābhijanena ca //
yathāpradhānāṃs tān sarvān ālikhiṣyāmy ahaṃ sakhi /
manuṣyaloke ye cāpi pravarā lokaviśrutāḥ //
saptarātreṇa te bhīru darśayiṣyāmi tān aham /
tato vijñāya paṭṭasthaṃ bhartāraṃ pratilapsyase //
na darśaye yadi sakhi tarhi vahnim ahaṃ viśe /
sā citralekhayā proktā uṣāhitacikīrṣayā /
kriyatām evam ity āha citralekhāṃ sakhīṃ priyām //
tataḥ kuśalahastatvād yathālekhyaṃ samantataḥ /
ity uktvā saptarātreṇa kṛtvālekhyagatāṃs tu tān /
citrapaṭṭagatān mukhyān ānayām āsa śobhanā //
tataḥ prāstīrya paṭṭaṃ sā citralekhā svayaṃkṛtam /
atyujjvalaṃ mahācitraṃ piṅgavarṇavibhūsitam /
uṣāyā darśayām āsa sakhīnāṃ ca viśeṣataḥ //
ete deveṣu ye mukhyās tathā dānavavaṃśajāḥ /
kiṃ naroragayakṣāṇāṃ rākṣasānāṃ ca sarvaśaḥ //
gandharvāsuradaityānāṃ ye cānye bhoginaḥ smṛtāḥ /
manuṣyāṇāṃ ca sarveṣāṃ ye viśiṣṭatamā narāḥ /
tad etān paśya sarvāṃs tvaṃ yathābhilikhitān mayā //
yas te bhartā yathārūpo yathābhilaṣitaḥ sakhi /
taṃ tvaṃ pratyabhijānīhi svapne yaṃ dṛṣṭavaty asi //
tataḥ krameṇa sarvāṃs tān dṛṣṭvā sā mattakāśinī /
devadānavagandharva vidyādharagaṇān atha /
atītya ca yadūn sarvān dadarśa yadunandanam //
balabhadram atho dṛṣṭvā pradyumnam atha sātyakim /
dadarśa yadusiṃhaṃ taṃ pautraṃ viṣṇor mahātmanaḥ /
aniruddhaṃ raṇe ruddhaṃ pañcabāṇam iva sthitam //
paṭe sthitaṃ tato dṛṣṭvā vīraṃ citrātmanā yadum /
tatrāniruddhaṃ dṛṣṭvā sā vismayot phullalocanā /
abravīc citralekhāṃ tām ayaṃ coraḥ sa vai sakhi //
yenāhaṃ dūṣitā pūrvaṃ svapne harmyagatā satī /
so 'yaṃ vijñātarūpo me kutastyas taskaraḥ śubhe //
citralekhe vadasvainaṃ tattvato mama śobhane /
guṇaśīlābhijanato nāma kiṃ cāsya bhāmini //
tataḥ paścād vidhāsyāmi kāryasyāsya viniścayam /
citralekhovāca
ayaṃ trilokyanāthasya naptā kṛṣṇasya dhīmataḥ /
devadevo jagannāthaḥ sākṣāc cakragadādharaḥ /
dānavānāṃ raṇe hantā viṣṇur jiṣṇur jagatpatiḥ //
yo vikramaṃ jagannāthas trailokyaṃ sacarācaram /
nijaikapadapadme yo nilīnam akarod vibhuḥ /
tasyāyaṃ devadevasya śaṅkhacakragadābhṛtaḥ /
pautraḥ kṛṣṇasya vikhyātaḥ sarvalokeṣu bhāmini /
bhartā tava viśālākṣi prādyumnir bhīmavikramaḥ //
na hy asya triṣu lokeṣu sadṛśo 'sti parākrame /
utpāṭya parvatān eṣa parvatair eva śātayet //
dhanyāsy anugṛhītāsi yasyās te yadupuṃgavaḥ /
tryakṣapatnyā samādiṣṭaḥ sadṛśaḥ sajjanaḥ patiḥ //
uṣovāca
yady enaṃ me viśālākṣi bhartāram amaropamam /
tvam evātra viśālākṣi yogyā bhava varānane /
aśakyā hi gatiś cānyā agatyā me gatir bhava //
antarikṣacarā ca tvaṃ yoginī kāmarūpiṇī /
upāyaśilpakuśalā kṣipram ānaya me priyam //
upāyaś cintyatāṃ bhīru apratarkyaṃ priye sukham /
siddhārthā saṃnivartasva yenopāyena sundari //
bhaved āpatsu yan mitraṃ tan mitraṃ śasyate budhaiḥ /
kāmārtā cāsmi suśroṇi bhava me prāṇadhāriṇī /
adya nānayasi kṣipraṃ prāṇāṃs tyakṣyāmy ahaṃ śubhe //
uṣāyā vacanaṃ śrutvā citralekhābravīd vacaḥ /
śrotum arhasi kalyāṇi vacanaṃ me śucismite //
yathā bāṇasya nagaraṃ rakṣyate devi sarvataḥ /
dvārakāpi tathā bhīru durādharṣā viśeṣataḥ //
ayasmayapraticchannā guptadvārā ca sā purī /
guptāvṛṣṇikumāraiś ca tathā dvārakavāsibhiḥ //
prānte salilasaṃyuktā vihitā viśvakarmaṇā /
rakṣyate puruṣair ghoraiḥ padmanābhasya śāsanāt //
śailaprākāraparikhā durgamārgapraveśinī /
saptaprākāraracitā parvatair dhātumaṇḍitaiḥ /
na ca śakyam avijñātaiḥ praveṣṭuṃ dvārakāṃ purīm /
nānuyokṣyasi māṃ devi sāhase 'smiṃs tu karmaṇi /
tato virama buddhiṃ tvaṃ duḥprāpāt svapnavastunaḥ /
ātmānaṃ māṃ ca rakṣasva pitaraṃ ca viśeṣataḥ //
uṣovāca
aniruddhasya vadanaṃ pūrṇacandranibhaṃ sakhi /
tava yogaprabhāveṇa śakyaṃ tatra praveśanam /
kiṃ me bahuvilāpena śrūyatāṃ sakhi kāraṇam /
yady ahaṃ taṃ na paśyāmi yāsyāmi yamasādanam //
dūtam āsādya kāryāṇāṃ siddhir bhavati bhāmini /
tasmād dautyena me gaccha jīvantīṃ māṃ yadīcchasi /
yadi tvaṃ me vijānāsi sakhyaṃ premṇā ca bhāṣitam /
kṣipram ānaya me kāntaṃ prāṇāṃs tyakṣyāmi vā priyān //
jīvitasya hi saṃdehaṃ kṣayaṃ caiva kulasya ca /
kāmārtā hi na paśyanti dūṣaṇaṃ vai kulasya ca //
prayatno yujyate kārye ṣviti śāstranidarśanam //
tvaṃ ca śaktā viśālākṣi dvārakāyāḥ praveśane /
saṃstutāsi mayā bhīru kuru me priyadarśanam /
citralekhovāca
eṣā gacchāmy ahaṃ bhīru praviśya dvārakāṃ purīm /
sarvathā saṃstutā te 'haṃ vākyair amṛtakalpakaiḥ /
kāritā ca samudyogaṃ priyaiḥ kāntaiś ca bhāṣitaiḥ /
bhartāram ānayāmy adya tava vṛṣṇikulodvaham //
aniruddhaṃ mahābāhuṃ praviśya dvārakāṃ purīm /
sā vacas tathyam aśivaṃ dānavānāṃ bhayāvaham /
yādavānāṃ tathaivāhaṃ kulodbhūtasamudbhavam /
uktvā cāntarhitā kṣipraṃ citralekhā manojavā //
sakhībhiḥ sahitā hy ūṣā cintayantī sthitā tu sā /
tṛtīye tu muhūrte sā naṣṭā bāṇapurāt tadā /
sakhīpriyaṃ cikīrṣantī pūjayantī tapodhanān /
kṣaṇena samanuprāptā dvārakāṃ kṛṣṇapālitām //
kailāsaśikharākāraiḥ prāsādair upaśobhitām /
dadarśa dvārakāṃ caiva divi tāreva saṃsthitām //
chapter 108,
transliterated by Julie Bélanger,
proof-read by Horst Brinkhaus,
version of February 4, 2003. :h]
vaiśaṃpāyana uvāca
tato dvāravatīmadhye prākārair upaśobhitam /
tato dvāravatīmadhye kāmasya bhavanaṃ śubham /
tatsamīpe 'niruddhasya bhavanaṃ sā sma paśyati //
sauvarṇavedikāstambhaṃ rukmavaidūryatoraṇam /
mālyadāmāvasaktaṃ ca pūrṇakumbhopaśobhitam //
barhikaṇṭhānatagrīvaṃ prāsādair ekasaṃcayaiḥ /
maṇipravālasaṃstīrṇaṃ divyagandharvanāditam /
dadarśa bhavanaṃ yatra prādyumnir avasat sukham //
tataḥ praviśya sahasā bhavanaṃ tasya tan mahat /
tatrāniruddhaṃ sāpaśyac citralekhā varāpsarāḥ /
dadarśa madhye nārīṇāṃ tārāpatim ivoditam //
krīḍāvihāre nārībhiḥ sevyamānam itas tataḥ /
pibantaṃ madhu mādhvīkaṃ śriyā paramayā yutam /
varāsanagataṃ tatra yathaivailavilaṃ tathā //
vādyate samatālaṃ ca gīyate madhuraṃ tathā /
na ca tasya manas tatra tam evārtham acintayat //
striyaḥ sarvaguṇopetā nṛtyante tatra tatra vai /
na cāsya manasas tuṣṭiṃ citralekhā prapaśyati /
na cābhiramate bhogair na cāpi madhu sevate /
vyaktam asya hi tat svapnaṃ hṛdaye parivartate /
iti tatraiva buddhyā ca niścitā gatasādhvasā /
sā dṛṣṭvā paramastrīṇāṃ madhye śakradhvajopamam /
priyāsu gīyamānāsu nṛtyamānāsu sarvaśaḥ /
cintayāviṣṭadehā sā citralekhā manasvinī /
kathaṃ kāryam idaṃ kāryaṃ kathaṃ svasti bhaven mama //
sāntarhitā cintayitvā citralekhā yaśasvinī /
tāmasyā chādayām āsa vidyayā śubhalocanā //
harmye strīgaṇamadhyasthaṃ kṛtvā cāntarhitaṃ tadā /
utpapāta gṛhītvā sā prādyumniṃ yuddhadurmadam //
sā tam adhvānam āgamya siddhacāraṇasevitam /
sahasā śoṇitapuraṃ praviveśa manojavā //
adarśanaṃ tam ānīya māyayā kāmarūpiṇī /
aniruddhaṃ mahābhāgā yatroṣā tatra gacchati //
uṣāyādarśayac cainaṃ citrābharaṇabhūṣitam //
citrāmbaradharaṃ vīraṃ kandarpasamarūpiṇam /
tṛtīye tu muhūrte sā prāptā bāṇapuraṃ tadā /
uṣāṃ tāṃ darśayām āsa paśyainaṃ yady asau bhavet //
evam uktā tadā kanyā bāṇasya duhitā tataḥ /
tatroṣā vismitā dṛṣṭvā harmyasthā sakhisaṃnidhau /
praveśayām āsa tadā saṃprāptaṃ svagṛhaṃ tataḥ //
praveśite 'niruddhe tu prahṛṣṭā sahitā tayā /
sakhījanasamāyuktā lajjamānā śucismitā /
praharṣotphullanayanā priyaṃ dṛṣṭvārthakovidā /
sā harmyasthā tam arghyeṇa yādavaṃ samapūjayat /
citralekhāṃ pariṣvajya priyākhyānair ayojayat /
tvaritā kāminī prāha citralekhāṃ bhayāturā //
sakhīdaṃ vai kathaṃ guhyaṃ kāryaṃ kāryaviśārade /
guhye kṛte bhavet svasti prakāśe jīvitakṣayaḥ //
T4 ins. an addl. colophon mentioning adhy. no. 218. T4 ins. after the addl. colophon:
K Ñ3 V1.2 B Ds2 D1-5 G2.4.5 (Ñ2 V3 Dn Ds1 D6 after the first occurrence of 11abcd) ins: :k]
citralekhābravīd vākyaṃ śṛṇu tvaṃ niścayaṃ sakhi /
kṛtaṃ puruṣakāraṃ hi daivaṃ nāśayate sakhi //
na vai devyāḥ prasādas te anukūlo bhaviṣyati /
apramādāt kṛtaṃ guhyaṃ na kaścij jñāsyate naraḥ //
sakhyā vai evam uktā sā paryavasthitacetanā /
evam etad iti prāha sāniruddham idaṃ vacaḥ //
diṣṭyā svapnagataś coro dṛśyate subhago janaḥ /
yatkṛte tu vayaṃ khinnā durlabhapriyakāṅkṣayā //
kaccit tava mahābāho kuśalaṃ sarvatogatam /
hṛdayaṃ hi mṛdu strīṇāṃ tena pṛcchāmy ahaṃ tava //
tasyās tad vacanaṃ śrutvā uṣāyāḥ ślakṣṇam arthavat /
so 'py āha yaduśārdūlaḥ śubhākṣarataraṃ vacaḥ //
harṣaviplutanetrāyāḥ pāṇināśru pramṛjya ca /
prahasya sasmitaṃ prāha hṛdayagrāhakaṃ vacaḥ //
kuśalaṃ me varārohe sarvatra mitabhāṣiṇi /
tvatprasādena me devi priyam āvedayāmi te //
adṛṣṭapūrvaś ca mayā deśo 'yaṃ śubhadarśane /
niśi svapne mayā dṛṣṭaṃ sakṛt kanyāpuraṃ mahat //
evam evam ahaṃ bhīru tvatprasādād ihāgataḥ /
na ca tad rudrapatnyā vai mithyā vākyaṃ bhaviṣyati //
devyās tu prītim ājñāya tvatpriyārthaṃ ca bhāvini /
anuprāpto 'smi cādyaiva prasīda śaraṇaṃ gataḥ /
D6 ins. an addl. colophon mentioning adhy. name bāṇayuddham. B1.2 Ds2 D2 T4 G2.4.5 cont. (Ds1 ins. after second occurrence of 11cd): :k]
ity uktvā ramayām āsa so 'niruddho mahāyaśāḥ /
ity uktvā tvaramāṇā sā guhyadeśe svalaṃkṛtā /
kāntena saha saṃyuktā sthitā vai bhītabhītavat /
ins. after 11cd; Ñ2 V3 Dn D6 after second occurrence of 11cd; Ds1 after *1211: :k]
tataś codvāhadharmeṇa gāndharveṇa samīyatuḥ /
anyonyaṃ rematus tau tu cakravākau yathā divā //
patinā sāniruddhena mumude tu varāṅganā /
kāntena saha saṃyuktā divyasraganulepanā /
ekadeśe gṛhasyāsya pracchanno caiva bhāminī /
kareṇur dviradeneva varayām āsa saṃgatā //
papau tasya mukhaṃ sādhvī samāliṅgya yathākramam /
netre cucumba sā devī bāṇasya duhitā yadum //
bhūyo bhūyaḥ samāśliṣya yatheṣṭaṃ madamohitā /
na tṛptim āyayau sā tu samāliṅgya yadūttamam //
vaiśaṃpāyanaḥ
tāmasyā vidyayā yuktaḥ prādyumnir atha tatkṣaṇāt /
cintayām āsa taṃ dṛṣṭvā gṛhe strījanam adbhutam //
ko 'yaṃ vidhir mama mahān na jāne tv asya kāraṇam /
svapno 'yaṃ kiṃ mayā dṛṣṭa utāho vibhramo mama //
jāgarmy ahaṃ na me svapno na ca ma vibhramo mahān /
keyam agre sthitā subhrūr lateva ca supuṣpitā //
udbhrāntahariṇāpaṅgī bhrūlatābhaṅgabhāṣiṇī /
pīnastanorujaghanā tāmrapādakarādharā //
nīlakuñcitakeśāḍhyā madhurasmitabhāṣiṇī /
mama netrapathākrāntā candralekheva śāradī /
kim idaṃ nātra jānāmi kenedaṃ pratipāditam //
dṛṣṭvāsya vavṛdhe kāmas tām uṣāṃ madamohitām /
sā ca tatpurataḥ sākṣāt pānaṃ kartuṃ samudyatā //
atha tām iṅgitair jñātvā śrutvā caiva yathārthataḥ /
ramayām āsa ramaṇīṃ kāmatas tāṃ manoramām //
sā cāpi taṃ samāsādya harṣabhītākulekṣaṇā /
kāmato ramayām āsa romāñcodgatakarkaśā //
līlāsaṃlāpalalitair lalanā taṃ samācarat /
kareṇur iva mātaṅgaṃ vāśitā girigahvare /
aniruddhaṃ mahābāhuṃ nidrāparavaśaṃ gataṃ /
tato niruddhaḥ svapne tu svapurāc citralekhayā /
nīto bāṇapuraṃ sadyaḥ saṃgataś coṣayā saha //
dṛṣṭvaivaṃ svapnasaṃsargaṃ uṣayā svasya cādbhutam /
vacanena vimohitām //
sa tataś citralekhāṃ tām avekṣyovāca yādavaḥ /
dvārakānagarāc chīgram ānītaś citralekhayā //
bāṇasya nagaraṃ prāpya saṃgato 'smy uṣayā rahaḥ /
evaṃ svapno mayā dṛṣṭo vicitro 'dṛṣṭapūrvakaḥ //
ko 'yaṃ vidhir mamāyātaḥ kā tvaṃ kaiṣā ca bhāminī /
keyaṃ purī gṛhaṃ kasya tat tvam ākhyātum arhasi //
iti bruvantaṃ taṃ dṛṣṭvā citralekhā vaco 'bravīt /
api te kuśalaṃ vīra sarvatra yadunandana /
ramamāṇāniruddhena avijñātā tu sā tadā //
papau cāsyā mukhaṃ kāmī samāliṅgya dṛḍhaṃ yaduḥ /
parasparaṃ samāśliṣya parasparamukhaṃ papuḥ //
tayodyatāṃ tato mādhvīṃ papau śiṣṭām apāyayat /
tayor evaṃ tadā kāmo vavṛdhe janasaṃsadi //
citralekhā tataḥ sādhvī bhūṣayām āsa bhūṣaṇaiḥ /
vastrair ābharaṇaiś citrair mālyaiś ca bahugandhibhiḥ //
rarāja yaduvīras tu rohiṇyā candramā yathā /
saudhamārge tatas tau tu daṃpatī rematuś ciram /
tāṃ tathā ramayām āsa yatheṣṭaṃ yadunandanaḥ /
parasparasya vadanaṃ papatus tau parasparam /
alaṃkṛtas tayā tatra saṃgataś coṣayā rahaḥ /
papau tasya mukhaṃ sādhvī samāliṅgya yathākramam /
netre ca cumbito devī bāṇasya duhitā sakhī /
tasminn eva kṣaṇe prāpte yadūnām ṛṣabho hi saḥ /
divramālyāmbaradharo divyasraganulepanaḥ /
uṣayā saha saṃyukto vijñāto bāṇarakṣibhiḥ //
damayantyā nalo yathā /
vijahāra yathākāmaṃ ramayaṃs tām uṣāṃ śubhām //
vaiśaṃpāyanaḥ
atha tasyām avasthāyāṃ sthavirā vetrapāṇayaḥ /
āmuktakañcukā rājan kañcukīyāḥ samantataḥ //
aniruddhaṃ tato jñātvā sārdhaṃ kanyāpure sthitam /
uṣayā bāṇasutayā ramayantaṃ yatheṣṭataḥ //
rakṣiṇaḥ sahasā gatvā bhītā bāṇāntikaṃ tadā //
atha dīptāyudhodagrā nityaṃ suparirakṣakāḥ /
te bhītāḥ kathayām āsur aniruddhasya ceṣṭitam //
eṣa kaścin mahārāja uṣayā saha saṃgataḥ /
sthitaḥ kanyāpure rājan kaś cāsau kuta ity api //
āyātaḥ sahasā rājan na vidmo 'sya gatiṃ vibho //
śrutvaitad roṣayuktas tu balaṃ bāṇo nirīkṣya tat /
tatas taiś cārapuruṣair bāṇasyāveditaṃ tadā /
yathādṛṣṭam aśeṣeṇa kanyāyās tadvyatikramam //
tataḥ kiṃkarasainyaṃ tu vyādiṣṭaṃ bhīmakarmaṇā /
baleḥ putreṇa bāṇena vīreṇāmitraghātinā //
gacchadhvaṃ sahitāḥ sarve hanyatām eṣa durmatiḥ /
yena naḥ kulacāritraṃ dūṣitaṃ dūṣitātmanā //
uṣāyāṃ dharṣitāyāṃ hi kulaṃ no dharṣitaṃ mahat /
asaṃpradānādyo 'smābhiḥ svayaṃgrāham adharṣayat //
aho vīryamaho dhairyam aho dhārṣṭyaṃ ca durmateḥ /
yaḥ puraṃ bhavanaṃ cedaṃ praviṣṭo naḥ subāliśaḥ //
evam uktvā punas tāṃs tu kiṃkarāṃś codayad bhṛśam //
te tasyājñām atho gṛhya susaṃnaddhā viniryayuḥ /
yatrāniruddho hy abhavat tatrāgacchan mahābalāḥ /
nānāśastrodyatakarā nānārūpadharās tu te /
dānavāḥ samabhikruddhāḥ prādyumnivadhakāṅkṣiṇaḥ //
rudate tadbalaṃ dṛṣṭvā bāṣpeṇāvṛtalocanā /
prādyumnivadhabhītā sā bāṇaputrī yaśasvinī //
tatas tu rudatīṃ dṛṣṭvā tām uṣāṃ mṛgalocanām /
hā hā kānteti vepantīm aniruddho 'bhyabhāṣata //
abhayaṃ te 'stu saśroṇi mā bhais tvaṃ hi mayi sthite /
saṃprāpto harṣakālas te na te 'sti bhayakāraṇam //
kṛtsno 'yaṃ yadi bāṇasya bhṛṭyavargo yaśasvini /
āgaccheta na me cintā bhīru paśyādya vikramam //
tasya sainyasya ninadaṃ śrutvābhyāgacchatas tataḥ /
sahasaivotthitaḥ śrīmān prādyumniḥ kim iti bruvan //
athāsyāpaśyata balaṃ nānāpraharaṇodyatam /
sthitaṃ samantatas tatra parivārya gṛhaṃ mahat //
tato 'bhyagacchat tvarito yatra tad veṣṭitaṃ balam /
kruddhaḥ svabalam āsthāya saṃdaśya daśanacchadam //
tato yuddham apoḍhānāṃ bāṇeyānāṃ niśamya tu /
sā citralekhā sasmāra nāradaṃ devadarśanam //
tato nimeṣamātreṇa saṃprāpto munipuṃgavaḥ /
smṛto 'tha citralekhāyāḥ puraṃ śoṇitasāhvayam //
antarikṣe sthitas tatra so 'niruddham athābravīt /
mā bhayaṃ svasti te vīra prāpto 'smy abhimatas tava //
tataś ca nāradaṃ dṛṣṭvā so 'bhivādya mahābalaḥ /
prahṛṣṭaḥ sumanā bhūtvā yuddhārtham abhyavartata /
vadhyatāṃ vadhyatām eṣa gṛhyatāṃ gṛhyatām ayam /
hanyatāṃ hanyatāṃ kṣipram ity ūcur dānavās tada /
tatas teṣāṃ svanaṃ śrutvā sarveṣām eva garjatām /
sahasaivotthitaḥ śūras totrārdita iva dvipaḥ //
niruddho 'pi tayā tatra bahuśo yuddhadurmadaḥ /
bhītayā bhīta evāsau dhāvati sma tathāsurān /
tam āpatantaṃ dṛṣṭvaiva saṃdaṣṭauṣṭhaṃ mahābhujam /
prāsādāc cāvarohantaṃ bhayārtā vipradudruvuḥ //
nadantaṃ siṃhavat tadā /
tasya nādena vai rājan /
antaḥpuradvāragataṃ parighaṃ gṛhya cātulam /
vadhāya teṣāṃ cikṣepa nānāyudhaviśāradaḥ //
te sarve bāṇavarṣaiś ca gadābhis tomarais tathā /
asibhiḥ śaktibhiḥ śūlair nijaghnū raṇagocaram //
sa hanyamāno nārācaiḥ parighaiś ca samantataḥ /
dānavaiḥ samabhikruddhaiḥ prādyumniḥ śastrakovidaiḥ /
nākṣubhyat sarvabhūtātmā nadan megha ivoṣṇage //
āvidhya parighaṃ ghoraṃ teṣāṃ madhye vyavasthitaḥ /
sūryo divicaranmadhye meghānām iva sarvataḥ //
daṇḍakāṣṭhājinadharo nārado hraṣṭacetanaḥ /
sādhu sādhv iti vai tatra so 'niruddham abhāṣata /
te hanyamānā raudreṇa parigheṇāmitaujasā /
prādravanta bhayāt sarve megho vāteritā yathā //
vidrāvya dānavān vīraḥ parigheṇāśuvikramaḥ /
aniruddho nadan hṛṣṭaḥ siṃhanādaṃ vyarocata /
gharmānte toyado vyomni nadann iva mahāsvanaḥ //
tiṣṭhadhvam iti cukrośa dānavān yuddhadurmadān /
prādyumnir vyahanac cāpi sarvaśatrunibarhaṇaḥ //
tena te samare sarve hanyamānā mahātmanā /
yato bāṇas tato bhītā yayur yuddhaparāṅmukhāḥ //
tato bāṇasamīpasthāḥ śvasanto rudhirokṣitāḥ /
na śarma lebhire daityā bhayaviklavalocanāḥ //
mā bhaiṣṭa mā bhaiṣṭa iti rājñā te tena coditāḥ /
trāsaṃ visṛjya caikasthā yudhyadhvaṃ dānavarṣabhāḥ //
tān uvāca punar bāṇo bhayavitrastalocanān /
kim idaṃ lokavikhyātaṃ yaśa utsṛjya dūrataḥ /
bhavanto yānti vaiklavyaṃ klībā iva vicetasaḥ //
ko 'yaṃ yasya bhayatrastā bhavanto yānty anekaśaḥ /
kulāpadeśinaḥ sarve nānāyuddhaviśāradāḥ //
bhavadbhir na hi me yuddhe kāryaṃ sāhāyyam adya vai /
abravīd dhvaṃsatety evaṃ matsamīpāc ca naśyata //
atha tān vāgbhir ugrābhis trāsayan bahudhā balī /
vyādideśa raṇe śūrān sarvān ayutaśaḥ punaḥ //
pramāthagaṇabhūyiṣṭhaṃ vyādiṣṭaṃ tasya nigrahe /
anīkaṃ sumahadrātrau nānāpraharaṇodyatam //
tatrāntarikṣaṃ bahudhā vidyudvadbhir ivāmbudaiḥ /
bāṇānīkaiḥ samabhavad vyāptaṃ saṃdīptalocanaiḥ //
kecit kṣitisthāḥ prākrośan gajā iva samantataḥ /
athāntarikṣe vyanadan gharmānteṣv iva toyadāḥ //
tatas tat sumahad yuddhaṃ sametam abhavat punaḥ /
tiṣṭha tiṣṭheti ca tadā vāco 'śrūyanta sarvaśaḥ //
aniruddho raṇe vīraḥ sa ca tān abhyavartata /
tad āścaryaṃ samabhavad yad ekas taiḥ samāgataḥ /
ayudhyata mahāvīryair dānavaiḥ saha saṃyuge //
teṣām eva ca jagrāha parighāṃs tomarān api /
tair eva ca mahāyuddhe nijaghāna mahābalaḥ //
parigṛhya ca tān eva cāyudhair ahanad raṇe /
punaḥ sa parighaṃ ghoraṃ pragṛhya raṇamūrdhani /
sa daityasaṃghān samare nijaghāna mahābalān //
aṣṭau trīṇi sahasrāṇi kiṃkarāṇāṃ tarasvinām /
jaghāna samare caikaḥ sākṣāt pautras tu śārṅgiṇaḥ /
nanāda vividhaṃ nādaṃ rodasī ca sa kampayan /
nistriṃśaṃ carma cotsṛṣṭaṃ jagrāha raṇamūrdhani /
sa tena vyacaran mārgān ekaḥ śatrunibarhaṇaḥ //
bhrāntam udbhrāntam āviddham āplutaṃ viplutaṃ plutam /
iti prakārān dvātriṃśad vicarann abhyadṛśyata //
ekaṃ sahasraśas tatra dadṛśū raṇamūrdhani /
krīḍantaṃ bahudhā yuddhe vyāditāsyam ivāntakam //
tatas tenābhisaṃtaptā rudhiraughapariplutāḥ /
punar bhagnāḥ prādravanta yatra bāṇaḥ sthito raṇe //
gajavājirathaughais te uhyamānāḥ samantataḥ /
kṛtvā cārtasvaraṃ ghoraṃ diśo jagmur hataujasaḥ //
evaṃ bhayam abhūt teṣāṃ dānavānāṃ mahāraṇe /
ekaikasyopari tadā te 'nyonyaṃ bhayapīḍitāḥ /
vamantaḥ śoṇitaṃ jagmur viṣādād vimukhā raṇe //
na babhūva bhayaṃ tādṛg gānavānāṃ purā raṇe /
yādṛśaṃ yudhyamānānām aniruddhena saṃyuge //
yudhyatām aniruddhena yathāvartata dāruṇam /
tādṛśaṃ na bhayaṃ teṣām abhavad devasaṃyuge /
kecid vamanto rudhiram apatan vasudhātale /
dānavā giriśṛṅgābhā gadāśūlāsipāṇayaḥ //
kecin mathitamastiṣkāḥ kecid bhinnagalāntarāḥ /
te bāṇam utsṛjya raṇe jagmur bhayasamākulāḥ /
viśālam ākāśatalaṃ dānavā nirjitās tadā //
niḥsaṅgabhagnāṃ mahatīṃ dṛṣṭvā tāṃ vāhinīṃ tadā /
bāṇaḥ krodhāt prajajvāla samiddho 'gnir ivādhvare //
antarikṣacaro bhūtvā sādhuvādī samantataḥ /
nārado nṛtyati prīto hy aniruddhasya saṃyuge //
etasminn antare caiva bāṇaḥ paramakopana /
kumbhāṇḍasaṃgṛhītaṃ tu ratham āsthāya vīryavān /
yayau yatrāniruddho vai so 'sim udyamya dāruṇam //
paṭṭisāsigadāśūlān udyamya ca paraśvadhān /
babhau bāhusahasreṇa śakradhvajaśatair iva //
baddhagodhāṅgulitraiś ca bāhubhiḥ sa mahābhujaḥ /
nānāpraharaṇopetaḥ śuśubhe dānavottamaḥ //
siṃhanādaṃ nadan kruddho visphāritamahādhanuḥ /
visṛjañ śataśo bāṇān dānavo 'tha mahābalaḥ /
abhyadravac ca vegena prādyumnir yatra saṃsthitaḥ /
abravīt tiṣṭha tiṣṭheti krodhasaṃraktalocanaḥ //
vacanaṃ tasya saṃśrutya prādyumnir aparājitaḥ /
bāṇasya vadataḥ saṃkhye udaikṣata tato 'hasat //
uṣā ca pitaraṃ dṛṣṭvā bhayavihvalalocanā /
prāsādamadhye saṃlīnā bhartāraṃ samudaikṣata //
kartavyamūḍhā saṃbhrāntā citralekhā varāpsarāḥ /
babhūva vimanā bhūtvā mṛtāsmīti vyacintayat /
kiṃkiṇīśatanirghoṣaṃ raktadhvajapatākinam /
ṛkṣacarmāvanaddhāṅgaṃ daśanalvaṃ mahāratham //
āruhya syandanaṃ vīro babhau bāhusahasravān /
tasya vājisahasraṃ tu rathe yuktaṃ mahātmanā /
purā devāsure yuddhe hiraṇyakaśipor iva //
tam āpatantaṃ dadṛśe dānavaṃ yadupuṃgavaḥ /
saṃprahṛṣṭas tato yuddhe tejasā cāpy apūryata //
asicarmadharo vīraḥ svasthaḥ saṃgrāmalālasaḥ /
narasiṃho yathā pūrvam ādidaityavadhodyataḥ /
āpatantaṃ dadarśātha khaḍgacarmadharaṃ tadā //
rāgiṇaṃ cihnitaṃ rājan priyānakhapadais tathā /
khaḍgacarmadharaṃ taṃ tu dṛṣṭvā bāṇaḥ padātinam /
praharṣam atulaṃ lebhe prādyumnivadhakāṅkṣayā //
tanutreṇa vihīnaś ca khaḍgapāṇiś ca yādavaḥ /
ajeyaś ceti matvā taṃ yuddhāyābhimukhe sthitam //
aniruddhaṃ raṇe bāṇo jitakāśī mahābalaḥ /
vācaṃ covāca saṃkruddho gṛhyatāṃ hanyatām iti //
vācaṃ ca bruvatas tasya śrutvā prādyumnir āhave /
bāṇasya bruvataḥ krodhād dhasamāno 'bhyudaikṣata //
uṣā bhayaparitrastā rudatī tatra bhāminī /
aniruddhaḥ prahasyātha samāśvāsya ca tāṃ sthitām //
atha bāṇaḥ śaraughāṇi kṣudrakāṇāṃ samantataḥ /
cikṣepa samare kruddho hy aniruddhavadhepsayā //
aniruddhas tu ciccheda kāṅkṣaṃs tasya parājayam /
vavarṣa śarajālāni kṣudrakāṇāṃ samantataḥ /
bāṇo'niruddhaśirasi kāṅkṣaṃs tasya raṇe vadham //
tāni bāṇasahasrāṇi carmaṇā vyavadhūya saḥ /
babhau pramukhatas tasya sthitaḥ sūrya ivodaye //
so 'bhibhūya raṇe bāṇam āsthito yadunandanaḥ /
siṃhaḥ pramukhato dṛṣṭvā gajam ekaṃ yathā vane //
tato bāṇasahasraughair marmabhedibhir āśugaiḥ /
vivyādha niśitais tīkṣṇaiḥ prādyumnim aparājitam //
tato vivyādha niśitair bāṇaiḥ prādyumnim āsthitaḥ /
samāhatas tato bāṇaiḥ khaḍgacarmadharo nṛpa /
tam āpatantaṃ niśitair abhyaghnan sāyakais tadā /
so 'tividdho mahābāhur bāṇaiḥ saṃnataparvabhiḥ /
krodhenābhiprajajvāla cikīrṣuḥ karma duṣkaram //
rudhiraughaplutair gātrair bāṇavarṣaiḥ samāhataḥ /
abhibhūtaḥ susaṃkruddho yayau bāṇarathaṃ prati //
asibhir musalaiḥ śūlaiḥ paṭṭisais tomarais tathā /
so 'tividdhaḥ śaraughais tu prādyumnir nābhyakampata //
āplutya sahasā kruddho ratheṣāṃ tasya so 'cchinat /
jaghānāśvāṃś ca khaḍgena bāṇasya rathamūrdhani //
taṃ punaḥ śaravarṣeṇa tomaraiḥ paṭṭisais tathā /
cakārāntarhitaṃ bāṇo yuddhamārgaviśāradaḥ //
hato 'yam iti vijñāya prāṇadan nairṛtā gaṇāḥ /
tato 'vaplutya sahasā rathapārśve vyavasthitaḥ //
śaktiṃ bāṇas tataḥ kruddho ghorarūpāṃ bhayāvahām /
jagrāha jvalitāṃ dīptāṃ ghaṇṭāmālākulāṃ raṇe //
jvalanādityasaṃkāśāṃ yamadaṇḍopamāṃ śubhām /
vārayantīṃ durādharṣāṃ cāmīkaravibhūṣitām /
gurvīṃ bhārasahasreṇa viśvakarmakṛtāṃ tadā /
prāhiṇot tām asaṅgena maholkāṃ jvalitām iva //
tām āpatantīṃ saṃprekṣya jīvitāntakarīṃ tadā /
tām eva prāhiṇoc chaktiṃ sarvaśatrubhayaṃkarīm /
so 'bhiplutya tadā śaktiṃ jagrāha puruṣottamaḥ //
nirbibheda tato bāṇaṃ svaśaktyaiva mahābalaḥ /
sā bhittvā tasya dehaṃ tu jagāma vasudhātalam //
vaiśaṃpāyanaḥ
tato mūrchāṃ samāpede baliputraḥ pratāpavān /
rudhirāplutagātras tu svaśakyā pīḍito bhṛśam /
sa gāḍhaviddho vyathito dhvajayaṣṭiṃ samāśritaḥ /
tato mūrchābhibhūtaṃ taṃ kumbhāṇḍo vākyam abravīt /
upekṣase dānavendra kim evaṃ śatrum udyatam //
labdhalakṣyo hy ayaṃ vīro nirvikāro 'dya dṛśyate /
māyām āśritya yudhyasva nāyaṃ vadhyo 'nyathā bhavet //
ātmānaṃ māṃ ca rakṣasva pramādāt kim upekṣase /
vadhyatām ayam adyaiva na naḥ sarvān vināśayet //
anyāṃś ca śataśo hatvā uṣāṃ nītvā vrajiṣyati /
kumbhāṇḍavacanair evaṃ dānavendraḥ pracoditaḥ /
vācaṃ rūkṣām abhikruddhaḥ provāca vadatāṃ varaḥ //
eṣo 'ham asya vidadhe mṛtyuṃ prāṇaharaṃ raṇe /
ādāsyāmy aham enaṃ vai garutmān iva pannagam //
ity evam uktvā sarathaḥ sāśvaḥ sadhvajasārathiḥ /
gandharvanagarākāras tatraivāntaradhīyata //
vijñāyāntarhitaṃ bāṇaṃ prādyumnir aparājitaḥ /
pauruṣeṇa samāyuktaḥ sa praikṣata diśo daśa //
āsthāya tāmasīṃ vidyāṃ tadā kruddho baleḥ sutaḥ /
mumoca viśikhāṃs tīkṣṇāṃś channo māyādharo balī //
prādyumnir viśikhair baddhaḥ sarpabhūtaiḥ samantataḥ /
veṣṭito bahudhā tasya dehaḥ pannagarāśibhiḥ //
dehaḥ saṃveṣṭitas tasya bahudhā śararāśibhiḥ /
sa tu veṣṭitasarvāṅgo baddhaḥ prādyumnir āhave /
niṣprayatnaḥ sthitaḥ svastho maināka iva parvataḥ //
jvālāvalīḍhavadanaiḥ sarpabhogair viveṣṭitaḥ /
abhītaḥ parvatākāraḥ prādyumnir abhavad raṇe //
niṣprayatnaḥ sthitaś cāpi sarpabhogamayaiḥ śaraiḥ /
na vivyathe sa bhūtātmā sarvataḥ pariveṣṭitaḥ //
tatas taṃ vāgbhir ugrābhiḥ saṃrabdhaḥ samatarjayat /
bāṇo dhvajaṃ samāśritya provācāmarṣito vacaḥ //
kumbhāṇḍa vadhyatāṃ śīghram ayaṃ vai kulapāṃsanaḥ /
cāritraṃ yena me loke dūṣitaṃ dūṣitātmanā //
ity evam ukte vacane kumbhāṇḍo vākyam abravīt /
rājan vakṣyāmy ahaṃ kiṃcit tan me śṛṇu yadīcchasi //
ayaṃ vijñāyatāṃ kasya kuto vāyam ihāgataḥ /
kena vāyam ihānītaḥ śakratulyaparākramaḥ //
mayāyaṃ bahuśo yuddhe dṛṣṭo rājan mahāraṇe /
krīḍann iva ca yuddheṣu dṛśyate devasūnuvat //
kulaśīlatapovīryaiḥ sarvair eva samanvitaḥ /
sarvayuddhe 'py asaṃhāryo bhaved vīryādhikas tava /
balavān sattvasaṃpannaḥ sarvaśāstraviśāradaḥ /
nāyaṃ vadhakṛtaṃ doṣam arhate daityasattama /
vijñāya ca vadhaṃ vāsya pūjāṃ vāpi kariṣyasi //
gāndharveṇa vivāhena kanyeyaṃ tava saṃgatā /
adeyā hy apratigrāhyā ataś cintya vadhaṃ kuru /
vadhe hy asya mahān doṣo rakṣaṇe sumahān guṇaḥ /
ayaṃ hi puruṣotkarṣaḥ sarvathā mānam arhati //
sarvato veṣṭitatanur na vyathaty eṣa bhogibhiḥ /
kulaśauṇḍīryavīryaiś ca sattvena ca samanvitaḥ /
paśya rājan yaśovīryair anvitaṃ puruṣottamam /
na no gaṇayate sarvān vadhaṃ prāpto 'py ayaṃ balī //
Ds D1-5.6 (second time)
T2 G2-5 ins. after 94 (Dn D6 (all first time) after 77ab): :k]
yadi māyāprabhāvena nātra baddho bhaved ayam /
sarvāsuragaṇān saṃkhye yodhayen nātra saṃśayaḥ //
sarvayuddheṣu mārgajño bhaved vīryādhikas tava /
śoṇitaughaplutair gātrair nāgabhogaiś ca veṣṭitaḥ /
triśikhāṃ bhrukuṭīṃ kṛtvā na cintayati naḥ sthitān //
imām avasthāṃ nīto 'pi svabāhubalam āśritaḥ /
na cintayati rājaṃs tvāṃ vīryavān ko 'py asau yuvā //
sahasrabāhoḥ samare dvibāhuḥ samavasthitaḥ /
rucitaṃ yadi te rājañ jñeyo vīryabalānvitaḥ //
K2 V2.3 D2-4.6 G3 ins. (K1.4 Ñ2.3 V1 B Dn Ds D1.5 T4 G2.4.5 after second occurrence of 97cd): :k]
kanyā ceyaṃ na cānyasya niryātyānena saṃgatā //
yadi ceṣṭatamaḥ kaścid ayaṃ vaṃśe mahātmanaḥ /
tataḥ pūjām ayaṃ vīraḥ prāpsyaty evāsurottamaḥ //
rakṣyatām iti coktvaiva tathāstv iti ca tasthivān /
bāḍham ity abravīd bāṇo hantuṃ vyavasitaḥ kila /
uṣāṃ babandha nigaḍair dṛḍhaiḥ pāśaiś ca saṃyataiḥ //
vyādideśa tato bāṇo rakṣiṇaḥ kiṃkarān bahūn /
rakṣyatām eṣa duṣṭātmā sā ca rakṣyā kulādhamā //
iti sarvān samādiśya bāṇo madabalānvitaḥ /
kumbhāṇḍena yayau sārdhaṃ svam eva bhavanaṃ balī /
kumbhāṇḍasya vacaḥ śrutvā śuddhānte pannagair bhṛśam /
evam ukte tu vacane kumbhāṇḍena mahātmanā /
tathety āha ca kumbhāṇḍaṃ bāṇaḥ śatruniṣūdanaḥ //
saṃrakṣiṇas tato dattvā aniruddhasya dhīmataḥ /
aniruddhaṃ yodhayitvā bāṇaḥ svagṛham āviśat //
yayau svam eva bhavanaṃ baleḥ putro mahāsuraḥ /
saṃyataṃ māyayā dṛṣṭvā aniruddhaṃ mahābalam /
ṛṣīṇāṃ nāradaḥ śreṣṭho 'brajad dvāravatīṃ prati //
tato hy ākāśamārgeṇa munir dvāravatīṃ gataḥ //
gate ṛṣīṇāṃ pravare so 'niruddho vyacintayat /
naṣṭo 'yaṃ dānavaḥ krūro yuddhaṃ prāpya na saṃśayaḥ //
sa gatvā nāradas tatra śaṅkhacakragadādharam /
jñāpayiṣyati tattvena imam arthaṃ yathaiva tat //
nāgair viveṣṭitaṃ dṛṣṭvā uṣā prādyumnim āturā /
ruroda bāṣparaktākṣī tām āha rudatīṃ punaḥ //
kim idaṃ rudyeta bhīru mā bhais tvaṃ śubhalocane /
paśya suśroṇi saṃprāptaṃ matkṛte madhusūdanam //
yasya śaṅkhadhvaniṃ śrutvā bāhuśabdaṃ balasya ca /
dānavā nāśam eṣyanti garbhāś cāsurayoṣitām //
vaiśaṃpāyana uvāca
evam uktā niruddhena uṣā viśrambham āgatā /
nṛśaṃsaṃ cāpi pitaraṃ śocate sā sumadhyamā /
baddhaṃ nivedayām āsa prādyumniṃ garuḍadhvaje /
chapter 109,
transliterated by Julie Bélanger,
proof-read,
by Horst Brinkhaus,
version of February 4, 2003 :h]
vaiśaṃpāyana uvāca
tato 'niruddhasya gṛhe ruruduḥ sarvayoṣitaḥ /
priyaṃ nātham apaśyantyaḥ kiṃnarya iva saṃghaśaḥ //
aho dhik kim idaṃ loke nāthe kṛṣṇe vyavasthite /
anāthā iva saṃtrastā rudimo bhayamohitāḥ //
yasyendrapramukhā devāḥ sādityāḥ samarudgaṇāḥ /
bāhucchāyāṃ samāśritya vasanti divi devatāḥ //
tasyotpannam idaṃ loke bhayadasya mahadbhayam /
yasyāniruddhaḥ pautraḥ sa vīraḥ kenāpi no hṛtaḥ //
aho nāsti bhayaṃ nūnaṃ tasya loke sudurmateḥ /
vāsudevasya yaḥ krodhaṃ prajvālayati duḥsaham //
vyāditāsyasya yo mṛtyor daṃṣṭrāgre parivartate /
atikruddhasya siṃhasya ghnataś ca gajasattamān /
śoṇitaṃ pātukāmasya daṃṣṭrān prodhṛtya daṃśataḥ /
sa vāsudevaṃ samare mohāt pratyudiyād ripuḥ //
idam evaṃvidhaṃ kṛtvā vipriyaṃ yadupuṃgave /
kathaṃ jīvan vimucyeta sākṣād api śatakratuḥ //
kṛtāgā na sa śocyas tu vayaṃ tv adya vinākṛtāḥ /
viprayogena nāthasya kṛtāntavaśagāḥ kṛtāḥ //
ity evaṃ tā rudantyaś ca vadantyaś ca punaḥ punaḥ /
netrajaṃ vāri mumucur aśivaṃ paramāṅganāḥ //
tāsāṃ bāṣpābhipūrṇāni nayanāni cakāśire /
salilenāplutānīva paṅkajāni jalāgame //
tāsām arālapakṣmāṇi rājimanti śubhāni ca /
rudhireṇāplutānīva nayanāni cakāśire //
tāsāṃ harmyatalasthānāṃ tūrṇam āsīn mahāsvanaḥ /
kurarīṇām ivākāśe rudatīnāṃ sahasraśaḥ //
taṃ śrutvā ninadaṃ ghoram apūrvaṃ bhayam āgatam /
utpetuḥ sahasā khebhyo gṛhebhyaḥ puruṣarṣabhāḥ //
kasmād eṣo 'niruddhasya śrūyate sumahāsvanaḥ /
gṛhe kṛṣṇābhiguptānāṃ kuto no bhayam āgatam //
ity evam ūcus te 'nyonyaṃ snehaviklavagadgadāḥ /
pradharṣitā yathā siṃhā guhābhya iva niḥsṛtāḥ //
saṃnāhabherī kṛṣṇasya sabhāyām āhatā tadā /
tasyāḥ śabdena te sarve sabhām āgamya viṣṭhitāḥ //
kim etad iti cānyonyaṃ samapṛcchanta yādavāḥ /
anyonyasya hi te sarve yathānyāyam avedayan //
tatas te bāṣpapūrṇākṣāḥ krodhasaṃraktalocanāḥ /
niḥśvasanto vyatiṣṭhanta yādavā yuddhadurmadāḥ //
tūṣṇīṃbhūteṣu sarveṣu vipṛthur vākyam abravīt /
nītijño hitavaktā ca yādavānāṃ priyaṃkaraḥ /
kṛṣṇaṃ praharatāṃ śreṣṭhaṃ niḥśvasantaṃ muhur muhuḥ //
kim evaṃ cintayāviṣṭaḥ puruṣendra bhavān iha /
tava bāhubalaprāṇam āśritāḥ sarvayādavāḥ /
bhavantam āśritāḥ kṛṣṇa saṃvibhaktāś ca sarvaśaḥ //
tathaiva balahā śakras tvayy āveśya jayājayau /
sukhaṃ svapiti niścintaḥ kathaṃ tvaṃ cintayānvitaḥ //
śokasāgaram akṣobhyaṃ sarve te jñātayo gatāḥ /
tān majjamānān ekas tvaṃ samuddhara mahābhuja //
kim evaṃ cintayāviṣṭo na kiṃcid api bhāṣase /
cintāṃ kartuṃ vṛthā deva na tvam arhasi mādhava //
ity evam uktaḥ kṛṣṇas tu niḥśvasya suciraṃ punaḥ /
prāha vākyaṃ sa vākyajño bṛhaspatir iva svayam //
vipṛtho cintayāviṣṭa etat kāryaṃ vicintayan /
vicintayaṃs tv ahaṃ cāsya kāryasya na labhe gatim /
tathāhaṃ bhavatāpy ukto nottaraṃ vidadhe kvacit //
dāśārhagaṇamadhye 'dya vadāmy arthavatīṃ giram /
śṛṇudhvaṃ yādavāḥ sarve yathā cintānvito hy aham //
aniruddhe hṛte vīre pṛthivyāṃ sarvapārthivāḥ /
aśaktān iva manyante sarvān asmān sabāndhavān //
āhukaś caiva no rājā hṛtaḥ sālvena vai purā /
pratyānītas tato 'smābhir yuddhaṃ kṛtvā sudāruṇam //
pradyumnaś cāpi no bālye śambareṇa hṛto hy abhūt /
sa taṃ nihatya samare prāpto rukmiṇinandanaḥ //
idaṃ tu sumahatkaṣṭaṃ prādyumniḥ kva pravāsitaḥ /
naivaṃvidham ahaṃ doṣaṃ smarāmi manujarṣabhāḥ //
bhasmanā guṇṭhitaḥ pādo yena me mūrdhni pātitaḥ /
mama netraṃ durāsrāvam andhatāṃ ko 'nayad balāt /
ko vā jaḍamatiḥ satyaṃ ratnaṃ me makuṭād dharet //
ko vā balaṃ durādharṣam avamatyāgrataḥ sthitaḥ /
ko nu vā śiniputrasya cāpaṃ na smarati prabho /
sānubandhasya tasyāhaṃ hariṣye jīvitaṃ raṇe //
ity evam ukte kṛṣṇena sātyakir vākyam abravīt /
carāḥ kṛṣṇa prayujyantām aniruddhasya mārgaṇe //
saparvatavanoddeśāṃ mārgantu vasudhām imām /
atraiva prāyaśas tatra yadi syāt kenacid dhṛtaḥ /
jñāte pratikariṣyāmi yat tu prāptam anantaram /
āhukaṃ prāha kṛṣṇas tu smitaṃ kṛtvā vacas tadā /
ābhyantarāś ca bāhyāś ca vyādiśyantāṃ carā nṛpa //
vaiśaṃpāyana uvāca
keśavasya vacaḥ śrutvā āhukas tvarito 'bravīt /
anveṣaṇe 'niruddhasya carān vyādiṣṭavāṃs tadā /
tataś carās tu vyādiṣṭāḥ pārthivena yaśasvinā /
abhyantaraṃ ca mārgadhvaṃ bāhyataś ca samantataḥ //
hayā rathāś ca vyādiṣṭāḥ pārthivena mahātmanā /
veṇumantaṃ latāveṣṭaṃ tathā raivatakaṃ girim /
ṛkṣavantaṃ giriṃ caiva mārgadhvaṃ tvaritā hayaiḥ //
ekaikaṃ tatra codyānaṃ mārgitavyaṃ samantataḥ /
gantavyaṃ cāpi niḥsaṅgam udyāneṣu samantataḥ //
hayānāṃ ca sahasrāṇi rathānāṃ cāpy anekaśaḥ /
āruhya tvaritāḥ sarve mārgadhvaṃ yadunandanam //
senāpatir anādhṛṣṭir idaṃ vacanam abravīt /
kṛṣṇam akliṣṭakarmāṇam acyutaṃ bhītabhītavat //
śṛṇu kṛṣṇa vaco mahyaṃ yadi te rocate vibho /
cirāt prabhṛti me vaktuṃ bhavantaṃ jāyate matiḥ //
asilomā pulomā ca nisundanarakau hatau /
saubhaḥ sālvaś ca nihatau maindo dvivida eva ca /
hayagrīvaś ca sumahān sānubandhas tvayā hataḥ //
kaṃsaś ca nihataḥ kṛṣṇa narakaś ca nipātitaḥ /
anye ca bahavas tatra sainyāḥ śatasahasraśaḥ /
tādṛśe vigrahe vṛtte devahetoḥ sudāruṇe /
sarvāṇy etāni karmāṇi niḥśeṣāṇi raṇe raṇe /
kṛtavān asi govinda pārṣṇigrāhaś ca nāsti te //
idaṃ karma tvayā kṛṣṇa sānubandhaṃ kṛtaṃ raṇe /
pārijātasya haraṇe yat kṛtaṃ karma duṣkaraṃ //
tatra śakras tvayā kṛṣṇa airāvataśirogataḥ /
nirjito bāhuvīryeṇa svayaṃ yuddhaviśāradaḥ //
tena vairaṃ tvayā sārdhaṃ kartavyaṃ nātra saṃśayaḥ /
tatrānubandhaś ca mahāṃs tena kāryas tvayā saha //
tatrāniruddhaharaṇaṃ kṛtaṃ maghavatā svayam /
na hy anyasya bhavec chaktir vairaniryātanaṃ prati //
ity evam ukte vacane kṛṣṇo nāga iva śvasan /
uvāca vacanaṃ dhīmān anādhṛṣṭiṃ mahābalam //
senānīs tāta mā maivaṃ na devāḥ kṣudrakarmiṇaḥ /
nākṛtajñā na vā klībā nāvaliptā na bāliśāḥ //
devatārthaṃ ca me yatno mahān dānavasaṃkṣaye /
teṣāṃ priyārthaṃ ca raṇe hanmi dṛptān mahāsurān //
tatparas tanmanāś cāsmi tadbhaktas tatpriye rataḥ /
kathaṃ pāpaṃ kariṣyanti vijñāyaivaṃvidhaṃ hi mām //
akṣudrāḥ satyavantaś ca nityaṃ bhaktānuyāyinaḥ /
na teṣu pāpaṃ vijñeyaṃ bāliśa tvaṃ prabhāṣase //
kadācid iha puṃścalyā aniruddho hṛto bhavet /
deveṣu samahendreṣu naitatkarma vidhīyate //
vaiśaṃpāyana uvāca
evaṃ cintayamānasya kṛṣṇasyādbhutakarmaṇaḥ /
na vaktavyam idaṃ pāpaṃ tvadvidhena yadūttama /
kṛṣṇasya vacanaṃ śrutvā tadākrūro 'bravīd vacaḥ /
madhuraṃ ślakṣṇayā vācā arthavākyaviśāradaḥ //
yac chakrasya prabhoḥ kāryaṃ tad asmākaṃ viniścitam /
asmākaṃ cāpi yat kāryaṃ tac ca kāryaṃ śacīpateḥ //
saṃrakṣyāś ca vayaṃ devair asmābhiś cāpi devatāḥ /
devatārthe vayaṃ cāpi mānuṣatvam upāgatāḥ //
viṣṇur madhunihā vīro devadevaḥ sanātanaḥ /
evam akrūravacanaiś coditaḥ puruṣottamaḥ /
snigdhagambhīrayā vācā punaḥ kṛṣṇo 'bhyabhāṣata //
nāyaṃ devair na gandharvair nāpi yakṣair na rākṣasaiḥ /
pradyumnaputro 'pahṛtaḥ puṃścalyā tu hṛtaḥ striyā //
māyāvidagdhāḥ puṃścalyo daityadānavayoṣitaḥ /
tābhir hṛto na saṃdeho nānyato vidyate bhayam //
ity evam ukte vacane sūtamāgadhabandinām /
kṛṣṇena tu mahātmanā /
athāvagamya tattvena yad bhūtaṃ yadumaṇḍale //
udatiṣṭhan mahānādas tadā kṛṣṇaṃ praśaṃsayan /
harṣayan sa tu sarveṣāṃ /
madhuraḥ śrūyate śabdo mādhavasya niveśane //
te carāḥ sarvataḥ sarve sabhādvāram upāgatāḥ /
śanair gadgadayā vācā idaṃ vacanam abruvan //
udyānāni śilāḥ śailā guhā nadyaḥ sarāṃsi ca /
ekaikaṃ śataśo rājan mārgitaṃ na ca dṛśyeta //
anye kṛṣṇaṃ carā rājann upāgamya tadābruvan /
sarve no viditā deśāḥ prādyumnir na ca dṛśyate /
te 'pi śāntimanaskā hi gamayeyuḥ kathaṃ ca naḥ /
yad anyat saṃvidhātavyaṃ vidhānaṃ yadunandana /
tadājñāpaya naḥ kṣipram aniruddhasya mārgaṇe //
tatas te dīnamanasaḥ sarve bāṣpākulekṣaṇāḥ /
anyonyam abhyabhāṣanta kim ataḥ kāryam uttaram //
saṃdaṣṭauṣṭhapuṭāḥ kecit kecid bāṣpāvilekṣaṇāḥ /
kecic cācintañ śūrā āsthāya bhrukuṭiṃ narāḥ //
evaṃ cintayatāṃ teṣāṃ bahvartham abhibhāṣatām /
aniruddhaḥ kutaś ceti saṃbhramaḥ sumahān abhūt /
anyonyam abhivīkṣante yādavā jātamanyavaḥ /
tāṃ niśāṃ vimanaskās te gamayeyuḥ kathaṃcana //
aniruddho hṛtaś ceti punaḥ punar ariṃdama /
evaṃ ca bruvatāṃ teṣāṃ prabhātā rajanī tadā /
tatas tūryaninādaiś ca śaṅkhānāṃ ca mahāsvanaiḥ /
prabodhanaṃ mahābāhoḥ kṛṣṇasyākriyatālaye //
kṛṣṇo 'pi devadeveśaḥ kartavye mūḍhavat sthitaḥ //
kiṃ mayā kāryam ity eva kuto nu bhayam āgatam /
sarvathā yatnam āsthāya yatiṣye kāryam uttaram //
diśām antaṃ gamiṣyāmi sāgaraṃ varuṇālayam /
yatrāsau sthitavān pautro gamiṣyāmy aham adya vai //
prathamaṃ kāṃ diśaṃ yāsye kena syāc chrūyate 'khilam /
yadi kaścid vijānīyāt tadā tu sukṛtaṃ bhavet /
tataḥ prabhāte vimale prādurbhūte divākare /
praviveśa sabhām eko nāradaḥ prahasann iva //
dṛṣṭvā tu yādavān sarvān kṛṣṇena saha saṃgatān /
tataḥ sa jayaśabdena mādhavaṃ pratyapūjayat /
ugrasenādayaste ca tam ṛṣiṃ pratyapūjayan /
athābhyutthāya vimanāḥ kṛṣṇaḥ samitidurjayaḥ /
madhuparkaṃ ca gāṃ caiva nāradāya dadau prabhuḥ //
sa viṣṭare sthitaḥ śubhre spardhyāstaraṇasaṃvṛte /
ṛjvāsīno yathānyāyam uvācedaṃ vaco 'rthavat //
kim evaṃ cintayāviṣṭā niḥsaṅgaṃ tamasāvṛtāḥ /
utsāhanāśāt sarve vai klībā iva vicetasaḥ //
atīte divase vīre yādavā adbhutaṃ mahat /
evam ukte tu vacane nāradena mahātmanā /
vāsudevo 'bravīd vākyaṃ śrūyatāṃ bhagavann idam //
aniruddho hṛto brahman kenāpi niśi suvrata /
tasyārthe sarva evāsma cintayāviṣṭacetasaḥ //
eṣa te yadi vṛttāntaḥ śruto dṛṣṭo 'pi vā mune //
bhagavan kathyatāṃ sādhu priyam etan mamānagha /
ity evam ukte vacane keśavena mahātmanā /
prahasya nāradaḥ prāha śrūyatāṃ madhusūdana //
nirvṛttaṃ sumahad yuddhaṃ mahāpuruṣasevitam /
aniruddhasya caikasya bāṇasya ca mahāmṛdhe //
uṣā nāma sutā tasya bāṇasyāpratimaujasaḥ /
tasyārthe citralekhā vai jahārāśu tam apsarāḥ //
ubhayor api tatrāsīn mahad yuddhaṃ sudāruṇam /
prādyumnibāṇayoḥ saṃkhye balivāsavayor iva //
asmābhiś cāpi tad yuddhaṃ dṛṣṭaṃ sumahad adbhutam /
aniruddho bhayāt tena saṃyugeṣv anivartinā /
baṇena māyām āsthāya baddho nāgair mahābalaḥ //
hatvā dānavasaṃghāṃś ca koṭiśaḥ śataśas tathā /
dṛṣṭam etan mayā viṣṇo prādyumner yuddham īdṛśam /
vyādiṣṭas tu vadhas tasya bāṇena garuḍadhvaja /
taṃ nivāritavān mantrī kumbhāṇḍo nāma tasya ha /
kumārasyāniruddhasya tenāśaktena saṃyuge /
bāṇena māyām āsthāya sarpair niyamanaṃ kṛtam /
uttiṣṭhatu bhavāñ śīghraṃ yaśase vijayāya ca /
nāyaṃ saṃrakṣituṃ kālaḥ prāṇāṃs tāta jayaiṣiṇām //
prāṇaiḥ kiṃcid gatair vīro dhairyam ālambya tiṣṭhati /
ity evam ukte vacane vāsudevaḥ pratāpavān /
prāyātrikān vai saṃbhārān ājñāpayata vīryavān //
puṇyāhaghoṣaś ca tadā śuśruve brāhmaṇeritaḥ /
tataś candanacūrṇaiś ca lājaiś cāpi samantataḥ /
niryayau sa mahābāhuḥ kīryamāṇo janārdanaḥ //
gantum aichaj jagannātho bāṇaṃ hantuṃ mahāsuram /
nārada uvāca
smaraṇaṃ vainateyasya kṛṣṇa tvaṃ kartum arhasi /
na hy anyena tam adhvānaṃ gantuṃ śakyaṃ mahābhuja //
śrūyatāṃ ca tad adhvānaṃ gantavyam atidurjayam /
ekādaśa sahasrāṇi yojanānāṃ janārdana /
taditaḥ śoṇitapuraṃ prādyumnir yatra sāṃpratam //
manojavo mahāvīryo vainateyaḥ pratāpavān /
samāhvayasva govinda sa hi tvāṃ tatra neṣyati /
ekena sa muhūrtena bāṇaṃ saṃdarśayiṣyati //
tasya tad vacanaṃ śrutvā prādhyāyad garuḍaṃ hariḥ /
sa kṛṣṇapārśvam āgamya harṣeṇāvasthito 'bhavat //
kṛṣṇakeśaḥ pravalayo jiṣṇuḥ kṛṣṇaś ca varṇataḥ /
caturdaṃṣṭraś caturbāhuś caturvedaṣaḍaṅgavit //
śrīvatsāṅko 'ravindākṣa ūrdhvalomā mṛdutvacaḥ /
samāṅguliḥ samanakho raktāṅgulinakhāntaraḥ //
snigdhagambhīranirghoṣo vṛttabāhur mahābhujaḥ /
ājānubāhuḥ siṃhāsyaḥ siṃhasaṃhanano yuvā /
sahasram iva sūryāṇāṃ dīpyamānaḥ prakāśate //
yaḥ prabhur bhāti bhūtātmā bhūtānāṃ bhāvanaḥ prabhuḥ /
yasyāṣṭaguṇam aiśvaryaṃ dadau prītaḥ prajāpatiḥ //
prajāpatīnāṃ sādhyānāṃ tridaśānāṃ ca śāśvataḥ /
stūyamānaḥ stavaiḥ sarvaiḥ sūtamāgadhabandibhiḥ /
ṛṣibhiś ca mahābhāgair vedavedāṅgapāragaiḥ //
saṃvidhānam athājñāpya dvārakāyāṃ mahābhujaḥ /
sātyakau saṃniveśyātha rakṣyatāṃ dvāraketi ca /
gamanāya matiṃ cakre vāsudevaḥ pratāpavān //
āsthito garuḍaṃ devas tasya cānu halāyudhaḥ /
pṛṣṭhato 'nu balasyāpi pradyumnaḥ śatrukarśanaḥ //
śrūyante sma tadā vācaḥ sūtamāgadhabandinām /
jaya bāṇaṃ mahābāho ye cāsyānucarā raṇe /
na hi te pramukhe sthātuṃ kaścic chakto mahāmṛdhe //
prasāde te dhruvā lakṣmīr vijayaś ca parākrame /
vijeṣyasi raṇe śatruṃ daityendraṃ sahasainikam //
siddhacāraṇasaṃghānāṃ maharṣīṇāṃ ca sarvaśaḥ /
śṛṇvan vāco 'ntarikṣasthaḥ prayayau keśavo raṇe //
, adhyāya 110, transliterated from the critical ed. (P. L. Vaidya, Poona 1969)
by Arlo Griffiths (Leiden/Groningen)
; proof-read by Peter Bisschop. This is the version of April 5, 2004 :h]
vaiśampāyana uvāca
tatas tūryaninādaiś ca śaṅkhānāṃ ca mahāsvanaiḥ /
bandimāgadhasūtānāṃ sarvaiś cāpi sahasraśaḥ //
jayājaya jagannātha jaya cakragadādhara /
jaya lokatrayāvāsa jayāśeṣajaganmaya //
jaya nābhisamutthābja+ +niṣaṇṇacaturānana /
jaya kaustubharatnāṃśu+ +vibhāsitajagattraya //
jaya śrīkarapadmastha+ +caraṇāmbhoruhadvaya /
jaya tridhāmansarveśa jaya lokapitāmaha //
jaya yajñapate deva jaya viśvaguro hare /
jaya cakragadāśaṅkha+ +padmadīptakarāmbuja //
jaya śārṅgādihetyudyat+ +sahasrabhujamaṇḍala /
jaya cakrāgninirdagdha+ +nikhilāsuramaṇḍala //
jaya yogimanaḥpadma+ +bodhakṛccaraṇāmbuja /
nijaikapādasaṃlīna+ +jagattraya hare jaya //
jaya sthitilayotpatti+ +kāraṇāśeṣakāraṇa /
jaya viṣṇo hṛṣīkeśa jaya bāṇaṃ mahāsura /
sa tūnmukhair jayāśīrbhiḥ stūyamāno hi mānavaiḥ /
babhāra rūpaṃ somārka+ +śakrāṇāṃ sadṛśaṃ hariḥ //
atīva śuśubhe rūpaṃ tasya cābhyutpatiṣyataḥ /
vainateyasya bhadraṃ te bṛṃhitaṃ haritejasā //
smṛtvā smṛtvā ca tadrūpaṃ śaṅkhacakragadābhṛtaḥ /
tṛptiṃ nādyāpi govinda prāpnuyāmo hareḥ sadā /
athāṣṭabāhuḥ kṛṣṇas tu parvatākārasaṃnibhaḥ /
vibabhau puṇḍarīkākṣo vikāṅkṣan bāṇasaṃkṣayam //
asicakragadābāṇā dakṣiṇaṃ pārśvam āsthitāḥ /
carma śārṅgaṃ tathā cāpaṃ śaṅkhaṃ caivāsya vāmataḥ //
śīrṣāṇāṃ vai sahasraṃ tu vihitaṃ śārṅgadhanvanā /
sahasraṃ caiva kāyānāṃ vahan saṃkarṣaṇas tadā //
śvetapraharaṇo 'dhṛṣyaḥ kailāsa iva śṛṅgavān /
āsthito garuḍaṃ rāma udyann iva niśākaraḥ //
sanatkumārasya vapuḥ prādur āsīn mahātmanaḥ /
pradyumnasya mahābāhoḥ saṃgrāme vikramiṣyataḥ //
sa pakṣabalavikṣepair vidhunvan parvatān bahūn /
jagāma mārgaṃ balavān vātasya pratiṣedhayan //
ati vāyor atha gatim āsthāya garuḍas tadā /
siddhacāraṇasaṃghānāṃ śubhaṃ mārgam avātarat //
atha rāmo 'bravīd vākyaṃ kṛṣṇam apratimam raṇe /
svābhiḥ prabhābhir hīnāḥ smaḥ kṛṣṇa kasmād apūrvavat //
sarve kanakavarṇābhāḥ saṃvṛttāḥ sma na saṃśayaḥ /
kim idaṃ brūhi nas tattvaṃ kiṃ meroḥ pārśvagā vayam //
bhagavān uvāca
manye bāṇasya nagaram abhyāśastham ariṃdama /
rakṣārthaṃ tasya niyato vahnir eṣa sthito jvalan /
agner āhavanīyasya prabhayā sma samāhatāḥ /
tena no varṇavairūpyam idaṃ jātaṃ halāyudha //
rāma uvāca
yadi sma saṃnikarṣasthā yadi niṣprabhatāṃ gatāḥ /
tad vidhatsva svayaṃ buddhyā yad atrānantaraṃ hitam //
bhagavān uvāca
kuruṣva vainateya tvaṃ yan naḥ kāryam anantaram /
tvayā vidhāne vihite kariṣyāmy aham uttaram //
etac chrutvā tadā vākyaṃ keśavasya mahātmanaḥ /
etac chrutvā tu garuḍo vāsudevasya bhāṣitam /
cakre mukhasahasraṃ hi kāmarūpī mahābalaḥ /
gaṅgām upāgamat tūrṇaṃ vainateyas tato balī //
āplutyākāśagaṅgāyām āpīya salilaṃ bahu /
pravavarṣoparigato vaitaneyaḥ pratāpavān /
tenāgniṃ śamayām āsa buddhimān vinatātmajaḥ /
sa pakṣābhyām upādāya vavarṣa salilaṃ bahu /
gṛhītvā salilaṃ tatra tam agnim abhiṣecayat /
agnir āhavanīyas tu tataḥ śāntim upāgamat //
taṃ dṛṣṭvāhavanīyaṃ tu śāntam ākāśagaṅgayā /
paramaṃ vismayaṃ gatvā suparṇo vākyam abravīt //
aho vīryam athāgnes tu yo dahed yugasaṃkṣaye /
tad eva varṇavairūpyaṃ cakre kṛṣṇasya dhīmataḥ /
trayas trayāṇāṃ lokānāṃ paryāptā iti me matiḥ /
kṛṣṇaḥ saṃkarṣaṇaś caiva pradyumnaś ca mahābalaḥ //
tataḥ praśānte dahane saṃpratasthe sa pakṣirāṭ /
svapakṣabalavikṣepaiḥ kurvan ghoraṃ mahāsvanam //
tān dṛṣṭvācintayaṃs tatra rudrasyānucarāgnayaḥ /
niyuktāḥ śūlinā pūrvaṃ rakṣaṇe nagarasya hi /
ūcuḥ paramasaṃkruddhā jvālayanto diso daśa /
āsthitā garuḍaṃ hy ete nānārūpā bhayāvāhāḥ /
kim artham iha saṃprāptāḥ ke vāpīme janās trayaḥ //
niścayaṃ nādhyagacchanta te girivrajavahnayaḥ /
prāvartayaṃś ca saṃgrāmaṃ tais tribhiḥ saha yādavaiḥ //
teṣāṃ yuddhe prasaktānāṃ saṃnādaḥ sumahān abhūt //
taṃ ca śrutvā mahānādaṃ siṃhānām iva garjatām /
athāṅgirāḥ svapuruṣaṃ preṣayām āsa buddhimān /
yatra tad vartate yuddhaṃ tatra gacchasva māciram /
athājñaptas tu bāṇena puruṣo vai manojavaḥ /
dṛṣṭvā tat sarvam āgacche+ +tyuktaḥ prahvas tatas tvaran //
tathety uktvā sa tad yuddhaṃ vartamānam avaikṣata /
agnīnāṃ vāsudevena saṃsaktānāṃ mahāmṛdhe //
te jātavedasaḥ sarve kalmāṣaḥ khasṛmas tathā /
dahanaḥ śoṣaṇaś caiva tapanaś ca mahābalaḥ /
svadhākārasya viṣaye prakhyātāḥ pañca vahnayaḥ //
athāpare mahābhāgāḥ svair anīkair vyavasthitāḥ /
agnayaḥ samadṛśyanta jvalamānā mahāhave /
paṭaraḥ patagaḥ svarṇo agādho bhrāja eva ca /
svāhākārāśrayā pañca ayudhyaṃs te 'pi cāgnayaḥ //
jyotiṣṭomahavirbhāgau vaṣaṭkārāśrayau punaḥ /
dvāv agnī saṃprayudhyetāṃ mahātmānau mahādyutī /
tayor madhye 'ṅgirāś caiva maharṣir vibabhau prabhuḥ //
āgneyaṃ ratham āsthāya śūlam udyamya bhāsvaram /
sthitam aṅgirasaṃ dṛṣṭvā syandane puruṣottamaḥ /
kṛṣṇaḥ provāca vacanaṃ smayann iva punaḥ punaḥ //
tiṣṭhadhvam agnayo yūyam eṣa vo vidadhe bhayam /
mamāstratejasā dadghā diśo yāsyatha vikṣatāḥ //
athāṅgirās triśūlena dīptena samadhāvata /
ādadāna iva krodhāt kṛṣṇaprāṇān madhāmṛdhe //
triśūlaṃ tasya tad dīptaṃ ciccheda parameṣubhiḥ /
ardhacandrais tathā tīkṣṇair yamāntakanibhair yudhi //
sthūṇākarṇena cāstreṇa dīptena sumahāyaśāḥ /
vivyādhāntakatulyena vakṣasy enam atho 'nadat //
rudhiraughaplutair gātrais tadāgnir cihvalann iva /
viṣṭabdhagātraḥ sahasā papāta dharaṇītale //
śeṣās tato 'gnayaḥ sarve catvāro brahmaṇaḥ sutāḥ /
āvāhayaṃs tadā śīghraṃ bāṇasya puram antikāt //
avagāhat tataḥ kṛṣṇo yatra bāṇapuraṃ tataḥ /
K1.2 Ñ2.3 V B Ds D4.6 ins. after the addl. colophon:
K3.4 D2.3.5 T4 G5 after 33:
Dn D1 cont. after *1306: :k]
vaiśaṃpāyana uvāca
atha bāṇapuraṃ dṛṣṭvā dūrāt provāca nāradaḥ /
etat tacchoṇitapuraṃ kṛṣṇa paśya mahābhuja //
atra rudro mahātejā rudrāṇyā sahito 'vasat /
guhaś ca bāṇaguptyarthaṃ satataṃ kṣemakāraṇāt //
nāradasya vacaḥ śrutvā kṛṣṇas tv idam athābravīt /
kṣemaṃ cintayatām atra śrūyatāṃ ca mahāmune //
yadi vāvatared rudro bāṇasaṃrakṣaṇaṃ prati /
śaktito vayam apy atra saha yotsyāma tena vai //
evaṃ vivadatos tatra kṛṣṇanāradayos tadā /
prāptā nimeṣamātreṇa śīghratvād garuḍena te /
tataḥ śaṅkhaṃ samānīya vadane puṣkarekṣaṇaḥ /
pradadhmau samare kṛṣṇo nādenāpūrayan diśaḥ /
vāyuvegena taṃ dadhmau meghaś candram ivodgiran //
tataḥ pradhmāpya taṃ śaṅkhaṃ bhayam utpādya vīryavān /
agniṃ jitvā tadā viṣṇur bāṇasya purarakṣiṇaḥ /
praviveśa puraṃ kṛṣṇo bāṇasyādbhutakarmaṇaḥ //
vaiśaṃpāyanaḥ
tato bāṇapuraṃ prāpya śaṅkhaṃ dadhmau janārdanaḥ /
tato hi balabhadras tu dadhmau śaṅkham anuttamam //
pradyumnaś cāpi saṃkruddho dadhmau śaṅkham anuttamam /
garuḍaḥ pakṣavātena bāṇasainyaṃ vyadhūnayat //
caturṇāṃ ca mahārāja sāgarāṇāṃ yathā svanaḥ /
prādur babhūva tumulaḥ śabdo bāṇapuraṃ prati /
tataḥ śaṅkhapraṇādena bherīṇāṃ ca mahāsvanaiḥ /
bāṇānīkāni sahasā samanahyanta sarvaśaḥ //
tataḥ kiṃkarasainyaṃ tad abhyāgāt samare mahat /
koṭiśaś cāpi bahudhā dīptapraharaṇaṃ tadā //
tad asaṃkhyeyam ekasthaṃ mahābhraghanasaṃnibham /
nīlāñjanacayaprakhyam aprameyaṃ tathākṣayam //
te pradīptapraharaṇā daityadānavarākṣasāḥ /
pramāthagaṇamukhyāś ca te 'yudhyan kṛṣṇasaṃgatāḥ //
sarvatas taiḥ pradīptāsyaiḥ sārciṣmadbhir ivānalaiḥ /
abhyupetya tadātyugrair yakṣarākṣasakiṃnaraiḥ /
āpīyata tadā raktaṃ caturṇām api saṃyuge //
tato rāmo mahābāhuḥ keśavaṃ vākyam abravīt /
tadbalaṃ tu samāsādya balabhadro mahābalaḥ /
provāca vacanaṃ tatra parasya balanāśanam /
kṛṣṇa kṛṣṇa mahābāho vidhatsvaiṣāṃ mahad bhayam //
iti saṃcoditaḥ kṛṣṇo balabhadreṇa dhīmatā /
teṣāṃ vadhārtham āgneyaṃ jagrāha puruṣottamaḥ /
astram astravidāṃ śreṣṭho yamāntakasamaprabham //
sa vidhūyāsuragaṇān kravyādān astratejasā /
prayayau tvarayā yukto yato 'dṛśyata tadbalam //
śūlapaṭṭisaśaktyṛṣṭi+ +pinākaparighāyudham /
pramāthagaṇabhūyiṣṭhaṃ balaṃ tad abhavat kṣitau //
śailameghapratīkāśair nānārūpair bhayānakaiḥ /
vetāḷaiś ca piśācaiś ca bhakṣayadbhiś ca māṃsakam /
vāhanaiḥ saṃghaśaḥ sarve yodhās tatrāvatasthire /
vātoddhūtair iva ghanair viprakīrṇair ivācalaiḥ //
śuśubhe tatra bahulair anīkair bahudhānvibhiḥ /
musalair asibhiḥ śūlair gadābhiḥ parighais tathā //
adhāvat tad asaṃkhyeyaṃ śuśubhe sarvato balam /
tataḥ saṃkarṣaṇo devam uvāca madhusūdanam /
vainateyagato rāmas tān dṛṣṭvā kṛṣṇam abravīt /
kṛṣṇa kṛṣṇa mahābāho yad etad dṛśyate balam /
etaiḥ saha raṇe yoddhum icchāmi puruṣottama //
iti bruvāṇaṃ rāmaṃ taṃ kṛṣṇo vacanam abravīt /
mamāpy eṣaiva saṃjātā buddhir ity abravīc ca tam /
eṣo 'bhilaṣitaḥ kāmaḥ prāg eva hi mamābhavat /
ebhiḥ saha samāgantum iccheyaṃ yuddhadurmadaiḥ //
yudhyataḥ prāṅmukhasyāstu suparṇo vai mamāgrataḥ /
savye pārśve ca pradyumnas tathā me dakṣiṇe bhavān //
rakṣitavyam athānyonyam asmin ghore mahāmṛdhe /
evaṃ bruvantas te 'nyonyam adhirūḍhāḥ khagottamam //
tato yuddhaṃ mahac cakre lāṅgalenātha lāṅgalī /
sahasram ayutaṃ rāmo jaghāna ditinandanān /
giriśṛṅganibhair yuddhe gadāmusalalāṅgalaiḥ /
yudhyato rauhiṇeyasya raudraṃ rūpam abhūt tadā /
yugānte sarvabhūtāni kālasyeva didhakṣataḥ //
ākṛṣya lāṅgalāgreṇa musalena vyapothayat /
caraty atibalo yuddhe yuddhamārgaviśāradaḥ //
pradyumnaḥ śarajālais tān samantāt pratyavārayat /
dānavān puruṣavyāghro yudyamānān sahasraśaḥ //
snigdhāñjanacayaprakhyaḥ śaṅkhacakragadādharaḥ /
pradhmāpya bahuśaḥ śaṅkham ayudhyata janārdanaḥ //
pakṣaprahārābhihatāṃs tuṇḍāgranakhavikṣatān /
akarot samare śatrūn vainateyaḥ pratāpavān //
nītā vaivasvatamukhaṃ vainateyena dhīmatā /
tair hanyamānaṃ daityānām anīkaṃ bhīmavikramaiḥ /
abhajyata tadā saṃkhye bāṇavarṣasamāhatam //
nirjitya kaiṃkaraṃ sainyaṃ harir lokanamaskṛtaḥ /
pāñcajānyaṃ mahāśaṅkhaṃ dadhmau daityabhayaṃkaram /
bhajyamāneṣv anīkeṣu trātukāmaḥ samabhyayāt /
etasminn antare rājan nāradaḥ prayayau raṇāt /
kailāsaṃ merusaṃkāśaṃ dṛṣṭo rudreṇa pūjitaḥ /
pṛṣṭaḥ kim iha devarṣe saṃprāptas tad vadasva me //
tataḥ prahasya devarṣiḥ prāha rudraṃ mahīpate /
nāradaḥ
bāṇaḥ saṃhanyate deva kṛṣṇena halinā kila /
tasya sarvam anīkaṃ tu bhagnaṃ tan nāvatiṣṭhati //
kiṃ vartase 'dya niścinto bhartas te pīḍyate kila /
kuruṣva tasya sāhāyyaṃ bhaktādhīno bhavān iti //
vaiśaṃpāyanaḥ
nāradasya vacaḥ śrutvā haraḥ prasphuritādharaḥ /
niśvāsaṃ mumuce rājann astaḥ kaś cid vinirgataḥ //
taṃ kiṃ karomīti haraṃ pṛcchantaṃ prāha bhūtapaḥ /
gaccha bāṇapuraṃ śīghraṃ jahi kṛṣṇahalāyudhau //
tathety antardadhe so 'pi yayau yatra harir halī /
pramathān āha rudras tu sajjā bhavata sattamāḥ //
sajjair gacchata mātsyārddho (?) mayūrondaravāhanau /
gaccha nārada tatra tvaṃ bāṇam āśvāsaya prabho //
eṣa mām āgataṃ paśya tvatkṛte daityasattama /
ghātayāmi yaduśreṣṭhau prāptau yāv iha mandadhīḥ //
tatheti nāradaḥ prāpto bāṇāyāvedayat tadā /
punar yayau kṛṣṇapārśvaṃ khecaro vā garutmani //
kārayām āsa rudras tu prayānodyogam uttamam //
jvaras tu raṇam āgatya dadarśa halinaṃ raṇe /
ghnantaṃ dānavadaiteyāṃs taṃ hantuṃ sa samāgataḥ /
jvaras tripādas triśirās tadā samaradurjayaḥ //
bhasmapraharaṇo ghoraḥ kālāntakayamopamaḥ /
nadan meghasahasrasya tulyanirghātanisvanaḥ //
halāyudham abhikruddhaḥ sākṣepam idam abravīt /
kiṃ māṃ yudhyasi durbuddhe balavantaṃ mahāsvanam /
kim evaṃ balamatto 'si na māṃ paśyasi saṃyuge /
tiṣṭha tiṣṭha na me jīvan mokṣyase raṇamūrdhani //
ity evam uktvā prahasan halāyudham abhidravat /
yugāntāgninibhair ghorair muṣṭibhir janayan bhayam //
caratas tasya saṃgrāme maṇḍalāni sahasraśaḥ /
rauhiṇeyasya śaighryeṇa nāvasthānam adṛśyata //
savyena bāhunā bhasma cikṣepa balavakṣasi /
tasya bhasma tadā kṣiptaṃ jvareṇāpratimaujasā /
śaighryāl lakṣye nipatitaṃ śarīre parvatopame //
tad bhasma vakṣasas tasya meroḥ śikharam āgatam /
pradīptaṃ patitaṃ tat tu giriśṛṅgaṃ vyadārayat //
roṣeṇābhiprajajvāla bhasmanā kṛṣṇapūrvajaḥ /
niḥśvasañ jṛmbhamāṇaś ca nidrānvitatanur muhuḥ //
netrayor ākulatvaṃ ca muhuḥ kurvan bhramaṃs tadā /
saṃhṛṣṭalomā glānākṣaḥ kṣiptacitta iva śvasan //
tato haladharo mattaḥ kṛṣṇam āha vicetanaḥ /
kṛṣṇa kṛṣṇa mahābāho pradīpto 'smy abhayaṃkara /
dahyāmi sarvatas tāta kathaṃ śāntir bhaven mama //
ity evam ukte vacane pariṣvakto halāyudhaḥ /
balenāmitatejasā /
prahasya vacanaṃ prāha kṛṣṇaḥ praharatāṃ varaḥ /
na bhetavyam itītyuktvā /
kṛṣṇena paramasnehāt tato dāhāt pramucyata //
kṛṣṇena sahasā yuddhe jvaraṃ bhasmapraśāntaye /
mokṣayitvā balaṃ tatra dāhāt tu madhusūdanaḥ /
provāca paramakruddho vāsudevo jvaraṃ tadā /
balabhadro hṛṣīkeśāc chāntiṃ prāptas tadā raṇe //
tayor antaram āsādya tasthau yuddhāya keśavaḥ /
vyāvidhya sahasā bāhuṃ jvaram etad uvāca ha /
ehy ehi jvara yudhyasva yā te śaktir mahāmṛdhe /
tāṃ darśayasva samare mayi yuddhaviśārada //
yac ca te pauruṣaṃ sarvaṃ tad darśayatu no bhavān /
tataḥ kruddho jvaro rājan duḥkhānām agraṇīr harim /
savyetarābhyāṃ bāhubhyām evam ukto jvaras tadā /
cikṣepa cainaṃ tad bhasma jvālāgarbhaṃ mahāgadaḥ //
bhasmanā viddhadehas tu devadevo janārdanaḥ /
tataḥ pradīptas tu vibhur muhūrtam abhavat tadā /
kṛṣṇaḥ praharatāṃ śreṣṭhaḥ śamaṃ cāgnir gataḥ punaḥ //
tatas tair bhujagākārair bāhubhis tu tribhis tadā /
jaghāna kṛṣṇaṃ grīvāyāṃ muṣṭinaikena corasi //
tataḥ kruddho hṛṣīkeśo muṣṭinā nijaghāna tam /
vakṣaḥsthale sa bhūtātmā mūrdhni caiva punaḥ punaḥ //
tato jvaraḥ samāvidhya bāhū dhamanisaṃtatau /
tābhyāṃ vakṣaḥ samāhatya dadaṃśa ca yadūttamam //
tato 'sahañ jagannāthaḥ ānane samapothayat /
sa saṃprahāras tumulas tayoḥ puruṣasiṃhayoḥ /
jvarasya ca mahān āsīt kṛṣṇasya ca mahātmanaḥ /
parvateṣu patantīnām aśanīnām iva svanaḥ //
aṣṭābhiś ca tribhiś caiva bāhubhiś ca tadā raṇam /
prāvartata mahāghoraṃ devānāṃ tatra paśyatām /
kṛṣṇajvarabhujaprāṇair yuddham āsīt sudāruṇam /
naivam evaṃ prahartavyam iti tatrābhavat svanaḥ /
muhūrtam abhavad yuddham anyonyaṃ sumahātmanoḥ //
hantum aicchat tadā viṣṇur jvaraṃ lokabhayaṃkaram /
tato jvaraṃ kanakavicitrabhūṣaṇaṃ nyapīḍayad bhujavalayena saṃyuge /
yam akṣayaṃ samupanayañ jagatpatiḥ śarīradhṛg gaganacaraṃ mahāmṛdhe //
, adhyāya 111, transliterated from the critical ed. (P. L. Vaidya, Poona 1969)
by Arlo Griffiths (Leiden/Groningen)
; proof-read by Arlo Griffiths. This is the version of April 5, 2004 :h]
vaiśampāyana uvāca
mṛta ity abhivijñāya jvaraṃ śatruniṣūdanaḥ /
kṛṣṇo bhujabalābhyāṃ taṃ cikṣepātha mahītale //
muktamātras tu bāhubhyāṃ kṛṣṇadehaṃ viveśa saḥ /
amuktvā vigrahaṃ tasya kṛṣṇasyāpratimaujasaḥ //
praviśya hṛdayaṃ tasya babādhe yadusattamam /
sa hy āviṣṭas tadā tena jvareṇāpratimaujasā /
kṛṣṇaḥ skhalann iva muhuḥ kṣitau samabhivartata //
jṛmbhate ca tadā kṛṣṇaḥ punaś ca skhalate bhṛśam /
romāñ cotthitagātras tu nidrayā cābhibhūyate //
tasya sthairyaṃ samālambya kṛṣṇaḥ parapuraṃjayaḥ /
vikurvati mahāyogī jṛmbhamāṇaḥ punaḥ punaḥ /
jvarābhimṛṣṭam ātmānaṃ vijñāya puruṣottamaḥ /
so 'sṛjaj jvaram anyaṃ tu pūrvajvaravināśanam //
sa vaiṣṇavajvaro gṛhya taṃ ca vai jvaram ojasā /
kṛṣṇāya na (?) saṃprayacchaṃs taṃ jagrāha punar hariḥ /
ghoraṃ vaiṣṇavam atyugraṃ sarvaprāṇibhayaṃkaraṃ /
sṛṣṭavān atha tejasvī balavān bhīmavikramaḥ /
cont: K Ñ1 B2 D2-4.6 T4 G4.5 ins. after 5: Ś1 cont. after 1335*: :k]
jvaraḥ kṛṣṇavisṛṣṭas tu gṛhītvā taṃ jvaraṃ balāt /
kṛṣṇāya hṛṣṭaḥ prāyacchat taṃ jagrāha tato hariḥ //
tatas taṃ paramakruddho vāsudevo mahābalaḥ /
svagātrāt svajvareṇaiva niṣkrāmayata vīryavān //
āvidhya bhūtale cainaṃ śatadhā kartum udyataḥ /
vyāghoṣayaj jvaras tatra bhoḥ paritrātum arhasi /
māheśvaro vaiṣṇavaś ca yuyudhāte jvarāv ubhau /
māheśvaraḥ samākrandan vaiṣṇavena balārditaḥ /
kṛṣṇajvaro jvaraṃ pūrvaṃ gṛhītvā svena tejasā /
nanāda sumahānādaṃ vaiṣṇavaḥ sa mahābalaḥ /
caturbhujaś caturvaktraḥ sarvapraharaṇodyataḥ //
tayos tu tumulaṃ yuddhaṃ jvarayor bāhuśālinoḥ //
tato devāḥ sagandharvā divisthā yuddhalālasāḥ /
dadṛśuś ca mahad yuddhaṃ bhūtāni ca samantataḥ /
tato māheśvaro yuddhe tāḍayām āsa vaiṣṇavam /
bāhunā tāḍitas tena nanāda bahuvistaram //
sa gato vaiṣṇavaṃ rājan raudraṃ bhasmāyudhaṃ raṇe /
dvābhyām atha ca bāhubhyāṃ gṛhītvātāḍayad balī //
itarābhyāṃ samāhatya bāhubhyāṃ vaiṣṇavo jvaraḥ /
nanāda sumahānādaṃ sarvalokasya paśyataḥ //
tato raudro jvaro rājan muṣṭinātha jaghāna tam /
dadaṃśa dantair bahudhā jvaraṃ keśavam āhave //
bāhubhyām eva tau rājan yuyudhāte mahāgadau /
anyonyaṃ tāḍayantau ca muṣṭibhir jvarasattamau //
cakratuś ca mahānādaṃ jvarau tau lokaviśrutau /
vaiṣṇavo 'tha jvaro rājan grahītuṃ raudrasaṃjñitam //
yatate bahudhā tatra muṣṭinātha jaghāna tam /
āhatya bāhunā bhūyo niṣpipeṣa punaḥ punaḥ //
niṣpiṣṭahṛdayas tūrṇaṃ śūlino jvarasattamaḥ /
nanāda bahudhā nādaṃ bhūmau viparivartate //
gṛhītvā tu balād raudram ākṛṣya ca punaḥ punaḥ /
kṛṣnāya hṛṣtaḥ prāyacchat kiṃ kariṣyāmy ataḥ param //
haniṣye devadeveśa bhakṣayiṣye 'tha vā punaḥ /
ity uktvā sumahānādaṃ cakāra raṇamūrdhani //
utthāya ca hṛṣīkeśo jvaraṃ māheśvaraṃ raṇe /
hantum aicchat tadā loko nirjvaro 'stv iti keśavaḥ /
vyāvidhyamāne tu tadā jvare tenāmitaujasā /
aśarīrā tato vāṇī tam uvācāntarikṣagā //
kṛṣṇa kṛṣṇa mahābāho yadūnāṃ nandivardhana /
mā vadhīr jvaram etaṃ vai rakṣaṇīyas tvayānagha /
ity evam ukte vacane taṃ mumoca hariḥ svayam //
bhūtabhavyabhaviṣyasya jagataḥ paramo guruḥ //
evam ukto hṛṣīkeśaṃ jvaro vākyam athābravīt /
kṛṣṇasya pādayor mūrdhnā śaraṇaṃ so 'gamaj jvaraḥ //
śṛṇuṣva mama govinda vijñāpyaṃ yadunandana /
yo me manorathā deva taṃ tvaṃ kuru mahābhuja /
after line 1 of 1399*: :k]
tam uvāca jvaro bhūyaḥ sākṣād viṣṇur iva svayam /
praṇamya śirasā devaṃ kṛtāñjalipuṭaḥ sthitaḥ //
jvaraḥ
namaḥ kṛṣṇāya haraye viṣṇave prabhaviṣṇave /
ādidevāya devāya purāṇāya gadābhṛte //
namaḥ sahasraśirase sahasracaraṇāya ca /
sahasrākṣa namo nityaṃ lokānām abhayaṃkara /
udgīthāya namo deva yajñādhipataye namaḥ //
namas te cakriṇe nityam asihastāya te namaḥ //
anantāya virūpāya namas te madhusūdana /
namas te devadeveśa tubhyaṃ deva kapardine //
namas te rākṣasaghnāya namo rāghavarūpiṇe /
jñānajñeyāya devāya nama ādyāya viṣṇave //
namas te narasiṃhāya daityarājavihāriṇe /
namas tubhyaṃ varāhāya daṃṣṭroddhṛtavasuṃdhara //
trivikrama namas tubhyaṃ baliyajñavināśana /
vāsudevāya devāya namaḥ kaṃsavināśana //
namaḥ sarvātmane deva sarvakartre namo namaḥ //
prasīda devadeveśa bhītānām abhayaṃkara //
namāmi devadeveśaṃ vareṇyam abhayapradam /
viṣṇo tvāṃ sakaleśeśa tvāṃ gadādharam avyayam //
namas te devadeveśa bhīto 'haṃ bhavanāśana /
iti stutvā jagannāthaṃ nṛtyann iva tadā jvaraḥ /
papāta pādayor viṣṇor niḥśvasan bhītabhītavat //
prasīda viṣṇo deveśa pīḍito 'smi janārdana /
tam uvāca jvaro bhūyas tv aham eko jvaro bhuvi /
aham eko jvaras tāta nānyo loke jvaro bhavet /
tava prasādān nānyaḥ syāj jvaraḥ samitiśobhana //
deva uvāca
evaṃ bhavatu bhadraṃ te yathā tvaṃ jvara kāṅkṣase /
varārthināṃ varo deyo bhavāṃś ca śaraṇaṃ gataḥ /
bhagavān uvāca
eka eva jvaro loke bhavān astu yathāsukham /
. After the ref., T1.2 G1.3.4 M G(ed.) ins: :k]
tatas tuṣṭo hṛṣīkeśaḥ stotreṇānena keśavaḥ /
prītimāṃś cābhavat kṛṣṇo raudrajvaram uvāca ha /
antakāle manuṣyāṇāṃ bhūyād bhogāya māmakaḥ /
yo 'yaṃ mayā jvaro sṛṣṭo mayy evaiṣa pralīyatām //
vaiśaṃpāyana uvāca
evam ukte tu vacane jvaraṃ prati mahāyaśāḥ /
kṛṣṇaḥ praharatāṃ śreṣṭhaḥ punar vākyam uvāca ha //
śṛṇuṣva jvara saṃdeśaṃ yathā loke cariṣyasi /
sarvajātiṣu vinyastas tathā sthāvarajaṅgame //
tridhā vibhajya cātmānaṃ matpriyaṃ yadi kāṅkṣase /
catuṣpādān bhajaikena dvitīyena ca sthāvarān //
tṛtīyo yaś ca te bhāgo mānuṣeṣūpapatsyate /
tridhābhūtaṃ vapuḥ kṛtvā pakṣiṣu tvaṃ bhava jvara //
caturdhā yas tṛtīyasya bhaviṣyati ca te dhruvam /
ekāntaraś caturbhāgaḥ khorakaś ca caturthakaḥ //
mānuṣeṣv atha bhedane vasa tvaṃ pravibhajya vai /
jātiṣv athāvaśeṣāsu nivasa tvaṃ śṛṇuṣva me //
vṛkṣeṣu kīṭarūpeṇa tathā saṃkocapatrakaḥ /
pāṇḍupatraś ca vikhyātaḥ phaleṣv āturyam eva ca //
apāṃ tu nīlikāṃ vidyāc chikhodbhedaś ca barhiṇām /
padminīṣu himo bhūtvā pṛthivyām api coṣaraḥ //
gaurikaḥ parvateṣv eva matprasādād bhaviṣyasi /
goṣv apasmārako bhūtvā khorakaś ca bhaviṣyasi //
evaṃ vividharūpeṇa bhaviṣyasi mahītale //
darśanāt sparśanāc cāpi prāṇināṃ vadham eṣyasi /
ṛte devamanuṣyebhyo nānyas tvāṃ visahiṣyati //
vaiśaṃpāyana uvāca
kṛṣṇasya vacanaṃ śrutvā jvaro hṛṣṭamanā hy abhūt /
provāca vacanaṃ kiṃcit praṇamitvā kṛtāñjaliḥ //
sarvajātiprabhutvena kṛto dhanyo 'smi mādhava /
bhūyaś ca te vacaḥ kartum icchāmi puruṣarṣabha /
tad ājñāpaya govinda kiṃ karomi mahābhuja /
deva uvāca
evaṃ bhavatu bhadraṃ te yathā tvaṃ jvara kākṣase /
aham asurakulapramāthinā /
tripurahareṇa hareṇa nirmitaḥ /
raṇaśirasi vinirjitas tvayā /
prabhur asi me 'dya tavāsmi kiṃkaraḥ //
vaiśaṃpāyana uvāca
jvarasya vacanaṃ śrutvā vāsudevo 'bravīd vacaḥ /
abhisaṃdhiṃ śṛṇuṣvādya yat tvā vakṣyāmi niścayāt /
yuvāṃ jvarau ca bhavatāṃ pīḍāyāṃ maraṇe tathā /
pīḍāyāṃ ca bhavān svāmī maraṇe māmakas tathā //
ihaiva līyatāṃ tāvaj jvaro māmaka eva hi /
jvara uvāca
dhanyo 'smy anugṛhīto 'smi yat tvayā matpriyaṃ krṭaṃ /
ājñāpaya priaṃ kiṃ te cakrāyudha karomy aham //
stuvan māṃ bhaktiyuktena stotreṇānena mānavaḥ /
jvaradevāvayoḥ samyak cintayan yuddham adbhutam /
na tasya jvarasaṃjātā pīḍā bhuvi bhaviṣyati /
bhagavān uvāca
mahāmṛdhe tava mama ca dvayor imaṃ parākramaṃ bhujabalakevalāstrayoḥ /
praṇamya mām ekamanāḥ paṭhet tu yaḥ sa vai bhavej jvara vigatajvaro naraḥ //
tripād bhasmapraharaṇas triśirā raktalocanaḥ /
sa me prītaḥ sukhaṃ dadyāt sarvāmayapatir jvaraḥ //
ādyantavantaḥ kavayaḥ purāṇāḥ /
sūkṣmā bṛhanto 'py anuśāsitāraḥ /
sarvāñ jvarān ghnantu mamāniruddha+ /
+pradyumnasaṃkarṣaṇavāsudevāḥ /
evam uktas tu kṛṣṇena jvaraḥ sākṣān mahātmanā /
provāca yaduśārdūlam evam etad bhaviṣyati //
varaṃ labdhvā jvaro hṛṣṭaḥ kṛṣṇāc ca samayaṃ punaḥ /
evam astv iti govindaṃ babhāṣe keśavaṃ tadā /
praṇamya śirasā kṛṣṇam apakrāntas tato raṇāt //
bhaktānām abhayaṃkaram /
vāsudevaṃ mahātmānaṃ /
, adhyāya 112, transliterated from the critical ed. (P. L. Vaidya, Poona 1969)
by Arlo Griffiths (Leiden/Groningen)
; proof-read by Arlo Griffiths. This is the version of April 5, 2004 :h]
vaiśaṃpāyana uvāca
tatas te sahitāḥ sarve trayastraya ivāgnayaḥ /
vainateyaṃ samāruhya yudhyamānā raṇe sthitāḥ //
tataḥ sarvāṇy anīkāni bāṇavarṣair mahābalāḥ /
ardayan vainateyasthā nadanto 'tibalā raṇe //
cakralāṅgalapātaiś ca bāṇavarṣaiś ca pīḍitam /
saṃcukopa mahānīkaṃ dānavānāṃ mahātmanām //
kakṣe 'gnir iva saṃvṛddhaḥ śuṣkendhanasamīritāḥ /
kṛṣṇabāṇāgnir udbhūto vivṛddhim upagacchati //
sa dānavasahasrāṇi tasmin samaramūrdhani /
yugāntāgnir ivārciṣmān dahamāno vyarājata //
tatrāśītisahasrāṇi nāgānāṃ nihatāni ca /
lakṣaṃ ca rathavṛndaṃ tu hataṃ keśavasāyakaiḥ //
aśvānāṃ śatasāhasram ayutaṃ pattināṃ tathā /
niḥśeṣitātha sā senā palāyanaparābhavat /
tāṃ dīryamāṇāṃ mahatīṃ nānāpraharaṇodyatām /
senāṃ bāṇaḥ samāsādya vārayan vākyam abravīt //
lāghavaṃ samupāgamya kim evaṃ bhayaviklavāḥ /
daityavaṃśasamutpannāḥ palāyadhyvaṃ mahāmṛdhe //
kavacāsigadāprāsān khaḍgacarmaparaśvadhān /
utsṛjyotsṛjya gacchanti kiṃ bhavanto 'ntarikṣagāḥ //
svajātiṃ caiva vāsaṃ ca harasaṃsargam eva ca /
mānayadbhir na gantavyam eṣo hy aham avasthitaḥ //
evam uccāritāṃ vācaṃ śṛṇvantas tām acintya vai /
apakrāmanta te sarve dānavā bhayapīḍitāḥ //
pramāthagaṇaśeṣaṃ tu tadanīkapuraḥsaram /
bhagnāvaśeṣaṃ yuddhāya manaś cakre punas tadā //
kumbhāṇḍo nāma bāṇastha sakhāmātyaś ca vīryavān /
balaṃ bhagnaṃ samālokya vacanaṃ cedam abravīt //
eṣa bāṇaḥ sthito yuddhe śaṃkaro 'yaṃ guhas tathā /
kimarthaṃ yuddham utsṛjya bhavanto bhayamohitāḥ //
prāṇāṃs tyaktvā ca yudhyadhvaṃ sarve dānavapuṃgavāḥ /
evaṃ saṃstūyamānās te kumbhāṇḍena mahātmanā /
naiva tastambhire daityāḥ palāyanta samantataḥ /
evaṃ kumbhāṇḍavākyaṃ te śṛṇvanto bhayavihlavāḥ /
cakrāgnibhayavitrastāḥ sarve yānti diśo daśa //
bhagnaṃ balaṃ tato dṛṣṭvā kṛṣṇenāmitatejasā /
saṃraktanayanaḥ sthāṇur yuddhāya paryavartata //
bāṇasaṃrakṣaṇaṃ kartuṃ ratham āsthāya suprabham /
devaḥ kumāraś ca tathā rathenāgninibhena vai /
vaiśaṃpāyanaḥ
tataḥ kruddho haraḥ sākṣād nadī khaṅgī paraśvadhī /
śūlī niṣaṅgī kavacī bāṇī kārmukavāñ śivaḥ /
nandīśvarasamāyuktaṃ ratham āsthāya vīryavān /
saṃdaṣṭauṣṭhapuṭo rudraḥ pradhāvati yato hariḥ //
tasyānuyātā vetāḷāḥ piśācāś candramālinaḥ /
pibantaḥ śoṇitaṃ bhūyaḥ karālā nirṇatodarāḥ /
pibann iva tadākāśaṃ siṃhayukto mahāsvanaḥ /
ratho bhāti ghanonmuktaḥ paurṇamāsyāṃ yathā śaśī //
tato gaṇasahasrais tu nānārūpair bhayāvahaiḥ /
nadadbhir vividhān nādān ratho devasya so 'bhayāt //
ke cit siṃhamukhās tatra tathā vyāghramukhāś ca ha /
nāgāśvoṣṭramukhās tatra prāvepann abhipīḍitāḥ /
vyālayajñopavītāś ca ke cit tatra mahābalāḥ //
kharoṣṭragajavaktrāś ca aśvagrīvāś ca saṃsthitāḥ //
chāgamārjāravaktrāś ca meṣavaktrās tathā pare /
cīriṇaḥ śikhinaś cānye jaṭilordhvaśiroruhāḥ //
bhagnāḥ paripatanti sma śaṅkhaduṃdubhinisvanaiḥ /
ke cit saumyamukhās tatra divyaiḥ śastrair alaṃkṛtāḥ //
nānāpuṣpakṛtāpīḍā nānāpraharaṇāyudhāḥ /
vāmanā vikaṭāś caiva siṃhavyāghraparicchadāḥ /
rudhirārdramahādaṃṣṭrā mahāmāṃsabalipriyāḥ //
devaṃ saṃparivāryātha mahāśatrupramardanam /
līlāyamānās tiṣṭhanti saṃgrāmābhimukhonmukhāḥ //
tato divyaṃ rathaṃ dṛṣṭvā rudrasyākliṣṭakarmaṇaḥ /
kṛṣṇo garuḍam āsthāya yayau rudrāya saṃyuge /
vainateyastham asyantam āyāntam agraṇīr haraḥ /
tiṣṭha tiṣṭheti covāca kruddho 'haṃkāragarvitaḥ //
bhagavān api govindaḥ smayann iva ca saṃsthitaḥ /
sthito 'smi tava saṃgrāme yatheṣṭaṃ kriyatām iti /
hariṃ vivyādha kupito nārācānāṃ śatena saḥ //
sa śarair arditas tena hareṇāmitraghātinā /
harir jagrāha kupito hy āstraṃ pārjanyam uttamam //
pracacāla tato bhūmir viṣṇurudraprapīḍitā //
nāgāś cordhvamukhās tatra vicelur abhipīḍitāḥ /
parvatāḥ prastutās tatra jaladhārābhir āplutāḥ //
ke cin mumucire tatra śikharāṇi samantataḥ /
diśaś ca vidiśaś caiva bhūmir ākāśam eva ca //
pradīptānīva dṛśyante sthāṇukṛṣṇasamāgame /
samantataś ca nirghātāḥ patanti dharaṇītale //
śivāś caivāśivān nādān nadante bhīmadarśanāḥ /
vāsavaś cānadad ghoraṃ rudhiraṃ cāpy avarṣata //
ulkā ca bāṇasainyasya mukhāny āvṛtya tiṣṭhati /
na vavau mārutaś cāpi jyotīṃṣy ākulatām iyuḥ /
prabhāhīnāś ca oṣadhyo na caranty antarikṣagāḥ //
etasminn antare brahmā sarvair devagaṇair vṛtaḥ /
tripurāntakam udyantaṃ jñātvā rudram upāgamat //
gandharvāpsarasaś caiva yakṣā vidyādharās tathā /
siddhacāraṇasaṃghāś ca paśyanto 'tha divi sthitāḥ //
tataḥ pārjanyam astraṃ tat kṣiptaṃ rudrāya viṣṇunā /
yayau jvalann atha tadā yato rudro rathe sthitaḥ /
tataḥ śatasahasrāṇi śarāṇāṃ nataparvaṇām /
niṣpetuḥ sarvato digbhyo yato haratanus tataḥ //
athāgneyaṃ mahāraudram astram astravidāṃ varaḥ /
mumoca ruṣito rudras tad adbhutam ivābhavat //
tato viśīrṇadehās te catvāro 'pi samantataḥ /
tato viśīrṇadehās te catvāro 'pi samantataḥ /
nādṛśyanta śaraiś channā dahyamānāś ca vahninā //
tato bhūtāni vitresur devāś ca bhayaviklavāḥ /
siṃhanādaṃ tataś cakruḥ sarva evāsurottamāḥ /
hato 'yam iti vijñāya āgneyāntarhite harau //
tatas tad viṣahitvājau hy astram astravidāṃ varaḥ /
tataḥ kruddho hṛṣīkeśaḥ pratiṣidhyāgnisaṃcayaṃ /
jagrāha vāruṇaṃ so 'straṃ vāsudevaḥ pratāpavān //
udyate vāruṇāstre tu vāsudevena dhīmatā /
prayukte vāsudevena vāruṇāstre 'titejasi /
āgneyaṃ praśamaṃ yātam astraṃ vāruṇatejasā //
tasmin pratihate hy astre vāsudevena saṃyuge /
paiśācaṃ rākṣasaṃ caiva raudram āṅgirasaṃ bhavaḥ /
mumocāstrāṇi catvāri yugāntāgninibhāni saḥ //
vāsudevo 'pi cāstrāṇi dṛṣṭvā viprahitāni vai /
vāyavyam atha sāvitraṃ vāsavaṃ mohanaṃ tathā /
atrāṇāṃ vāruṇārthāya vāsudevo mumoca ha //
astraiś caturbhiś catvāri vārayitvā ca keśavaḥ /
jagrāha vaiṣṇavaṃ so 'straṃ vyāditāsyāntakopamam //
vaiṣṇavāstre vimukte tu sarva evāsurottamāḥ /
bhūtayakṣagaṇāś caiva bāṇānīkaṃ ca sarvaśaḥ /
diśaḥ pradudruvuḥ sarve bhayamohitalocanāḥ //
vaiśaṃpāyana uvāca
pramāthagaṇabhūyiṣṭhe sainye dīrṇe mahāsuraḥ /
nirjagāma tato bāṇo yuddhāyabhimukhas tvaran //
bhīmapraharaṇair ghorair daityendraiḥ sumahābalaiḥ /
vṛto mahārathair vīrair vajrīva surasattamaiḥ //
japyaiś ca mantraiś ca tathoṣadhībhir /
mahātmanaḥ svastyayanaṃ pracakruḥ /
sa tatra vastrāṇi śubhāś ca gāvaḥ /
phalāni puṣpāṇi tathaiva niṣkān //
baleḥ suto brāhmaṇasattamebhyo /
dadau dhanāny āśu yathā dhaneśaḥ /
sahasrasūryo bahukiṃkiṇīkaḥ /
parārdhyajāmbunadahemcitraḥ //
sahasracandrāyutatārakaś ca /
ratho mahān agnir ivāvabhāti /
tam āsthito dānavasaṃgṛhītaṃ /
mahādhvajaḥ kārmukadhṛk sa bāṇaḥ //
udvartayiṣyan yadupuṃgavānām /
atīva raudraṃ sa bibharti rūpaṃ /
sa vegavān vīrarathaughasaṃkulo /
viniryayau tān prati daityasāgaraḥ //
mahārṇavodbhūtataraṃgasaṃkulo /
yathārṇavo lokavināśanāya /
bhīmāni saṃtrāsakarair vapurbhis /
tāny agrato bhānti balāni tasya //
mahārathāny ucchritakārmukāṇi /
saparvatānīva vanāni rājan /
viniḥsṛtaḥ sāgaratoyavāsād /
atyadbhutaṃ cāhavaṃ draṣṭukāmaḥ //
andhakārīkṛte loke pradīpte tryambake tadā /
na nandī nāpi ca ratho na rudraḥ pratyadṛśyata //
dviguṇaṃ dīptadehas tu roṣeṇa ca balena ca /
astraṃ nārāyaṇaṃ nāma nārāyaṇajighāṃsayā /
jagrāha śūlī bhūtātmā devānām atha paśyatām //
mumoca ca yathāśakti rudro brahmātmasaṃbhavaḥ /
vimuktaṃ tena tac cāstraṃ jagāma ca samīpataḥ //
śaṃkarasya tad astraṃ tu prahasan keśavas tadā /
jagrāha līlayā viṣṇus tūṇau tac ca vyanikṣipat //
kupito rudrarūpeṇa rudraḥ saṃhāramūrtimān //
tataḥ śūlaṃ samādāya sarvaśatruvidāraṇam /
devadānavagandharva+ +yakṣapannagarakṣasām /
bhayaṃkaraṃ mumocātha kṛṣṇam uddiśya śaṃkaraḥ //
tac ca śūlaṃ harir dṛṣṭvā nijaśaktyā nyavārayat //
tatas trilocanaḥ kruddhaḥ kālāntakayamopamaḥ /
astraṃ pāśupataṃ yat tu loke khyātaṃ svavīryavat /
jagrāhātmasamaṃ sākṣād dhantuṃ keśavam ojasā //
vijñāyātha tadā viṣṇus tad evāstraṃ samādade //
dve hy astre praśamaṃ yāte dvābhyāṃ saṃdhārite tadā /
tripurāntakaraṃ bāṇaṃ jagrāha ca caturmukhaḥ //
agnimārutasomānāṃ viṣṇos tejaḥ samutthitam /
anenāhaṃ haniṣyāmi sabandhuṃ sasutaṃ raṇe //
iti matvā virūpākṣo dakṣayajñavināśanaḥ /
saṃdadhatkārmuke caiva kṣeptukāmas trilocanaḥ /
vijñāto vāsudevena cittajñena mahātmanā //
bāṇenānena bhūteśo māṃ hantuṃ kila niścitaḥ /
iti matvā tadā kṛṣṇaḥ pratikāraṃ samārabhat /
jṛmbhaṇaṃ nām so 'py astraṃ jagrāha puruṣottamaḥ /
tenāstreṇa tadā kṛṣṇo mantrapūtena keśavaḥ /
haraṃ saṃjṛmbhayām āsa kṣiprakārī mahābalaḥ //
vijṛmbhaṇaṃ nāma tataḥ so 'straṃ jagrāha keśavaḥ /
vijṛmbhayām āsa haraṃ tenāstreṇa mahābalaḥ /
saśaraḥ sadhanuś caiva haras tenāśu jṛmbhitaḥ /
saṃjñāṃ na lebhe bhagavān vijetāsurarakṣasām //
saśaraṃ sadhanuṣkaṃ ca dṛṣtvātmānaṃ vijṛmbhitam /
repeating them in their proper place. :k]
: Ñ2 V2.3 B Ds D6 T4 cont. after *1375: :k]
balonmatto 'tha bāṇo 'sau śarvaṃ codayate 'sakṛt /
sṛṣṭim anyāṃ sṛjasveti tadā darpavivṛddhaye //
śaktim anyāṃ sṛjann eva tadā darpavivṛddhaye /
tato nanāda bhūtātmā snigdhagambhīranisvanaḥ /
pradhmāpayām āsa tadā kṛṣṇaḥ śaṅkhaṃ mahābalaḥ /
jṛmbhite ca hare tasmiñ śaṅkhaṃ dadhmau sa keśavaḥ /
śārṅgaṃ ca kūjayām āsa siṃhanādaṃ vyanīnadat //
pāravaśyaṃ samāyātaḥ śūlī jṛmbhaṇatejasā /
pāñcajanyasya ghoṣeṇa śārṅgavisphūrjitena ca /
devaṃ vijṛmbhitaṃ dṛṣṭvā sarvabhūtāni tatrasuḥ //
dānavāś ca tathā yānti diśo 'tha vidiśo 'pi ca /
bāṇaś cāpi tadā rājan bhītabhītaḥ samāśvasat //
tato hāhākṛtaṃ sainyaṃ paśyataḥ śūlinas tadā /
kiṃ kurmaḥ kva gamiṣyāma iti dānavasattamāḥ /
sthitāś ca vimukhā rājan kartavye mūḍhacetasaḥ //
atha rudro 'pi sahasā jṛmbhaṇāstreṇa mohitaḥ /
kṛtyākṛtyavimūḍhātmā na kiṃ cid pratyapadyata //
dhyāthātho manasā tātaṃ bhaktigrāhyam atīndriyam /
parāt parataraṃ viṣṇuṃ sarvalokeśvareśvaram /
nārāyaṇaṃ prabhuṃ kṛṣṇam anantaṃ puruṣottamam //
yadi dharmo bhavej jyāyān yuktaṃ madapasarpaṇam /
iti dhyātvā haraḥ śīghraṃ tasmād deśād apākramat /
T4 ins. after 32 a passage given in App. I (No. 37)
, after which N (except Ś1 Ñ1)
T4 G(ed.) ins: :k]
janamejaya uvāca
apayāte tato deve kṛṣṇe caiva mahātmani /
punaś cāsīt kathaṃ yuddhaṃ pareṣāṃ lomaharṣaṇam /
kumbhāṇḍasaṃgṛhītāśve rathe tiṣṭhan guhas tadā /
abhidudrāva kṛṣṇaṃ ca balaṃ pradyumnam eva ca //
tataḥ śaraśatair ugrais tān vivyādha raṇe guhaḥ /
amarṣaroṣasaṃkruddhaḥ kumārapravaro nadan /
śarāṇāṃ śatasāhasrair vivyādha samare guhaḥ /
vāsudevaṃ sahasreṇa śatena balam eva ca /
pradyumnaṃ bāṇasāhasrair jaghāna samare guhaḥ /
śaraughācitagātrās te trayastraya ivāgnayaḥ /
śoṇitaughaplutair gātraiḥ pratyayudhyan guhaṃ tadā //
tatas te yuddhamārgajñās trayas tribhir anuttamaiḥ /
vāyavyāgneyapārjanyair bibhidur dīptatejasaḥ //
tān astrāṃs tribhir evāstrair vinivārya sa pāvakiḥ /
śailavāruṇasāvitrais tān sa vivyādha sāyakaiḥ /
tasya dīptaśaraughasya dīptacāpadharasya ca /
śaraughān astramāyābhir grasanti sma mahātmanaḥ //
bāṇaughe vivṛte tasmin paramakrodhadīpitaḥ /
yadā tadā guhaḥ kruddhaḥ prajvalann iva tejasā /
astraṃ brahmaśiro nāma kālakalpaṃ durāsadam /
saṃdaṣṭauṣṭhapuṭaḥ saṃkhye jagrāha sa guhas tadā //
prayukte brahmaśirasi sahasrāṃśusamaprabhe /
ugre paramadurdharṣe lokakṣayakare tadā //
pradhāvan sarvabhūtāni dahyamānāni sarvataḥ /
mahābhūteṣu sarveṣu pradhāvatsu tatastataḥ /
astratejaḥpramūḍhe tu viṣaṇṇe jagati prabhuḥ /
keśavaḥ keśimathanaś cakraṃ jagrāha vīryavān //
sarveṣām astravīryāṇāṃ vāraṇe ghātane tathā /
cakram apraticakrasya loke khyātaṃ mahātmanaḥ //
astraṃ brahmaśiras tena niṣprabhaṃ kṛtam ojasā /
meghair ivātapāpāye savitur maṇḍalaṃ mahat //
tato niṣprabhatāṃ yāte naṣṭavīrye mahaujasi /
tasmin brahmaśirasy astre śaktiṃ jagrāha kāñcanīm //
krodhasaṃraktalocanaḥ /
guhaḥ prajajvāla raṇe haviṣevāgnir ulbaṇaḥ //
śatrughīṃ jvalitāṃ divyāṃ /
amoghāṃ dayitāṃ ghorāṃ sarvalokabhayāvahām /
maholkām iva tāṃ dīptāṃ yugāntāgnisamaprabhām /
ghaṇṭāmālākulāṃ śaktiṃ cikṣepa ruṣito guhaḥ //
nanāda balavac cāpi nādaṃ śatrubhayaṃkaram //
sā ca kṣiptā tadā tena brahmaṇyena mahātmanā /
jṛmbhamāṇeva gagane saṃpradīptamukhī tataḥ /
āghāvantī mahāśaktiḥ kṛṣṇasya vadhakāṅkṣiṇī //
tato vidyādharāḥ sarve gandharvā ṛṣayas tathā /
bhṛśaṃ viṣaṇṇāḥ sendrāś ca sarvāmarapurogamāḥ /
śaktiṃ prajvalitāṃ dṛṣṭvā dagdhaḥ kṛṣṇa iti bruvan //
abhyāśamāgatāṃ tāṃ tu mahāśaktiṃ mahāmṛdhe /
huṃkāreṇaiva nirbhartsya pātayām āsa bhūtale //
pātitāyāṃ mahāśaktyāṃ sādhu sādhv iti sarvaśaḥ /
siṃhanādaṃ tataś cakruḥ sarve devāḥ savāsavāḥ //
tato deveṣu nardatsu vāsudevaḥ pratāpavān /
punaś cakraṃ sa jagrāha bhūtāntakaraṇaṃ tadā //
musalaṃ lāṅgalaṃ caiva jagrāha ruṣito balaḥ /
tato bhīmo guho devaḥ kartavye vismṛto 'bhavat /
vyāvidhyamāne cakre tu kṛṣṇenāmitatejasā /
kumārarakṣaṇārthāya vibhajya svatanuṃ tadā /
taṃ dṛṣṭvā pramukhe tasya vyatiṣṭhita ca kauṭavī /
digvāsā devavacanāt prātiṣṭhat tatra kauṭavī /
lambā nāma mahābhāgā bhāgo devyās tathāṣṭamaḥ /
citrā kanakaśaktis tu sā ca nagnā sthitāntare //
athāntarā kumārasya devīṃ dṛṣṭvā mahābhujaḥ /
parāṅmukhas tato vākyam uvāca madhusūdanaḥ /
digvāsā vikaṭā dhūmrā karāḷā nirṇatodarī /
bāhū prasārya sahasā grasantīvāmbaraṃ mahat /
apagacchāpagaccha tvaṃ dhigdhig ity eva so 'bravīt //
kim evaṃ kuruṣe vighnaṃ niścitasya vadhaṃ prati //
vaiśaṃpāyana uvāca
śrutvaiva vacanaṃ tasya kauṭavī tu tadā vibho /
naiva vāsaḥ samādhatte kumāraparirakṣaṇāt /
bhagavān uvāca
apavāhya guhaṃ śīghram apayāhi raṇājirāt /
svasti hy evaṃ bhaved adya mokṣyase yotsyatā mayā //
tāṃ ca dṛṣṭvā sthitāṃ devo hariḥ saṃgrāmamūrdhani /
saṃjahāra tataś cakraṃ bhagavān vāsavānujaḥ //
evam ukte tu vacane devadevena dhīmatā /
apavāhya guhaṃ devī harasāṃnidhyam āgatā //
etasminn antare caiva vartamāne mahābhaye /
kumāre rakṣite devyā bāṇas taṃ deśam āyayau //
apayātaṃ guhaṃ dṛṣṭvā muktaṃ kṛṣṇena saṃyugāt /
bāṇas cintayate tatra svayaṃ yotsyāmi mādhavam /
tasmād vaktrākṣi gacha tvaṃ yataḥ skandopagachati /
etad eva paraṃ tasya bhaviṣyati na saṃśayaḥ /
vaiśaṃpāyana uvāca
bhūtakṣayagaṇās tatra bāṇānīkaṃ ca sarvaśaḥ /
diśaḥ pradudruvuḥ sarve bhayamohitalocanāḥ //
pramāthagaṇabhūyiṣṭhe sainye dīrṇe mahāsuraḥ /
nirjagāma tato bāṇo yuddhāyābhimukhas tvaran //
bhīmapraharaṇair ghorair daityendraiḥ sumahārathaiḥ /
mahābalair mahāvīrair vajrīva surasattamaiḥ //
purohitāḥ śatruvadhaṃ vadantas /
tathaiva cānye śrutaśīlavṛddhāḥ /
japaiś ca mantraiś ca tathauṣadhībhir /
mahātmanaḥ svastyayanaṃ pracakruḥ /
śaśāpa caināṃ ruṣito yaś ca māṃ bhaktisaṃyutaḥ /
dvādaśābdaṃ namas kuryāt tenābhūd yat phalaṃ mahat //
tadā saṃdarśanāt tasya tat phalaṃ naśyatāṃ mahat /
sadā digambarā bhūyas tiṣṭha vā tvaṃ yatheṣṭataḥ //
ity uktvā devadevo 'pi vihāya guham acyutaḥ /
parāvṛtya sthitas tūrṇaṃ sabalaḥ sasutas tadā /
tadāprabhṛti rājendra digvāsāḥ sābhavat tadā /
apākrāmad guho yuddhād yuddhāyaiva ca keśavaḥ /
rāmapradyumnasaṃyukto garuḍe garuḍadhvajaḥ //
vaiśaṃpāyanaḥ
nirjite ca jvare tasmin hare caiva guhe tadā /
tatas tūryapraṇādaiś ca bherīṇāṃ ca mahāsvanaiḥ /
siṃhanādaiś ca daityānāṃ bāṇaḥ kṛṣṇam abhidravat //
śaktīś caiva gadāś caiva cāpāni vividhāni ca /
parighāṃś ca mahāghorāṃś cakrāṇi ca bahūni ca /
bāṇānāṃ dhārayām āsa sahasram amitaujasām /
dṛṣṭvā bāṇaṃ tu niryātaṃ yuddhāyaiva vyavasthitam /
āruhya garuḍaṃ kṛṣṇo bāṇāyābhimukho yayau /
āyāntam atha taṃ dṛṣṭvā yadūnām ṛṣabhaṃ raṇe /
gatvātha kiṃ cid dṛṣṭvaiva svabalaṃ keśavaṃ tadā /
vainateyasamārūḍhaṃ kṛṣṇam apratimaujasam //
atha nāṇas tu taṃ dṛṣṭvā pramukhe pratyupasthitam /
uvāca vacanaṃ kruddho vāsudevaṃ tarasvinam /
bāṇa uvāca
tiṣṭha tiṣṭha na me 'dya tvaṃ jīvan pratigamiṣyasi /
dvārakāṃ dvārakāsthān vā suhṛdo drakṣyase na ca //
suvarṇavarṇān vṛkṣāgrān adya drakṣyasi mādhava /
tvam adyāṣṭabhujaḥ saṃkhye kathaṃ bāhusahasriṇā /
mayābhibhūtaḥ samare muhūrṣuḥ kālacoditaḥ //
adya bāhusahasreṇa katham aṣṭabhujo raṇe /
mayā saha samāgamya yotsyase garuḍadhvaja //
adya hi tvaṃ mayā yuddhe nirjitaḥ saha bāndhavaiḥ /
dvārakāṃ śoṇitapure nihataḥ saṃsmariṣyasi //
nānāpraharaṇopetaṃ nānāṅgadavibhūṣitam /
adya bāhusahasraṃ me koṭibhūtaṃ niśāmaya //
nāhaṃ guho na ca haro na jvaro nāpi cāgnayaḥ /
baliputraṃ tu māṃ viddhi bāṇam apratimaṃ raṇe /
garjatas tasya vākyaughāḥ samudrād iva sindhavaḥ /
parākramarasopetā mattebhād iva śīkarāḥ /
niścaranti mahāghorā vātoddhūtā ivormayaḥ //
roṣaparyākule caiva netre tasya babhūvatuḥ /
jagad didhakṣann iva khe mahāsūrya ivoditau //
apiban mṛtyunāviṣṭaḥ kṛṣṇo bāṇam abhidravat //
kṣobhavisphūrjite tasya raktanetre babhūvatuḥ /
jagad didhakṣū yugapan mahāsūryāvivoditau /
bhagavān uvāca
bāṇa kiṃ garjase śūrā na garjanti raṇe sthitāḥ /
ehy ehi yudhyasva raṇe kiṃ mithyāgarjitena te //
yadi yuddhāni vacanaiḥ sidhyanti ditinandana /
bhavān eva jayen nityaṃ bahvabaddhaṃ prabhāṣase //
ehy ehi jaya māṃ bāṇa jito vā vasudhātale /
cirāyāvāṅmukho dīnaḥ patitaḥ śeṣyase 'sura //
kākagṛdhrabaḷaiś caiva sarvataḥ pāṭito 'tha vā /
ity evam uktvā vacanaṃ marmabhedibhir āśugaiḥ /
nirbibheda raṇe kṛṣṇas tv amoghair dīptatejasaiḥ //
vinirbhinnas tu kṛṣṇena mārgaṇairmarmabhedibhiḥ /
smayan bāṇas tataḥ kṛṣṇaṃ śaravarṣair avākirat /
jvaladbhir iva saṃsaktais tasmin yuddhe sudāruṇe //
tau tataḥ śaranistriṃśair gadāparighatomaraiḥ /
tataḥ parighanistriṃśair gadātomaraśaktibhiḥ /
vinindamānau saṃyattau yuddhe ceratur ojasā //
musalaiḥ paṭṭisaiś cāpi chādayām āsa keśavam //
aṣṭabāhuḥ sahasreṇa bāhūnāṃ samayudhyata /
yodhayām āsa samare dvibāhum atha līlayā /
tatas tu samare hantuṃ hiraṇyakaśipor yathā /
sahasrabāhunā sārdham aṣṭabāhur ayudhyata /
bāṇena saha saṃgamya śaṅkhacakragadādharaḥ //
K1.2 Ñ2.3 V B2 Ds D4.6 T1 G1 ins. after 66:
K3.4 Ñ1 B3 Dn D1-3 T4 cont. after 1415*:
B1 after 1417*: :k]
lāghavaṃ vīkṣya kṛṣṇasya balisūnū ruṣānvitaḥ /
mumocāstraṃ tadā yuddhe kṛṣṇo bāṇaḥ pratāpavān /
yad astraṃ paramaṃ divyaṃ tapasā nirmitaṃ mahat /
tad apratihitaṃ yuddhe sarvaśatrunibarhaṇam /
brahmaṇā vihitaṃ pūrvaṃ tan mumoca baleḥ sutaḥ //
tasmin mukte diśaḥ sarvās tamopahatamaṇḍalāḥ /
prādur āsaṃs tato raudrā na prājñāyata kiṃ cana //
... sughorāṇi ca sarvaśaḥ /
tamasā saṃvṛte loke ... /
sādhu sādhv iti bāṇaṃ tu pūjayanti sma dānavāḥ /
aho dhig iti devānāṃ carate vāg udīritā //
tato 'strabalavegena sārciṣmatyaḥ sudāruṇāḥ /
ghorarūpā mahāvegā niṣpetur bāṇavṛṣṭayaḥ //
nākampata tadā vāyur na meghāḥ saṃcaranti ca /
astre vimukte bāṇena dahyamāne ca keśave //
tato 'straṃ sumahāvegaṃ jagrāha madhusūdanaḥ /
pārjanyaṃ nāma bhagavān yamāntakanibhaṃ raṇe //
tato vitimire loke sa cāgniḥ praśamaṃ gataḥ /
dānavā moghasaṃkalpāḥ sarve 'bhuvaṃs tadā bhṛśam /
dānavāstraṃ praśāntaṃ tu parjanyāstre 'bhimantrite /
tato devagaṇāḥ sarve praṇedur jahṛṣus tadā //
hate śastre mahārāja daiteyaḥ krodhamūrchitaḥ /
bhūyaḥ saṃchādayām āsa keśavaṃ garuḍe sthitam /
musalaiḥ paṭṭisaiś caiva śūlam udgarakasmaraiḥ //
tasya tāṃ tarasā sarvāṃ bāṇavṛṣṭiṃ samudyatām /
punaḥ saṃvārayām āsa keśavaḥ śatrusūdanaḥ //
keśavasya tu bāṇena vartamāne mahāhave //
tasya śārṅgavinirmuktaiḥ śarair aśanisaṃnibhaiḥ /
tilaśas tad rathaṃ cakre sāśvadhvajapatākinam //
ciccheda kavacaṃ kāyān mukuṭaṃ ca mahāprabham /
kārmukaṃ ca mahātejā hastāc cāpaṃ ca keśavaḥ //
vivyādha cainam urasi nārācena smayann iva //
sa marmābhihataḥ saṃkhye pramumohālpacetanaḥ //
taṃ dṛṣṭvā mūrchitaṃ bāṇaṃ prahāraparipīḍitam /
prāsādavaraśṛṅgastho nārado munipuṃgavaḥ //
utthāyāpaśyata tadā kakṣāsphoṭanatatparaḥ /
vādayāno nakhāṃś caiva diṣṭyā diṣṭyeti cābravīt //
aho me saphalaṃ janma jīvitaṃ ca sujīvitam /
dṛṣṭaṃ me yad idaṃ citraṃ dāmodaraparākramam //
jaya bāṇaṃ mahābāho daiteyaṃ devapūjita /
yad artham avatīrṇo 'si tat karma saphalaṃ kuru //
evaṃ stutvā tadā devaṃ bāṇaiḥ khaṃ dyotayañ śitaiḥ /
itas tataḥ saṃpatadbhir nārado vyacarad raṇe //
prāyudhyetāṃ dhvajau tatra tāv anyonyam abhidrutau /
yuddhaṃ cābhūd vāhanayor ubhayor devadaityayoḥ /
garuḍasya ca saṃgrāme mayūrasya ca yudhyataḥ //
pakṣatuṇḍaprahārais tau caraṇāgranakhais tathā /
anyonyaṃ jaghnatuḥ krodhān mayūrgaruḍāv ubhau //
vainateyas tataḥ kruddho mayūraṃ dīptatejasam /
jagrāha śirasi kruddhas tuṇḍenābhyahanat tadā //
dakṣiṇena ca pakṣeṇa nijaghāna mahābalaḥ /
padbhyāṃ pārśvābhighātāṃś ca dattvā ghorān anekaśaḥ //
ākṛṣya cainaṃ tarasā vikṛṣya ca mahābalaḥ /
niḥsaṃjñaṃ pātayām āsa gaganād iva parvatam //
mayūre pātite tasmin garuḍenātha pakṣiṇā /
papāta tasmāt sahasā vegena mahatā balī /
bāṇaḥ paramasaṃvignaś cintayan kāryam ātmanaḥ //
mayātibalamattena na kṛtaṃ suhṛdāṃ vacaḥ /
paśyatāṃ devadaityānāṃ prāpto 'smy āpadam uttamām /
taṃ dīnamanasaṃ jñātvā raṇe bāṇaṃ suviklavam /
cintayad bhagavān rudro bāṇarakṣaṇam āturaḥ //
tato nandiṃ mahādevaḥ prāha gambhīrayā girā /
nandikeśvara saṃyāhi yato bāṇas tato ratham //
rathenānena divyena siṃhayuktena bhāsvatā /
bāṇaṃ saṃyojayāśu tvam alaṃ yuddhāya cānagha /
pramāthagaṇapārśve hi na hi me sthāsyate manaḥ /
yāhi prabhavase tāta bāṇaṃ saṃrakṣa gamyatām //
tathety uktvā punar nandī rathena rathināṃ varaḥ /
yato bāṇas tato gatvā bāṇam āha śanair idam //
daityemaṃ ratham ātiṣṭha śīghram ehi mahābala /
mayā sārathinā vīra ehi yudhyasva māciram /
sa nandinā tathoktaḥ san bāṇaḥ parabalārdanaḥ /
tato yudhyasva kṛṣṇaṃ vai dānavāntakaraṃ raṇe /
ārūḍhaḥ sa tathety uktvā mahādevasya taṃ ratham //
tathety uktvā bhavaratham āruroha sa dānavaḥ /
āruḍhasya tu bāṇasya taṃ rathaṃ brahmanirmitam /
śuśubhe rūpam atyartham ādityasyeva cāmbare /
rūpam āsīt purā yadvat tripuraṃ vai didhakṣataḥ /
taṃ syandanam adhiṣṭhāya bhavasyāmitatejasaḥ /
prāduś cakre tadā raudram astram astravidāṃ varaḥ /
dīptaṃ brahmaśiro nāma bāṇaḥ kruddho 'tivīryavān //
pradīpte brahmaśirasi lokaḥ kṣobham upāgamat /
lokasaṃrakṣaṇārthaṃ hi tat sṛṣṭaṃ padmayoninā //
tac cakreṇa nihatyāstraṃ prāha kṛṣṇaḥ pratāpavān /
loke prakhyātayaśasaṃ bāṇam apratimaṃ raṇe //
katthitāni kva te bāṇa tāni kiṃ na vikatthase /
ayam asmi sthito yuddhe yudhyasva puruṣo bhava //
kārtavīryārjuno nāma pūrvam āsīn mahābalaḥ /
sahasrabāhū rāmeṇa dvibāhuḥ samare kṛtaḥ //
... pūrvaṃ bāhusahasravān /
mahābalaḥ sa rāmeṇa ... /
tathā tavāpi darpo 'yaṃ bāhūnāṃ vīryasaṃbhavaḥ /
cakraṃ te darpaśamanaṃ karoti raṇamūrdhani //
darpasaṃjananān yāvan nāśayiṣyāmi te bhujān /
yāvat te darpaśamanaṃ karomy adya svabāhunā /
tiṣṭhedānīṃ na me 'dya tvaṃ mokṣyase raṇamūrdhani //
atha tad durlabhaṃ dṛṣṭvā yuddhaṃ paramadāruṇam /
tathā devāsurasamaṃ harṣān nṛtyati nāradaḥ //
nirjitāś ca gaṇāḥ sarve pradyumnena mahātmanā /
nikṣiptavādā yudhyasva devadevaṃ gatāḥ punaḥ /
tataś cakraṃ sahasrāraṃ nadan megha ivoṣṇage /
jagrāha puruṣavyāghro bāṇabāhupraśāntaye //
jyotiṣmataḥ pataṃgasya śaśinaś caiva yat tathā /
tejo yaj jyotiṣāṃ caiva tejo vajrāśanes tathā /
prājāpatyaṃ ca yat tejas tac cakre paryavasthitam //
tretāgneś caiva yat tejo yac cāgner brahmacāriṇaḥ /
ṛṣīṇāṃ ca tapo jñānaṃ tac cakre paryavasthitam //
pativratānāṃ yat tejaḥ prāṇaṃ ca mṛgapakṣiṇām /
yac ca cakradhareṣv asti tac cakre saṃniveśitam //
nāgarākṣasayakṣāṇāṃ gandharvāpsarasām api /
trailokyasya ca yat tejaḥ sarvaṃ cakre vyavasthitam /
yac ca tejas tathā śaṃbhor yamasya varuṇasya ca /
tejasā tena saṃyuktaṃ bhāsvatā prajvalabhṛśam /
vapuṣā teja ādatte bāṇasya pramukhe sthitam //
jñātvātitejasaṃ cakraṃ kṛṣṇenābhyudyataṃ raṇe /
aprameyaṃ hy avihitaṃ rudrāṇīm abravīc chivaḥ //
ajeyam etat trailokye cakraṃ kṛṣṇena dhāryate /
bāṇaṃ trāyasva devi tvaṃ yāvac cakraṃ na muñcati //
tatas tryakṣavacaḥ śrutvā devī lambām athābravīt /
gachaihi lambe tvaṃ śīghraṃ bāṇasaṃrakṣaṇaṃ prati //
tato yogaṃ samādhāya adṛśyā himavatsutā /
kṛṣṇasyaikasya tad rūpaṃ darśayanty āgatāntikam /
cakrodyatakaraṃ dṛṣṭvā bhagavantaṃ raṇājire /
pramukhe vāsudevasya digvāsāḥ koṭavī sthitā //
tāṃ dṛṣṭvātha punaḥ prāptāṃ devīṃ rudrasya saṃgatām /
lambādvitīyāṃ tiṣṭhantīṃ kṛṣṇo vacanam abravīt /
antarghānam upāgamya tyaktvā sā vāsasī punaḥ /
paritrāṇāya bāṇasya vijayādhiṣṭhitā tataḥ /
bhūyaḥ sāmarṣatāmrākṣī vivastrāvasthitā raṇe //
bāṇasaṃrakṣaṇaparā vākyam etad uvāca ha /
hanmi bāṇaṃ na saṃśayaḥ /
evam uktā tu bāṇena /
bāṇasaṃrakṣaṇārthinī /
girā madhurayā devī /
jāne tvāṃ sarvabhūtānāṃ sraṣṭāraṃ puruṣottamam /
mahābhāgaṃ mahādevam anantaṃ nīlam avyayam /
padmanābhaṃ hṛṣīkeśa lokānām ādisaṃbhavam /
devadeva jagannātha viṣṇo jiṣṇo jagatpate /
nārhase deva hantuṃ vai bāṇam apratimaṃ raṇe //
prayaccha hy abhayaṃ bāṇe jīvaputrītvam eva ca //
mayā dattavaro hy eṣa bhūyaś ca parirakṣyate /
na me mithyā samudyogaṃ kartum arhasi mādhava //
evam ukte tu vacane kṛṣṇaḥ parapuraṃjayaḥ /
kruddhaḥ prabhāṣate vākyaṃ śṛṇu satyaṃ tu bhāminī //
bāṇo bāhusahasreṇa nardate darpam āśritaḥ /
eteṣāṃ chedanaṃ tv adya kartavyaṃ nātra saṃśayaḥ //
dvibāhunā ca bāṇena jīvaputrī bhaviṣyasi /
saṃtyajya cāsuraṃ darpaṃ na ca māṃ saṃśrayiṣyati //
evam ukte tu vacane kṛṣṇenākliṣṭakarmaṇā /
provāca devī bāṇo 'yaṃ devadevo bhaved iti //
atha tāṃ kārttikeyasya mātaraṃ so 'bhibhāṣya vai /
dhig dhig ity abravīt tāṃ tu duṣṭe dhvaṃseti keśavaḥ /
tataḥ kruddho mahābāhuḥ kṛṣṇaḥ praharatāṃ varaḥ /
provāca bāṇaṃ samare bhrāmayaṃś cakram uttamam //
tataḥ provāca vacanaṃ bāṇaṃ kaṃsārisūdanaḥ /
yudhyatāṃ yudhyatāṃ saṃkhye bhavatāṃ koṭavī sthitā /
aśaktānām iva raṇe dhigbāṇa tava pauruṣam //
evam uktvā tataḥ kṛṣṇas tac cakraṃ paramāstravit /
nimīlitākṣo vyasṛjad bāṇaṃ prati mahābalaḥ //
kṣepaṇād yasya muhyanti lokāḥ sasthāṇujaṅgamāḥ /
kravyādāni ca bhūtāni tṛptiṃ yānti mahāmṛdhe //
tamapratimakarmāṇaṃ samānaṃ sūryavarcasā /
cakram udyamya samare kopadīpto gadādharaḥ //
sa muṣṇan dānavaṃ tejaḥ samare svena tejasā /
ciccheda bāhūṃś cakreṇa śrīdharaḥ paramaujasā /
alātacakravat tūrṇaṃ bhramamāṇaṃ raṇājire /
kṣiptaṃ tu vāsudevena bāṇasya raṇamūrdhani /
bāṇasya rathamārge ca dvitīya iva bhāskaraḥ /
viṣṇor astraṃ sunābhaṃ vai śaighryayogān na dṛśyate //
tasya bāhusahasrasya paryāyeṇa punaḥ punaḥ /
bāṇasya chedanaṃ cakre tac cakraṃ raṇamūrdhani //
kṛtvā dvibāhuṃ taṃ bāṇaṃ chinnaśākham iva drumam /
punaḥ karāgraṃ kṛṣṇasya cakraṃ prāptaṃ sudarśanam //
vaiśaṃpāyana uvāca
kṛtakṛte tu saṃprāpte cakre daitye vipātite /
śarīreṇa prasravatā rudhiraughapariplutaḥ /
abhavat parvatākāraś chinnabāhur mahāsuraḥ //
chinnaśākho yathā vṛkṣaś chinnapakṣo yathā khagaḥ //
chittvā bāhusahasraṃ tu bāṇasya ca sudarśanam /
jagāma devadevasya pārśvaṃ ripunighātinaḥ //
provāca vadatāṃ śreṣṭhaṃ cakro medaḥsamākulaḥ /
ājñāpaya jagannātha śiraś chettuṃ durātmanaḥ //
tataḥ kṛṣṇo hṛṣīkeśas tad ādatte sudarśanam /
asṛṅmattaś ca vividhān nādān muñcan yathā ghanaḥ //
tasya nādena mahatā keśavo ripusūdanaḥ /
vyāvidhya sahasā kṛṣṇaḥ śiraś chettuṃ samārabhat /
cakraṃ bhūyaḥ kṣeptukāmaṃ bāṇanāśārtham acyutam /
cakraṃ bhūyaḥ kṣeptukāmo nāṇanāśārtham acyutaḥ /
tam upetya mahādevaḥ kumārasahito 'bravīt //
sahomayā haro devo jvareṇa ca samanvitaḥ /
kṛṣṇa kṛṣṇa mahādeva jāne tvāṃ puruṣottamam /
na hy enaṃ vadhakāmas tvaṃ yad icchet pārvatīhitam //
kṛṣṇa uvāca
hiraṇyakaśipoḥ putrāś catvāro lokaviśrutāḥ /
hrādaḥ prahrādaḥ saṃhrādaḥ anuhrādaś caturthakaḥ //
prahrādāya varo dattaś caiṣāṃ madhye varāthine /
avyadhyas tava vaṃśo 'stu daityaughāḥ satataṃ mayā //
iti pratiśrutaṃ pūrvam aparāghaparāya ca /
madhukaiṭabhahantāraṃ devadevaṃ sanātanam //
ādidevam ajaṃ viṣṇuṃ surādhyakṣaṃ purātanam /
lokānāṃ tvaṃ gatir deva tvatprasūtam idaṃ jagat /
ajeyas tvaṃ tribhir lokaiḥ sadevāsuramānuṣaiḥ //
tava prasādajo brahmā tathāhaṃ krodhasaṃbhavaḥ /
vande 'haṃ tvāṃ jagannāthaṃ jagatām īśvaraṃ harim //
namāmi nirguṇaṃ viṣṇo tvām ādyam akhilaṃ raṇe /
niṣkalaṃ tvāṃ hare devaṃ namāmi puruṣottamam //
trayīmūrte purāṇātmann namāmi tvāṃ janārdanam /
ajeyo 'si sadā viṣṇo yāce tvāṃ nityam avyayam /
tasmāt saṃhara divyaṃ tvam idaṃ cakraṃ samudyatam /
anivāryam asaṃhāryaṃ raṇe śatrubhayaṃkaram //
ye tvā deva prapadyante na te suvyaktimānavāḥ /
bhaye mahati magnānāṃ trātā nityaṃ janārdanaḥ //
ye cāpy asmatkṛtaṃ stotram abhidhāsyanti bhaktitaḥ /
te sarvabhayanirmuktā bhaviṣyanti nirāmayāḥ //
nāthas tvaṃ sarvalokānāṃ viśeṣeṇa mama prabho /
kṣamyatāṃ deva bāṇasya matkṛte puruṣottama /
bāṇasyāsyābhayaṃ dattaṃ mayā keśiniṣūdana /
tan me na syān mṛṣā vākyam atas tvāṃ kṣamayāmy aham //
na hy enaṃ vadhakāmasya yadīcchet pārvatīhitam /
kṣantavyaṃ bhavatā bhūyo yat kṛtaṃ bhaktavatsala /
bhagavān uvāca
jīvatāṃ deva bāṇo 'yam etac cakraṃ nivartitam /
mānyas tvaṃ deva devānām asurāṇāṃ ca sarvaśaḥ //
anyathā chedanaṃ kuryāṃ bāṇasyāsya durātmanaḥ /
yasmān mānyaḥ sadā deva tasmāj jīvatu bāṇakaḥ /
namas te 'stu gamiṣyāmi yat kāryaṃ tan maheśvara /
na tāvat kriyate tasmān mām anujñātum arhasi //
evam uktvā mahādevaṃ kṛṣṇas tūrṇaṃ garutmatā /
jagāma tatra yatrāste prādyumniḥ sāyakaiś citaḥ //
gate kṛṣṇe tato nandī bāṇam āha śubhaṃ vacaḥ /
gaccha bāṇa kṣatenaiva devadevasya cāgrataḥ //
tac chrutvā nandivākyaṃ tu bāṇo 'gacchata śīghragaḥ /
chinnabāhuṃ tato bāṇaṃ dṛṣṭvā nandī pratāpavān /
apavāhya rathenaiva yato devas tato yayau //
tato nandī punar bāṇaṃ prāg uvācottaraṃ vacaḥ /
bāṇa bāṇa pranṛtyasva śreyas tava bhaviṣyati //
kṛttabāṇa mahādaitya tataḥ śreyas tvam āpsyasi /
eṣa devo mahādevaḥ prasādasumukhas tava /
śoṇitaughaplutair gātrair nandivākyapracoditaḥ /
jīvitārthī tato bāṇaḥ pramukhe śaṃkarasya vai //
etac chrutvā vaco nandeḥ śoṇitāṅgaḥ sa dānavaḥ /
pravṛtto jīvitārthāya śaṃkaraṃ pramukhe sthitaḥ /
prānṛtyata bhaye jāte dānavaḥ sa vicetanaḥ /
jaya deva jagannātha jayājeya harāvyaya /
jaya bhaktipriya sadā jaya bhūtagaṇārcitaḥ //
jaya bhasmapradigdhāṅga jaya nagnavidāṃ mukha /
umāpate viśvapate jayājeyāvyaya prabho //
evamādi tadā bāṇo vilapan bhavatuṣṭaye /
avasthāṃ kṛpaṇāṃ prāpto bhayaviklavalocanaḥ //
tataḥ pranṛttaṃ bāṇaṃ ca cakram apratimaṃ raṇe /
bāṇaṃ dvibāhuṃ kṛtvā tu svām eva prakṛtiṃ gatam /
taṃ dṛṣṭvā ca pranṛtyantaṃ bhayodvignaṃ punaḥ punaḥ /
nandivākyaprajavitaṃ bhaktānugrahakṛd bhavaḥ /
karuṇāvaśam āpanno mahādevo 'bravīd vacaḥ /
prānṛtyad bahuśo rājan yathā prīto bhaved bhava /
tataḥ prīto 'bhavad rājan bāṇasyāsya sa līlayā /
maheśvara uvāca
varaṃ vṛṇīṣva bāṇa tvaṃ yat te manasi vartate /
prasādasumukho 'haṃ te varakālo 'yam āgataḥ //
yat prārthyase varaṃ bāṇa cirāya manasepsitam /
tat te 'haṃ tvāṃ pradāsyāmi tridaśair api durlabham /
rudravākyaṃ tataḥ śrutvā bāṇo manasi harṣitaḥ /
varān manasi saṃdhārya pravaktum upacakrame /
bāṇa uvāca
ajaraś cāmaraś caiva bhaveyaṃ satataṃ vibho /
eṣa me prathamo deva varo 'stu yadi manyase //
maheśvara uvāca
tulyo 'si daivatair bāṇa na mṛtyus tava vidyate /
anyaṃ varaṃ vṛṇīṣvādya anugrāhyo 'si me sadā //
bāṇa uvāca
yathāhaṃ śoṇitādigdho bhṛśārto vraṇapīḍitaḥ /
bhaktānāṃ nṛtyatām evaṃ putrajanma bheved bhava //
maheśvara uvāca
nirāhārāḥ kṣamāyuktāḥ satyārjavaparāyaṇāḥ /
madbhaktā ye hi nṛtyanti teṣām evaṃ bhaviṣyati //
Ñ2 repeats 119cd and G3 repeats 120. K V B D T1.4 G5 ins. after 121:
Ñ2 after the repetition of 119cd: :k]
tṛtīyaṃ tvam atho bāṇa varaṃ vara manogatam /
tad vidhāsyāmi te putra saphalo 'stu bhavān iha /
bāṇa uvāca
cakrapāṭanajā ghorā rujā tīvrā hi yā mama /
vareṇa sā tṛtīyena śāntiṃ gacchatu me bhava //
maheśvara uvāca
evaṃ bhavatu bhadraṃ te na rujā prabhaviṣyati /
akṣataṃ tava gātraṃ ca svasthāvasthaṃ bhaviṣyati //
cakrapāṭanajā ghorā rujā te surasattama /
na bhaviṣyati gātreṣu balavāṃś ca bhaviṣyasi /
caturthaṃ te varaṃ dadmi vṛṇīṣvāsura kāṅkṣitaṃ /
na te 'haṃ vimukhas tāta prasādasumukho hy aham //
bāṇa uvāca
pramāthagaṇavaṃśasya prathamaḥ syām ahaṃ vibho /
mahākāla iti khyātaḥ khyātiṃ gaccheyam īśvara //
vaiśampāyana uvāca
evaṃ bhaviṣyatīty āha devo bāṇaṃ mahādyutiḥ /
divyarūpo 'kṣato gātrair nīrujas tvaṃ mamāśrayāt //
mamātisargād bāṇa tvaṃ bhava caivākutobyahaḥ /
maheśvara uvāca
bhūyo 'pi te varaṃ dadmi prakhyātabalapauruṣa /
evaṃ bhaviṣyaty avaśyaṃ yaṃ varaṃ tvam ihecchasi /
taṃ taṃ vṛṇīṣva bhadraṃ te yad icchasi mahāsura //
bāṇa uvāca
vairūpyam aṅgajaṃ kiṃ cin mā bhūn me devasattama /
dvibāhutve 'pi me deho na virūpo bhaved bhava //
hara uvāca
bhavitā sarvam etat te yathecchasi mahāsura /
bhaktas tvaṃ me na cādeyaṃ bhaktānāṃ vidyate mama /
tato 'bravīn mahādevo bāṇaṃ sthitam athāntike /
evaṃ bhaviṣyate bāṇa yat tvayā samudāhṛtam //
tyaja mūḍhāṃ matiṃ bāṇa mā mohavaśago bhava /
etāvad uktvā bhagavāṃs trinetro gaṇasaṃvṛtaḥ /
paśyatāṃ sarvabhūtānāṃ tatraivāntar adhīyata //
, adhyāya 113, transliterated from the critical ed. (P. L. Vaidya, Poona 1969)
by Arlo Griffiths (Leiden/Groningen)
; proof-read by Arlo Griffiths. This is the version of April 5, 2004 :h]
vaiśaṃpāyana uvāca
D2 om. the ref. N T4 ins. and T2 G1.4 repeat after the ref:
T1.2 G1.3-5 M (T2 G1.4 for the first time)
ins. after 112.129: :k]
evaṃ varān bahūṃl labdhvā bāṇaḥ prītimān abhavat /
jagāma saha rudreṇa mahākālatvam āgataḥ /
K1.2 Ñ2.3 V2.3 B Dn Ds D1.4.5 cont:
K3.4 Ñ1 V1 D2.3.6 T2.4 G1.4 cont. after 1483*:
T1 G3.5 M1-3 G(ed.)
ins. after the ref: :k]
vāsudevo 'pi bahudhā nāradaṃ paryapṛcchata /
kvāniruddhas tu bhagavān saṃyato nāgabandhanaiḥ /
śrotum icchāmi tattvena snehaklinnaṃ hi me manaḥ //
aniruddhe hṛte vīre kṣubhitā dvārakā purī /
śīghraṃ taṃ mokṣayiṣyāmi yad arthaṃ vayam āgatāḥ //
adya taṃ naṣṭaśatruṃ vai draṣṭum icchāmahe vayam /
sa pradeśas tu bhagavan viditas tava suvrata //
evam uktas tu kṛṣṇena nāradaḥ pratyabhāṣata /
kanyāpure kumāro 'sau baddho nāgaiś ca mādhava //
etasminn antare śīghraṃ citralekhā hy upasthitā /
bāṇasyottamasattvasya daityendrasya mahātmanaḥ /
idam antaḥpuraṃ deva praviśasva yathāsukham //
tataḥ praviṣṭās te sarve aniruddhasya mokṣaṇe /
balaḥ suparṇaḥ kṛṣṇaś ca pradyumno nāradas tathā /
vāsudevo 'pi sahasā viveśāntaḥpure ripoḥ /
śararūpā mahāsarpā veṣṭayitvā tanuṃ sthitāḥ //
te sarve sahasā dehāt tasya niḥsṛtya bhoginaḥ /
kṣitiṃ sarve 'bhyadhāvanta prakṛtyāvasthitāḥ śarāḥ //
dṛṣṭaḥ spṛṣṭaś ca kṛṣṇena so 'niruddho mahātmanā /
sthitiḥ prītimanā bhūtvā prāñjalir vākyam abravīt //
devadeva sadā yudhe jetā tvam asi kas tava /
śakto vai pramukhe sthātuṃ sākṣād api śatakratuḥ //
bhagavān uvāca
āroha garuḍaṃ tūrṇaṃ gacchāma dvārakāṃ purīm /
ityuktaḥ so 'dhirūḍhas tu saha dānavakanyayā //
gurubhiḥ samanujñātās tatas te prayayus tadā /
after 5; Ñ3 D1.2 T1.2 G1.3 ins. it after 3c; V1 after 3; T4 after 3ab; On the other hand,
M ins. after 5: :k]
citralekhāsamāyukto yā priyā tasya nityaśaḥ /
tatas te dīrgham adhvānaṃ prayayuḥ puruṣarṣabhāḥ /
cakrāyudho gṛhya tadāniruddhaṃ /
nighnaṃ cakre bāṇam udīrṇacakram /
chittvā tu bāṇasya sa bāhucakraṃ /
cakrāyudho gṛhya tadāniruddham /
puro mahābāṇam udīrṇacakra+ /
+nipātite bāhuviśīrṇagātre /
āruhya garuḍaṃ sarve jitvā bāṇaṃ mahāsuram //
tato 'mbaratalasthās te vāruṇīṃ diśam āśritāḥ /
apaśyanta mahātmāno gāvo divyapayaḥpradāḥ /
velāvanavicāriṇyo nānāvarṇāḥ sahasraśaḥ //
abhijñāya tadā rūpaṃ kumbhāṇḍavacanaśravāt /
kṛṣṇaḥ praharatāṃ śreṣṭhas tattvato 'rthaviśāradaḥ /
niśamya bāṇagāvas tu tāsu cakre manas tadā /
āsthito garuḍaṃ devaḥ sarvalokādir avyayaḥ //
śrī bhagavān uvāca
garuḍa prayāhi tatra tvaṃ yatra bāṇasya godhanam /
yāsāṃ pītvā kila kṣīram amṛtatvam avāpnuyāt /
āha māṃ satyabhāmā ca bāṇagāvo mamānaya /
yāsāṃ pītvā kila kṣīraṃ na jīryanti mahāsurāḥ //
vijarāś ca jarāṃ tyaktvā bhavanti kila jantavaḥ /
tā mamānaya bhadraṃ te yadi kāryaṃ na lupyate /
atha kāryanirodhaḥ syān naiva tāsu manaḥ kṛthāḥ //
iti mām abravīt satyā tāś caitā viditā mama /
dṛśyante gāva etās tā māṃ dṛṣṭvā varuṇālayam /
viśanti sahitāḥ sarvāḥ kāryam atra vidhīyatām //
tathety uktvā tu garuḍaḥ pakṣavātena sāgaram /
so 'vagāḍho hi sahasā varuṇālayam antikāt //
dṛṣṭvā javena garuḍaṃ prāptaṃ vai varuṇālayam /
vāruṇāś ca gaṇāḥ sarve vibhrāntāḥ prācalaṃs tadā /
tatas tu vāruṇaṃ sainyam abhiyātaṃ sudāruṇam /
pramukhe vāsudevasya nānāpraharaṇodyatam //
tad yuddham abhavad ghoraṃ vāruṇaiḥ pannagāriṇā /
tatas tu tasya pramukhe vāsudevasya dhīmataḥ /
teṣām āpatatāṃ saṃkhye vāruṇānāṃ sahasraśaḥ /
dehā vidyotayanti sma kṛtsnaṃ vai varuṇālayam /
cakreṇa bhagavāñ śauriś cakāra kadanaṃ mahat /
bhagnaṃ balam anādhṛṣyaṃ keśavena mahātmanā /
te bhagnāḥ sahasā yānti tam eva varuṇālayam //
ṣaṣṭiṃ rathasahasrāṇi ṣaṣṭiṃ rathaśatāni ca /
varuṇena prayuktāni dīptaśastrāṇi saṃyuge //
tāny ayudhyanta kṛṣṇena pradyumnena balena ca /
tāni sarvāṇi sahasā nijaghāna raṇe hariḥ /
tad balaṃ kṛṣṇabāṇaughair dahyamānaṃ samantataḥ /
bhagnaṃ varuṇam āśritya naiva sthānam avindata //
tad balaṃ balibhiḥ śūrair baladevajanārdanaiḥ /
pradyumenāniruddhena garuḍena ca sarvaśaḥ /
śaraughair vividhais tīkṣṇair vadhyamānaṃ samantataḥ //
tato bhagnaṃ balaṃ dṛṣṭvā kṛṣṇenākliṣṭakarmaṇā /
varuṇas tv atha saṃkruddho niryayau yatra keśavaḥ /
ṛṣibhir devagandharvais tathaivāpsarasāṃ gaṇaiḥ /
saṃstūyamāno bahudhā varuṇaḥ paryavasthitaḥ //
chatreṇa dhriyamāṇena pāṇḍureṇa vapuṣmatā /
salilasrāviṇā śreṣṭhaṃ cāpam udyamya viṣṭhitaḥ //
apāṃ patir abhikruddhaḥ putrapautrabalānvitaḥ /
āhvayann iva yuddhe sa visphāritamahādhanuḥ //
sa tu pradhmāpayañ śaṅkhaṃ varuṇaḥ samadhāvata /
hariṃ hara iva krodhād bāṇajālaiḥ samāvṛṇot //
tataḥ pradhmāya jalajaṃ pāñcajanyaṃ mahābalaḥ /
bāṇavarṣākulāḥ sarvā diśaś cakre janārdanaḥ //
tataḥ śaraughair bahudhā varuṇaḥ pīḍito raṇe /
smayann iva tadā kṛṣṇaṃ varuṇaḥ pratyayudhyata //
tato 'straṃ vaiṣṇavaṃ ghoram abhimantryāhave sthitaḥ /
vāsudevo 'bravīd vākyaṃ pramukhe tasya saṃsthitaḥ //
idam astraṃ mahāghoraṃ vaiṣṇavaṃ śatrumardanam /
mayodyataṃ vadhārthaṃ te tiṣṭhedānīṃ sthiro bhava //
tatas tad varuṇo devo hy astraṃ vaiṣṇavam udyatam /
vāruṇāstreṇa saṃyojya nanāda sa mahābalaḥ //
tasyāstravitatā hy āpo varuṇāsyābhiniḥsṛtāḥ /
vaiṣṇavāstrasya śamane vartante samitiṃjaya //
āpas tu vāruṇās tatra kṣiptāḥ kṣiptā jvalanti vai /
tataś cakraṃ samādāya jvālāmālāsamākulam /
moktukāmo jagannātho vāruṇe pratyadṛśyata //
tataḥ prajvalitāḥ sarve vāruṇāś cakratejasā /
dahyante vāruṇāḥ sarve tato 'stre jvalite punaḥ /
vaiṣṇave tu mahāvīrye diśo bhītāḥ pradudruvuḥ //
tāṃs tu prajvalato dṛṣṭvā varuṇo vākyam abravīt /
smara tāṃ prakṛtiṃ pūrvām avyaktāṃ vyaktalakṣaṇāṃ /
tamo jahi mahābhāga rajasā muhyase katham //
sattvastho nityam āsīt tvaṃ yogīśvara mahāmate /
pañcabhūtāśrayān doṣān ahaṃkāraṃ ca saṃtyaja //
yeyaṃ te vaiṣṇavī mūrtis tasyā jyeṣṭho hy ahaṃ tava /
jyeṣṭhabhāvena mānyas te kiṃ māṃ dagdhum icchasi //
nāgnir vikramate hy agnau tyaja kopaṃ yudhāṃ vara /
tvayi na prabhaviṣyanti jagataḥ prabhavo hy asi //
pūrvaṃ hi yā tvayā sṛṣṭā prakṛtir vikṛtātmikā /
dharmiṇī bījabhāvena pūrvadharmasamāśritā //
āgneyaṃ caiva saumyaṃ ca prakṛtyaivedam āditaḥ /
tvayā sṛṣṭaṃ jagad idaṃ sa kathaṃ manyase mayi //
ajeyaḥ śāśvato nityaṃ svayaṃbhūr bhūtabhāvanaḥ /
akṣayaś cāvyayaś caiva bhavān eva mahādyute //
rakṣa māṃ rakṣaṇīyo 'haṃ tvayānagha namo 'stu te /
ādikartāsi lokasya tvayaiva bahulīkṛtam //
kiṃ krīḍasi mahādeva bālaḥ krīḍanakair iva /
na hy ahaṃ prakṛtidveṣī nāhaṃ prakṛtidūṣakaḥ //
prakṛtir yā vikāreṣu vartate puruṣottama /
tasyā vikāraśamane vartase tvaṃ yathāvidhi //
vikāro 'si vikārāṇāṃ vikārāyatane 'nagha /
tān adharmavido mandān bhavān vikurute sadā //
iyaṃ hi prakṛtir doṣais tamasā yujyate sadā /
rajasā vāpi saṃduṣṭā tato mohaḥ pravartate //
parāvarajñaḥ sarvajña aiśvaryavidhim āsthitaḥ /
kiṃ mohayasi naḥ sarvān prajāpatir iva svayam //
varuṇenaivam uktas tu kṛṣṇo lokaparāyaṇaḥ /
bhāvajñaḥ sarvavidvīras tataḥ prītimanā hy abhūt /
ityevamuktaḥ prahasan kṛṣṇo vacanam abravīt /
gāḥ saṃprayaccha me deva śāntyarthaṃ bhīmavikrama //
ityevam uktaḥ kṛṣṇena vākyaṃ vākyaviśāradaḥ /
varuṇo hy abravīd būyaḥ śṛṇu me madhusūdana /
varuṇa uvāca
bāṇena sārdhaṃ samayo mayā deva purā kṛtaḥ /
kathaṃ ca samayaṃ kṛtvā kuryāṃ viphalam anyathā //
tvam eva deva sarvasya yathā samayabhedakaḥ /
cāritraṃ duṣyate tāta na ca sadbhiḥ praśasyate //
dharmabhāg īśvaro nityaṃ varjate madhusūdana /
na ca lokān avāpnoti pāpaḥ samayabhedakaḥ //
prasīda dharmalopaś ca mā bhūn me madhusūdana /
na māṃ samayabhedena yoktum arhasi mādhava /
jīvan nāhaṃ pradāsyāmi gāvo vai vṛṣabhekṣaṇa /
hatvā māṃ naya gāvas tvam eṣa me samayaḥ kṛtaḥ //
etac ca me samākhyātaṃ samayaṃ madhusūdana /
satyam eva mahābāho na mithyā tu sureśvara //
yady evāham anugrāhyo rakṣa māṃ madhusūdana /
atha vā goṣu nirbandho hatvā naya mahābhuja /
saṃbhāvayāmi dharmajñaṃ matto 'bhīṣṭo bhavān asi /
satyaṃ prabhāṣase yat tvaṃ tasmān madbhāvabhāvitaḥ //
iti vijñāpitas tena kṛṣṇaḥ parapuraṃjayaḥ /
bāṇavṛttāntam akhilaṃ śrāvayitvā tu pā.ne //
bāṇāsuraṃ puraskṛtya dattaṃ kṛṣnāya godhanam /
varuṇena gṛhītvā tu yayau dvāravatīṃ hariḥ /
upāyād dvārakāṃ kṛṣṇaḥ śrīmān garuḍavāhanaḥ /
avasad vṛṣṇibhiḥ sārdhaṃ stūyamānaḥ samāgataiḥ //
eṣa te bāṇaviṣayaḥ proktas te janamejaya /
pṛcchato bhavato rājan kiṃ bhūyaḥ śrotum icchasi /
varuṇenaivam uktas tu muktvā gā vai mahāyaśāḥ /
evam ukto 'tha bāṇasya gāvo muktvā mahāyaśāḥ /
abhedyaṃ samayaṃ matvā nyastavādo gavāṃ prati /
prahasya varuṇaṃ devaṃ mānayām āsa mādhavaḥ /
saṃprahasya tato vākyaṃ vyājahārārthakovidaḥ /
mānayan varuṇaṃ devo gā bāṇasya vyamuñcata /
tasmān mukto 'si yady evaṃ bāṇena samayaḥ kṛtaḥ /
prasṛtair madhurair vākyais tattvārtham anubhāṣitaiḥ //
kathaṃ pāpaṃ kariṣyāmi varuṇa tvayy ahaṃ prabho /
gaccha mukto 'si varuṇa satyasaṃdho 'stu no bhavān /
tvatpriyārthaṃ mayā muktā bāṇagāvo na saṃśayaḥ //
tatas tūryaninādaiś ca bherīṇāṃ ca mahāsvanaiḥ /
argham ādāya varuṇaḥ keśavaṃ pratyapūjayat //
keśavo 'rdhaṃ tadā gṛhya varuṇādyadunandanaḥ /
balaṃ pūjayate devaḥ kuśalī ca samāhitaḥ //
varuṇāyābhayaṃ dattvā vāsudevaḥ pratāpavān /
tvadarthaṃ dhenavo muktā bāṇasya tu durātmanaḥ /
ity uktvā varuṇaṃ devo gā bāṇasya vimuñcata /
prayayau dvārakāṃ cāpi śakrādyair amarair vṛtaḥ //
dvārakāṃ prasthito devaḥ śacīpatisahāyavān /
tatra devāḥ samarutaḥ sasādhyāḥ samitiṃjaya /
gandharvāpsarasaś caiva kiṃnarāś cāntarikṣagāḥ /
ṛṣayo nāradamukhā vasiṣṭādyā tapodhanāḥ /
anugacchanti viśveśaṃ sarvabhūtādim avyayam //
ādityā vasavo rudrā aśvinau ca mahābalau /
vidyādharagaṇāś caiva ye cānye siddhacāraṇāḥ /
āyāntam anugacchanti yaśasā vijayena ca //
nāradaś ca mahābhāgaḥ prasthito dvārakāṃ prati /
tuṣṭo bāṇajayaṃ dṛṣṭvā varuṇaṃ ca kṛtapriyam //
kailāsaśikharaprakhyair nīlagrīvadharaiś ca taiḥ /
durād eva tu tāṃ dṛṣṭvā dvārakāṃ dvāramālinīm /
pāñcajanyasya nirghoṣaṃ cakre cakragadādharaḥ //
saṃjñāṃ prayacchate devo dvārakāpuravāsinām /
tenādhmāto mahāśaṅkhaḥ pūrayām āsa rodasī /
devānuyātranirghoṣaṃ pāñcajanyasya nisvanam /
śrutvā dvāravatī sarvā praharṣam atulaṃ gatā //
pūrṇakumbhaiś ca lājaiś ca bahuvinyastavistaraiḥ /
dvāropaśobhitāṃ kṛtvā sarvāṃ dvāravatīṃ purīm /
suśliṣṭarathyāṃ suśrīkāṃ kṛtaratnopaśobhitāṃ //
viprāś cārghaṃ samādāya tathaiva kulanaigamāḥ /
jayaśabdaiś ca vividhaiḥ pūjayanti sma mādhavam /
vainateyasamāsīnaṃ nīlāñjanacayopamam /
avandanyādavāḥ kṛṣṇaṃ śriyā paramayā yutam //
trayo 'nupūrvyā varṇāś ca pūjayanti mahābalam /
anantaṃ keśihantāraṃ śreṣṭhipūrvāś ca śreṇayaḥ /
ṛṣibhir devagandharvaiś cāraṇaiś ca samantataḥ /
saṃstūyamāno govindo dvārakopari viṣṭhitaḥ //
tadāścaryam apaśyanta dāśārhagaṇasattamāḥ /
praharṣam atulaṃ prāptā dṛṣṭvā kṛṣṇaṃ mahābhujam /
bāṇaṃ jitvā mahādevam āyāntaṃ puruṣottamam //
dvārakāvāsināṃ vācaś caranti bahudhā tadā /
prāpte kṛṣṇe mahābhāge sātvatānāṃ mahārathe //
gatvā ca dūram adhvānaṃ suparṇo drutam āgataḥ /
dhanyāḥ smo 'nugṛhītāḥ smo yeṣāṃ no jagataḥ patiḥ /
rakṣitā cāpi goptā ca dīrghabāhur janārdanaḥ //
vainateyaṃ samāruhya bāṇaṃ jitvā sudurjayam /
prāpto 'yaṃ puṇḍarīkākṣo manāṃsy āhlādayann iva //
evaṃ kathayatām eva dvārakāvāsināṃ tadā /
vāsudevagṛhaṃ devā viviśus te mahārathāḥ //
avatīrya suparṇāt tu vāsudevo balas tadā /
pradyumnaś cāniruddhaś ca gṛhān praviviśus tadā /
tāni teṣāṃ vimānāni divi saṃcaratāṃ tadā /
sthitāny eva pradṛśyante nānārūpāṇi sarvaśaḥ //
siṃharṣabhamṛgair nāgair vājisārasabarhiṇaiḥ /
bhāsvanti tāni dṛśyante vimānāni sahasraśaḥ //
atha kṛṣṇo 'bravīd vākyaṃ kumārāṃs tān sahasraśaḥ /
pradyumnādīn samastāṃs tu ślakṣṇaṃ madhurayā girā /
ete rudrās tathādityā vasavo 'thāśvināv api /
sādhyā devās tathānye cāpy avandaṃs tān yathākramam //
sahasrākṣaṃ mahābhāgaṃ dānavānāṃ bhayaṃkaram /
vandadhvaṃ sahitāḥ śakraṃ sagaṇaṃ nāgavāhanam //
saptarṣayo mahābhāgā matpriyārtham ihāgatāḥ /
ṛṣayaś ca mahātmāno vandadhvaṃ ca yathāsukham //
ete cakradharāś caiva etān vadanta sarvaśaḥ /
sāgarāś ca hradāś caiva matpriyārtham ihāgatāḥ /
diśaś ca vidiśaś caiva vandadhvaṃ ca yathākramam //
vāsukipramukhāś caiva nāgā vai sumahābalāḥ /
gāvaś ca matpriyārthaṃ vai vandadhvaṃ ca yathākramam //
jyotīṃṣi saha nakṣatrair yakṣarākṣasakiṃnaraiḥ /
āgatā matpriyārthaṃ vai vandadhvaṃ ca yathākramam //
vāsudevavacaḥ śrutvā kumārāḥ praṇatāḥ sthitāḥ /
yathākrameṇa sarveṣāṃ devatānāṃ mahātmanām //
sarvān divaukaso dṛṣṭvā paurā vismayam āgatāḥ /
pūjārtham atha saṃbhārān pragṛhya drutam āgatāḥ /
aho vai mahad āścaryaṃ vāsudevasya saṃśrayāt /
prāpyate yad ihāsmābhir iti vācaś caranti hi //
tataś candanacūrṇaiś ca puṣpavarṣaiś ca sarvaśaḥ /
kiranti paurāḥ sarvāṃs tān pūjayanto divaukasaḥ //
lājaiḥ praṇāmair dhūpaiś ca vāgbuddhiniyatās tathā /
dvārakāvāsinaḥ sarve pūjayanti divaukasaḥ //
āhukaṃ vasudevaṃ ca sāmbaṃ ca yadunandanam /
sātyakiṃ colmukaṃ caiva vipṛthuṃ ca mahābalam //
akrūraṃ ca mahābhāgaṃ tathā niṣadham eva ca /
K V1 B2 Dn Ds D1.3-5 ins. after 63ab:
V2 B1 T2 G4.5 after 63:
D2 after the repetition of 64ab: :k]
atha śakro mahābhāgaḥ samakṣaṃ yadumaṇḍale /
stuvantaṃ keśihantāraṃ tatrovācottaraṃ vacaḥ /
andhakaṃ ca śubhākṣaṃ ca tato vacanam abravīt //
vāsavaḥ sātvatān sarvān eṣa vo yadunandanaḥ /
yojayitvā raṇe caiva yaśasā pauruṣeṇa ca //
ramayaty atitejasvī divīva ca divaukasaḥ /
mahādevasya miṣato guhasya ca tathaiva ca /
eṣa bāṇaṃ raṇe jitvā dvārakāṃ punar āgatāḥ //
sahasrabāhor bāhūnāṃ kṛtvā kṣayam anuttamam /
sthāpayitvā dvibāhutve prāpto 'yaṃ svapurīṃ hariḥ //
yadarthaṃ janma kṛṣṇasya mānuṣeṣu mahātmanaḥ /
tad apy avasitaṃ kṛtsnaṃ naṣṭaśokā vayaṃ kṛtāḥ //
pibanto madhumādhvīkaṃ raṃsyāmaḥ prītisaṃyutāḥ /
kālo yāsyaty avirataṃ viṣayeṣv eva sajjatām //
bāhūnāṃ saṃśrayāt sarve vayam asya mahātmanaḥ /
pranaṣṭaśokā raṃsyāmaḥ sarva evāmarāḥ sukham //
evam uktvā pariṣvajya kṛṣṇaṃ kamalalocanam /
evaṃ stutvā sahasrākṣaḥ keśavaṃ dānavāntakam /
āpṛcchya taṃ mahābhāgaḥ sarvair devagaṇair vṛtaḥ //
tataḥ punaḥ pariṣvajya kṛṣṇaṃ lokanamaskṛtam /
ity uktvā yādavān sarvān kṛṣṇaṃ saṃpūjya vāsavaḥ /
T2 G1.3.4 cont. after the addl. colophon:
K Ñ2.3 V2.3 B D T1 G5 ins. after 70cd:
V1 cont. after *1534: :k]
ṛṣayaś ca mahātmāno jayāśīrbhir mahaujasam /
yathāgataṃ punar yātā yakṣarākṣasakiṃnarāḥ //
puraṃdare divaṃ yāte padmanābho mahābalaḥ /
apṛcchata mahābhāgaḥ sarvān kuśalam avyayam //
tataḥ kilakilāśabdaṃ nirvamantaḥ sahasraśaḥ /
gacchanti kaumudīṃ draṣṭuṃ so 'naghaḥ priyayā saha /
dvārakāṃ prāpya kṛṣṇas tu reme yadugaṇair vṛtaḥ //
vividhān sarvakāmārthāñ śriyā paramayā yutaḥ /
evam eṣo 'vatīirṇo vai pṛthivyāṃ pṛthivīpate /
viṣṇur yadukulaśreṣṭho vāsudeveti viśrutaḥ //
etaiś ca kāraṇaiḥ śrīmān vasudevakule prabhuḥ /
jāto vṛṣṇiṣu devakyāṃ yan māṃ tvaṃ paripṛcchasi //
nivṛtte nāradapraśne mayoktaṃ te samāsataḥ /
uktās te vistarāḥ sarve pūrvaṃ ye janamejaya //
viṣṇos tu māthure kalpe yatra te saṃśayo mahān /
vāsudevagatiś caiva sā mayā samudāhṛtā //
āścaryaś caiva nānyo 'sti kṛṣṇaś cāścaryasaṃnidhiḥ /
sarveṣv āścaryakalpeṣu nāsty āścaryam avaiṣṇavam //
sa eva dhanyo dhanināṃ dhanyakṛd dhanyabhāvanaḥ /
deveṣv api sadaityeṣu nāsti dhanyataro 'cyutāt //
ādityā vasavo rudrā aśvinau marutas tathā /
gaganaṃ bhūr diśaś caiva salilaṃ jyotir eva ca //
sarvam etaj jagaddhātā viṣṇur eva na cāparaḥ /
eṣa dhātā vidhātā ca saṃhartā kāla eva ca /
satyaṃ dharmas tapaś caiva brahma caiva sanātanam /
anantaś caiva nāgānāṃ rudrāṇāṃ śaṃkaraḥ smṛtaḥ /
jaṅgamājaṅgamaṃ caiva jagannārāyaṇodbhavaṃ /
etasmāc ca jagat sarvaṃ prasūyeta janārdanāt /
jagac ca sarvaṃ deveśas taṃ namas kuru bhārata //
pūjyaś ca satataṃ sarvair devair eṣa sanātanaḥ /
pūjyo 'yaṃ devadeveśaḥ pūjyair api savāsavaiḥ /
ijyaś ca devadeveśas taṃ namaskuru bhārata //
ādikartā ca bhoktā ca bhūtādir bhūtir eva ca /
namaskuru jagannāthaṃ bhūyo bhūyaḥ prabho nṛpa //
namaskuru sadā viṣṇuṃ yādavaṃ bhūtabhāvanam /
namasyāmo jagannāthaṃ devakīṃ ca hariṃ sadā //
dhyāhi nityaṃ jagannāthaṃ prayatnaparamo bhava /
śreyas tava sadā viṣṇur vidhāsyati na saṃśayaḥ //
namas tasmin samādhatsva mano 'nudhyāhi tat param /
upāsyaś ca sadā viṣṇur manasā rājasattama /
namaskuru jagannāthaṃ bhūyo bhūyo jagatpate /
vāsudevaṃ sadā dhyāhi keśavaṃ keśisūdanam //
nārāyaṇam aṇīyāṃsaṃ dhyāhi yatnena sattamam /
dhyāto hi sarvapāpāni nāśayiṣyaty asaṃśayam /
ityuktaṃ bāṇayuddhaṃ te māhātmyaṃ keśavasya ca /
vaṃśapratiṣṭhāṃ atulāṃ śravaṇādeva lapsyase //
ye cedaṃ dhārayiṣyanti bāṇayuddham anuttamam /
keśavasya ca māhātmyaṃ nādharmas tān bhajiṣyati //
teṣāṃ dharmo bhaved rājan nātra kāryā vicāraṇā /
eṣā te vaiṣṇavī caryā mayā kārtsnyena kīrtitā /
pṛcchatas tāta yajñe 'smin nivṛtte janamejaya //
āścaryaparvam akhilaṃ yo hīdaṃ dhārayen nṛpa /
sarvapāpavinirmukto viṣṇulokaṃ sa gacchati /
kalpa utthāya yo nityaṃ kīrtayet susamāhitaḥ /
na tasya durlabhaṃ kiṃ cid iha loke paratra ca //
brāhmaṇaḥ sarvavedī syāt kṣatriyo vijayī bhavet /
vaiśyo dhanasamṛddhaḥ syāc chūdro gacchec ca sadgatim /
nāśubhaṃ prāpnuyāt kiṃcid dīrgham āyur avāpnuyāt //
harivaṃśam imaṃ puṇyaṃ yaḥ śṛṇoti mahīpatiḥ /
āyur ārogyam aiśvaryam atulām ṛddhim āpnuyāt /
aputro labhate putram adhano 'pi dhanaṃ vrajet /
ariṣṭaśamanaṃ sarvaṃ prāpnoti śubhasaṃtatim //
vāsudeve parāṃ bhaktiṃ bhogān apy atulān bhuvi /
avyāhataṃ pratāpaṃ ca yaśo vindeta mānavaḥ //
harivaṃśam imaṃ śṛṇvan maṇḍalādhipatir bhavet /
ācandratārakaṃ bhūmā+ +vaśeṣām ṛddhim āpnuyāt /
ya idaṃ śṛṇuyān nityaṃ viṣṇubhaktād dvijarṣabhāt /
sadā digvijayī bhūyāc caturaṅgabalānvitaḥ //
vede rāmāyaṇe caiva harivaṃśe ca bhārata /
ādau madhye tathaivānte hariḥ sarvatra gīyate //
tasmād dhariḥ sadā dhyeyaḥ śaṅkhacakragadādharaḥ /
ādikartā mahībhartā śriyā sārdhaṃ jagatpatiḥ //
tasya vaṃśam imaṃ puṇyam itihāsaṃ purātanam /
ye narāḥ kīrtayiṣyanti nāsti teṣāṃ parābhavaḥ /
asakṛt paṭha rājendra harivaṃśaṃ maharddhimat /
manas te niścalaṃ bhūyāt prasanno 'stu janārdanaḥ /
sūta uvāca
iti pārikṣito rājā vaiśaṃpāyanabhāṣitam /
śrutavān amalo bhūtvā harivaṃśaṃ dvijarṣabhāḥ //
evaṃ śaunaka saṃkṣepād vistareṇa tathaiva ca /
saṃkṣepād vistareṇāpi tatra sarve tapodhanāḥ /
proktā vai sarvavaṃśās te kiṃ bhūyaḥ kathayāmi te //
śaunakādyās tu munayaḥ prītās tuṣṭās tadābhavan /
namaskurvanti deveśaṃ bhaktinamrā munīśvarāḥ /
ādidevaṃ hariṃ viṣṇuṃ namasyanti sma mādhavam /
taṃ vedaśāstrapariniṣṭhitaśuddhabuddhiṃ /
carmāmbaraṃ suramunīndranutaṃ kavīndram /
kṛṣṇatviṣaṃ kanakapiṅgajaṭākalāpaṃ /
vyāsaṃ namāmi śirasā tilakaṃ dvijānām //
muniṃ snigdhāmbudābhāsaṃ vedavyāsam akalmaṣam /
vedāvāsaṃ sarasvatyā vāsaṃ vyāsaṃ namāmy aham //
vande sarasvatīṃ devīṃ bhuvanatrayamātaram /
yat prasādād ṛte snigdhaṃ jihvā na parivartate /
śaunaka uvāca
janamejayasya ke putrāḥ paṭhyante lomaharṣaṇe /
harivaṃśasya śeṣasya kathāṃ pāpapraṇāśanīm /
kasmin pratiṣṭhito vaṃśaḥ pāṇḍavānāṃ mahātmanām //
etad icchāmy ahaṃ śrotuṃ paraṃ kautūhalaṃ mama /
tvattaḥ kathayataḥ sarvaṃ vedmy ahaṃ taṃ parisphuṭam /
sūta uvāca
pārikṣitasya kāśyāyāṃ dvau putrau saṃbabhūvatuḥ /
candrāpīḍaś ca nṛpatiḥ sūryāpīḍaś ca mokṣavit //
candrāpīḍasya putrāṇāṃ śatam uttamadhanvinām /
janamejaya ity eva kṣatraṃ bhuvi pariśrutam //
teṣāṃ jyeṣṭhas tu rājāsīt pure vāraṇasāhvaye /
satyakarṇo mahābāhur yajvā vipuladakṣiṇaḥ //
satyakarṇasya dāyādaḥ śvetakarṇaḥ pratāpavān /
aputraḥ sa tu dharmātmā praviveśa tapovanam //
tasmād vanagatād garbhaṃ yādavī pratyapadyata /
sucāror duhitā subhrūr mālinī bhrātṛmālini //
sa tv ajanmani garbhasya śvetakarṇaḥ prajeśvaraḥ /
anvagacchata taṃ pūrvair mahāprasthānam acyutam //
sā dṛṣṭvā saṃprayātaṃ taṃ mālinī pṛṣṭhato 'nvagāt /
pathi sā suṣuve subhrūr vane rājīvalocanam //
tam apāśya ca tatraiva rājānaṃ sānvagacchata /
pativratā mahābhāgā draupadīva purā patīn //
sukumāraḥ kumāro 'sau girikuñje ruroda ha /
dayārthaṃ tasya meghās tu prādurāsan mahātmanaḥ //
śraviṣṭhāyāś ca putrau dvau paippalādau ca tau dvijau /
dṛṣṭvā kṛpānvitau gṛhya taṃ prakṣālayatāṃ jale //
vighṛṣṭe tasya te pārśve khelena rudhirasrave /
ajaśyāmau ca pārśvau tāv ubhāv api samāhitau //
ājagamānayo pārśvaṃ pibann apy anayoḥ stanau /
tathaiva ca samārūḍhāv ajapārśvas tato 'bhavat /
ājaśyāmasya te pārśve rūḍhe vai saṃabhūvatuḥ /
taṃ tathaiva ca tiṣṭhantaṃ ajapārśve kumārakam /
tato 'japārśva iti tau cakrāte tasya nāma ha //
sa tu vemakaśālāyāṃ ubhābhyām abhivardhitaḥ //
vemakasya tu bhāryā tam udvahat putrakāraṇāt /
sevakasya tu tāṃ bhāryām ūhatus tasya kāraṇāt /
vemakyāḥ sa tu putro 'bhūd brāhmaṇau sucivau ca tau //
teṣāṃ putrāś ca pautrāś ca yugapat tulyajīvinaḥ /
sa eṣa pauravo vaṃśaḥ pāṇḍavānāṃ pratiṣṭhitaḥ //
śloko 'pi cātra gīto 'yaṃ nāhuṣeṇa yayātinā /
jarāsaṃkramaṇe pūrvaṃ tadā prītena dhīmatā //
acandrārkagrahā bhūmir bhaved api na saṃśayaḥ /
apauravā na tu mahī bhaviṣyati kadācana //
tatas teṣūpaviṣṭeṣu sadasyaiḥ saha śaunakaḥ /
śaunaka uvāca
ukto 'yaṃ harivaṃśas te parvāṇi nikhilāni ca /
yathā puroktāni tathā vyāsaśiṣyeṇa dhīmatā //
tat kathyamānam amṛtam itihāsasamanvitam /
prīṇāty asmān amṛtavat sarvapāpapraṇāśanam //
sukhaśravyatayā dhīra mano hlādayatīva naḥ /
janamejayas tu nṛpatiḥ śrutvākhyānam anuttamam /
saute kim akarot paścāt sarpasatrād anantaram //
yad ārabhata pārikṣit tan me kathaya suvrata /
sūta uvāca
janamejayas tu nṛpatiḥ śrutvākhyānam anuttamam /
yad ārabhat tad ākhyāsye sarpasatrād anantaram //
tasmin satre samāpte tu rājā pārikṣitas tadā /
yaṣṭuṃ sa vājimedhena saṃbhārān upacakrame //
ṛtvikpurohitācāryān āhūyedam uvāca ha /
yakṣye 'haṃ vājimedhena haya utsṛjyatām iti //
tato 'sya vijñāya cikīrṣitaṃ tadā kṛṣṇo mahātmā sahasājagāma /
pārikṣitaṃ draṣṭum adīnasattvam dvaipāyanaḥ sarvaparāvarajñaḥ //
pārikṣitas tu nṛpatir dṛṣṭvā tam ṛṣim āgatam /
arghyapādyāsanaṃ dattvā pūjayāmāsa śāstrataḥ //
tau copaviṣṭāv abhitaḥ sadasyās tasya śaunaka /
tatas teṣūpaviṣṭeṣu sadasyaiḥ saha śaunaka /
kathā bahuvidhāś citrāś cakrāte vedasaṃhitāḥ //
tataḥ kathānte nṛpatiś codayāmāsa taṃ munim /
pitāmahaṃ pāṇḍavānāṃ ātmanaḥ prapitāmaham //
mahābhāratam ākhyānaṃ bahvarthaṃ bahuvistaram /
nimeṣamātram iva me sukhaśravyatayā gatam //
vibhūtivistarakathaṃ sarveṣāṃ vai yaśaskaram /
tvayā tv abhihitaṃ brahmañ śaṅkhe kṣīram ivāhitam //
nāmṛtenāpi tṛptiḥ syād yathā svargasukhena vā /
tathā tṛptiṃ na gacchāmi śrutvemāṃ bhāratīṃ kathām //
anumānya tu sarvajñaṃ pṛcchāmi bhagavann aham /
hetuḥ kurūṇāṃ nāśasya rājasūyo mato mama //
duḥsahānāṃ yathā dhvaṃso rājanyānām upaplavaḥ /
rājasūyaṃ tathā manye yuddhārtham upakalpitam //
rājasūyo hi somena śrūyate pūrvam āhṛtaḥ /
tasyānte sumahadyuddham abhavat tārakāmayam //
āhṛto varuṇenāpi tasyānte sumahākratoḥ /
devāsuram abhūd yuddhaṃ sarvabhūtakṣayāvaham //
hariścandras tu rājarṣir etaṃ kratum avāptavān /
tatrāpy āḍībakam abhūd yuddhaṃ kṣatravināśanam //
tato 'nantaram āryeṇa pāṇḍavenāpi dustaraḥ /
mahābhāratasaṃhāraḥ saṃbhṛto 'gnir iva kratuḥ //
tasya mūlaṃ hi yuddhasya lokakṣayakarasya ha /
rājasūyo mahāyajñaḥ kimarthaṃ na nivāritaḥ //
rājasūye hy asaṃhārye yajñāṅgaiś ca durāsadaiḥ /
mithyāpraṇīte yajñāṅge prajānāṃ saṃkṣayo dhruvaḥ //
bhavān api ca sarveṣāṃ pūrveṣāṃ naḥ pitāmahaḥ /
atītānāgatajñaś ca nāthaś cādikaraś ca naḥ //
te kathaṃ bhagavan netrā buddhimantaś cyutā nayāt /
anāthā hy aparādhyante kunetāraś ca mānavāḥ //
vyāsa uvāca
kālenādya parītās te tava vatsa pitāmahāḥ /
na māṃ bhaviṣyaṃ papracchur na cāpṛṣṭo bravīmy aham //
niḥsāmarthyaṃ ca paśyāmi bhaviṣyasya nivedanam /
parihartuṃ na śakṣyāmi kālaniṣṭhāṃ hi tāṃ gatim //
tvayā tv idam ahaṃ pṛṣṭo vakṣyāmy āgantu bhāvi yat /
ataś ca balavān kālaḥ śrutvāpi na kariṣyasi //
na saṃrambhān na cārambhān na vai sthāsyasi pauruṣe /
lekhā hi kālalikhitā veleva duratikramāḥ //
aśvamedhaḥ kratuḥ śreṣṭhaḥ kṣatriyāṇāṃ pariśrutaḥ /
tena bhāvena te yajñaṃ vāsavo dharṣayiṣyati //
yadi tac chakyate rājan parihartuṃ kathaṃcana /
daivaṃ puruṣakāreṇa mā yajethāś ca taṃ kratum //
na cāparādhaḥ śakrasya nopadhyāyagaṇasya te /
tava vā yajamānasya kālo 'tra parameśvaraḥ //
tasya saṃsthāpanam idam kālasya vaśavarti vai /
tat praṇeyaṃ nibodhasya trailokyaṃ sacarācaram //
yathā yaṣṭā nṛpaḥ svargaṃ gamiṣyati yugakṣaye /
tathā yajñaphalānāṃ ca vikretāro dvijātayaḥ //
janamejaya uvāca
nivṛttāv aśvamedhasya kiṃ nimittaṃ bhaviṣyati /
śrutvā parihariṣyāmi bhagavan yadi śakyate //
vyāsa uvāca
nimittaṃ bhavitā tatra brahmakopakṛtaṃ prabho /
yatasva parihartuṃ tad ity etad bhadram astu te //
tvayā dhṛtaḥ kratuś caiva vājimedhaḥ paraṃtapa /
kṣatriyā nāhariṣyanti yāvad bhūmir dhariṣyati //
janamejaya uvāca
nivṛttāv aśvamedhasya vipraśāpāgnitejasā /
ahaṃ nimittaṃ iti ced bhayaṃ tīvraṃ ca jāyate //
kathaṃ hy akīrttyā saṃyuktaḥ sukṛtī madvidho janaḥ /
lokān utsahate gantuṃ khaṃ sapāśa iva dvijaḥ //
yathā hy anāgatam idam dṛṣṭam atra praṇāśanam /
yajñasya punarāvṛttir yady asty āśvāsayasva mām //
vyāsa uvāca
upāttayajño devebhyo brāhmaṇeṣu nivatsyati /
vihito yajña eṣo 'tra devaiś ca brāhmaṇair api /
tejasābhyāhṛtaṃ tejas tejasyevāvatiṣṭhate //
audbhido bhavitā kaścit senānīḥ kāśyapo dvijaḥ /
aśvamedhaṃ kaliyuge punaḥ pratyāhariṣyati //
tadyuge tatkulīnaś ca rājasūyam api kratum /
āhariṣyati rājendra śvetagraham ivāntakaḥ //
yathābalaṃ manuṣyāṇāṃ kartṝṇāṃ dāsyate phalam /
yugāntadvāram ṛṣibhiḥ saṃvṛtaṃ vicariṣyati //
tadāprabhṛti hāsyante nṛṇāṃ prāṇāḥ purākṛtīḥ /
vinivartiṣyate loke vṛttānte vṛttimatsv api //
tadā sūkṣmo mahodarko dustaro dānamūlavān /
cāturāśramyaśithilo dharmaḥ pravicaliṣyati //
tadā hy alpena tapasā siddhiṃ yāsyanti mānavāḥ /
dhanyā dharmaṃ cariṣyanti yugāmte janamejaya //
janamejaya uvāca
āsannaṃ viprakṛṣṭaṃ vā yadi kālaṃ na vidmahe /
tasmād dvāparavidhvaṃsād yugāntaṃ spṛhayāmy aham //
prāptā vayaṃ hi taṃ kālam anayā dharmatṛṣṇayā /
prāptā vayaṃ ca dharmaṃ svaṃ sukham alpena karmaṇā //
prajāsamudvegakaraṃ yugāntaṃ samupasthitam /
tasmāt samudvegakare yugānte pratyupasthite /
pranaṣṭadharmaṃ dharmajña nimittair vaktum arhasi //
sūta uvāca
pṛṣṭa evaṃ bhaviṣyasya gatiṃ tattvena cintayan /
evaṃ bhaviṣye tu gatiṃ yogenaiva vicintayan /
yugānte pūrvarūpāṇi bhagavān abravīt tadā //
vyāsa uvāca
arakṣitāro hartāro balibhāgasya pārthivāḥ /
yugānte prabhaviṣyanti svarakṣaṇaparāyaṇāḥ //
akṣatriyāś ca rājāno viprāḥ śūdropajīvinaḥ /
śūdrāś ca brāhmaṇācārā bhaviṣyanti yugakṣaye //
śūdrā dharmaṃ cariṣyanti yugānte janamejaya /
kāṇḍapṛṣṭhāḥ śrotriyāś ca havīṃṣi bharatarṣabha /
ekapaṅktyām aśiṣyanti yugānte janamejaya //
śilpavanto 'nṛtaparāḥ narā madyāmiṣapriyāḥ /
paraṃ dharmaṃ haniṣyanti manuṣyā mandabuddhayaḥ /
bhāryāmitrā bhaviṣyanti yugānte janamejaya //
alpodakās tathā meghā alpasasyā ca medinī /
rājavṛtte sthitāś corā rākānaś coraśīlinaḥ /
bhṛtyā anirviṣṭabhujo bhaviṣyanti yugakṣaye //
dhanāni ślāghanīyāni satāṃ vṛttam apūjitam /
nāryaś cāpi kariṣyanti kṛṣim eva kalau yuge /
akutsanā ca patite bhaviṣyati yugakṣaye //
aśāntās tāpasā nityaṃ bhaviṣyanti kalau yuge /
pranaṣṭacetanā martyā muktakeśā vicūlinaḥ /
unaṣoḍaśavarṣāś ca prajāsyanti narās tadā //
aṭṭaśūlā janapadāḥ śivaśūlāś catuṣpathāḥ /
pramadāḥ keśaśūlāś ca bhaviṣyanti yugakṣaye //
aṭṭam annam iti proktaṃ śūlo vikraya ucyate /
catuṣpathā brāhmaṇa iti śivo veda udāhṛtaḥ /
keśo bhaga iti khyāto rājan naivātra saṃśayaḥ /
sarve brahma vadiṣyanti sarve vājasaneyinaḥ /
śūdrā bhovādinaś caiva bhaviṣyanti yugakṣaye //
tapoyajñārthavedānāṃ vikretāro dvijātayaḥ /
ṛtavaś ca bhaviṣyanti viparītā yugakṣaye //
śukladantājitākṣāś ca muṇḍāḥ kāṣāyavāsasaḥ /
śūdrā dharmaṃ cariṣyanti śākyabuddhopajīvinaḥ //
śvāpadapracuratvaṃ ca gavāṃ caiva parikṣayaḥ /
svādūnāṃ vinivṛttiś ca vidyād antagate yuge //
antyā madhye nivatsyanti madhyāś cāntāvasāyinaḥ /
yathānimnaṃ prajāḥ sarvā gamiṣyanti yugakṣaye //
tathā dvihāyanā damyās tathā palvalakarṣakāḥ /
citravarṣī ca parjanyo yuge kṣīṇe bhaviṣyati //
sarve corakule jātāś corayānāḥ parasaram /
svalpenāḍhyā bhaviṣyanti yat kiṃcit prāpya durgatāḥ /
na te dharmaṃ cariṣyanti mānavā nirgate yuge /
ūṣarābahulā bhūmiḥ panthāno nagarāntarā /
sarve vāṇijakāś caiva bhaviṣyanti kalau yuge //
pitṛkṛtyāni deyāni vidhamantaḥ sutās tadā /
haraṇāya prapatsyante lobhānṛtavirodhitāḥ //
pitṛdattāni vittāni nighnantas tanayāḥ sadā /
grahaṇāya pravartante lobhād anṛtavādinaḥ /
saukumārye tathā rūpe ratne copakṣayaṃ gate /
bhaviṣyanti yugasyānte nāryaḥ keśair alaṃkṛtāḥ //
nirvihārasya bhītasya gṛhasthasya bhaviṣyati /
yugānte samanuprāpte nānyā bhāryāsamā ratiḥ //
kuśīlānāryabhūyiṣṭhaṃ vṛthārūpasamāvṛtam /
puruṣālpaṃ bahustrīkaṃ tad yugāntasya lakṣaṇam //
bahuyācanakā lokā dāsyante ca parasparam /
avicārya grahīṣyanti dānaṃ varṇāntarāt tathā /
rājacorādidaṇḍārto janaḥ kṣayam upaiṣyati //
sasyaniṣpattir aphalā taruṇā vṛddhaśīlinaḥ /
īhayāsukhino lokā bhaviṣyanti gate yuge //
varṣāsu vātāḥ puruṣā nīcāḥ śarkaravarṣiṇaḥ /
saṃdigdhaḥ paralokaś ca bhaviṣyati yugakṣaye //
ātmanaś ca durācārā brahmadūṣaṇatatparāḥ /
ātmānaṃ bahu manyante manyur evābhyayād dvijān /
vaiśyācārāś ca rājanyā dhanadhānyopajīvinaḥ /
yugāpakramaṇe pūrvaṃ bhaviṣyanti dvijātayaḥ //
apravṛttāḥ prapatsyante samayāḥ śapathās tathā /
ṛṇaṃ ca vinayabhraṃśo yuge kṣīṇe bhaviṣyati //
bhaviṣyaty aphalo harṣaḥ krodhaś ca saphalo nṛṇām /
ajāś caivopayokṣyante payaso 'rthe yugakṣaye //
aśāstravihitā prajñā evam eva bhaviṣyati /
aśāstraviduṣāṃ puṃsām evam eva svabhāvataḥ /
apramāṇaṃ kariṣyanti nītiṃ paṇḍitamāninaḥ /
śāstroktasyāpravaktāro bhaviṣyanti yugakṣaye //
sarvaḥ sarvaṃ vijānāti vṛddhān anupasevya ca /
na kaścid akavir nāma yugānte pratyupasthite //
na kṣatrāṇi niyokṣyanti vikarmasthā dvijātayaḥ /
coraprāyāś ca rājāno yugānte pratyupasthite //
kuṇḍā vṛṣā naikṛtikāḥ surāpā brahmavādinaḥ /
aśvamedhena yakṣyanti yugānte janamejaya //
ayājyān yājayiṣyanti tathābhakṣyasya bhakṣiṇaḥ /
brāhmaṇā dhanatṛṣṇārtā yugānte samupasthite //
bhogārtham abhipatsyante na ca kaścit paṭhiṣyati /
ekaśaṅkhās tathā nāryo gavedhukapinaddhakāḥ //
nakṣatrāṇi vihīnāni viparītā diśas tathā /
saṃdhyārāgo 'tha digdāho bhaviṣyaty apare yuge //
pitṝn putrā niyokṣyanti vadhvaḥ śvaśrūś ca karmasu /
vākśarais tarjayiṣyanti gurūñ śiṣyās tathaiva ca /
mukheṣu ca prayokṣyanti pramattāś ca narās tadā /
viyoniṣu cariṣyanti pramadāsu narās tadā //
akṛtāgrāṇi bhokṣyanti narāś caivāgnihotriṇaḥ /
bhikṣāṃ balim adattvā ca bhokṣyanti puruṣāḥ svayam //
patīn suptān vañcayitvā gamiṣyanti striyo aṇyataḥ /
puruṣāś ca prasuptāsu bhāryāsu ca parastriyam //
nāvyadhito nāpy arujo janaḥ sarvo 'bhyasūyakaḥ /
na kṛtapratikartā ca kāle kṣīṇe bhaviṣyati //
janamejaya uvāca
eṣaṃ vilulite loke manuṣyāḥ kena pālitāḥ /
nivatsyanti kimācārāḥ kimāhāravihāriṇaḥ //
kiṃkarmāṇaḥ kimīhantaḥ kiṃpramāṇāḥ kimāyuṣaḥ /
kāṃ ca kāṣṭhāṃ samāsādya prapatsyanti kṛtaṃ yugam //
vyāsa uvāca
ata ūrdhvaṃ cyute dharme guṇahīnāḥ prajās tataḥ /
śīlavyasanam āsādya prāpsyante hrāsam āyuṣaḥ //
āyurhārnyā balaglānir balaglānyā vivarṇatā /
vaivarṇyād vyādhisaṃpīḍā nirvedo vyādhipīḍanāt //
nirvedād ātmasaṃbodhaḥ saṃbodhād dharmaśīlatā /
evaṃ gatvā parāṃ kāṣṭhāṃ prapatsyanti kṛtaṃ yugam //
uddeśato dharmaśīlāḥ kecin madhyasthatāṃ gatāḥ /
vimarśaśīlāḥ kecit tu hetuvādakutūhalāḥ //
pratyakṣam anumānaṃ ca pramāṇam iti niścitāḥ /
pramāṇaṃ kiṃ kariṣyati neti paṇḍitamāninaḥ /
apramāṇaṃ kariṣyanti vedoktam apare janāḥ //
tadā mukhabhagāś caiva bhaviṣyanti striyo 'parāḥ /
nāstikyaparamāś cāpi kecid dharmavilopakāḥ /
bhaviṣyanti narā mūḍhā mandāḥ paṇḍitamāninaḥ //
tadātvamātraśraddheyāḥ śāstrajñānavimūrchitāḥ /
dāmbhikās te bhaviṣyanti vādaśīlaparāyaṇāḥ //
tadā vicalite dharme janāḥ śeṣapuraskṛtāḥ /
śubhāny evācariṣyanti dānasatyasamanvitāḥ //
sarvabhakṣo hy asaṃgupto nirguṇo nirapatrapaḥ /
bhaviṣyati tadā lokas tat kaṣāyasya lakṣaṇam //
viprāṇāṃ śāśvatīṃ vṛttiṃ yadā varṇāvaro janaḥ /
abhipatsyati vṛttyarthaṃ tat kaṣāyasya lakṣaṇam //
kaṣāyopaplave kāle jñānavidyāpraṇāśane /
siddhim alpena kālena yāsyanti nirupaskṛtāḥ //
mahāyuddhaṃ mahānādaṃ mahāvarṣaṃ mahābhayam /
bhaviṣyati yuge kṣīṇe tat kaṣāyasya lakṣaṇam //
viprarūpāṇi rakṣāṃsi rājānaḥ karṇavedinaḥ /
cariṣyanti vasuṃdharāṃ /
pranaṣṭavarṇadharmāś ca /
pṛthivīm upabhokṣyanti yugānte pratyupasthite //
niḥsvādhyāyavaṣaṭkārā munayaś cābhimāninaḥ /
kravyādā brahmarūpeṇa sarvabhakṣā vṛthāvratāḥ //
mūrkhāḥ svārthaparā lubdhāḥ kṣudrāḥ kṣudraparicchadāḥ /
vyavāhāropavṛttāś ca cyutā dharmāc ca śāśvatāt //
hartāraḥ pararatnānāṃ paradārapradharṣakāḥ /
kāmātmāno durātmānaḥ sopadhāḥ priyasāhasāḥ //
teṣu prabhavamāneṣu tulyaśīleṣu sarvataḥ /
abhāvino bhaviṣyanti munayo bahurūpiṇaḥ //
utpannā ye kṛtayuge pradhānapuruṣāśrayāḥ /
kathāyogena tān sarvān pūjayiṣyanti mānavāḥ //
sasyacorā bhaviṣyanti tathā cailāpahāriṇaḥ /
bhakṣyabhojyaharāś caiva bhāṇḍānāṃ caiva hāriṇaḥ //
corāś corasya hartāro hantā hartur bhaviṣyati /
corāś corakṣaye cāpi kṛte kṣemaṃ bhaviṣyati //
niḥsāre kṣubhite loke niṣkriye vyantare sthite /
narāḥ śrayiṣyanti vanaṃ karabhāraprapīḍitāḥ //
pitṝn ājñāpayiṣyanti putrāḥ karmāṇi sarvaśaḥ /
snuṣāḥ śvaśrūs tathā caiva yugānte paryupasthite /
vākśarais tarjayiṣyanti gurūñ śiṣyāḥ samantataḥ /
yajñakarmaṇy uparate rakṣāṃsi śvāpadāni ca /
koṭimūṣakasarpāś ca dharṣayiṣyanti mānavān //
kṣemaṃ subhikṣam ārogyaṃ sāmagryam atha bandhubhiḥ /
uddeśena naraśreṣṭha bhaviṣyanti yugakṣaye //
svayaṃpālāḥ svayaṃcorā yugasaṃbhārasaṃbhṛtāḥ /
maṇḍalaiḥ prabhaviṣyanti deśe deśe pṛthak pṛthak //
svadeśebhyaḥ paribhraṣṭā niḥsārāḥ saha bandhubhiḥ /
narās tadā bhaviṣyanti sarve kālapratīkṣiṇaḥ //
tadā skandhe samādāya kumārān pradrutā bhayāt /
kauśikīṃ saṃśrayiṣyanti narāḥ kṣudbhayapīḍitāḥ //
pracariṣyanti durbhikṣa+ +vyādhibhiḥ paripīḍitāḥ /
aṅgān vaṅgān kaliṅgāṃś ca kāśmīrān atha mekalān /
ṛṣikāntagiridroṇīḥ saṃśrayiṣyanti mānavāḥ //
kṛtsnaṃ ca himavatpārśvaṃ kūlaṃ ca lavaṇāmbhasaḥ /
araṇyāni ca vatsyanti narā mlecchagaṇaiḥ saha //
naiva śūnyā na cāśūnyā bhaviṣyati vasuṃdharā /
goptāraś cāpy agoptāraḥ prabhaviṣyanti śāsinaḥ //
mṛgair matsyair vihaṃgaiś ca śvāpadaiḥ sarvakīṭakaiḥ /
mṛgamatsyavihaṃgaiś ca kīṭaśvāpadavaṃgamaiḥ (?) /
madhuśākaphalair mūlair vartayiṣyanti mānavāḥ //
cīraṃ parṇaṃ ca vividhaṃ valkalāny ajināni ca /
svayaṃ kṛtvā nivatsyanti yathā munijanās tathā //
bījānām ākṛtiṃ nimneṣv īhante kāṣṭhaśaṅkubhiḥ /
ajaiḍakaṃ kharoṣṭraṃ ca pālayiṣyanti yatnataḥ //
nadīsrotāṃsi rotsyanti toyārthaṃ kūlam āśritāḥ /
pakvānnavyavahāreṇa vipaṇantaḥ parasparam //
tanūruhair yathājātaiḥ samalāntarasaṃvṛtaiḥ /
bahvapatyāḥ prajāhīnāḥ krūrā lakṣaṇavarjitāḥ //
evaṃ bhaviṣyanti tadā manuṣyāḥ kālakāritāḥ /
hīnādd hīnaṃ tadā dharmaṃ prajā samanuvartsyati //
āyus tatra ca martyānāṃ paraṃ triṃśad bhaviṣyati /
durbalā viṣayaglānā rajasā samabhiplutāḥ //
bhaviṣyati tadā teṣāṃ rogair indriyasaṃkṣayaḥ /
āyuḥprakṣayasaṃrodhādd hiṃsā coparamiṣyati //
evaṃ viplāvite loke pīḍitāḥ saṃkṣaye kāle /
jñāninas te bhaviṣyanti pīḍayā viphalodyamāḥ /
śuśrūṣavo bhaviṣyanti sādhūnāṃ darśane ratāḥ /
satyaṃ cāpi prapatsyanti vyavahārāpaśaṅkayā //
bhaviṣyanti ca kāmānām alābhād dharmaśīlinaḥ /
kariṣyanti ca saṃkocaṃ svapakṣakṣayapīḍitāḥ //
evaṃ śuśrūṣavo dāne satye prāṇābhirakṣaṇe /
catuṣpādapravṛttaṃ ca dharmam āpsyanti mānavāḥ //
tesāṃ dharmābhimānānāṃ guṇeṣu parivartatām /
svādu kiṃ nv iti vijñāya dharma eva svadiṣyati //
yathā hāniḥ kramaprāptā tathā vṛddhiḥ kramāgatā /
yadā hānir bhaviṣyati kaleḥ sarvāṇi bhūpate /
pragṛhīte tato dharme prapatsyanti kṛtaṃ punaḥ //
sādhuvṛttiḥ kṛtayuge kaṣāye hānir ucyate /
eka eva tu kālaḥ sa hīnavarṇo yathā śaśī //
channo hi tamasā somo yathā kaliyuge tathā /
pūrṇaś ca tapasā hīno yathā kaliyuge tathā //
arthavādaparo dharmo vedārtha iti tu viduḥ /
anirṇiktam avijñātaṃ dāyādyam iva dhāryate //
iṣṭaṃ dānaṃ tapo nāma brahmacaryaṃ supūjitam /
guṇaiḥ karmābhinirvṛttir guṇās tathyena karmaṇā //
āśīs tu puruṣaṃ dṛṣṭvā deśakālānuvartinī /
yuge yuge yathākālam ṛṣibhiḥ samudāhṛtā //
iha dharmārthakāmānāṃ vedānāṃ ca pratikriyā /
āśiṣaś ca śubhāḥ puṇyās tathaivāyur yuge yuge //
bhaviṣyanti mahārāja narā bahvāyuṣas tadā /
yathā yugānāṃ parivartanāni cirapravṛttāni vidhisvabhāvāt /
kṣaṇaṃ na saṃtiṣṭhati jīvalokaḥ kṣayodayābhyāṃ parivartamānaḥ //
sūta uvāca
ity evam āśvāsayato rājānaṃ janamejayam /
atītānāgataṃ vākyam ṛṣeḥ pariṣadā śrutam //
amṛtasyeva cāsvādaḥ prabhā candramaso yathā /
atarpayata tac chotraṃ maharṣer vāṅmayo rasaḥ //
dharmārthakāmasaṃyuktaṃ karuṇaṃ vīraharṣaṇam /
ramaṇīyaṃ tad ākhyānaṃ kṛtsnaṃ pariṣadā śrutam //
kecid aśrūṇi mumucuḥ śrutvā dadhyus tathāpare /
itihāsaṃ tam ṛṣiṇā pārāśaryeṇa darśitam //
atītānāgataṃ yad vai muninoktaṃ dvijarṣabha /
sadasyānto 'bhyanujñāya kṛtvā cāpi pradakṣiṇam /
punar drakṣyāma ity uktvā jagāma bhagavān ṛṣiḥ //
anujagmus tataḥ sarve prayāntam ṛṣisattamam /
loke pravadatāṃ śreṣṭhaṃ śiṣṭāḥ sarve tapodhanāḥ //
yāte bhagavati vyāse viprāḥ saha maharṣibhiḥ /
ṛtvijaḥ pārthivāś caiva pratijagmur yathāgatam //
pannagānāṃ sughorāṇāṃ kṛtvā tāṃ vairayātanām /
jagāma roṣam utsṛtya rājā viṣam ivoragaḥ //
hotrāgnidīptaśirasaṃ paritrāya ca takṣakam /
āstīko 'py āśramapadaṃ jagāma ca mahāmuniḥ //
rājāpi hāstinapuraṃ praviveśa janāvṛtaḥ /
anvaśāsac ca muditas tadā pramuditāḥ prajāḥ //
kasyacit tv atha kālasya sa rājā janamejayaḥ /
dīkṣito vājimedhāya vidhivad bhūridakṣiṇaḥ //
saṃjñaptam aśvaṃ tatrāsya devī kāśyā vapuṣṭamā /
saṃviveśopagamyātha vidhidṛṣṭena karmaṇā //
tāṃ tu sarvānavadyāṅgīṃ cakame vāsavas tadā /
saṃjñaptam aśvaṃ āviśya tayā miśrībabhūva saḥ //
tasmin vikāre janite viditvā tattvataś ca tat /
asaṃjñapto 'yam aśvas te dhvaṃsety adhvaryum abravīt //
adhvaryur jñānasaṃpannas tadindrasya viceṣṭitam /
kathayāmāsa rājarṣeḥ śaśāpa sa puraṃdaram //
janamejaya uvāca
yady asti me yajñaphalaṃ tapo vā rakṣataḥ prajāḥ /
phalena tena sarveṇa bravīmi śrūyatām idam //
adyaprabhṛti devendram ajitendriyam asthiram /
kṣatriyā vājimedhena na yakṣyantīti śaunaka //
ṛtvijaś cābravīt kruddhaḥ sa rājā janamejayaḥ /
daurbalyaṃ bhavatām etad yad ayaṃ dharṣitaḥ kratuḥ //
viṣaye me na vastavyaṃ dhvaṃsadhvaṃ saha bāndhavaiḥ /
ity uktās tatyajur viprās taṃ nṛpaṃ jātamanyavaḥ //
amarṣād anvaśāsac ca patnīśālāgatāḥ striyaḥ /
rājā paramadharmajñas tadāsau janamejayaḥ /
asatīṃ vapuṣṭamām etāṃ nirvāsayata me gṛhāt /
yayā me caraṇo mūrdhni bhasmareṇūṣitaḥ kṛtaḥ //
śauṇḍīryaṃ me 'nayā bhagnaṃ yaśo mānaś ca dūṣitaḥ /
naināṃ draṣṭum apīcchāmi parikliṣṭām iva srajam //
na svādu so 'śnāti naraḥ sukhaṃ svapiti vā rahaḥ /
anvāste yaḥ priyāṃ bhāryāṃ pareṇa mṛditām iha //
punar naivopabhuñjanti śvāvalīḍhaṃ havir yathā /
evam uccaiḥ prabhāṣantaṃ kruddhaṃ pārikṣitaṃ nṛpam /
gandharvarājaḥ provāca viśvāvasur idaṃ vācaḥ //
triyajñaśatayajvānaṃ vāsavas tvāṃ na mṛṣyati /
na duṣyatīyaṃ patnī te vihiteyaṃ vapuṣṭamā //
rambhā nāmāpsarā devī kāśirājasutā matā /
saiṣā yoṣidvarā rājan ratnabhūtānubhūyatām //
yajñe vivaram āsādya vighnam indreṇa te kṛtam /
yajvā hy asi kuruśreṣṭha samṛddhyā vāsavopamaḥ //
bibhety abhibhavāc chakras tava kratuphalair nṛpa /
tasmād āvartitaś caiva kratur indreṇa te vibho //
māyaiṣā vāsaveneha prayuktā vighnam icchatā /
yajñe vivaram āsādya saṃjñaptaṃ dṛśya vājinam /
ratim indreṇa rambhāyāṃ manyase yāṃ vapuṣṭamām //
atha te guravaḥ śaptās triyajñaśatayājinaḥ /
bhraṃśitas tvaṃ ca viprāś ca phalād indrasamād iha /
tvattaś caiva sudurdharṣāt triyajñaśatayājinaḥ //
bibheti hi sadā tvatto brāhmaṇebhyo 'pi vāsavaḥ /
ekena vai tad ubhayaṃ tīrṇaṃ śakreṇa māyayā //
sa eṣa sumahātejā vijigīṣuḥ puraṃdaraḥ /
katham anyair anācīrṇaṃ naptur dārān atikramet //
yathaiva hi parā buddhiḥ paro dharmaḥ paro damaḥ /
yathaiva paramaiśvaryaṃ kīrtiś ca harivāhane /
tathaiva tava durdharṣa triyajñaśatayājinaḥ //
mā vāsavaṃ mā ca gurum ātmāṇaṃ mā vapuṣtamām /
gaccha doṣeṇa kālo hi sarvathā duratikramaḥ //
aiśvaryeṇāśvam āviśya devendreṇābhiroṣitaḥ /
ānukūlyena devasya vartitavyaṃ sukhārthinā //
dustaraṃ pratikūlaṃ hi pratisrota ivāmbhasaḥ /
strīratnam upabhuṅkṣvemām apāpāṃ vigatajvaraḥ //
apāpās tyajyamānā vai śapeyur api yoṣitaḥ /
aduṣṭās tu striyo rājan divyās tu saviśeṣataḥ //
bhānoḥ prabhā śikhā vahner vedīhotre tathāhutiḥ /
parāmṛṣṭāpy asaṃraktā nopaduṣyanti yoṣitaḥ //
grāhyā lālayitavyāś ca pūjyāś ca satataṃ budhaiḥ /
śīlavatyo namaskāryāḥ pūjyāḥ striya iva striyaḥ //
sūta uvāca
evaṃ sa viśvāvasunānunītaḥ prasādam āgamya vapuṣṭamāyām /
cakāra mithyāvyatiśaṅkitātmā śāntiṃ parāṃ tatra sa dharmajuṣṭām //
śramam abhivinivartya mānasaṃ sa samabhilaṣajjanamejayo yaśaḥ svam /
viṣayam anuśaśāsa dharmabuddhir muditamanā ramayan vapuṣṭamāṃ tām //
na ca viramati viprapūjanān na ca vinivartati yajñaśīlanāt /
na ca viṣayaparirakṣaṇāc cyuto 'sau na ca parigarhati vapuṣṭamāṃ ca //
vidhivihitam aśakyam anyathā hi kartum yad ṛṣir acintyatapāḥ purābravīt saḥ /
na ca tad aśakyam anyathā hi kartum /
iti narapatir ātmavāṃs tadāsau tad anuvicintya babhūva vītamanyuḥ //
iti nṛpatir adīnavikramas tad anuvicintya babhūva nirvṛtaḥ /
idaṃ mahākāvyam ṛṣer mahātmanaḥ paṭhan nṛṇāṃ pūjyatamo bhaven naraḥ /
prakṛṣṭam āyuḥ samavāpya durlabhaṃ labheta sarvajñaphalaṃ ca kevalam //
śatakratoḥ kalmaṣavipramokṣaṇaṃ paṭhan idam mucyati kalmaṣān naraḥ /
tathaiva kāmān vividhān samaśnute samāptakāmaś ca cirāya nandati //
yathā hi puṣpaprabhavaṃ phalaṃ drumāt tataḥ prajāyanti punaś ca pādapāḥ /
tathā maharṣiprabhavā imā giraḥ pravardhayante tam ṛṣiṃ pravartitāḥ //
putrān aputro labhate suvarcasaś cyutaḥ punar vindati cātmanaḥ sthitim /
vyādhiṃ na cāpnoti ciraṃ ca bandhanaṃ kriyāṃ ca puṇyāṃ labhate guṇānvitaḥ //
patim upalabhate ca satsu kanyā śravaṇam upetya śubhā munes tu vācaḥ /
janayati ca sutān guṇair upetān ripujanamardanavīryaśālinaś ca //
vijayati vasudhāṃ ca kṣatravṛttir dhanam atulaṃ labhate dviṣajjayaṃ ca /
vipulam api dhanaṃ labhec ca vaiśyaḥ sugatim iyāc chravaṇāc ca śūdrajātiḥ //
purāṇam etac caritaṃ mahātmanām adhītya buddhiṃ labhate ca naiṣṭhikīm /
vihāya duḥkhāni vimuktasaṅgaḥ sa vītarāgo vicared vasuṃdharām //
ity etad ākhyānam udāhṛtaṃ vaḥ pratismaranto dvijamaṇḍaleṣu /
sthairyeṇa jātena punaḥ smarantaḥ sukhaṃ bhavanto vicarantu lokam //
iti caritam idaṃ mahātmanām ṛṣikṛtam adbhutavīryakarmaṇām /
kathitam idaṃ hi samāsavistaraiḥ kim aparam icchasi kiṃ bravīmi te //
