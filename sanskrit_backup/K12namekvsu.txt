Ekaviṃśatistotra
namas tāre ture vīre kṣaṇadyutinibhekṣaṇe /
trailokyanāthavaktrābjavikasatkesarodbhave // Nevs_1
namas śāntasaraccandrasaṃpūrṇapaṭalānane /
tāre sahasravikalpaprahasatkiraṇojjvale // Nevs_2
namaḥ kanakanīlābjapāṇipadmavibhūṣite /
dānavīryatapaḥkṣāntititikṣādhyānagocare // Nevs_3
namas tathāgatoṣṇīṣavijayānantacāriṇi /
aśeṣapāramitāprāptajinaputraniṣevite // Nevs_4
namas tuttārahūṃkārapūritāśādigantare /
saptalokakramākrāntā aśeṣākarṣaṇakṣaṇe // Nevs_5
namaḥ śakranarabrahmamarudviśveśvarārcite /
bhūtavetālagandharvagaṇapuraskṛte // Nevs_6
namas tratritriphaṭkāre paramantrapramardani /
pratyālīḍhapādanyāse śikhijvālākulojjvale // Nevs_7
namas ture mahāghore māravīravināśani /
bhṛkuṭīkṛtavaktrābjasarvaduṣṭanisūdani // Nevs_8
namas triratnamudrāṅke hṛdyāṅgulivibhūṣite /
bhūṣitāśeṣadikcakranikare sukulākule // Nevs_9
namaḥ pramuditāṭopamukuṭākṣiptasāriṇi /
hasatprahasattuttāre māralokabhayaṃkari // Nevs_10
namaḥ samantabhūpālāpātālākarṣaṇakṣaṇe /
bhṛkuṭikṛtahūṃkāre sarvāpadavimocani // Nevs_11
namaḥ śikhaṇḍakhaṇḍendumukuṭābharaṇojjvale /
amitābhatathābhāre bhāsvare kiraṇadhruve // Nevs_12
namaḥ karatalāghātacaraṇāhatabhūtale /
bhṛkuṭikṛtahūṃkārasaptapātālanāśini // Nevs_13
namaḥ kalpāntahutabhugjvālāmālāntare sthite /
ālīḍhamuditābaddharipucakravināśini // Nevs_14
namaḥ śive śubhe śānte śāntanirvāṇagocare /
svāhā praṇamya saṃyukte mahāpātakanāśini // Nevs_15
namaḥ pramuditābaddharipugātraprabhedani /
daśākṣarapādanyāse vidyāhuṃkāradīpite // Nevs_16
namas ture pādāghāte huṃkārakārajīvite /
merumaṇḍalakailāśabhūvanatrayacāraṇi // Nevs_17
namaḥ surāsarākārahariṇīkakare sthite /
haradviruktaphaṭkāra aśeṣaviśanāśini // Nevs_18
namaḥ suragaṇayakṣāsurakinnarasevite /
ābaddhamuditābhogakari duḥsvapnanāśini // Nevs_19
namaś candrārkasaṃpūrṇa nayanadyutisvabhāsvare /
tāra dviruktottāre viṣamajvalanāśini // Nevs_20
namas tritalavinyāse śivaśaktisamanvite /
grahavetālayakṣādyanāśani pravare ture // Nevs_21
mantramūlam idaṃ stotraṃ namaskāraikaviṃśati /
yaḥ paṭhet prāyaśo dhīmān devyā bhaktisamanvitaḥ // 1
so 'yaṃ vā prātar utthāya smaret sarvābhayapradaṃ /
sarvapāpapraśamanaṃ sarvadurgatināśanam // 2
abhiṣiktobhaya tūrṇaṃ asmin mahattām āsādya /
viṣaṃ tasya mahāghoraṃ smaraṇāt pralayaṃ yānti // 3
grahajvalaviṣārtānām anyeṣāṃ caiva satvānām /
putrakāmo labhet putraṃ sarvakāmān avāpnoti // 4
saptābhir jinakoṭibhiḥ so 'nte bauddhapadaṃ vrajet /
sthāvaraṃ vātha jaṅgamaṃ sāḍ idaṃ pīḍam eva ca // 5
paramārtivināśanaṃ dvitrisaptābhivartinām /
dhanakāmo labhed dhanaṃ na vighnaiḥ pratihanyate // 6
iti śrīsaṃyaksaṃbuddhavairocanabhāṣitaṃ bhagavatyāryatāradevyā namaskāraikaviṃśatistotraṃ saṃpūrṇaṃ samāptaṃ // śubham //
