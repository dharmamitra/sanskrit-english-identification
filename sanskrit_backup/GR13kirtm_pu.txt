taṃ natvā vimalaṃ śivārkakiraṇe śāstre pare racyate saṅkṣepādvivṛtiḥ padeṣu gamikā vidyākhyapāde yataḥ /
prokto vistarataḥ padārthaviṣayo yuktyāgamairnirṇayaḥ prāyo 'nyatra mayā kṛtāntavimaticchedāya sādhāraṇaḥ // KirT_0.1 //
kailāsaśikharāsīnaṃ somaṃ somārdhaśekharam /
haraṃ dṛṣṭvābravīttārkṣyaḥ stutipūrvamidaṃ vacaḥ // KirT_1.1 //
jayāndhakapṛthuskandha- bandhabhedavicakṣaṇa /
jaya pravaravīreśa- saṃruddhapuradāhaka // KirT_1.2 //
jayākhilasureśāna- śiraśchedabhayānaka /
jaya prathitasāmarthya- manmathasthitināśana // KirT_1.3 //
jayācyutatanudhvaṃsa- kālakūṭabalāpaha /
jayāvartamahāṭopa- saridvegavidhāraṇa // KirT_1.4 //
jaya dāruvanodyāna- munipatnīvimohaka /
jaya nṛttamahārambha- krīḍāvikṣobhadāruṇa // KirT_1.5 //
jayograrūpasaṃrambha- trāsitatridaśāsura /
jaya krūrajanendrāsya- darśitāsṛksunirjhara // KirT_1.6 //
jaya vīraparispanda- dakṣayajñavināśana /
jayādbhutamahāliṅga- saṃsthānabalagarvita // KirT_1.7 //
jaya śvetanimittogra- mṛtyudehanipātana /
jayāśeṣasukhāvāsa- kāmamohitaśailaja // KirT_1.8 //
jayopamanyusantāpa- mohajālatamohara /
jaya pātālamūlordhva- lokālokapradāhaka // KirT_1.9 //
bhaktasya mama bhītasya śivajñānaṃ paraṃ vada /
yadavāpya narāḥ sarve muktimāyānti kevalām // KirT_1.10 //
evamukto haraḥ prāha visphuraccandraśekharaḥ /
bhagavānuvāca/
bhadrametattvayā pṛṣṭaṃ śṛṇu jñānaṃ mahodayam // KirT_1.11 //
kiraṇākhyaṃ mahātantraṃ parāmṛtasukhapradam /
sarvānugrāhakaṃ śubhraṃ padārthoddyotakaṃ sphuṭam // KirT_1.12 //
paśupāśapatijñāna- vicārapratipādakam /
kriyācaryāsamopetaṃ yogabhūtibharāvaham // KirT_1.13 //
garuḍa uvāca/
yadyevaṃ sa paśustāvat- kīdṛśo badhyate katham /
mucyate kathamākhyāhi saṃdehavinivṛttaye // KirT_1.14 //
bhagavānuvāca/
paśurnityo hyamūrto 'jño niṣkriyo nirguṇo 'prabhuḥ /
vyāpī māyodarāntastho bhogopāyavicintakaḥ // KirT_1.15 //
tasyāśuddhasya sambandhaṃ samāyāti śivātkalā /
tayodbalitacaitanyo vidyākhyāpitagocaraḥ // KirT_1.16 //
rāgeṇa rañjitaścāpi pradhānaṃ ca guṇātmanā /
buddhyādikaraṇānīka- sambandhādbadhyate paśuḥ // KirT_1.17 //
tato niyatisaṃśleṣāt svārjite 'pi niyamyate /
kālena kālasaṃkhyāna- kāryabhogavimohitaḥ // KirT_1.18 //
evaṃ tattvakalābaddhaḥ kiñcijjño dehasaṃyutaḥ /
māyābhogapariṣvaktas tanmayaḥ sahajāvṛtaḥ // KirT_1.19 //
tataḥ sukhādikaṃ kṛtsnaṃ bhogaṃ bhuṅkte svakarmataḥ /
same karmaṇi sañjāte kālāntaravaśāttataḥ // KirT_1.20 //
tīvraśaktinipātena guruṇā dīkṣito yadā /
sarvajñaḥ sa śivo yadvat kiñcijjñatvavivarjitaḥ // KirT_1.21 //
śivatvavyaktisampūrṇaḥ saṃsārī na punastadā /
evaṃ kramādvibaddhaḥ san mucyate kramayogataḥ // KirT_1.22 //
kevalaḥ sakalaḥ śuddhas tryavasthaḥ puruṣaḥ smṛtaḥ /
paśurevaṃvidhaḥ proktaḥ kimanyatparipṛcchasi // KirT_1.23 //
garuḍa uvāca/
yo 'sāvātmā tvayā proktaḥ kiṃcijjñaḥ sarvavicchivaḥ /
nimittamanayorbrūhi śuddhāśuddhasvarūpayoḥ // KirT_2.1 //
bhagavānuvāca/
anādimalasambandhāt kiñcijjño 'sau mayoditaḥ /
anādimalamuktatvāt sarvajño 'sau tataḥ śivaḥ // KirT_2.2 //
ādimattvaṃ yadā siddhaṃ nimittaṃ kalpyate tadā /
īdṛgrūpaṃ smṛtaṃ tābhyāṃ śuddhāśuddhaṃ yathārthataḥ // KirT_2.3 //
viśuddhaḥ sphaṭikaḥ kasmāt kasmāttāmraṃ sakālikam /
yathāsminna nimittaṃ hi tathā naiva śivātmanoḥ // KirT_2.4 //
garuḍa uvāca/
kiṃnimittaṃ punarbaddho bandhenātmā kalādinā /
sa māyāntargataḥ prokto vyāpakaśca tvayā vibho // KirT_2.5 //
vyāpakatvātsa sarvatra sthito māyodare katham /
parasparaviruddhatvāt kathametadbhaviṣyati // KirT_2.6 //
bhagavānuvāca/
muktyarthaṃ sa paśurbaddho nānyathā sāsya jāyate /
yāvaccharīrasaṃśleṣo na sañjāto na bhogabhuk // KirT_2.7 //
māyeyaṃ tadvapustasya tadabhāvānna nirvṛtiḥ /
tena tenāsvatantratvān malino malinīkṛtaḥ // KirT_2.8 //
yathā vastraṃ sadoṣatvān malāntaḥsthaṃ viśuddhyati /
aśuddhaḥ pudgalo 'pyevaṃ māyodaragato 'pi san // KirT_2.9 //
māyodaraṃ hi yatproktaṃ kalādyavanilakṣitam /
tasminyaśca layaḥ proktaḥ sūkṣmadehavivakṣayā // KirT_2.10 //
garuḍa uvāca/
tvayānādirmalaḥ prokto māyeyo 'syātmano 'pi vā /
guṇastadvyatirikto vā malo brūhi kimātmakaḥ // KirT_2.11 //
bhagavānuvāca/
sahajaḥ syānmalo māyā- kāryamāgāmiko malaḥ /
māyā no mohinī proktā svataḥ kāryātprakāśikā // KirT_2.12 //
yataḥ svakāryasaṃśleṣāc caitanyadyotikātmanaḥ /
malaṃ vidārya cidvyaktim ekadeśe karotyasau // KirT_2.13 //
sthitā prakāśikā kāryān mohakatve na saṃsthitā /
prakāśo vyaktiśabdena malaśabdena cāvṛtiḥ // KirT_2.14 //
vyaktiryāṇormalaḥ proktaḥ sphuṭaṃ dīpāndhakāravat /
māyāpi mohinī proktā viṣayāsvādabhogataḥ // KirT_2.15 //
yatra tatra sthitasyāsya svakarmamalahetutaḥ /
māyotthaṃ bandhanaṃ tasya sanimittaṃ pravartate // KirT_2.16 //
anādimalamuktasya śivasyāpi na kiṃ bhavet /
tasmānmāyā malo naiva vyatiriktaḥ sa yuktitaḥ // KirT_2.17 //
māyākāryaṃ samastaṃ syāt kuto 'nyaḥ sahajo malaḥ /
ātmasthaṃ tatpaśutvaṃ syāt paśurapyadhvamadhyagaḥ // KirT_2.18 //
prokto yena matastena malastadbhinnalakṣaṇaḥ /
malo 'jñānaṃ paśutvaṃ ca tiraskārakarastamaḥ // KirT_2.19 //
avidyā hyāvṛtirmūrchā paryāyāstasya coditāḥ /
sa cāvidyādiparyāya- bhedaiḥ siddho mate mate // KirT_2.20 //
tatsadbhāvātpaśuḥ pāśyaḥ śodhyo bodhyo matastviha /
pāśyādivṛttayo yāstu tasya bhedāḥ prakīrtitāḥ // KirT_2.21 //
male sati bhavantyetā bhoktṛtvaṃ ca na kevalam /
garuḍa uvāca/
yadyevaṃ saṃsthitaḥ pāśyo malo 'sya paśusaṃgataḥ // KirT_2.22 //
ātmanaḥ kiṃ na dharmo 'sau yuktitaḥ kalpyate malaḥ /
bhagavānuvāca/
ātmano 'nādisambandhād dharma ityupacaryate // KirT_2.23 //
kathaṃ tajjñānayuktatvād ajñānaguṇatāṃ gataḥ /
tasya dharmo na dharmatve pariṇāmaḥ sphuṭo bhavet // KirT_2.24 //
ciddharme puṃsi no dharmo yadi syātpariṇāmavān /
ekasminvyajyate jñānam anyasmiṃstattirohitam // KirT_2.25 //
pariṇāmo 'cetanasya cetanasya na yujyate /
garuḍa uvāca/
tayoścānādisambandhād viśleṣo na vibhutvataḥ // KirT_2.26 //
sahajaprakṣaye prāpte tasya nāśo na kiṃ bhavet /
bhagavānuvāca/
vibhorapi malasyāsya tacchakteḥ kriyate vadhaḥ // KirT_2.27 //
upāyācchaktisaṃrodhaḥ kathaṃcitkriyate male /
yathāgnerdāhikā śaktir mantreṇāśu niruddhyate // KirT_2.28 //
tadvattacchaktisaṃrodhād viśliṣṭa iti kathyate /
kṛtvā tacchaktisaṃrodhaṃ kriyate bhavaniḥspṛhaḥ // KirT_2.29 //
sahajā kālikā tāmre tatkṣayānna ca tatkṣayaḥ /
yadvattāmre kṣayastadvat puruṣasya malakṣayaḥ // KirT_2.30 //
yathā taṇḍulakambūke prakṣīṇe 'pi na tatkṣayaḥ /
viṣasambandhinī śaktir yathā mantrairniruddhyate // KirT_2.31 //
tathā na tadviṣaṃ kṣīṇam evaṃ puṃso malakṣayaḥ /
phalaṃ katakavṛkṣasya kṣiptaṃ sakaluṣe jale // KirT_2.32 //
kurute śaktisaṃrodhaṃ kiṃ kṣipatyanyato jalāt /
śivajñānaṃ tathā tasya śaktisaṃrodhakārakam // KirT_2.33 //
garuḍa uvāca/
bhoktṛtvaṃ malataḥ proktam abhilāṣānna kiṃ bhavet /
sa ca rāgādyato rāgo vaktavyo 'tra malena kim // KirT_3.1 //
bhagavānuvāca/
bhoktṛtvaṃ nāma yatproktam anādi malakāraṇam /
abhilāṣastanau satyāṃ sā tanuḥ kena hetunā // KirT_3.2 //
rāgo 'pi tannimittatvāt pravṛttaḥ puruṣasya tu /
cauryaṃ hi bījamāpekṣya yathā nigaḍabandhanam // KirT_3.3 //
evaṃ paśutvamāpekṣya rāgatattvaṃ pravartate /
etasmādasya bhoktṛtvaṃ tanurbhogo 'nyahetujaḥ // KirT_3.4 //
paśutvena hi bhoktṛtvaṃ māyābandhastanau sthitaḥ /
sukhaduḥkhādiko bhogaḥ karmataḥ saṃsthitaḥ paśoḥ /
nānyathāsya vinirdiṣṭaṃ bhogabhoktṛtvabandhanam // KirT_3.5 //
garuḍa uvāca/
yadetatkarma deveśa proktaṃ bhoganibandhanam /
karmārjanaṃ tanau satyāṃ sṛṣṭikāle tanuḥ kutaḥ // KirT_3.6 //
bhagavānuvāca/
yathānādirmalastasya karmāpyevamanādikam /
yadyanādi na saṃsiddhaṃ vaicitryaṃ kena hetunā // KirT_3.7 //
tasmādanādikaṃ karma māyāpyevaṃ bhavastathā /
tathānādiḥ śivaḥ kartā sarvasya jagataḥ sthitaḥ // KirT_3.8 //
garuḍa uvāca/
śivaḥ kartā tvayā proktaḥ sa kathaṃ gamyate prabho /
vaikaraṇyādamūrtatvāt kartṛtvaṃ yujyate katham // KirT_3.9 //
bhagavānuvāca/
yathā kālo hyamūrto 'pi dṛśyate phalasādhakaḥ /
evaṃ śivo hyamūrto 'pi kurute kāryamicchayā // KirT_3.10 //
icchaiva karaṇaṃ tasya yathā sadyogino matā /
śalyākṛṣṭikaro dṛṣṭo hyakṣahīno 'pi karṣakaḥ /
vyāpāro na ca dṛśyeta kāryamicchā pratīyate // KirT_3.11 //
sthūlaṃ vicitrakaṃ kāryaṃ nānyathā ghaṭavadbhavet /
asti heturataḥ kaścit karma cet na hyacetanam // KirT_3.12 //
proktaḥ sa niṣkalaḥ sthūlas tathā sakalaniṣkalaḥ /
īśaḥ sadāśivaḥ śāntaḥ kṛtyabhedādvibhidyate // KirT_3.13 //
garuḍa uvāca/
niṣkalaḥ sa kathaṃ jñeyaḥ sakalo 'pi pumāṃstadā /
dvisvabhāvastathā yo 'nyo viruddhaḥ sa parasparam // KirT_3.14 //
bhagavānuvāca/
paśoḥ śaktinipātena mantraśaktyā ca sarvadā /
niṣkalaṃ lakṣyate śaktyā sūkṣmaṃ viṣavikāravat // KirT_3.15 //
sakalo 'pi pumānnaiva māyāvayavavarjanāt /
nirmalatvācchivasyātra na kalpyāstvasitāḥ kalāḥ // KirT_3.16 //
mantrātmikāḥ kalāstasya te ca mantrāḥ śivātmikāḥ /
taiḥ prakalpya śarīraṃ svaṃ śuddhākṣādhyāsitaṃ mahat // KirT_3.17 //
yāvadevaṃ na kurute tāvanno gurupaddhatiḥ /
kurute 'nugrahaṃ dehī sarveṣāmeva dehinām // KirT_3.18 //
yathaiva yoginaḥ śaktir grahaṇe mocane 'pi hi /
tadvadevātra boddhavyaṃ grahaṇaṃ mocanaṃ vibhoḥ // KirT_3.19 //
mudrāmaṇḍalamantraiśca tridhāsiddhiviceṣṭitaiḥ /
lakṣyate sakalaṃ dhyānāt sarvajñānapravṛttitaḥ // KirT_3.20 //
dvisvabhāvagato yo 'nyo devaḥ prokto na niṣkalaḥ /
bṛhaccharīramāpekṣya kalāhīna iti smṛtaḥ // KirT_3.21 //
evamīśaḥ sthitaḥ sākṣād yogināṃ yogakāraṇam /
yogo na lakṣyahīnatvān na nāḍī na ca dhāraṇā // KirT_3.22 //
puṃsāmanugrahārthaṃ tu paro 'pyaparatāṃ gataḥ /
nādabindukhamantrāṇu- śaktibījakalāntagaḥ // KirT_3.23 //
yogī yathopakārajñaḥ sarvajñatvātphalapradaḥ /
icchānugrahakartṛtvāl layabhogādhikāravān // KirT_3.24 //
trividhaḥ kṛtyabhedena darśito nāmabhedataḥ /
īśvaro 'dhaḥsthavidyānāṃ patīnsaṃprerayatyasau // KirT_3.25 //
tena preritamātrāste kurvate 'dhastanaṃ jagat /
śuddhe 'dhvani śivaḥ kartā prokto 'nanto 'site prabhuḥ // KirT_3.26 //
yathā bhūmaṇḍaleśena niyuktaḥ svasamaprabhuḥ /
tathāsau kurute sarvaṃ tacchaktipratibodhitaḥ /
sarvajñaḥ śuddhadehaśca sarvajñānaprakāśakaḥ // KirT_3.27 //
garuḍa uvāca/
śivaśaktiprabhāvācca kilānantaḥ prabudhyati /
prabodhikā ca sā śaktiḥ sarvagā paripaṭhyate // KirT_4.1 //
anyeṣāṃ sannikṛṣṭāpi bodhaṃ sā kurute na kim /
yogyānāmupakārī ced rāgavānsyācchivastadā // KirT_4.2 //
bhagavānuvāca/
yathārkaraśmisamparkāt padmabodhaḥ samo na kim /
kānicitpratibudhyanti tathānyāni na jātucit // KirT_4.3 //
rāgadveṣau na cārkasya tatheśasya na tau yataḥ /
adhikārānniyogo 'sya na niyogaṃ vinā sthitiḥ // KirT_4.4 //
tatsāmarthyādanantasya sarvajñatvaṃ bhavetkhaga /
garuḍa uvāca/
sarvajñatvaṃ tanau satyām anantasya na yujyate // KirT_4.5 //
niyatāni yato 'kṣāṇi niyatagrāhakāṇi ca /
māyātmakaṃ śarīraṃ tac chiṣṭakarmanimittajam // KirT_4.6 //
yadi nāma viśeṣaḥ syāt sudūraśravaṇādikaḥ /
bhagavānuvāca/
śuddhayonimayaṃ tasya vapuruktamakarmajam // KirT_4.7 //
tasyaivaṃ pāśamuktatvāj jñānaṃ kena nivāryate /
tatsthaṃ sarpaṃ viṣaṃ yadvat tadgataṃ na vibādhate // KirT_4.8 //
bādhate 'nantamevaṃ na tadgataḥ pāśasañcayaḥ /
chinnā chinnodbhavā yadvat sthānāśrayavaśādbhavet // KirT_4.9 //
sthānayogena mantreśe haṭhavattanudhāraṇam /
mantraśaktyā yathā deho vidhṛtastiṣṭhate ciram // KirT_4.10 //
prāpnotyabhīpsitaṃ sthānaṃ kāladaṣṭo 'pi śaktitaḥ /
evaṃ tacchaktisāmarthyād āste tasya vapuryataḥ // KirT_4.11 //
ataḥ sunirmalaṃ jñeyaṃ bisinīpattravadvapuḥ /
tantrairupakṛtaḥ kalyo yathā dehagato rasaḥ // KirT_4.12 //
sa tiṣṭhati śarīre 'smiṃs tadvadbodho mahābalaḥ /
yathā bheṣajasāmarthyād aśaktānāṃ balaṃ param // KirT_4.13 //
yāti tacchaktisāmarthyād anantasya pare balam /
tena sāmarthyayogena yoniṃ prerayate kṣaṇāt // KirT_4.14 //
garuḍa uvāca/
prerako 'dhastane mārge māyāyāḥ prerakeṇa kim /
svata eva vikāreṇa jagatyasminvikāriṇī // KirT_4.15 //
jagadyoniryataḥ proktā tadvikārāḥ kalādayaḥ /
vikārātsarvanāśaḥ syād vikāro na jagatkatham // KirT_4.16 //
bhagavānuvāca/
acetanatvātpreryā sā puruṣārthena hetunā /
svato na vikṛtistasmād ananto 'syāḥ pracodakaḥ // KirT_4.17 //
vāyuvegādyathodanvān uparyeva vikārabhāk /
akṣobhyatvāttathā māyā savikārā kalādibhiḥ // KirT_4.18 //
nākṣubdhā kāryakartrī cet kṣobho 'syāḥ syāttadīraṇam /
sā śaktiḥ preritā tena nityaṃ kāryakarī bhavet // KirT_4.19 //
uktākṣobhyā vibhutvātsā kāraṇaṃ jagataḥ sthitā /
yathā māyādhikā vyāpya na tatkāryagaṇo 'dhvani /
bhāvānkalādikānvyāpya sthitākṣobhyā tataḥsmṛtā // KirT_4.20 //
tatkāryakārikā śaktiḥ kriyākhyā sūkṣmarūpiṇī /
sthūlakāryāsu sūkṣmāpi sthitā nyagrodhabījavat // KirT_4.21 //
kāraṇaṃ tena sā jñeyā sthūlasyāsya samantataḥ /
tasmātkalā tuṭiḥ saṃsthā bodhinī hyabhilāṣakṛt // KirT_4.22 //
sūkṣmaṃ cāto guṇāstebhyo buddhirbuddherahaṃkṛtiḥ /
tasmādekādaśākṣāṇi pañca tanmātrakāṇi ca /
tebhyo bhūtāni jātāni sarvamīśaḥ sṛjatyadhaḥ // KirT_4.23 //
so 'sṛjadbhagavānīśaḥ śivaśaktisamanvitaḥ /
kṛtsnaṃ māyātmakaṃ kāryaṃ śuddhāśuddhavimiśritam // KirT_4.24 //
yonijaṃ buddhibhedācca tadekaṃ ceddvidhā katham /
dṛṣṭaṃ khadyotakādestad viruddhaṃ caikahetukam // KirT_4.25 //
evaṃ tadbhinnasaṃsthānaṃ śuddhāśuddhāṅgasaṃyutam /
jñeyaṃ kāraṇaśaktyutthaṃ kāryaṃ bījanimittajam /
evametatsamādiṣṭaṃ tatkāryaṃ vigrahāśrayam // KirT_4.26 //
yadyapyetanmithaḥ kāryaṃ viruddhamasitātmakam /
tathāpyetatsusaṃśliṣṭam ekasminvastuni sphuṭam // KirT_4.27 //
narārthaṃ sādhayedbhinnaṃ narasya śakaṭāṅgavat /
evametadanantena sṛṣṭaṃ dehanibandhanam // KirT_4.28 //
na dehena vinā muktir na bhogaścitkriyāguruḥ /
etacca kurute śambhuḥ svatantratvātprabhutvataḥ /
sarvānugrāhakaḥ śāntas tadvaśādakhilaṃ phalam // KirT_4.29 //
garuḍa uvāca/
śaktipātādbhaveddīkṣā nipāto na vibhutvataḥ /
śivasya samavetatvāt sarvadaiva sthitā paśau // KirT_5.1 //
sthitatvātsarvadā śakter bhavocchittirna kiṃ bhavet /
kālo vā sa ca kaḥ prokto yadi kālaḥ śivena kim // KirT_5.2 //
bhagavānuvāca/
upacāreṇa śabdānāṃ pravṛttiriha dṛśyate /
yathā pumānvibhurgantā nityo 'pyukto vinaśvaraḥ // KirT_5.3 //
pāśacchedo yathā prokto mantrarāḍ bhagavāñchivaḥ /
evaṃ śaktinipāto 'pi procyate sopacārataḥ // KirT_5.4 //
nipāto bhayado yadvad vastunaḥ sahasā bhavet /
tadvacchaktinipāto 'pi prokto bhavabhayapradaḥ // KirT_5.5 //
tasmādanyatra yātyeva tathātmā deśikaṃ prati /
gururyathāgrataḥ śiṣyān suptāndaṇḍena bodhayet // KirT_5.6 //
śivo 'pi mohanidrāyāṃ suptāñchaktyā prabodhayet /
yadā svarūpavijñānaṃ patiteti tadocyate // KirT_5.7 //
tasmācchaktinipātaḥ syān nipātaścihnavācakaḥ /
tannipātasya saḥ kālaḥ karmaṇāṃ tulyataiva ca // KirT_5.8 //
tulyatvaṃ karmaṇaḥ kālaḥ kṣīṇaṃ vā yadi vāsamam /
samatvaṃ tatkathaṃ gamyaṃ nyūnādhikatuṭiḥ katham /
evaṃ sūkṣmaṃ samānatvaṃ yasminkāle tadaiva sā // KirT_5.9 //
svarūpaṃ dyotayatyāśu bodhacihnabalena vai /
karmāṃśo yo 'dhikaḥ pūrvaṃ bhogadastvitaraḥ punaḥ // KirT_5.10 //
samatve sati yo bhogaḥ kathaṃ tasya prajāyate /
miśraṃ vārambhakaṃ karma same bhogastadā na hi // KirT_5.11 //
vaktavyaścādhikaḥ kaścid anyathā na sukhetaram /
adhikanyūnasambandhād vyākulatvaṃ na jāyate // KirT_5.12 //
adhikanyūnaśūnyatvāt tatsthānamabhigacchati /
sa pāta iti mantavyas tasya bhaktirvilakṣaṇā // KirT_5.13 //
kāla eva sa niṣṇātaḥ śakterātmaparigrahaḥ /
anādikarmasambandhāc chivaḥ kālamapekṣate // KirT_5.14 //
kālacchidramiti proktaṃ tajjñaśca bhagavāñchivaḥ /
yathā kaściccale lakṣye kañcitkālamapekṣate // KirT_5.15 //
tajjño 'pi sa śivastadvat samakālamapekṣate /
abhāvāttatsamatvasya yugapanmuktiranyathā // KirT_5.16 //
nopāyasādhanāpekṣā kramo yadi sa neṣyate /
prabhuratra śivo jñeyaḥ prabhutvaṃ kiṃ tuṭermatam // KirT_5.17 //
prabhutvaṃ jñasvabhāvatvād ajñatvānna tuṭiḥ prabhuḥ /
sati kāle prabhutvaṃ syāt padmabodhe yathā raveḥ // KirT_5.18 //
na ca kālādṛte tatra vikāsaḥ pratipadyate /
tathāpi bhāskaraḥ prokto loke 'sminpadmabodhakaḥ // KirT_5.19 //
kālo 'pi yogyatā sā ced dyotako 'pyupacārataḥ /
evaṃ yadyapi tulyatvaṃ karmaṇaḥ kāla eva saḥ /
tathāpi prabhuratreśaḥ śaktipātasya saṃsthitaḥ // KirT_5.20 //
ekā satī bahūnāṃ sā kathaṃ bodhaṃ karoti cet /
bahūnāmapyadoṣaḥ syād vibhutvānna nivāryate // KirT_5.21 //
evaṃ śaktisamāyogaḥ proktaḥ sūkṣmo 'tra śāsane /
garuḍa uvāca/
evaṃ tacchaktisaṃyogād dīkṣā yadi ca saṃsthitā // KirT_5.22 //
dīkṣitottarakāle 'pi tirobhāvaḥ pradṛśyate /
tirobhāvakarī śaktir yadi tasya na nirvṛtiḥ // KirT_5.23 //
tathā karotu sa svāmī yathāsau nānyathā bhavet /
bhagavānuvāca/
tirobhāvagatānāṃ sā puruṣāṇāṃ śivecchayā // KirT_5.24 //
na tirobhāvakartṛtvād ucyate sā tirohikā /
tirobhāvāya pāto na yato 'nugrahadharmiṇī // KirT_5.25 //
yenāsannatamaḥ kālas tenātmānaṃ prakāśayet /
prakāśya yāti vidyudvat sā śaktiḥ puṃprabodhinī // KirT_5.26 //
yadi sarvātmanā vāyaṃ dīkṣito 'pi tirohitaḥ /
dvividhe 'pi tirobhāve sthānaprāptiḥ kvacidbhavet // KirT_5.27 //
tatra sthitasya tasyeha vāsanā saiva jāyate /
tadyuktasya vimokṣaḥ syād ātmano nirvikalpakaḥ // KirT_5.28 //
anena kramayogena tirobhāvagato bhavet /
ānarthakyaprasaṅgaḥ syād yadi muktirna sā bhavet // KirT_5.29 //
mandā mandatarā śaktiḥ karmasāmyavivakṣayā /
na punastādṛśī śaktiḥ kṣīravatpariṇāminī // KirT_5.30 //
yataḥ śaktimataḥ śaktiḥ kṛtyasaṃsthānabhedagā /
dvijādivarṇaniśreṇī sā ca mocayati sphuṭam // KirT_5.31 //
garuḍa uvāca/
sarvānugrāhakaḥ proktaḥ śivaḥ paramakāraṇaḥ /
dvijātayastu ye varṇā nyūnādhikatayā sthitāḥ // KirT_6.1 //
saṃskāro 'pi yadaivaṃ syāt phalamevaṃ na kiṃ bhavet /
saṃskāraḥ sadṛśasteṣāṃ nyūnādhikagatiḥ katham // KirT_6.2 //
bhagavānuvāca/
na jāterna śarīrasya saṃskāraḥ prāṇino mataḥ /
yadi jātestadekasmin dīkṣite 'khiladīkṣaṇam // KirT_6.3 //
tena jāterna vaktavyo jaḍatvānna tanormataḥ /
cidrūpānugrahaḥ proktaḥ sarvānugrāhakaḥ śivaḥ // KirT_6.4 //
garuḍa uvāca/
sarvānugrahakartṛtvād bālabāliśabhoginām /
kartavyo 'nugraho deva sa ca saṃskārapūrvakaḥ // KirT_6.5 //
saṃskāreṇaiva muktiḥ syāt proktā tantre yadā tadā /
kriyājñānavratādīnām upāyānāmahetutā // KirT_6.6 //
bhagavānuvāca/
ye yathā saṃsthitāstārkṣya tathaiveśaḥ prasādakṛt /
keciccātra kriyāyogyās teṣāṃ muktistathaiva hi // KirT_6.7 //
jñānayogyāstathā cānye caryāyogyāstathāpare /
evaṃ yeṣāṃ yathā prokto mokṣasteneśayojanāt // KirT_6.8 //
jñānādīnāmupāyānāṃ dīkṣā kāraṇamiṣyate /
dīkṣayaiva na mokṣaḥ syād upāyaḥ sa niyāmakaḥ // KirT_6.9 //
sarvānugrahakartṛtvād upāyāste prakīrtitāḥ /
ekaḥ kasmādupāyo na proktastena yadanyathā // KirT_6.10 //
samayāṃścāṅganādīnām aśaktatvādviśodhayet /
ajñatvānna ca doṣo 'sti jñatvāddoṣo mahānbhavet // KirT_6.11 //
tena teṣāṃ vimuktiḥ syād dīkṣayā bhaktiyogataḥ /
ye 'tra śaktā na teṣāṃ tu śodhyāsteṣāṃ prakāśayet // KirT_6.12 //
evaṃ jñānādikaṃ sarvaṃ tacchaktasya prakāśayet /
anyathā sthitibhaṅgaḥ syāt sthitiścoktā śivāgame // KirT_6.13 //
tadabhāve na kiñcitsyāt tenāyaṃ niyamaḥ sthitaḥ /
sarvānugrāhakatvena sthityupāyavivakṣayā // KirT_6.14 //
garuḍa uvāca/
pāśaviśleṣaṇārthaṃ tu dīkṣāpi kriyate kila /
viśleṣo 'pi na dṛśyeta adṛṣṭatvātkathaṃ vada // KirT_6.15 //
bhagavānuvāca/
pāśastobhātkṣayaḥ siddhaḥ saṃsiddhaiḥ so 'pi śambaraiḥ /
śambarāṇāmacintyatvād yathā mūrtaviṣakṣayaḥ // KirT_6.16 //
nāmasaṃkīrtanādeva yathā kaścitprasādhyate /
dūrastho mantramukhyaistu tadvatkarmakṣayastviha // KirT_6.17 //
garuḍa uvāca/
aśeṣapāśaviśleṣo yadi deva sa dīkṣayā /
jātāyāmarthaniṣpattau kathaṃ syādvapuṣaḥ sthitiḥ // KirT_6.18 //
bhagavānuvāca/
jātāyāṃ ghaṭaniṣpattau yathā cakraṃ bhramatyapi /
pūrvasaṃskārasaṃsiddhaṃ tathā vapuridaṃ sthitam // KirT_6.19 //
anekabhavikaṃ karma dagdhabījamivāṇubhiḥ /
bhaviṣyadapi saṃruddhaṃ yenedaṃ taddhi bhogataḥ // KirT_6.20 //
dehapāte vimokṣaḥ syāt sadyonirvāṇadāpi vā /
kāryāṇubhiḥ sadā siddhais tena te śivayojakāḥ // KirT_6.21 //
garuḍa uvāca/
pāśamuktasya yaccihnaṃ svalpamapyatra kiṃ na tat /
dṛśyate bhakticihnena na ca cihnaṃ kvacitsphuṭam // KirT_6.22 //
sphuṭaṃ yatra kvaciddṛṣṭaṃ tatrāpi vyabhicāritā /
prāguktaṃ yojanaṃ tasya tadyuktyā grāhapūrvakam // KirT_6.23 //
vibhutvāttasya no grāhas tathāmūrtatayāpi ca /
mahānatra virodhaḥ syāt kathametadbravīhi me // KirT_6.24 //
bhagavānuvāca/
taccihnaṃ vāsanāniṣṭhā- tatkarmaṇyavikalpanā /
tanusthaṃ hi kathaṃ caitat spandenāpyanumīyate // KirT_6.25 //
vibhutve khaṃ yathā śabdād amūrtaṃ hi viṣaṃ yathā /
gṛhyate mantraśaktyāsau vācyastacchaktiko guṇaḥ /
vācyavācakayogena jñeyā mantrāṇavaḥ khaga // KirT_6.26 //
