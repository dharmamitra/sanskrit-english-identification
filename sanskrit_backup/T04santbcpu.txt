Pariccheda 1
aum namo buddhāya /
sugatān sasutān sadharmakāyān praṇipatyādarato 'khilāṃśca vandyān /
sugatātmajasaṃvarāvatāraṃ kathayiṣyāmi yathāgamaṃ samāsāt // Bca_1.1 //
na hi kiṃcidapūrvamatra vācyaṃ na ca saṃgrathanakauśalaṃ mamāsti /
ataeva na me parārthacintā svamano vāsayituṃ kṛtaṃ mamedaṃ // Bca_1.2 //
mama tāvadanena yāti vṛddhiṃ kuśalaṃ bhāvayituṃ prasādavegaḥ /
atha matsamadhātureva paśyed aparo 'pyenamato 'pi sārthako 'yaṃ // Bca_1.3 //
kṣaṇasaṃpadiyaṃ sudurlabhā pratilabdhā puruṣārthasādhanī /
yadi nātra vicintyate hitaṃ punarapyeṣa samāgamaḥ kutaḥ // Bca_1.4 //
rātrau yathā meghaghanāndhakāre vidyutkṣaṇaṃ darśayati prakāśaṃ /
buddhānubhāvena tathā kadācil-lokasya puṇyeṣu matiḥ kṣaṇaṃ syāt // Bca_1.5 //
tasmācchubhaṃ durbalameva nityaṃ balaṃ tu pāpasya mahatsughoraṃ /
tajjīyate 'nyena śubhena kena saṃbodhicittaṃ yadi nāma na syāt // Bca_1.6 //
kalpānanalpān pravicintayadbhir dṛṣṭaṃ munīndrairhitametadeva /
yataḥ sukhenaiva sukhaṃ pravṛddham utplāvayatyapramitāñjanaughān // Bca_1.7 //
bhavaduḥkhaśatāni tartukāmair api sattvavyasanāni hartukāmaiḥ /
bahusaukhyaśatāni bhoktukāmair na vimocyaṃ hi sadaiva bodhicittaṃ // Bca_1.8 //
bhavacārakabandhano varākaḥ sugatānāṃ suta ucyate kṣaṇen /
na narāmaralokavandanīyo bhavati smodita eva bodhicitte // Bca_1.9 //
aśucipratimāmimāṃ gṛhītvā jinaratnapratimāṃ karotyanarghāṃ /
rasajātamatīva vedhanīyaṃ sudṛḍhaṃ gṛhṇata bodhicittasaṃjñaṃ // Bca_1.10 //
suparīkṣitamaprameyadhībhir bahumūlyaṃ jagadekasārthavāhaiḥ /
gatipattanavipravāsaśīlāḥ sudṛḍhaṃ gṛhṇata bodhicittaratnaṃ // Bca_1.11 //
kadalīva phalaṃ vihāya yāti kṣayamanyatkuśalaṃ hi sarvameva /
satataṃ phalati kṣayaṃ na yāti prasavatyeva tu bodhicittavṛkṣaḥ // Bca_1.12 //
kṛtvāpi pāpāni sudāruṇāni yadāśrayāduttarati kṣaṇena /
śūrāśrayeṇeva mahābhayāni nāśrīyate tatkathamajñasattvaiḥ // Bca_1.13 //
yugāntakālānalavanmahānti pāpāni yannirdahati kṣaṇena /
yasyānuśaṃsānamitānuvāca maitreyanāthaḥ sudhanāya dhīmān // Bca_1.14 //
tadbodhicittaṃ dvividhaṃ vijñātavyaṃ samāsataḥ /
bodhipraṇidhicittaṃ ca bodhiprasthānameva ca // Bca_1.15 //
gantukāmasya gantuśca yathā bhedaḥ pratīyate /
tathā bhedo 'nayorjñeyo yathāsaṃkhyena paṇḍitaiḥ // Bca_1.16 //
bodhipraṇidhicittasya saṃsāre 'pi phalaṃ mahat /
na tvavicchinnapuṇyatvaṃ yathā prasthānacetasaḥ // Bca_1.17 //
yataḥ prabhṛtyaparyanta-sattvadhātupramokṣaṇe /
samādadāti taccittam anivartyena cetasā // Bca_1.18 //
tataḥ prabhṛti suptasya pramattasyāpyanekaśaḥ /
avicchinnāḥ puṇyadhārāḥ pravartante nabhaḥsamāḥ // Bca_1.19 //
idaṃ subāhupṛcchāyāṃ sopapattikamuktavān /
hīnādhimuktisattvārthaṃ svayameva tathāgataḥ // Bca_1.20 //
śiraḥśūlāni sattvānāṃ nāśayāmīti cintayan /
aprameyeṇa puṇyena gṛhyate sma hitāśayaḥ // Bca_1.21 //
kimutāpramitaṃ śūlam ekaikasya jihīrṣataḥ /
aprameyaguṇaṃ sattvam ekaikaṃ ca cikīrṣataḥ // Bca_1.22 //
kasya mātuḥ piturvāpi hitāśaṃseyamīdṛśī /
devatānāmṛṣīṇāṃ vā brahmaṇāṃ vā bhaviṣyati // Bca_1.23 //
teṣāmeva ca sattvānāṃ svārthe 'pyeṣa manorathaḥ /
notpannapūrvaḥ svapne 'pi parārthe saṃbhavaḥ kutaḥ // Bca_1.24 //
sattvaratnaviśeṣo 'yam apūrvo jāyate kathaṃ /
yatparārthāśayo 'nyeṣāṃ na svārthe 'pyupajāyate // Bca_1.25 //
jagadānandabījasya jagadduḥkhauṣadhasya ca /
cittaratnasya yatpuṇyaṃ tatkathaṃ hi pramīyatāṃ // Bca_1.26 //
hitāśaṃsanamātreṇa buddhapūjā viśiṣyate /
kiṃ punaḥ sarvasattvānāṃ sarvasaukhyārthamudyamāt // Bca_1.27 //
duḥkhamevābhidhāvanti duḥkhaniḥsaraṇāśayā /
sukhecchayaiva saṃmohāt svasukhaṃ ghnanti śatruvat // Bca_1.28 //
yasteṣāṃ sukharaṅkāṇāṃ pīḍitānāmanekaśaḥ /
tṛptiṃ pūrvasukhaiḥ kuryāt sarvāḥ pīḍāśchinatti ca // Bca_1.29 //
nāśayatyapi saṃmohaṃ sādhustena samaḥ kutaḥ /
kuto vā tādṛśaṃ mitraṃ puṇyaṃ vā tādṛśaṃ kutaḥ // Bca_1.30 //
kṛte yaḥ pratikurvīta so 'pi tāvatpraśasyate /
avyāpāritasādhustu bodhisattvaḥ kimucyatāṃ // Bca_1.31 //
katipayajanasatradāyakaḥ kuśalakṛdityabhipūjyate janaiḥ /
kṣaṇamaśanakamātradānataḥ saparibhavaṃ divasārdhayāpanāt // Bca_1.32 //
kimu niravadhisattvasaṃkhyayā niravadhikālamanuprayacchataḥ /
gaganajanaparikṣayākṣayaṃ sakalamanorathasaṃprapūraṇaṃ // Bca_1.33 //
iti sattrapatau jinasya puttre kaluṣaṃ sve hṛdaye karoti yaśca /
kaluṣodayasaṃkhyayā sa kalpān narakeṣvāvasatīti nātha āha // Bca_1.34 //
atha yasya manaḥ prasādameti prasavettasya tato 'dhikaṃ phalaṃ /
mahatā hi balena pāpakarma jinaputtreṣu śubhaṃ tvayatnataḥ // Bca_1.35 //
teṣāṃ śarīrāṇi namaskaromi yatroditaṃ tadvaracittaratnaṃ /
yatrāpakāro 'pi sukhānubandhī sukhākarāṃstān śaraṇaṃ prayāmi // Bca_1.36 //
bodhicaryāvatāre bodhicittānuśaṃsā nāma prathamaḥ paricchedaḥ // ****************************************************************
Pariccheda 2
taccittaratnagrahaṇāya samyak pūjāṃ karomyeṣa tathāgatānāṃ /
saddharmaratnasya ca nirmalasya buddhātmajānāṃ ca guṇodadhīnāṃ // Bca_2.1 //
yāvanti puṣpāṇi phalāni caiva bhaiṣajyajātāni ca yāni santi /
ratnāni yāvanti ca santi loke jalāni ca svacchamanoramāṇi // Bca_2.2 //
mahīdharā ratnamayāstathānye vanapradeśāśca vivekaramyāḥ /
latāḥ sapuṣpābharaṇojjvalāśca drumāśca ye satphalanamraśākhāḥ // Bca_2.3 //
devādilokeṣu ca gandhadhūpāḥ kalpadrumā ratnamayāśca vṛkṣāḥ /
sarāṃsi cāmbhoruhabhūṣaṇāni haṃsasvanātyantamanoharāṇi // Bca_2.4 //
akṛṣṭajātāni ca śasyajātāny anyāni vā pūjyavibhūṣaṇāni /
ākāśadhātuprasarāvidhīni sarvāṇyapīmānyaparigrahāṇi // Bca_2.5 //
ādāya buddhyā munipuṅgavebhyo niryātayāmyeṣa saputrakebhyaḥ /
gṛhṇantu tanme varadakṣiṇīyā mahākṛpā māmanukampamānāḥ // Bca_2.6 //
apuṇyavānasmi mahādaridraḥ pūjārthamanyanmama nāsti kiṃcit /
ato mamārthāya parārthacintā gṛhṇantu nāthā idamātmaśaktyā // Bca_2.7 //
dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /
parigrahaṃ me kurutāgrasattvāḥ yuṣmāsu dāsatvamupaimi bhaktyā // Bca_2.8 //
parigraheṇāsmi bhavatkṛtena nirbhīrbhave sattvahitaṃ karomi /
pūrvaṃ ca pāpaṃ samatikramāmi nānyacca pāpaṃ prakaromi bhūyaḥ // Bca_2.9 //
ratnojjvalastambhamanorameṣu muktāmayodbhāsivitānakeṣu /
svacchojjvalasphāṭikakuṭṭimeṣu sugandhiṣu snānagṛheṣu teṣu // Bca_2.10 //
manojñagandhodakapuṣpapūrṇaiḥ kumbhairmahāratnamayairanekaiḥ /
snānaṃ karomyeṣa tathāgatānāṃ tadātmajānāṃ ca sagītavādyaṃ // Bca_2.11 //
pradhūpitairdhautamalairatulyair varstraiśca teṣāṃ tanumunmṛśāmi /
tataḥ suraktāni sudhūpitāni dadāmi tebhyo varacīvarāṇi // Bca_2.12 //
divyairmṛduślakṣṇavicitraśobhair vastrairalaṅkāravaraiśca taistaiḥ /
samantabhadrājitamañjughoṣa-lokeśvarādīnapi maṇḍayāmi // Bca_2.13 //
sarvatrisāhasravisārigandhair gandhottamaistānanulepayāmi /
sūttaptasūnmṛṣṭasudhautahema-prabhojjvalānsarvamunīndrakāyān // Bca_2.14 //
mandāravendīvaramallikādyaiḥ sarvaiḥ sugandhaiḥ kusumairmanojñaiḥ /
abhyarcayāmyarcyatamānmunīndrān sragbhiśca saṃsthānamanoramābhiḥ // Bca_2.15 //
sphītasphuradgandhamanoramaiśca tāndhūpameghairupadhūpayāmi /
bhaujyaiśca svādyairvividhaiśca peyais tebhyo nividyaṃ ca nivedayāmi // Bca_2.16 //
ratnapradīpāṃśca nivedayāmi suvarṇapadmeṣu niviṣṭapaṅkvīn /
gandhopalipteṣu ca kuṭṭimeṣu kirāmi puṣpaprakarānmanojñān // Bca_2.17 //
pralambamuktāmaṇihāraśobhān ābhāsvarāndigmukhamaṇḍanāṃstān /
vimānameghān stutigītaramyān maitrīmayebhyo 'pi nivedayāmi // Bca_2.18 //
suvarṇadaṇḍaiḥ kamanīyarūpaiḥ saṃsaktamuktāni samucchritāni /
pradhārayāmyeṣa mahāmunīnāṃ ratnātapatrāṇyatiśobhanāni // Bca_2.19 //
ataḥ paraṃ pritaṣṭhantāṃ pūjāmeghā manoramāḥ /
tūryasaṅgītimeghāśca sarvasattvapraharṣaṇāḥ // Bca_2.20 //
sarvasaddharmaratneṣu caityeṣu pratimāsu ca /
puṣparatnādivarṣāśca pravarttantāṃ nirantaram // Bca_2.21 //
mañjughoṣaprabhṛtayaḥ pūjayanti yathā jinān /
tathā tathāgatānnāthān saputrānpūjayāmyaham // Bca_2.22 //
svarāṅgasāgaraiḥ stotraiḥ staumi cāhaṃ guṇodadhīn /
stutisaṅgītimeghāśca saṃbhavantveṣvananyathā // Bca_2.23 //
sarvakṣetrāṇusaṃkhyaiśca praṇāmaiḥ praṇamāmyahaṃ /
sarvatrādhvagatānbuddhān sahadharmagaṇottamān // Bca_2.24 //
sarcacaityāni vande 'haṃ bodhisattvāśrayāṃstathā /
namaḥ karomyupādhyāyān abhivandyānyatīṃstathā // Bca_2.25 //
buddhaṃ gacchāmi śaraṇaṃ yāvadābodhimaṇḍataḥ /
dharmaṃ gacchāmi śaraṇaṃ bodhisattvagaṇaṃ tathā // Bca_2.26 //
vijñāpayāmi saṃbuddhān sarvadikṣu vyavasthitān /
mahākāruṇikāṃścāpi bodhisattvānkṛtāñjaliḥ // Bca_2.27 //
anādimati saṃsāre janmanyatraiva vā punaḥ /
yanmayā paśunā pāpaṃ kṛtaṃ kāritameva vā // Bca_2.28 //
yaccānumoditaṃ kiṃcid ātmaghātāya mohataḥ /
tadatyayaṃ deśayāmi paścāttāpena tāpitaḥ // Bca_2.29 //
ratnatraye 'pakāro yo mātāpitṛṣu vā mayā /
guruṣvanyeṣu vā kṣepāt kāyavāgbuddhibhiḥ kṛtaḥ // Bca_2.30 //
anekadoṣaduṣṭena mayā pāpena nāyakāḥ /
yatkṛtaṃ dāruṇaṃ pāpaṃ tatsarvaṃ deśayāmyaham // Bca_2.31 //
kathaṃ ca niḥsarāmyasmān nityodvego 'smi nāyakāḥ /
mā bhūnme mṛtyuracirād akṣīṇe pāpasaṃcaye // Bca_2.32 //
kathaṃ ca niḥsarāmyasmāt paritrāyata satvaraṃ /
mā mamākṣīṇapāpasya maraṇaṃ śīghrameṣyati // Bca_2.33 //
kṛtākṛtāparīkṣo 'yaṃ mṛtyurviśrambhaghātakaḥ /
svasthāsvasthairaviśvāsya ākasmikamahāśaniḥ // Bca_2.34 //
priyāpriyanimittena pāpaṃ kṛtamanekadhā /
sarvamutsṛjya gantavyam iti na jñātamīdṛśam // Bca_2.35 //
tattatsmaraṇatāṃ yāti yadyadvastvanubhūyate /
svapnānubhūtavatsarvaṃ gataṃ na punarīkṣyate // Bca_2.36 //
apriyā na bhaviṣyanti priyo me na bhaviṣyati /
ahaṃ ca na bhaviṣyāmi sarvaṃ ca na bhaviṣyati // Bca_2.37 //
ihaiva tiṣṭhatastāvad gatā naike priyāpriyāḥ /
tannimittaṃ tu yatpāpaṃ tatsthitaṃ ghoramagrataḥ // Bca_2.38 //
evamāgantuko 'smīti na mayā pratyavekṣitaṃ /
mohānunayavidvaiṣaiḥ kṛtaṃ pāpamanekadhā // Bca_2.39 //
rātrindivamaviśrāmam āyuṣo vardhate vyayaḥ /
āyasya cāgamo nāsti na mariṣyāmi kiṃ nvaham // Bca_2.40 //
iha śayyāgatenāpi bandhumadhye 'pi tiṣṭhatā /
mayaivaikena soḍhavyā marmacchedādivedanā // Bca_2.41 //
yamadūtairgṛhītasya kuto bandhuḥ kutaḥ suhṛt /
puṇyamekaṃ tadā trāṇaṃ mayā tacca na sevitam // Bca_2.42 //
anityajīvitāsaṅgād idaṃ bhayamajānatā /
pramattena mayā nāthā bahu pāpamupārjitam // Bca_2.43 //
aṅgacchedārthamapyadya nīyamāno viśuṣyati /
pipāsito dīnadṛṣṭir anyadevekṣate jagat // Bca_2.44 //
kiṃ punarbhairavākārair yamadūtairadhiṣṭhitaḥ /
mahātrāsajvaragrastaḥ purīṣotsargaveṣṭitaḥ // Bca_2.45 //
kātarairdṛṣṭipātaiśca trāṇānveṣī caturdiśaṃ /
ko me mahābhayādasmāt sādhustrāṇaṃ bhaviṣyati // Bca_2.46 //
trāṇaśūnyā diśo dṛṣṭvā punaḥ saṃmohamāgataḥ /
tadāhaṃ kiṃ kariṣyāmi tasminsthāne mahābhaye // Bca_2.47 //
adyaiva śaraṇaṃ yāmi jagannāthānmahābalān /
jagadrakṣārthamudyuktān sarvatrāsaharāṃjinān // Bca_2.48 //
taiścāpyadhigataṃ dharmaṃ saṃsārabhayanāśanaṃ /
śaraṇaṃ yāmi bhāvena bodhisattvagaṇaṃ tathā // Bca_2.49 //
samastabhadrāyātmānaṃ dadāmi bhayavihvalaḥ /
punaśca mañjughoṣāya dadāmyātmānamātmanā // Bca_2.50 //
taṃ cāvalokitaṃ nāthaṃ kṛpāvyākulacāriṇaṃ /
viraumyārtaravaṃ bhītaḥ sa māṃ rakṣatu pāpinam // Bca_2.51 //
āryamākāśagarbhaṃ ca kṣitigarbhaṃ ca bhāvataḥ /
sarvānmahākṛpāṃścāpi trāṇānveṣī viraumyaham // Bca_2.52 //
yaṃ dṛṣṭvaiva ca saṃtrastāḥ palāyante caturdiśaṃ /
yamadūtādayo duṣṭās taṃ namasyāmi vajriṇam // Bca_2.53 //
atītya yuṣmadvacanaṃ sāmprataṃ bhayadarśanāt /
śaraṇaṃ yāmi vo bhīto bhayaṃ nāśayata drutam // Bca_2.54 //
itvaravyādhibhīto 'pi vaidyavākyaṃ na laṅghayet /
kimu vyādhiśatairgrastaś caturbhiścaturuttaraiḥ // Bca_2.55 //
ekenāpi yataḥ sarve jambudvīpagatā narāḥ /
naśyanti yeṣāṃ bhaiṣajyaṃ sarvadikṣu na labhyate // Bca_2.56 //
tatra sarvajñavaidyasya sarvaśalyāpahāriṇaḥ /
vākyamullaṅghayāmīti dhiṅmāmatyantamohitam // Bca_2.57 //
atyapramattastiṣṭhāmi prapāteṣvitareṣvapi /
kimu yojanasāhastre prapāte dīrghakālike // Bca_2.58 //
adyaiva maraṇaṃ neti na yuktā me sukhāsikā /
avaśyameti sā velā na bhaviṣyāmyahaṃ yadā // Bca_2.59 //
abhayaṃ kena me dattaṃ niḥsariṣyāmi vā kathaṃ /
avaśyaṃ na bhaviṣyāmi kasmānme susthitaṃ manaḥ // Bca_2.60 //
pūrvānubhūtanaṣṭebhyaḥ kiṃ me sāramavasthitaṃ /
yeṣu me 'bhiniviṣṭena gurūṇāṃ laṅghitaṃ vacaḥ // Bca_2.61 //
jīvalokamimaṃ tyaktvā bandhūnparicitāṃstathā /
ekākī kvāpi yāsyāmi kiṃ me sarvaiḥ priyāpriyaiḥ // Bca_2.62 //
iyameva tu me cintā yuktā rātrindivaṃ sadā /
aśubhānniyataṃ duḥkhaṃ niḥsareyaṃ tataḥ katham // Bca_2.63 //
mayā bālena mūḍhena yatkiṃcitpāpamācitaṃ /
prakṛtyā yacca sāvadyaṃ prajñaptyāvadyameva ca // Bca_2.64 //
tatsarvaṃ deśayāmyeṣa nāthānāmagrataḥ sthitaḥ /
kṛtāñjalirduḥkhabhītaḥ praṇipatya punaḥ punaḥ // Bca_2.65 //
atyayamatyayatvena pratigṛhṇantu nāyakāḥ /
na bhadrakamidaṃ nāthā na karttavyaṃ punarmayā // Bca_2.66 //
iti dvitīyaḥ paricchedaḥ // ****************************************************************
Pariccheda 3
apāyaduḥkhaviśrāmaṃ sarvasattvaiḥ kṛtaṃśubhaṃ /
anumode pramodena sukhaṃ tiṣṭhantu duḥkhitāḥ // Bca_3.1 //
saṃsāraduḥkhanirmokṣam anumode śarīriṇāṃ /
bodhisattvatvabuddhatvam anumode ca tāyinām // Bca_3.2 //
cittotpādasamudrāṃśca sarvasattvasukhāvahān /
sarvasattvahitādhānān anumode ca śāsinām // Bca_3.3 //
sarvāsu dikṣu saṃbuddhān prārthayāmi kṛtāñjaliḥ /
dharmapradīpaṃ kurvantu mohādduḥkhaprapātinām // Bca_3.4 //
nirvātukāmāṃśca jinān yācayāmi kṛtāñjaliḥ /
kalpānanantāṃstiṣṭhantu mā bhūdandhamidaṃ jagat // Bca_3.5 //
evaṃ sarvamidaṃ kṛtvā yanmayāsāditaṃ śubhaṃ /
tena syāṃ sarvasattvānāṃ sarvaduḥkhapraśāntikṛt // Bca_3.6 //
glānānāmasmi bhaiṣajyaṃ bhaveyaṃ vaidya eva ca /
tadupasthāyakaścaiva yāvadrogāpunarbhavaḥ // Bca_3.7 //
kṣutpipāsāvyathāṃ hanyām annapānapravarṣaṇaiḥ /
durbhikṣāntarakalpeṣu bhaveyaṃ pānabhojanam // Bca_3.8 //
daridrāṇāṃ ca sattvānāṃ nidhiḥ syāmahamakṣayaḥ /
nānopakaraṇākārair upatiṣṭheyamagrataḥ // Bca_3.9 //
ātmabhāvāṃstathā bhogān sarvatrādhvagataṃ śubhaṃ /
nirapekṣastyajāmyeṣa sarvasattvārthasiddhaye // Bca_3.10 //
sarvatyāgaśca nirvāṇaṃ nirvāṇārthi ca me manaḥ /
tyaktavyaṃ cenmayā sarvaṃ varaṃ sattveṣu dīyatāṃ // Bca_3.11 //
yathāsukhīkṛtaścātmā mayāyaṃ sarvadehināṃ /
ghnantu nindantu vā nityam ākirantu ca pāṃsubhiḥ // Bca_3.12 //
krīḍantu mama kāyena hasantu vilasantu ca /
dattastebhyo mayā kāyaś cintayā kiṃ mayānayā // Bca_3.13 //
kārayantu ca karmāṇi yāni teṣāṃ sukhāvahaṃ /
anarthaḥ kasyacinmā bhūn māmālambya kadācana // Bca_3.14 //
yeṣāṃ kruddhāprasannā vā māmālambya matirbhavet /
teṣāṃ sa eva hetuḥ syān nityaṃ sarvārthasiddhaye // Bca_3.15 //
abhyākhyāsyanti māṃ ye ca ye cānye 'pyapakāriṇaḥ /
utprāsakāstathānye 'pi sarve syurbodhibhāginaḥ // Bca_3.16 //
anāthānāmahaṃ nāthaḥ sārthavāhaśca yāyināṃ /
pārepsūnāṃ ca naubhūtaḥ setuḥ saṅkrama eva ca // Bca_3.17 //
dīpārthināmahaṃ dīpaḥ śayyā śayyārthināmahaṃ /
dāsārthināmahaṃ dāso bhaveyaṃ sarvadehināṃ // Bca_3.18 //
cintāmaṇirbhadraghaṭaḥ siddhavidyā mahauṣadhiḥ /
bhaveyaṃ kalpavṛkṣaśca kāmadhenuśca dehināṃ // Bca_3.19 //
pṛthivyādīni bhūtāni niḥśeṣākāśavāsināṃ /
sattvānāmaprameyāṇāṃ yathābhogānyanekadhā // Bca_3.20 //
evamākāśaniṣṭhasya sattvadhātoranekadhā /
bhaveyamupajīvyo 'haṃ yāvatsarve na nirvṛtāḥ // Bca_3.21 //
yathā gṛhītaṃ sugatair bodhicittaṃ purātanaiḥ /
te bodhisattvaśikṣāyām ānupūrvyā yathā sthitāḥ // Bca_3.22 //
tadvadutpādayāmyeṣa bodhicittaṃ jagaddhite /
tadvadeva ca tāḥ śikṣāḥ śikṣiṣyāmi yathākramaṃ // Bca_3.23 //
evaṃ gṛhītvā matimān bodhicittaṃ prasādataḥ /
punaḥ pṛṣṭhasya puṣṭyarthaṃ cittamevaṃ praharṣayet // Bca_3.24 //
adya me saphalaṃ janma sulabdho mānuṣo bhavaḥ /
adya buddhakule jāto buddhaputro 'smi sāmprataṃ // Bca_3.25 //
tathādhunā mayā kāryaṃ svakulocitakāriṇāṃ /
nirmalasya kulasyāsya kalaṅko na bhavedyathā // Bca_3.26 //
andhaḥ saṅkarakūṭebhyo yathā ratnamavāpnuyāt /
tathā kathaṃcidapyetad bodhicittaṃ mamoditaṃ // Bca_3.27 //
jaganmṛtyuvināśāya jātametadrasāyanaṃ /
jagaddāridryaśamanaṃ nidhānamidamakṣayaṃ // Bca_3.28 //
jagadvyādhipraśamanaṃ bhaiṣajyamidamuttamaṃ /
bhavādhvabhramaṇaśrānto jagadviśrāmapādapaḥ // Bca_3.29 //
durgatyuttaraṇe setuḥ sāmānyaḥ sarvayāyināṃ /
jagatkleśoṣmaśamana uditaścittacandramāḥ // Bca_3.30 //
jagadajñānatimira-protsāraṇamahāraviḥ /
saddharmakṣīramathanān navanītaṃ samutthitaṃ // Bca_3.31 //
sukhabhogabubhukṣitasya vā janasārthasya bhavādhvacāriṇaḥ /
sukhasatramidaṃ hyupasthitaṃ sakalābhyāgatasattvatarpaṇaṃ // Bca_3.32 //
jagadadya nimantritaṃ mayā sugatatvena sukhena cāntarā /
purataḥ khalu sarvatāyinām abhinandantu surāsurādayaḥ // Bca_3.33 //
bodhicaryāvatāre bodhicittaparigraho nāma tṛtīyaḥ paricchedaḥ // ****************************************************************
Pariccheda 4
evaṃ gṛhītvā sudṛḍhaṃ bodhicittaṃ jinātmajaḥ /
śikṣānatikrame yatnaṃ kuryānnityamatandritaḥ // Bca_4.1 //
sahasā yatsamārabdhaṃ samyag yadavicāritaṃ /
tatra kuryānnavetyevaṃ pratijñāyāpi yujyate // Bca_4.2 //
vicāritaṃ tu yadbuddhair mahāprājñaiśca tatsutaiḥ /
mayāpi ca yathāśakti tatra kiṃ parilambyate // Bca_4.3 //
yadicaivaṃ pratijñāya sādhayeyaṃ na karmaṇā /
etāṃ sarvāṃ visaṃvādya kā gatirme bhaviṣyati // Bca_4.4 //
manasā cintayitvāpi yo na dadyātpunarnaraḥ /
sa preto bhavatītyuktam alpamātre 'pi vastuni // Bca_4.5 //
kimutānuttaraṃ saukhyam uccairuddhuṣya bhāvataḥ /
jagatsarvaṃ visaṃvādya kā gatirme bhaviṣyati // Bca_4.6 //
vetti sarvajña evaitām acintyāṃ karmaṇo gatiṃ /
yadbodhicittatyāge 'pi mocayatyeva tānnarān // Bca_4.7 //
bodhisattvasya tenaivaṃ sarvāpattirgarīyasī /
yasmādāpadyamāno 'sau sarva sattvārthahānikṛt // Bca_4.8 //
yo 'pyanyaḥ kṣaṇamapyasya puṇyavighnaṃ kariṣyati /
tasya durgatiparyanto nāsti sattvārthadhātinaḥ // Bca_4.9 //
ekasyāpi hi sattvasya hitaṃ hatvā hato bhavet /
aśeṣākāśaparyanta-vāsināṃ kimu dehināṃ // Bca_4.10 //
evamāpattibalato bodhicittabalena ca /
dolāyamānaḥ saṃsāre bhūmiprāptaścirāyate // Bca_4.11 //
tasmādyathā pratijñātaṃ sādhanīyaṃ mayādarāt /
nādya cetkriyate yatnas talenāsmi talaṃ gataḥ // Bca_4.12 //
aprameyā gatā buddhāḥ sarvasattvagaveṣakāḥ /
naiṣāmahaṃ svadoṣeṇa cikitsāgocaraṃ gataḥ // Bca_4.13 //
adyāpi cettathaiva syāṃ yathaivāhaṃ punaḥ punaḥ /
durgativyādhimaraṇa-cchedabhedādyavāpnuyāṃ // Bca_4.14 //
kadā tathāgatotpādaṃ śraddhāṃ mānuṣyameva vā /
kuśalābhyāsayogyatvam evaṃ lapsye 'ti durlabhaṃ // Bca_4.15 //
ārogyadivasaṃ cedaṃ sabhaktaṃ nirupadravaṃ /
āyuḥ kṣaṇaṃ visaṃvādi kāyo yācitakopamaḥ // Bca_4.16 //
nahīdṛśairmaccaritair mānuṣyaṃ labhyate punaḥ /
alabhyamāne mānuṣye pāpameva kutaḥ śubhaṃ // Bca_4.17 //
yadā kuśalayogyo 'pi kuśalaṃ na karomyahaṃ /
apāyaduḥkhaiḥ saṃmūḍhaḥ kiṃ kariṣyāmyahaṃ tadā // Bca_4.18 //
akurvataśca kuśalaṃ pāpaṃ cāpyupacinvataḥ /
hataḥ sugataśabdo 'pi kalpakoṭiśatairapi // Bca_4.19 //
ata evāha bhagavān mānuṣamatidurlabhaṃ /
mahārṇavayugacchidra-kūrmagrīvārpaṇopamaṃ // Bca_4.20 //
ekakṣaṇātkṛtātpāpād avīcau kalpamāpsyate /
anādikālopacitāt pāpātkā sugatau kathā // Bca_4.21 //
na ca tanmātramevāsau vedayitvā vimucyate /
yasyāttadvedayanneva pāpamanyatprasūyate // Bca_4.22 //
nātaḥparā vañcanāsti na ca moho 'styataḥparaḥ /
yadīdṛśaṃ kṣaṇaṃ prāpya nābhyastaṃ kuśalaṃ mayā // Bca_4.23 //
yadi caivaṃ vimṛṣyāmi punaḥ sīdāmi mohitaḥ /
śociṣyāmi ciraṃ bhūyo yamadūtaiḥ pracoditaḥ // Bca_4.24 //
ciraṃ dhakṣyati me kāyaṃ nārakāgniḥ suduḥsahaḥ /
paścāttāpānalaścittaṃ ciraṃ dhakṣyatiniścitaṃ // Bca_4.25 //
kathaṃcidapi saṃprāpto hitabhūmiṃ sudurlabhāṃ /
jānannapi ca nīyo 'haṃ tāneva narakānpunaḥ // Bca_4.26 //
atra me cetanā nāsti mantrairiva vimohitaḥ /
na jāne kena muhyāmi ko 'trāntarmama tiṣṭhati // Bca_4.27 //
hastapādādirahitās tṛṣṇādveṣādiśatravaḥ /
na śurā na ca te prājñāḥ kathaṃ dāsīkṛto 'smi taiḥ // Bca_4.28 //
maccittāvasthitā eva dhnanti māmeva susthitāḥ /
tatrāpyahaṃ na kupyāmi dhigasthānasahiṣṇutāṃ // Bca_4.29 //
sarve devā manuṣyāśca yadi syurmama śatravaḥ /
te 'pi nāvīcikaṃ vahniṃ samudānayituṃ kṣamāḥ // Bca_4.30 //
merorapi yadāsaṅgān na bhasmāpyupalabhyate /
kṣaṇātkṣipanti māṃ tatra balinaḥ kleśaśatravaḥ // Bca_4.31 //
nahi sarvānyaśatrūṇāṃ dīrghamāyurapīdṛśaṃ /
anādyantaṃ mahādīrghaṃ yanmama kleśavairiṇāṃ // Bca_4.32 //
sarve hitāya kalpante ānukūlyena sevitāḥ /
sevyamānāstvamī kleśāḥ sutarāṃ duḥkhakārakāḥ // Bca_4.33 //
itisatatadīrghavairiṣu vyasanaughaprasavaikahetuṣu /
hṛdaye nivasatsu nirbhayaṃ mama saṃsāraratiḥ kathaṃ bhavet // Bca_4.34 //
bhavacārakapālakā ime narakādiṣvapi vadhyaghātakāḥ /
mativeśmani lobhapañjare yadi tiṣṭhati kutaḥ sukhaṃ mama // Bca_4.35 //
tasmānna tāvadahamatra dhuraṃ kṣipāmi yāvanna śatrava ime nihatāḥ samakṣaṃ /
khalpe 'pi tāvadapakāriṇi baddharoṣā mānonnatāstamanihatya na yānti nidrāṃ // Bca_4.36 //
prakṛtimaraṇaduḥkhitāndhakārān raṇaśirasi prasamaṃ nihantumugrāḥ /
agaṇitaśaraśaktighātaduḥkhā na vimukhatāmupayāntyasādhayitvā // Bca_4.37 //
kimuta satatasarvaduḥkhahetūn prakṛtiripūnupahantumudyatasya /
bhavati mama viṣādadainyamadya vyasanaśatairapi kena hetunā vai // Bca_4.38 //
akāraṇenaiva ripukṣatāni gātreṣvalaṇkāravadudvahanti /
mahārhasiddhyai tu samudyatasya duḥkhāni kasmānmama bādhakāni // Bca_4.39 //
svajīvikāmātranibaddhacittāḥ kaivartacaṇḍālakṛṣīvalādyāḥ /
śītātapādivyasanaṃ sahante jagaddhitārthaṃ na kathaṃ sahe 'ham // Bca_4.40 //
daśadigvyomaparyanta-jagatkleśavimokṣaṇe /
pratijñāya mahātmāpi na kleśebhyo vimocitaḥ // Bca_4.41 //
ātmapramāṇamajñātvā bruvannunmattakastadā /
anivarttī bhaviṣyāmi tasmātkleśavadhe sadā // Bca_4.42 //
atra grahī bhaviṣyāmi baddhavairaśca vigrahī /
anyatra tadvidhātkleśāt kleśaghātānubandhinaḥ // Bca_4.43 //
galantvantrāṇi me kāmaṃ śiraḥ patatu nāma me /
na tvevāvanatiṃ yāmi sarvathā kleśavairiṇām // Bca_4.44 //
nirvāsitasyāpi tu nāma śatror deśāntare sthānaparigrahaḥ syāt /
yataḥ punaḥ saṃbhṛtaśaktireti na kleśaśatrorgatirīdṛśī tu // Bca_4.45 //
kvāsau yāyānmanaḥstho nirastaḥ sthitvā yasminmadvadhārthaṃ yateta /
nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ // Bca_4.46 //
na kleśā viṣayeṣu nendriyagaṇe nāpyantarāle sthitā nāto 'nyatra kuhasthitāḥ punarime mathnanti kṛtsnaṃ jagat /
māyaiveyamato vimuñca hṛdayatrāsaṃ bhajasvodyamaṃ prajñārthaṃ kimakāṇḍa eva narakeṣvātmānamābādhase // Bca_4.47 //
evaṃ viniścitya karomi yatnaṃ yathoktaśikṣāpratipattihetoḥ /
vaidyopadeśāccalataḥ kuto 'sti bhaiṣajyasādhyasya nirāmayatvam // Bca_4.48 //
bodhicaryāvatāre bodhisattvaśikṣā caturthaḥ paricchedaḥ // ****************************************************************
Pariccheda 5
śikṣāṃ rakṣitukāmena cittaṃ rakṣyaṃ prayatnataḥ /
na śikṣā rakṣituṃ śakyā calaṃ cittamarakṣatā // Bca_5.1 //
adāntā mattamātaṅgā na kurvantīha tāṃ vyathām /
karoti yāmavīcyādau muktaścittamataṅgajaḥ // Bca_5.2 //
baddhaśceccitamātaṅgaḥ smṛtirajjvā samantataḥ /
bhayamastaṃ gataṃ sarvaṃ kṛtsnaṃ kalyāṇamāgatam // Bca_5.3 //
byāghrāḥ siṃhā gajā ṛkṣāḥ sarpāḥ sarve ca śatravaḥ /
sarve narakapālāśca ḍākinyo rākṣasāstathā // Bca_5.4 //
sarve baddhā bhavantyete cittasyaikasya bandhanāt /
cittasyaikasya damanāt sarve dāntā bhavanti ca // Bca_5.5 //
yasmādbhayāni sarvāṇi duḥkhānyapramitāni ca /
cittādeva bhavantīti kathitaṃ tattvavādinā // Bca_5.6 //
śastrāṇi kena narake ghaṭitāni prayatnataḥ /
taptāyaḥkuṭṭimaṃ kena kuto jātāśca tāḥ striyaḥ // Bca_5.7 //
pāpacittasamudbhūtaṃ tattatsarvaṃ jagau muniḥ /
tasmānna kaścitrailokye cittādanyo bhayānakaḥ // Bca_5.8 //
adaridraṃ jagatkṛtvā dānapāramitā yadi /
jagaddaridramadyāpi sā kathaṃ pūrvatāyinām // Bca_5.9 //
phalena saha sarvasva-tyāgacittājjane 'khile /
dānapāramitā proktā tasmāt sā cittameva tu // Bca_5.10 //
matsyādayaḥ kva nīyantāṃ mārayeyaṃ yato na tān /
labdhe viraticitte tu śīlapāramitā matā // Bca_5.11 //
kiyato mārayiṣyāmi durjanān gaganopamān /
mārite krodhacitte tu māritāḥ sarvaśatravaḥ // Bca_5.12 //
bhūmiṃ chādayituṃ sarvāṃ kutaścarma bhaviṣyati /
upānaccarmamātreṇa channā bhavati medinī // Bca_5.13 //
bāhyā bhāvā mayā tadvac chakyā vārayituṃ na hi /
svacittaṃ vārayiṣyāmi kiṃ mamānyairnivāritaiḥ // Bca_5.14 //
sahāpi vākcharīrābhyāṃ mandavṛtterna tatphalam /
yatpaṭorekakasyāpi cittasya brahmatādikam // Bca_5.15 //
japāstapāṃsi sarvāṇi dīrghakālakṛtānyapi /
anyacittena mandena vṛthaivetyāha sarvavit // Bca_5.16 //
duḥkhaṃ hantuṃ sukhaṃ prāptuṃ te bhramanti mudhāmbare /
yairetaddharmasarvasvaṃ cittaṃ guhyaṃ na bhāvitam // Bca_5.17 //
tasmātsvadhiṣṭhitaṃ cittaṃ mayā kāryaṃ surakṣitam /
cittarakṣāvrataṃ muktvā bahubhiḥ kiṃ mama vrataiḥ // Bca_5.18 //
yathā capalamadhyastho rakṣati vraṇamādarāt /
evaṃ durjanamadhyastho rakṣeccittavraṇaṃ sadā // Bca_5.19 //
vraṇaduḥkhalavādbhīto rakṣati vraṇamādarāt /
saṃghātaparvatāghātād bhītaścittavraṇaṃ na kim // Bca_5.20 //
anena hi vihāreṇa viharan durjaneṣvapi /
pramadājanamadhye 'pi yatirdhīro na khaṇḍyate // Bca_5.21 //
lābhā naśyantu me kāmaṃ satkāraḥ kāyajīvitam /
naśyatvanyacca kuśalaṃ mā tu cittaṃ kadācana // Bca_5.22 //
cittaṃ rakṣitukāmānāṃ mayaiṣa kriyate 'ñjaliḥ /
smṛtiṃ ca saṃprajanyaṃ ca sarvayatnena rakṣata // Bca_5.23 //
vyādhyākulo naro yadvan na kṣamaḥ sarvakarmasu /
tathābhyāṃ vyākulaṃ cittaṃ na kṣamaṃ sarvakarmasu // Bca_5.24 //
asaṃprajanyacittasya śrutacintitabhāvitam /
sacchidrakumbhajalavan na smṛtāvavatiṣṭhate // Bca_5.25 //
aneke śrutavanto 'pi śrāddhā yatnaparā api /
asaṃprajanyadoṣeṇa bhavantyāpattikaśmalāḥ // Bca_5.26 //
asaṃprajanyacaureṇa smṛtimoṣānusāriṇā /
upacityāpi puṇyāni muṣitā yānti durgatim // Bca_5.27 //
kleśataskarasaṅgho 'yam avatāragaveṣakaḥ /
prāpyāvatāraṃ muṣṇāti hanti sadgatijībitam // Bca_5.28 //
tasmātsmṛtirmanodvārān nāpaneyā kadācana /
gatāpi pratyupasthāpyā saṃsmṛtyāpāyikīṃ vyathām // Bca_5.29 //
upādhyāyānuśāsinyā bhītyāpyādarakāriṇām /
dhanyānāṃ gurusaṃvāsāt sukaraṃ jāyate smṛtiḥ // Bca_5.30 //
buddhāśca bodhisattvāśca sarvatrāvyāhatekṣaṇāḥ /
sarvamevāgratasteṣāṃ teṣāmasmi puraḥ sthitaḥ // Bca_5.31 //
iti dhyātvā tathā tiṣṭhet trapādarabhayānvitaḥ /
buddhānusmṛtirapyevaṃ bhavettasya muhurmuhuḥ // Bca_5.32 //
saṃprajanyaṃ tadāyāti na ca yātyāgataṃ punaḥ /
smṛtiryadā manodvāre rakṣārthamavatiṣṭhate // Bca_5.33 //
pūrvaṃ tāvadidaṃ cittaṃ sadopasthāpyamīdṛśam /
nirindriyeṇeva mayā sthātavyaṃ kāṣṭhavatsadā // Bca_5.34 //
niṣphalā netravikṣepā na karttavyāḥ kadācana /
nidhyāyantīva satataṃ kāryā dṛṣṭiradhogatā // Bca_5.35 //
dṛṣṭiviśrāmahetostu diśaḥ paśyetkadācana /
ābhāsamātraṃ dṛṣṭvā ca svāgatārthaṃ vilokayet // Bca_5.36 //
mārgādau bhayabodhārthaṃ muhuḥ paśyeccaturdiśam /
diśo viśramya vīkṣeta parāvṛtyeva pṛṣṭhataḥ // Bca_5.37 //
saredapasaredvāpi puraḥ paścānnirūpya ca /
evaṃ sarvāsvavasthāsu kāryaṃ buddhvā samācaret // Bca_5.38 //
kāyenaivamavastheyam ityākṣipya kriyāṃ punaḥ /
kathaṃ kāyaḥ sthita iti draṣṭavyaṃ punarantarā // Bca_5.39 //
nirūpyaḥ sarvayatnena cittamattadvipastathā /
dharmacintāmahāstambhe yathā baddho na mucyate // Bca_5.40 //
kutra me vartata iti pratyavekṣyaṃ tathā manaḥ /
samādhānadhuraṃ naiva kṣaṇamapyutsṛjedyathā // Bca_5.41 //
bhayotsavādisaṃbandhe yadyaśakto yathāsukham /
dānakāle tu śīlasya yasmāduktamupekṣaṇam // Bca_5.42 //
yadbuddhvā kartumārabdhaṃ tato 'nyanna vicintayet /
tadeva tāvanniṣpādyaṃ tadgatenāntarātmanā // Bca_5.43 //
evaṃ hi sukṛtaṃ sarvam anyathā nobhayaṃ bhavet /
asaṃprajanyakleśo 'pi vṛddhiṃ caivaṃ gamiṣyati // Bca_5.44 //
nānāvidhapralāpeṣu vartamāneṣvanekadhā /
kautūhaleṣu sarveṣu hanyādautsukyamāgatam // Bca_5.45 //
mṛnmardanatṛṇaccheda-rekhādyaphalamāgatam /
smṛtvā tāthāgatīṃ śikṣāṃ bhītastatkṣaṇamutsṛjet // Bca_5.46 //
yadā calitukāmaḥ syād vaktukāmo 'pi vā bhavet /
svacittaṃ pratyavekṣyādau kuryāddhairyeṇa yuktimat // Bca_5.47 //
anunītaṃ pratihataṃ yadā paśyetsvakaṃ manaḥ /
na kartavyaṃ na vaktavyaṃ sthātavyaṃ kāṣṭhavattadā // Bca_5.48 //
uddhataṃ sopahāsaṃ vā yadā mānamadānvitam /
sotprāsātiśayaṃ vakraṃ vañcakaṃ ca mano bhavet // Bca_5.49 //
yadātmotkarṣaṇābhāsaṃ parapaṃsanameva ca /
sādhikṣepaṃ sasaṃrambhaṃ sthātavyaṃ kāṣṭhavattadā // Bca_5.50 //
lābhasatkārakīrtyarthi parivārārthi vā punaḥ /
upasthānārthi me cittaṃ tasmāttiṣṭhāmi kāṣṭhavat // Bca_5.51 //
parārtharūkṣaṃ svārthārthi pariṣatkāmameva vā /
vaktumicchati me cittaṃ tasmāttiṣṭhāmi kāṣṭhavat // Bca_5.52 //
asahiṣṇvalasaṃ bhītaṃ pragalbhaṃ mukharaṃ tathā /
svapakṣābhiniviṣṭaṃ vā tasmāttiṣṭhāmi kāṣṭhavat // Bca_5.53 //
evaṃ saṃkliṣṭamālokya niṣphalārambhi vā manaḥ /
nigṛhṇīyād dṛḍhaṃ śūraḥ pratipakṣeṇa tatsadā // Bca_5.54 //
suniścitaṃ suprasannaṃ dhīraṃ sādaragauravam /
salajjaṃ sabhayaṃ śāntaṃ parārādhanatatparam // Bca_5.55 //
parasparaviruddhābhir bālecchābhirakheditam /
kleśotpādādidaṃ hyetad eṣāmiti dayānvitam // Bca_5.56 //
ātmasattvavaśaṃ nityam anavadyeṣu vastuṣu /
nirmāṇamiva nirmānaṃ dhārayāmyeṣa mānasam // Bca_5.57 //
cirātprāptaṃ kṣaṇavaraṃ smṛtvā smṛtvā muhurmuhuḥ /
dhārayāmīdṛśaṃ cittam aprakampyaṃ sumeruvat // Bca_5.58 //
gṛdhrairāmiṣasaṃgṛddhaiḥ kṛṣyamāṇa itastataḥ /
na karotyanyathā kāyaḥ kasmādatra pratikriyām // Bca_5.59 //
rakṣasīmaṃ manaḥ kasmād ātmīkṛtya samucchrayam /
tvattaścetpṛthagevāyaṃ tenātra tava ko vyayaḥ // Bca_5.60 //
na svīkaroṣi he mūḍha kāṣṭhaputtalakaṃ śucim /
amedhyaghaṭitaṃ yantraṃ kasmādrakṣasi pūtikam // Bca_5.61 //
imaṃ carmapuṭaṃ tāvat svabuddhyaiva pṛthak kuru /
asthipañjarato māṃsaṃ prajñāśastreṇa mocaya // Bca_5.62 //
asthīnyapi pṛthak kṛtvā paśya majjānamantataḥ /
kimatra sāramastīti svayameva vicāraya // Bca_5.63 //
evamanviṣya yatnena na dṛṣṭaṃ sāramatra te /
adhunā vada kasmāttvaṃ kāyamadyāpi rakṣasi // Bca_5.64 //
na khāditavyamaśuci tvayā peyaṃ na śoṇitam /
nāntrāṇi cūṣitavyāni kiṃ kāyena kariṣyasi // Bca_5.65 //
yuktaṃ gṛdhraśṛgālāder āhārārthaṃ tu rakṣitum /
karmopakaraṇaṃ tvetan manuṣyāṇāṃ śarīrakam // Bca_5.66 //
evaṃ te rakṣataścāpi mṛtyurācchidya nirdayaḥ /
kāyaṃ dāsyati gṛdhrebhyas tadā tvaṃ kiṃ kariṣyasi // Bca_5.67 //
na sthāsyatīti bhṛtyāya na vastrādi pradīyate /
kāyo yāsyati khāditvā kasmāttvaṃ kuruṣe vyayam // Bca_5.68 //
dattvāsmai vetanaṃ tasmāt svārthaṃ kuru mano 'dhunā /
nahi vaitanikopāttaṃ sarvaṃ tasmai pradīyate // Bca_5.69 //
kāye naubuddhimādhāya gatyāgamananiścayāt /
yathākāmaṅgamaṃ kāyaṃ kuru sattvārthasiddhaye // Bca_5.70 //
evaṃ vaśīkṛtasvātmā nityaṃ smitamukho bhavet /
tyajed bhṛkuṭisaṅkocaṃ pūrvābhāṣī jagatsuhṛt // Bca_5.71 //
saśabdapātaṃ sahasā na pīṭhādīn vinikṣipet /
nāsphālayetkapāṭaṃ ca syānniḥśabdaruciḥ sadā // Bca_5.72 //
bako biḍālaścauraśca niḥśabdo nibhṛtaścaran /
prāpnotyabhimataṃ kāryam evaṃ nityaṃ yatiścaret // Bca_5.73 //
paracodanadakṣāṇām anadhīṣṭopakāriṇām /
pratīcchecchirasā vākyaṃ sarvaśiṣyaḥ sadā bhavet // Bca_5.74 //
subhāṣiteṣu sarveṣu sādhukāramudīrayet /
puṇyakāriṇamālokya stutibhiḥ saṃpraharṣayet // Bca_5.75 //
parokṣaṃ ca guṇān brūyād anubrūyācca toṣataḥ /
svavarṇe bhāṣyamāṇe ca bhāvayettadguṇajñatām // Bca_5.76 //
sarvārambhā hi tuṣṭyarthāḥ sā vittairapi durlabhā /
bhokṣye tuṣṭisukhaṃ tasmāt paraśramakṛtairguṇaiḥ // Bca_5.77 //
na cātra me vyayaḥ kaścit paratra ca mahatsukham /
aprītiduḥkhaṃ dveṣaistu mahadduḥkhaṃ paratra ca // Bca_5.78 //
viśvastavinyastapadaṃ vispaṣṭārthaṃ manoramam /
śrutisaukhyaṃ kṛpāmūlaṃ mṛdumandasvaraṃ vadet // Bca_5.79 //
ṛju paśyetsadā sattvāṃś cakṣuṣā saṃpibanniva /
etāneva samāśritya buddhatvaṃ me bhaviṣyati // Bca_5.80 //
sātatyābhiniveśotthaṃ pratipakṣotthameva ca /
guṇopakārikṣetre ca duḥkhite ca mahacchubham // Bca_5.81 //
dakṣa utthānasaṃpannaḥ svayaṅkārī sadā bhavet /
nāvakāśaḥ pradātavyaḥ kasyacitsarvakarmasu // Bca_5.82 //
uttarottarataḥ śreṣṭhā dānapāramitādayaḥ /
netarārthaṃ tyajecchreṣṭhām anyatrācārasetutaḥ // Bca_5.83 //
evaṃ buddhvā parārtheṣu bhavetsatatamutthitaḥ /
niṣiddhamapyanujñātaṃ kṛpālorarthadarśinaḥ // Bca_5.84 //
vinipātagatānātha-bratasthān saṃvibhajya ca /
bhuñjīta madhyamāṃ mātrāṃ tricīvarabahistyajet // Bca_5.85 //
saddharmasebakaṃ kāyam itarārthe na pīḍayet /
evameva hi sattvānām āśāmāśu prapūrayet // Bca_5.86 //
tyajenna jīvitaṃ tasmād aśuddhe karuṇāśaye /
tulyāśaye tu tattyājyam itthaṃ na parihīyate // Bca_5.87 //
dharmaṃ nirgaurave svasthe na śiroveṣṭhite vadet /
sacchatradaṇḍaśastre ca nāvaguṇṭhitamastake // Bca_5.88 //
gambhīrodāramalpeṣu na strīṣu puruṣaṃ vinā /
hīnotkṛṣṭeṣu dharmeṣu samaṃ gauravamācaret // Bca_5.89 //
nodāradharmapātraṃ ca hīne dharme niyojayet /
na cācāraṃ parityajya sūtramantraiḥ pralobhayet // Bca_5.90 //
dantakāṣṭhasya kheṭasya visarjanamapāvṛtam /
neṣṭaṃ jale sthale bhogye mūtrādeścāpi garhitam // Bca_5.91 //
mukhapūraṃ na bhuñjīta saśabdaṃ prasṛtānanam /
pralambapādaṃ nāsīta na bāhū mardayetsamam // Bca_5.92 //
naikayā'nyastriyā kuryād yānaṃ śayanamāsanam /
lokāprasādakaṃ sarvaṃ dṛṣṭvā pṛṣṭvā ca varjayet // Bca_5.93 //
nāṅgulyā kārayetkiṃcid dakṣiṇena tu sādaram /
samastenaiva hastena mārgamapyevamādiśet // Bca_5.94 //
na bāhūtkṣepakaṃ kaṃcic chabdayedalpasaṃbhrame /
acchaṭādi tu kartavyam anyathā syādasaṃvṛtaḥ // Bca_5.95 //
nāthanirvāṇaśayyāvac chayītepsitayā diśā /
saṃprajāna/
llaghūtthānaḥ prāgavaśyaṃ niyogataḥ // Bca_5.96 //
ācāro bodhisattvānām aprameya udāhṛtaḥ /
cittaśodhanamācāraṃ niyataṃ tāvadācaret // Bca_5.97 //
rātrindivaṃ ca triskandhaṃ trikālaṃ ca pravartayet /
śeṣāpattiśamastena bodhicittajināśrayāt // Bca_5.98 //
yā avasthāḥ prapadyeta svayaṃ paravaśo 'pi vā /
tāsvavasthāsu yāḥ śikṣāḥ śikṣettā eva yatnataḥ // Bca_5.99 //
na hi tadvidyate kiṃcid yanna śikṣyaṃ jinātmajaiḥ /
na tadasti na yatpuṇyam evaṃ viharataḥ sataḥ // Bca_5.100 //
pāramparyeṇa sākṣādvā sattvārthaṃ nānyadācaret /
sattvānāmeva cārthāya sarvaṃ bodhāya nāmayet // Bca_5.101 //
sadā kalyāṇamitraṃ ca jīvitārthe 'pi na tyajet /
bodhisattvavratadharaṃ mahāyānārthakovidam // Bca_5.102 //
śrīsaṃbhavavimokṣācca śikṣedyadguruvartanam /
etaccānyacca buddhoktaṃ jñeyaṃ sūtrāntavācanāt // Bca_5.103 //
śikṣāḥ sūtreṣu dṛśyante tasmātsūtrāṇi vācayet /
ākāśagarbhe sūtre ca mūlāpattīrnirūpayet // Bca_5.104 //
śikṣāsamuccayo 'vaśyaṃ draṣṭavyaśca punaḥ punaḥ /
vistareṇa sadācāro yasmāttatra pradarśitaḥ // Bca_5.105 //
saṅkṣepeṇāthavā tāvat paśyetsūtrasamuccayam /
āryanāgārjunābaddhaṃ dvitīyaṃ ca prayatnataḥ // Bca_5.106 //
yato nivāryate yatra yadeva ca niyujyate /
tallokacittarakṣārthaṃ śikṣāṃ dṛṣṭvā samācaret // Bca_5.107 //
etadeva samāsena saṃprajanyasya lakṣaṇam /
yatkāyacittāvasthāyāḥ pratyavekṣā muhurmuhuḥ // Bca_5.108 //
kāyenaiva paṭhiṣyāmi vākpāṭhena tu kiṃ bhavet /
cikitsāpāṭhamātreṇa rogiṇaḥ kiṃ bhaviṣyati // Bca_5.109 //
iti bodhicaryāvatāre saṃprajanyarakṣaṇaṃ nāma pañcamaḥ paricchedaḥ // ****************************************************************
Pariccheda 6
sarvametatsucaritaṃ dānaṃ sugatapūjanam /
kṛtaṃ kalpasahasrairyat pratighaḥ pratihanti tat // Bca_6.1 //
na ca dveṣasamaṃ pāpaṃ na ca kṣāntisamaṃ tapaḥ /
tasmāt kṣāntiṃ prayatnena bhāvayedvividhairnayaiḥ // Bca_6.2 //
manaḥ śamaṃ na gṛhṇāti na prītisukhamaśnute /
na nidrāṃ na dhṛtiṃ yāti dveṣaśalye hṛdi sthite // Bca_6.3 //
pūjayatyarthamānairyān ye 'pi cainaṃ samāśritāḥ /
te 'pyenaṃ hantumicchanti svāminaṃ dveṣadurbhagam // Bca_6.4 //
suhṛdo 'pyudvijante 'smād dadāti na ca sevyate /
saṅkṣepānnāsti tatkiṃcit krodhano yena susthitaḥ // Bca_6.5 //
evamādīni duḥkhāni karotītyarisaṃjñayā /
yaḥ krodhaṃ hanti nirbandhāt sa sukhīha paratra ca // Bca_6.6 //
aniṣṭakaraṇājjātam iṣṭasya ca vighātanāt /
daurmanasyāśanaṃ prāpya dveṣo dṛpto nihanti mām // Bca_6.7 //
tasmādvighātayiṣyāmi tasyāśanamahaṃ ripoḥ /
yasmānna madvadhādanyat kṛtyamasyāsti vairiṇaḥ // Bca_6.8 //
atyaniṣṭāgamenāpi na kṣobhyā muditā mayā /
daurmanasye 'pi nāstīṣṭaṃ kuśalaṃ tvavahīyate // Bca_6.9 //
yadyastyeva pratīkāro daurmanasyena tatra kim /
atha nāsti pratīkāro daurmanasyena tatra kim // Bca_6.10 //
duḥkhaṃ nyakkārapāruṣyam ayaśaścetyanīpsitam /
priyāṇāmātmano vāpi śatroścaitadviparyayāt // Bca_6.11 //
kathaṃcillabhyate saukhyaṃ duḥkhaṃ sthitamayantataḥ /
duḥkhenaiva ca niḥsāraś cetastasmāddṛḍhībhava // Bca_6.12 //
durgāputrakakarṇāṭā dāhacchedādivedanām /
vṛthā sahante muktyartham ahaṃ kasmāttu kātaraḥ // Bca_6.13 //
na kiṃcidasti tadvastu yadabhyāsasya duṣkaram /
tasmānmṛduvyathābhyāsāt soḍhavyāpi mahāvyathā // Bca_6.14 //
uddaṃśadaṃśamaśaka-kṣutpipāsādivedanām /
mahatkaṇḍvādiduḥkhaṃ ca kimanarthaṃ na paśyasi // Bca_6.15 //
śītoṣṇavṛṣṭivātādhi-vyādhibandhanatāḍanaiḥ /
saukumāryaṃ na kartavyam anyathā vardhate vyathā // Bca_6.16 //
kecitsvaśoṇitaṃ dṛṣṭvā vikramante viśeṣataḥ /
paraśoṇitamapyeke dṛṣṭvā mūrcchāṃ vrajanti yat // Bca_6.17 //
taccittasya dṛḍhatvena kātaratvena cāgatam /
duḥkhaduryodhanastasmād bhavedabhibhavedvyathām // Bca_6.18 //
duḥkhe 'pi naiva cittasya prasādaṃ kṣobhayedbudhaḥ /
saṅgrāmo hi saha kleśair yuddhe ca sulabhā vyathā // Bca_6.19 //
urasārātighātān ye pratīcchanto jayantyarīn /
te te vijayinaḥ śūrāḥ śeṣāstu mṛtamārakāḥ // Bca_6.20 //
guṇo 'paraśca duḥkhasya yatsaṃvegānmadacyutiḥ /
saṃsāriṣu ca kāruṇyaṃ pāpādbhītirjine spṛhā // Bca_6.21 //
pittādiṣu na me kopo mahāduḥkhakareṣvapi /
sacetaneṣu kiṃ kopaḥ te 'pi pratyayakopitāḥ // Bca_6.22 //
aniṣyamāṇamapyetac chūlamutpadyate yathā /
aniṣyamāṇo 'pi balāt krodha utpadyate tathā // Bca_6.23 //
kupyāmīti na saṃcintya kupyati svecchayā janaḥ /
utpatsya ityabhipretya krodha utpadyate na ca // Bca_6.24 //
ye kecidaparādhāstu pāpāni vividhāni ca /
sarvaṃ yatpratyayabalāt svatantraṃ tu na vidyate // Bca_6.25 //
na ca pratyayasāmagryā janayāmīti cetanā /
na cāpi janitasyāsti janito 'smīti cetanā // Bca_6.26 //
yatpradhānaṃ kilābhīṣṭaṃ yattadātmeti kalpitam /
tadeva hi bhavāmīti na saṃcintyopajāyate // Bca_6.27 //
anutpannaṃ hi tannāsti ka icchedbhavituṃ tadā /
viṣayavyāpṛtatvācca niroddhumapi nehate // Bca_6.28 //
nityo hyacetanaścātmā vyomavat sphuṭamakriyaḥ /
pratyayāntarasaṅge 'pi nirvikārasya kā kriyā // Bca_6.29 //
yaḥ pūrvavatkriyākāle kriyāyāstena kiṃ kṛtam /
tasya kriyeti saṃbandhe katarattannibandhanam // Bca_6.30 //
evaṃ paravaśaṃ sarvaṃ yadvaśaṃ so 'pi cāvaśaḥ /
nirmāṇavadaceṣṭeṣu bhāveṣvevaṃ kva kupyate // Bca_6.31 //
vāraṇāpi na yuktaivaṃ kaḥ kiṃ vārayatīti cet /
yuktā pratītyatā yasmād duḥkhasyoparatirmatā // Bca_6.32 //
tasmādamitraṃ mitraṃ vā dṛṣṭvāpyanyāyakāriṇam /
īdṛśāḥ pratyayā asyety evaṃ matvā sukhī bhavet // Bca_6.33 //
yadi tu khecchayā siddhiḥ sarveṣāmeva dehinām /
na bhavetkasyacidduḥkhaṃ na duḥkhaṃ kaścidicchati // Bca_6.34 //
pramādādātmanātmānaṃ bādhante kaṇṭakādibhiḥ /
bhaktacchedādibhiḥ kopād durāpastryādilipsayā // Bca_6.35 //
udvandhanaprapātaiśca viṣāpathyādibhakṣaṇaiḥ /
nighnanti kecidātmānam apuṇyācaraṇena ca // Bca_6.36 //
yadaivaṃ kleśavaśyatvād ghnantyātmānamapi priyam /
tadaiṣāṃ parakāyeṣu parihāraḥ kathaṃ bhavet // Bca_6.37 //
kleśonmattīkṛteṣveṣu pravṛtteṣvātmaghātane /
na kevalaṃ dayā nāsti krodha utpadyate katham // Bca_6.38 //
yadi svabhāvo bālānāṃ paropadravakāritā /
teṣu kopo na yukto me yathāgnau dahanātmake // Bca_6.39 //
atha doṣo 'yamāgantuḥ sattvāḥ prakṛtipeśalāḥ /
yathāpyayuktastatkopaḥ kaṭudhūme yathāmbare // Bca_6.40 //
mukhyaṃ daṇḍādikaṃ hitvā prerake yadi kupyate /
dveṣeṇa preritaḥ so 'pi dveṣe dveṣo 'stu me varam // Bca_6.41 //
mayāpi pūrvaṃ sattvānām īdṛśyeva vyathā kṛtā /
tasmānme yuktamevaitat sattvopadravakāriṇaḥ // Bca_6.42 //
tacchastraṃ mama kāyaśca dvayaṃ duḥkhasya kāraṇam /
tena śastraṃ mayā kāyo gṛhītaḥ kutra kupyate // Bca_6.43 //
gaṇḍo 'yaṃ pratimākāro gṛhīto ghaṭṭanāsahaḥ /
tṛṣṇāndhena mayā tatra vyathāyāṃ kutra kupyate // Bca_6.44 //
duḥkhaṃ necchāmi duḥkhasya hetumicchāmi bāliśaḥ /
svāparādhāgate duḥkhe kasmādanyatra kupyate // Bca_6.45 //
asipatravanaṃ yadvad yathā nārakapakṣiṇaḥ /
matkarmajanitā eva tathedaṃ kutra kupyate // Bca_6.46 //
matkarmacoditā eva jātā mayyapakāriṇaḥ /
yena yāsyanti narakān mayaivāmī hatā nanu // Bca_6.47 //
etānāśritya me pāpaṃ kṣīyate kṣamato bahu /
māmāśritya tu yāntyete narakān dīrghavedanān // Bca_6.48 //
ahamevāpakāryeṣāṃ mamaite copakāriṇaḥ /
kasmādviparyayaṃ kṛtvā khalacetaḥ prakupyasi // Bca_6.49 //
bhavenmamāśayaguṇo na yāmi narakānyadi /
eṣāmatra kimāyātaṃ yadyātmā rakṣito mayā // Bca_6.50 //
atha pratyapakārī syāṃ tathāpyete na rakṣitāḥ /
hīyate cāpi me caryā tasmānnaṣṭāstapasvinaḥ // Bca_6.51 //
mano hantumamūrtatvān na śakyaṃ kenacit kvacit /
śarīrābhiniveśāttu kāyaduḥkhena bādhyate // Bca_6.52 //
nyakvāraḥ paruṣaṃ vākyam ayaśaścetyayaṃ gaṇaḥ /
kāyaṃ na bādhate tena cetaḥ kasmātprakupyasi // Bca_6.53 //
mayyaprasādo yo 'nyeṣāṃ sa kiṃ māṃ bhakṣayiṣyati /
iha janmāntare vāpi yenāsau me 'nabhīpsitaḥ // Bca_6.54 //
lābhāntarāyakāritvād yadyasau me 'nabhīpsitaḥ /
naṅkṣyatīhaiva me lābhaḥ pāpaṃ tu sthāsyati dhruvam // Bca_6.55 //
varamadyaiva me mṛtyur na mithyājīvitaṃ ciram /
yasmācciramapi sthitvā mṛtyuduḥkhaṃ tadaiva me // Bca_6.56 //
svapne varṣaśataṃ saukhyaṃ bhuktvā yaśca vibudhyate /
muhūrtamaparo yaśca sukhī bhūtvā vibudhyate // Bca_6.57 //
nanu nivartate saukhyaṃ dvayorapi bibuddhayoḥ /
saivopamā mṛtyukāle cirajībyalpajīvinoḥ // Bca_6.58 //
labdhvāpi ca bahū/
llābhān ciraṃ bhuktvā sukhānyapi /
riktahastaśca nagnaśca yāsyāmi muṣito yathā // Bca_6.59 //
pāpakṣayaṃ ca puṇyaṃ ca lābhājjīvan karomi cet /
puṇyakṣayaśca pāpaṃ ca lābhārthaṃ krudhyato nanu // Bca_6.60 //
yadarthameva jīvāmi tadeva yadi naśyati /
kiṃ tena jīvitenāpi kevalāśubhakāriṇā // Bca_6.61 //
avarṇavādini dveṣaḥ sattvānnāśayatīti cet /
parāyaśaskare 'pyevaṃ kopaste kiṃ na jāyate // Bca_6.62 //
parāyattāprasādatvād aprasādiṣu te kṣamā /
kleśotpādaparāyatte kṣamā nāvarṇavādini // Bca_6.63 //
pratimāstūpasaddharma-nāśakākrośakeṣu ca /
na yujyate mama dveṣo buddhādīnāṃ na hi byathā // Bca_6.64 //
gurusālohitādīnāṃ priyāṇāṃ cāpakāriṣu /
pūrvavatpratyayotpādaṃ dṛṣṭvā kopaṃ nivārayet // Bca_6.65 //
cetanācetanakṛtā dehināṃ niyatā vyathā /
sā vyathā cetane dṛṣṭā kṣamasvaināṃ vyathāmataḥ // Bca_6.66 //
mohādeke 'parādhyanti kupyantyanye 'pi mohitāḥ /
brūmaḥ kameṣu nirdoṣaṃ kaṃ vā brūmo 'parādhinam // Bca_6.67 //
kasmādevaṃ kṛtaṃ pūrvaṃ yenaivaṃ bādhyase paraiḥ /
sarve karmaparāyattaḥ ko 'hamatrānyathākṛtau // Bca_6.68 //
evaṃ buddhvā tu puṇyeṣu tathā yatnaṃ karomyaham /
yena sarve bhaviṣyanti maitracittāḥ parasparam // Bca_6.69 //
dahyamāne gṛhe yadvad agnirgatvā gṛhāntaram /
tṛṇādau yatra sajyeta tadākṛṣyāpanīyate // Bca_6.70 //
evaṃ cittaṃ yadāsaṅgād dahyate dveṣavahninā /
tatkṣaṇaṃ tatparityājyaṃ puṇyātmoddāhaśaṅkayā // Bca_6.71 //
māraṇīyaḥ kathaṃ chittvā muktaścetkimabhadrakam /
manuṣyaduḥkhairnarakān muktaścetkimabhadrakam // Bca_6.72 //
yadyetanmātramevādya duḥkhaṃ soḍhuṃ na pāryate /
tannārakavyathāhetuḥ krodhaḥ kasmānna vāryate // Bca_6.73 //
kopārthamevamevāhaṃ narakeṣu sahasraśaḥ /
kārito 'smi na cātmārthaḥ parārtho vā kṛto mayā // Bca_6.74 //
na cedaṃ tādṛśaṃ duḥkhaṃ mahārthaṃ ca kariṣyati /
jagadduḥkhahare duḥkhe prītirevātra yujyate // Bca_6.75 //
yadi prītisukhaṃ prāptam anyaiḥ stutvā guṇorjitam /
manastvamapi taṃ stutvā kasmādevaṃ na hṛṣyasi // Bca_6.76 //
idaṃ ca te hṛṣṭisukhaṃ niravadyaṃ sukhodayam /
na vāritaṃ ca guṇibhiḥ parāvarjanamuttamam // Bca_6.77 //
tasyaiva sukhamityevaṃ tavedaṃ yadi na priyam /
bhṛtidānādivirater dṛṣṭādṛṣṭaṃ hataṃ bhavet // Bca_6.78 //
svaguṇe kīrtyamāne ca parasaukhyamapīcchasi /
kīrtyamāne paraguṇe svasaukhyamapi necchasi // Bca_6.79 //
bodhicittaṃ samutpādya sarvasattvasukhecchayā /
svayaṃ labdhasukheṣvadya kasmātsattveṣu kupyasi // Bca_6.80 //
trailokyapūjyaṃ buddhatvaṃ sattvānāṃ kinna vāñchasi /
satkāramitvaraṃ dṛṣṭvā teṣāṃ kiṃ paridahyase // Bca_6.81 //
puṣṇāti yastvayā poṣyaṃ tubhyameva dadāti saḥ /
kuṭumbajīvinaṃ lavdhvā na hṛṣyasi prakupyasi // Bca_6.82 //
sa kiṃ necchati sattvānāṃ yasteṣāṃ bodhimicchati /
bodhicittaṃ kutastasya yo 'nyasaṃpadi kupyati // Bca_6.83 //
yadi tena na tallabdhaṃ sthitaṃ dānapatergṛhe /
sarvathāpi na tatte 'sti dattādattena tena kim // Bca_6.84 //
kiṃ vārayatu puṇyāni prasannān svaguṇānatha /
labhamāno na gṛhṇātu vada kena na kupyasi // Bca_6.85 //
na kevalaṃ tvamātmānaṃ kṛtapāpaṃ na śocasi /
kṛtapuṇyaiḥ saha spardhām aparaiḥ kartumicchasi // Bca_6.86 //
jātaṃ cedapriyaṃ śatros tvattuṣṭhyā kiṃ punarbhavet /
tvadāśaṃsanamātreṇa na cāheturbhaviṣyati // Bca_6.87 //
ata tvadicchayā siddhaṃ tadduḥkhe kiṃ sukhaṃ tava /
athāpyartho bhavedevam anarthaḥ konvataḥ paraḥ // Bca_6.88 //
etaddhi baḍiśaṃ ghoraṃ kleśabāḍiśikārpitam /
yato narakapālāstvāṃ krītvā pakṣyanti kumbhiṣu // Bca_6.89 //
stutiryaśo 'tha satkāro na puṇyāya na cāyuṣe /
na balārthaṃ na cārogye na ca kāyasukhāya me // Bca_6.90 //
etāvāṃśca bhavetsvārtho dhīmataḥ svārthavedinaḥ /
madyadyūtādi sevyaṃ syān mānasaṃ sukhamicchatā // Bca_6.91 //
yaśo 'rthaṃ hārayantyartham ātmānaṃ mārayantyapi /
kimakṣarāṇi bhakṣyāṇi mṛte kasya ca tatsukham // Bca_6.92 //
yathā pāṃśugṛhe bhinne rodityārtaravaṃ śiśuḥ /
tathā stutiyaśohānau svacittaṃ pratibhāti me // Bca_6.93 //
śabdastāvadacittatvāt sa māṃ stautītyasaṃbhavaḥ /
paraḥ kila mayi prīta ityetatprītikāraṇam // Bca_6.94 //
anyatra mayi vā prītyā kiṃ hi me parakīyayā /
tasyaiva tatprītisukhaṃ bhāgo nālpo 'pi me tataḥ // Bca_6.95 //
tatsukhena sukhitvaṃ cet sarvatraiva mamāstu tat /
kasmādanyaprasādena sukhiteṣu na me sukham // Bca_6.96 //
tasmādahaṃ stuto 'smīti prītirātmani jāyate /
tatrāpyevamasaṃbandhāt kevalaṃ śiśuceṣṭitam // Bca_6.97 //
stutyādayaśca me kṣobhaṃ saṃvegaṃ nāśayantyamī /
guṇavatsu ca mātsaryaṃ saṃpatkopaṃ ca kurvate // Bca_6.98 //
tasmātstutyādighātāya mama ye pratyupasthitāḥ /
apāyapātarakṣārthaṃ pravṛttā nanu te mama // Bca_6.99 //
muktyarthinaścāyuktaṃ me lābhasatkārabandhanam /
ye mocayanti māṃ bandhād dveṣasteṣu kathaṃ mama // Bca_6.100 //
duḥkhaṃ praveṣṭukāmasya ye kapāṭatvamāgatāḥ /
buddhādhiṣṭhānata iva dveṣasteṣu kathaṃ mama // Bca_6.101 //
puṇyavighnaḥ kṛto 'nenety atra kopo na yujyate /
kṣāntyā samaṃ tapo nāsti nanvetattadupasthitam // Bca_6.102 //
athāhamātmadoṣeṇa na karomi kṣamāmiha /
mayaivātra kṛto vighnaḥ puṇyahetāvupasthite // Bca_6.103 //
yo hi yena vinā nāsti yasmiṃśca sati vidyate /
sa eva kāraṇaṃ tasya sa kathaṃ vighna ucyate // Bca_6.104 //
na hi kālopapannena dānavighnaḥ kṛto 'rthinā /
na ca pravrājake prāpte pravrajyāvighna ucyate // Bca_6.105 //
sulabhā yācakā loke durlabhāstvapakāriṇaḥ /
yato me 'naparādhasya na kaścidaparādhyati // Bca_6.106 //
aśramopārjitastasmād nṛhe nidhirivotthitaḥ /
bodhicaryāsahāyatvāt spṛhaṇīyo ripurmama // Bca_6.107 //
mayā cānena copāttaṃ tasmādetatkṣamāphalam /
etasmai prathamaṃ deyam etatpūrvā kṣamā yataḥ // Bca_6.108 //
kṣamāsiddhyāśayo nāsya tena pūjyo na cedariḥ /
siddhiheturucito 'pi saddharmaḥ pūjyate katham // Bca_6.109 //
apakārāśayo 'syeti śatruryadi na pūjyate /
anyathā me kathaṃ kṣāntir bhiṣajīva hitodyate // Bca_6.110 //
tadduṣṭāśayamevātaḥ pratītyotpadyate kṣamā /
sa evātaḥ kṣamāhetuḥ pūjyaḥ saddharmavanmayā // Bca_6.111 //
sattvakṣetraṃ jinakṣetram ityato muninoditam /
etānārādhya bahavaḥ saṃpatpāraṃ yato gatāḥ // Bca_6.112 //
sattvebhyaśca jinebhyaśca buddhadharmāgame same /
jineṣu gauravaṃ yadvan na sattveṣviti kaḥ kramaḥ // Bca_6.113 //
āśayasya ca māhātmyaṃ na svataḥ kiṃ tu kāryataḥ /
samaṃ ca tena māhātmyaṃ sattvānāṃ tena te samāḥ // Bca_6.114 //
maitryāśayaśca yatpūjyaḥ sattvamāhātmyameva tat /
buddhaprasādādyatpuṇyaṃ buddhamāhātmyameva tat // Bca_6.115 //
buddhadharmāgamāṃśena tasmātsattvā jinaiḥ samāḥ /
na tu buddhaiḥ samāḥ kecid anantāṃśairguṇārṇavaiḥ // Bca_6.116 //
guṇasāraikarāśīnāṃ guṇo 'ṇurapi cetkvacit /
dṛśyate tasya pūjārthaṃ trailokyamapi na kṣamam // Bca_6.117 //
buddhadharmodayāṃśastu śreṣṭhaḥ sattveṣu vidyate /
etadaṃśānurūpyeṇa sattvapūjā kṛtā bhavet // Bca_6.118 //
kiṃ ca niśchadmabandhūnām aprameyopakāriṇām /
sattvārādhanamutsṛjya niṣkṛtiḥ kā parā bhavet // Bca_6.119 //
bhindanti dehaṃ praviśantyavīcīṃ yeṣāṃ kṛte tatra kṛte kṛtaṃ syāt /
mahāpakāriṣvapi tena sarva-kalyāṇamevācaraṇīyameṣu // Bca_6.120 //
svayaṃ mama svāmina eva tāvat tadarthamātmanyapi nirvyapekṣāḥ /
ahaṃ kathaṃ svāmiṣu teṣu teṣu karomi mānaṃ na tu dāsabhāvam // Bca_6.121 //
yeṣāṃ sukhe yānti mudaṃ munīndrā yeṣāṃ vyathāyāṃ praviśanti manyum /
tattoṣaṇātsarvamunīndratuṣṭis tatrāpakāre 'pakṛtaṃ munīnām // Bca_6.122 //
ādīptakāyasya yathā samantān na sarvakāmairapi saumanasyam /
sattvavyathāyāmapi tadvadeva na prītyupāyo 'sti dayāmayānām // Bca_6.123 //
tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /
tadadya pāpaṃ pratideśayāmi yatkheditāstanmunayaḥ kṣamantām // Bca_6.124 //
ārādhanāyādya tathāgatānāṃ sarvātmanā dāsyamupaimi loke /
kurvantu me mūrdhni padaṃ janaughā vighnantu vā tuṣyatu lokanāthaḥ // Bca_6.125 //
ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo 'sti /
dṛśyanta ete nanu sattvarūpās ta eva nāthāḥ kimanādaro 'tra // Bca_6.126 //
tathāgatārādhanametadeva svārthasya saṃsādhanametadeva /
kokasya duḥkhāpahametadeva tasmānmamāstu vratametadeva // Bca_6.127 //
yathaiko rājapuruṣaḥ pramathnāti mahājanam /
vikartuṃ naiva śaknoti dīrghadarśī mahājanaḥ // Bca_6.128 //
yasmānnaiva sa ekākī tasya rājabalaṃ balam /
tathā na durbalaṃ kaṃcid aparāddhaṃ vimānayet // Bca_6.129 //
yasmānnarakapālāśca kṛpāvantaśca tadbalam /
tasmādārādhayetsattvān bhṛtyaścaṇḍanṛpaṃ yathā // Bca_6.130 //
kupitaḥ kiṃ nṛpaḥ kuryād yena syānnarakavyathā /
yatsattvadaurmanasyena kṛtena hyanubhūyate // Bca_6.131 //
tuṣṭaḥ kiṃ nṛpatirdadyād yadbuddhatvasamaṃ bhavet /
yatsattvasaumanasyena kṛtena hyanubhūyate // Bca_6.132 //
āstāṃ bhaviṣyadbuddhatvaṃ sattvārādhanasaṃbhavam /
ihaiva saubhāgyayaśaḥ sausthityaṃ kiṃ na paśyasi // Bca_6.133 //
prāsādikatvamārogyaṃ prāmodyaṃ cirajīvitam /
cakravartisukhaṃ sphītaṃ kṣamī prāpnoti saṃsaran // Bca_6.134 //
bodhicaryāvatāre kṣāntipāramitā ṣaṣṭhaḥ paricchedaḥ // ****************************************************************
Pariccheda 7
evaṃ kṣamo bhajedvīryaṃ vīrye bodhiryataḥ sthitā /
na hi vīryaṃ vinā puṇyaṃ yathā vāyuṃ vināgatiḥ // Bca_7.1 //
kiṃ vīryaṃ kuśalotsāhas tadvipakṣaḥ ka ucyate /
ālasyaṃ kutsitāsaktir viṣādātmāvamanyanā // Bca_7.2 //
avyāpārasukhāsvāda-nidrāpāśrayatṛṣṇayā /
saṃsāraduḥkhānudvegād ālasyamupajāyate // Bca_7.3 //
kleśavāgurikāghrātaḥ praviṣṭo janmavāgurām /
kimadyāpi na jānāsi mṛtyorvadanamāgataḥ // Bca_7.4 //
svayūthyānmāryamāṇāṃstvaṃ krameṇaiva na paśyasi /
tathāpi nidrāṃ yāsyeva caṇḍālamahiṣo yathā // Bca_7.5 //
yamenodvīkṣyamāṇasya baddhamārgasya sarvataḥ /
kathaṃ te rocate bhoktuṃ kathaṃ nidrā kathaṃ ratiḥ // Bca_7.6 //
yāvatsaṃbhṛtasaṃbhāraṃ maraṇaṃ śīghrameṣyati /
saṃtyajyāpi tadālasyam akāle kiṃ kariṣyasi // Bca_7.7 //
idaṃ na prāptamārabdham idamardhakṛtaṃ sthitam /
akasmānmṛtyurāyāto hā hato 'smīti cintayan // Bca_7.8 //
śokavegasamucchūna-sāśruraktekṣaṇānanān /
bandhūn nirāśān saṃpaśyan yamadūtamukhāni ca // Bca_7.9 //
svapāpasmṛtisaṃtaptaḥ śṛṇvannādāṃśca nārakān /
trāsoccāraviliptāṅgo vihvalaḥ kiṃ kariṣyasi // Bca_7.10 //
jīvamatsya ivāsmīti yuktaṃ bhayamihaiva te /
kiṃ punaḥ kṛtapāpasya tīvrānnarakaduḥkhataḥ // Bca_7.11 //
spṛṣṭa uṣṇodakenāpi sukumāra pratapyase /
kṛtvā ca nārakaṃ karma kimevaṃ svasthamāsyate // Bca_7.12 //
nirudyamaphalākāṅkṣin sukumāra bahuvyatha /
mṛtyugrasto 'marākāra hā duḥkhita vihanyase // Bca_7.13 //
mānuṣyaṃ nāvamāsādya tara duḥkhamahānadīm /
mūḍha kālo na nidrāyā iyaṃ naurdurlabhā punaḥ // Bca_7.14 //
muktvā dharmaratiṃ śreṣṭhām anantaratisaṃtatim /
ratirauddhatyahāsādau duḥkhahetau kathaṃ tava // Bca_7.15 //
aviṣādabalavyūha-tātparyātmavidheyatā /
parātmasamatā caiva parātmaparivartanam // Bca_7.16 //
naivāvasādaḥ kartavyaḥ kuto me bodhirityataḥ /
yasmāttathāgataḥ satyaṃ satyavādīdamuktavān // Bca_7.17 //
te 'pyāsan daṃśamaśakā makṣikāḥ kṛmayastathā /
yairutsāhavaśāt prāptā durāpā bodhiruttamā // Bca_7.18 //
kimutāhaṃ naro jātyā śakto jñātuṃ hitāhitam /
sarvajñanītyanutsargād bodhiṃ kiṃ nāpnuyāmaham // Bca_7.19 //
athāpi hastapādādi dātavyamiti me bhayam /
gurulāghavamūḍhatvaṃ tanme syādavicārataḥ // Bca_7.20 //
chettavyaścāsmi bhettavyo dāhyaḥ pāṭyo 'pyanekaśaḥ /
kalpakoṭīrasaṃkhyeyā na ca bodhirbhaviṣyati // Bca_7.21 //
idaṃ tu me parimitaṃ duḥkhaṃ saṃbodhisādhanam /
naṣṭaśalyavyathāpohe tadutpādanaduḥkhavat // Bca_7.22 //
sarve 'pi vaidyāḥ kurvanti kriyāduḥkhairarogatām /
tasmādbahūni duḥkhāni hantuṃ soḍhavyamalpakam // Bca_7.23 //
kriyāmimāmapyucitāṃ varavaidyo na dattavān /
madhureṇopacāreṇa cikitsati mahāturān // Bca_7.24 //
ādau śākādidāne 'pi niyojayati nāyakaḥ /
tatkaroti kramātpaścād yatsvamāṃsānyapi tyajet // Bca_7.25 //
yadā śākeṣviva prajñā svamāṃse 'pyupajāyate /
māṃsāsthi tyajatastasya tadā kiṃ nāma duṣkaram // Bca_7.26 //
na duḥkhī tyaktapāpatvāt paṇḍitatvānna durmanāḥ /
mithyākalpanayā citte pāpātkāye yato vyathā // Bca_7.27 //
puṇyena kāyaḥ sukhitaḥ pāṇḍityena manaḥ sukhi /
tiṣṭhan parārthaṃ saṃsāre kṛpāluḥ kena khidyate // Bca_7.28 //
kṣapayan pūrvapāpāni pratīcchan puṇyasāgarān /
bodhicittabalādeva śrāvakebhyo 'pi śīghragaḥ // Bca_7.29 //
evaṃ sukhātsukhaṃ gacchan ko viṣīdetsacetanaḥ /
bodhicittarathaṃ prāpya sarvakhedaśramāpaham // Bca_7.30 //
chandasthāmaratimukti-balaṃ sattvārthasiddhaye /
chandaṃ duḥkhabhayātkuryād anuśaṃsāṃśca bhāvayan // Bca_7.31 //
evaṃ vipakṣamunmūlya yatetotsāhavṛddhaye /
chandamānaratityāga-tātparyavaśitābalaiḥ // Bca_7.32 //
aprameyā mayā doṣā hantavyāḥ svaparātmanoḥ /
ekaikasyāpi doṣasya yatra kalpārṇavaiḥ kṣayaḥ // Bca_7.33 //
tatra doṣakṣayārambhe leśo 'pi mama nekṣyate /
aprameyavyathābhājye noraḥ sphuṭati me katham // Bca_7.34 //
guṇā mayārjanīyāśca bahavaḥ svaparātmanoḥ /
tatraikaikaguṇābhyāso bhavetkalpārṇavairna vā // Bca_7.35 //
guṇaleśe 'pi nābhyāso mama jātaḥ kadācana /
vṛthā nītaṃ mayā janma kathaṃcillabdhamadbhutam // Bca_7.36 //
na prāptaṃ bhagavatpūjā-mahotsavasukhaṃ mayā /
na kṛtā śāsane kārā daridrāśā na pūritā // Bca_7.37 //
bhītebhyo nābhayaṃ dattam ārtā na sukhinaḥ kṛtāḥ /
duḥkhāya kevalaṃ mātur gato 'smi garbhaśalyatām // Bca_7.38 //
dharmacchandaviyogena paurvikeṇa mamādhunā /
vipattirīdṛśī jātā ko dharme chandamutsṛjet // Bca_7.39 //
kuśalānāṃ ca sarveṣāṃ chandaṃ mūlaṃ munirjagau /
tasyāpi mūlaṃ satataṃ vipākaphalabhāvanā // Bca_7.40 //
duḥkhāni daurmanasyāni bhayāni vividhāni ca /
abhilāṣavighātāśca jāyante pāpakāriṇām // Bca_7.41 //
manorathaḥ śubhakṛtāṃ yatra yatraiva gacchati /
tatra tatraiva tatpuṇyaiḥ phalārgheṇābhipūjyate // Bca_7.42 //
pāpakārisukhecchā tu yatra yatraiva gacchati /
tatra tatraiva tatpāpair duḥkhaśastrairvihanyate // Bca_7.43 //
vipulasugandhiśītalasaroruhagarbhagatā madhurajinasvarāśanakṛtopacitadyutayaḥ /
munikarabodhitāmbujavinirgatasadvapuṣaḥ sugatasutā bhavanti sugatasya puraḥ kuśalaiḥ // Bca_7.44 //
yamapuruṣāpanītasakalacchavirārtaravo hutavahatāpavidrutakatāmraniṣiktatanuḥ /
jvaladasiśaktighātaśataśātitamāṃsadalaḥ patati sutaptalohadharaṇīṣvaśubhairbahuśaḥ // Bca_7.45 //
tasmātkāryaḥ śubhacchando bhāvayitvaivamādarāt /
vajradhvajasya vidhinā mānaṃ tvārabhya bhāvayet // Bca_7.46 //
pūrvaṃ nirūpya sāmagrīm ārabhennārabheta vā /
anārambho varaṃ nāma na tvārabhya nivartanam // Bca_7.47 //
janmāntare 'pi so 'bhyāsaḥ pāpādduḥkhaṃ ca vardhate /
anyacca kāryakālaṃ ca hīnaṃ tacca na sādhitam // Bca_7.48 //
triṣu māno vidhātavyaḥ karmopakleśaśaktiṣu /
mayaivaikena kartavyam ityeṣā karmamānitā // Bca_7.49 //
kleśasvatantro loko 'yaṃ na kṣamaḥ svārthasādhane /
tasmānmayaiṣāṃ kartavyaṃ nāśakto 'haṃ yathā janaḥ // Bca_7.50 //
nīcaṃ karma karotyanyaḥ kathaṃ mayyapi tiṣṭhati /
mānāccenna karomyetan māno naśyatu me varam // Bca_7.51 //
mṛtaṃ duṇḍubhamāsādya kāko 'pi garuḍāyate /
āpadābādhate 'lpāpi mano me yadi durbalam // Bca_7.52 //
viṣādakṛtaniśceṣṭa āpadaḥ sukarā nanu /
vyutthitaśceṣṭamānastu mahatāmapi durjayaḥ // Bca_7.53 //
tasmāddṛḍhena cittena karomyāpadamāpadaḥ /
trailokyavijigīṣutvaṃ hāsyamāpajjitasya me // Bca_7.54 //
mayā hi sarvaṃ jetavyam ahaṃ jeyo na kenacit /
mayaiṣa māno voḍhavyo jinasiṃhasuto hyaham // Bca_7.55 //
ye sattvā mānavijitā varākāste na māninaḥ /
mānī śatruvaśaṃ naiti mānaśatruvaśāśca te // Bca_7.56 //
mānena durgatiṃ nītā mānuṣye 'pi hatotsavāḥ /
parapiṇḍāśino dāsā mūrkhā durdarśanāḥ kṛśāḥ // Bca_7.57 //
sarvataḥ paribhūtāśca mānastabdhāstapasvinaḥ /
te 'pi cenmānināṃ madhye dīnāstu vada kīdṛśāḥ // Bca_7.58 //
te mānino vijayinaśca ta eva śūrā ye mānaśatruvijayāya vahanti mānam /
ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti // Bca_7.59 //
saṃkleśapakṣamadhyastho bhaveddṛptaḥ sahasraśaḥ /
duryodhanaḥ kleśagaṇaiḥ siṃho mṛgagaṇairiva // Bca_7.60 //
mahatsvapi hi kṛcchreṣu na rasaṃ cakṣurīkṣate /
evaṃ kṛcchramapi prāpya na kleśavaśago bhavet // Bca_7.61 //
yadevāpadyate karma tatkarmavyasanī bhavet /
tatkarmaśauṇḍo 'tṛptātmā krīḍāphalasukhepsuvat // Bca_7.62 //
sukhārthaṃ kriyate karma tathāpi syānna vā sukham /
karmaiva tu sukhaṃ yasya niṣkarmā sa sukhī katham // Bca_7.63 //
kāmairna tṛptiḥ saṃsāre kṣuradhārāmadhūpamaiḥ /
puṇyāmṛtaiḥ kathaṃ tṛptir vipākamadhuraiḥ śivaiḥ // Bca_7.64 //
tasmātkarmāvasāne 'pi nimajjettatra karmaṇi /
yathā madhyāhnasaṃtapta ādau prāptasarāḥ karī // Bca_7.65 //
balanāśānubandhe tu punaḥ kartuṃ parityajet /
susamāptaṃ ca tanmuñced uttarottaratṛṣṇayā // Bca_7.66 //
kleśaprahārān saṃrakṣet kleśāṃśca prahareddṛḍham /
khaḍgayuddhamivāpannaḥ śikṣitenāriṇā saha // Bca_7.67 //
tatra khaḍgaṃ yathā bhraṣṭaṃ gṛhṇīyātsabhayastvaram /
smṛtikhaḍgaṃ tathā bhraṣṭaṃ gṛhṇīyānnarakān smaran // Bca_7.68 //
viṣaṃ rudhiramāsādya prasarpati yathā tanau /
tathaiva cchidramāsādya doṣaścitte prasarpati // Bca_7.69 //
tailapātradharo yadvad asihastairadhiṣṭhitaḥ /
skhalite maraṇatrāsāt tatparaḥ syāttathā vratī // Bca_7.70 //
tasmādutsaṅgage sarpe yathottiṣṭhati satvaram /
nidrālasyāgame tadvat pratikurvīta satvaram // Bca_7.71 //
ekaikasmiṃśchale suṣṭhu paritapya vicintayet /
kathaṃ karomi yenedaṃ punarme na bhavediti // Bca_7.72 //
saṃsargaṃ karma vā prāptam icchedetena hetunā /
kathaṃ nāmāsvavasthāsu smṛtyabhyāso bhavediti // Bca_7.73 //
laghuṃ kuryāttathātmānam apramādakathāṃ smaran /
karmāgamādyathā pūrvaṃ sajjaḥ sarvatra vartate // Bca_7.74 //
yathaiva tūlakaṃ vāyor gamanāgamane vaśam /
tathotsāhavaśaṃ yāyād ṛddhiścaivaṃ samṛdhyati // Bca_7.75 //
bodhicaryāvatāre vīryapāramitā nāma saptamaḥ paricchedaḥ // ****************************************************************
Pariccheda 8
vardhayitvaivamutsāhaṃ samādhau sthāpayenmanaḥ /
vikṣiptacittastu naraḥ kleśadaṃṣṭrāntare sthitaḥ // Bca_8.1 //
kāyacittavivekena vikṣepasya na saṃbhavaḥ /
tasmāllokaṃ parityajya vitarkān parivarjayet // Bca_8.2 //
snehānna tyajyate loko lābhādiṣu ca tṛṣṇayā /
tasmādetatparityāge vidvānevaṃ vibhāvayet // Bca_8.3 //
śamathena vipaśyanāsuyuktaḥ kurute kleśavināśamityavetya /
śamathaḥ prathamaṃ gaveṣaṇīyaḥ sa ca loke nirapekṣayābhiratyā // Bca_8.4 //
kasyānityeṣvanityasya sneho bhavitumarhati /
yena janmasahasrāṇi draṣṭavyo na punaḥ priyaḥ // Bca_8.5 //
apaśyannaratiṃ yāti samādhau na ca tiṣṭhati /
na ca tṛpyati dṛṣṭvāpi pūrvavad bādhyate tṛṣā // Bca_8.6 //
na paśyati yathābhūtaṃ saṃvegādavahīyate /
dahyate tena śokena priyasaṃgamakāṅkṣayā // Bca_8.7 //
taccintayā mudhā yāti hrasvamāyurmuhurmuhuḥ /
aśāśvatena mitrena dharmo bhraśyati śāśvataḥ // Bca_8.8 //
bālaiḥ sabhāgacarito niyataṃ yāti durgatim /
neṣyate viṣabhāgaśca kiṃ prāptaṃ bālasaṃgamāt // Bca_8.9 //
kṣaṇād bhavanti suhṛdo bhavanti ripavaḥ kṣaṇāt /
toṣasthāne prakupyanti durārādhāḥ pṛthagjanāḥ // Bca_8.10 //
hitamuktāḥ prakupyanti vārayanti ca māṃ hitāt /
atha na śrūyate teṣāṃ kupitā yānti durgatim // Bca_8.11 //
īrṣyotkṛṣṭāt samādvandvo hīnānmānaḥ stutermadaḥ /
avarṇāt pratighaśceti kadā bālāddhitaṃ bhavet // Bca_8.12 //
ātmotkarṣaḥ parāvarṇaḥ saṃsāraratisaṃkathā /
ityādyavaśyamaśubhaṃ kiṃcidbālasya bālataḥ // Bca_8.13 //
evaṃ tasyāpi tatsaṅgāt tenānarthasamāgamaḥ /
ekākī vihariṣyāmi sukhamakliṣṭamānasaḥ // Bca_8.14 //
bālāddūraṃ palāyeta prāptamārādhayet priyaiḥ /
na saṃstavānubandhena kiṃtūdāsīnasādhuvat // Bca_8.15 //
dharmārthamātramādāya bhṛṅgavat kusumānmadhu /
apūrva iva sarvatra vihariṣyāmyasaṃstutaḥ // Bca_8.16 //
lābhī ca satkṛtaścāham icchanti bahavaśca mām /
iti martyasya saṃprāptān maraṇājjāyate bhayam // Bca_8.17 //
yatra tatra ratiṃ yāti manaḥ sukhābhimohitam /
tattatsahasraguṇitaṃ duḥkhaṃ bhūtvopatiṣṭhati // Bca_8.18 //
tasmāt prājño na tamicched icchāto jāyate bhayam /
svayameva ca yātyetad dhairyaṃ kṛtvā pratīkṣatām // Bca_8.19 //
bahavo lābhino 'bhūvan bahavaśca yaśasvinaḥ /
saha lābhayaśobhiste na jñātāḥ kva gatā iti // Bca_8.20 //
māmevānye jugupsanti kiṃ prahṛṣyāmyahaṃ stutaḥ /
māmevānye praśaṃsanti kiṃ viṣīdāmi ninditaḥ // Bca_8.21 //
nānādhimuktikāḥ sattvā jinairapi na toṣitāḥ /
kiṃ punarmādṛśairajñais tasmāt kiṃ kokacintayā // Bca_8.22 //
nindantyalābhinaṃ sattvam avadhyāyanti lābhinam /
prakṛtyā duḥkhasaṃvāsaiḥ kathaṃ tairjāyate ratiḥ // Bca_8.23 //
na bālaḥ kasyacinmitram iti coktaṃ tathāgataiḥ /
na svārthena vinā prītir yasmādbālasya jāyate // Bca_8.24 //
svārthadvāreṇa yā prītir ātmārthaṃ prītireva sā /
dravyanāśe yathodvegaḥ sukhahānikṛto hi saḥ // Bca_8.25 //
nāvadhyāyanti taravo na cārādhyāḥ prayatnataḥ /
kadā taiḥ sukhasaṃvāsaiḥ saha vāso bhavenmama // Bca_8.26 //
śūnyadevakule sthitvā vṛkṣamūle guhāsu vā /
kadānapekṣo yāsyāmi pṛṣṭhato 'navalokayan // Bca_8.27 //
amameṣu pradeśeṣu vistīrṇeṣu svabhāvataḥ /
svacchandacāryanilayo vihariṣyāmyahaṃ kadā // Bca_8.28 //
mṛtpātramātravibhavaś caurāsaṃbhogacīvaraḥ /
nirbhayo vihariṣyāmi kadā kāyamagopayan // Bca_8.29 //
kāyabhūmiṃ nijāṃ gatvā kaṅkālairaparaiḥ saha /
svakāyaṃ tulayiṣyāmi kadā śatanadharmiṇam // Bca_8.30 //
ayameva hi kāyo me evaṃ pūtirbhaviṣyati /
śṛgālā api yadgandhān nopasarpeyurantikam // Bca_8.31 //
asyaikasyāpi kāyasya sahajā asthikhaṇḍakāḥ /
pṛthak pṛthaggamiṣyanti kimutānyaḥ priyo janaḥ // Bca_8.32 //
eka utpadyate jantur mriyate caika eva hi /
nānyasya tadvyathābhāgaḥ kiṃ priyairvighnakārakaiḥ // Bca_8.33 //
adhvānaṃ pratipannasya yathāvāsaparigrahaḥ /
tathā bhavādhvagasyāpi janmāvāsaparigrahaḥ // Bca_8.34 //
caturbhiḥ puruṣairyāvat sa na nirdhāryate tataḥ /
āśocyamāno lokena tāvadeva vanaṃ vrajet // Bca_8.35 //
asaṃstavāvirodhābhyām eka eva śarīrakaḥ /
pūrvameva mṛto loke mriyamāṇo na śocati // Bca_8.36 //
na cāntikacarāḥ kecic chocantaḥ kurvate vyathām /
buddhādyanusmṛtiṃ cāsya vikṣipanti na kecana // Bca_8.37 //
tasmādekākitā ramyā nirāyāsā śivodayā /
sarvavikṣepaśamanī sevitavyā mayā sadā // Bca_8.38 //
sarvānyacintānirmuktaḥ svacittaikāgramānasaḥ /
samādhānāya cittasya prayatiṣye damāya ca // Bca_8.39 //
kāmā hyanarthajanakā iha loke paratra ca /
iha bandhavadhacchedair narakādau paratra ca // Bca_8.40 //
yadarthaṃ dūtadūtīnāṃ kṛtāñjaliranekadhā /
na ca pāpamakīrttirvā yadarthaṃ gaṇitā purā // Bca_8.41 //
prakṣiptaśca bhaye 'pyātmā draviṇaṃ ca vyayīkṛtam /
yānyeva ca pariṣvajya vabhūvottamanirvṛtāḥ // Bca_8.42 //
tānyevāsthīni nānyāni svādhīnānyamamāni ca /
prakāmaṃ saṃpariṣvajya kiṃ na gacchasi nirvṛtim // Bca_8.43 //
unnāmyamānaṃ yatnād yan nīyamānamadho hriyā /
purā dṛṣṭamadṛṣṭaṃ vā mukhaṃ jālikayāvṛtam // Bca_8.44 //
tanmukhaṃ tūtparikleśam asahadbhirivādhunā /
gṛdhrairvyaktīkṛtaṃ paśya kimidānīṃ palāyase // Bca_8.45 //
paracakṣurnipātebhyo 'pyāsīdyatparirakṣitam /
tadadya bhakṣitaṃ yāvat kimīrṣyālo na rakṣasi // Bca_8.46 //
māṃsocchrayamimaṃ dṛṣṭvā gṛdhrairanyaiśca bhakṣitam /
āhāraḥ pūjyate 'nyeṣāṃ srakcandanavibhūṣaṇaiḥ // Bca_8.47 //
niścalādapi te trāsaḥ kaṅkālādevamīkṣitāt /
vetāḍeneva kenāpi cālyamānād bhayaṃ na kim // Bca_8.48 //
ekasmādaśanādeṣāṃ lālāmedhyaṃ ca jāyate /
tatrāmedhyamaniṣṭaṃ te lālāpānaṃ kathaṃ priyam // Bca_8.49 //
tūlagarbhairmṛdusparśai ramante nopadhānakaiḥ /
durgandhaṃ na sravantīti kāmino 'medhyamohitāḥ // Bca_8.50 //
yatra cchanne 'pyayaṃ rāgas tadacchannaṃ kimapriyam /
na cetprayojanaṃ tena kasmācchannaṃ vimṛdyate // Bca_8.51 //
yadi te nāśucau rāgaḥ kasmādāliṅgase 'param /
māṃsakardamasaṃliptaṃ snāyubaddhāsthipañjaram // Bca_8.52 //
svameva bahvamedhyaṃ te tenaiva dhṛtimācara /
amedhyabhastrāmaparāṃ gūthaghasmara vismara // Bca_8.53 //
māṃsapriyo 'hamasyeti draṣṭuṃ spraṣṭuṃ ca vāñchasi /
acetanaṃ svabhāvena māṃsaṃ tvaṃ kathamicchasi // Bca_8.54 //
yadicchasi na taccittaṃ draṣṭuṃ spraṣṭuṃ ca śakyate /
yacca śakyaṃ na tadvetti kiṃ tadāliṅgase mudhā // Bca_8.55 //
nāmedhyamayamanyasya kāyaṃ vetsītyanadbhutam /
svāmedhyamayameva tvaṃ taṃ nāvaiṣīti vismayaḥ // Bca_8.56 //
vighanārkāṃśuvikacaṃ muktvā taruṇapaṅkajam /
amedhyaśauṇḍacittasya kā ratirgūthapañjare // Bca_8.57 //
mṛdādyamedhyaliptatvād yadi na spraṣṭumicchasi /
yatastannirgataṃ kāyāt taṃ spraṣṭuṃ kathamicchasi // Bca_8.58 //
yadi te nāśucau rāgaḥ kasmādāliṅgase param /
amedhyakṣetrasaṃbhūtaṃ tadbījaṃ tena vardhitam // Bca_8.59 //
amedhyabhavamalpatvān na vāñchasyaśuciṃ kṛmim /
bahvamedhyamayaṃ kāyam amedhyajamapīcchasi // Bca_8.60 //
na kevalamamedhyatvam ātmīyaṃ na jugupsasi /
amedhyabhāṇḍānaparān gūthaghasmara vāñchasi // Bca_8.61 //
karpūrādiṣu hṛdyeṣu śālyannavyañjaneṣu vā /
mukhakṣiptavisṛṣṭeṣu bhūmirapyaśucirmatā // Bca_8.62 //
yadi pratyakṣamapyetad amedhyaṃ nādhimucyase /
śmaśāne patitān ghorān kāyān paśyāparānapi // Bca_8.63 //
carmaṇyutpāṭite yasmād bhayamutpadyate mahat /
kathaṃ jñātvāpi tatraiva punarutpadyate ratiḥ // Bca_8.64 //
kāye nyasto 'pyasau gandhaś candanādeva nānyataḥ /
anyadīyena gandhena kasmādanyatra rajyate // Bca_8.65 //
yadi svabhāvadaurgandhyād rāgo nātra śivaṃ nanu /
kimanartharucirlokas taṃ gandhenānulimpati // Bca_8.66 //
kāyasyātra kimāyātaṃ sugandhi yadi candanam /
anyadīyena gandhena kasmādanyatra rajyate // Bca_8.67 //
yadi keśanakhairdīrghair dantaiḥ samalapāṇḍuraiḥ /
malapaṅkadharo nagnaḥ kāyaḥ prakṛtibhīṣaṇaḥ // Bca_8.68 //
sa kiṃ saṃskriyate yatnād ātmaghātāya śastravat /
ātmavyāmohanodyuktair unmattairākulā mahī // Bca_8.69 //
kaṅkālān katiciddṛṣṭvā śmaśāne kila te ghṛṇā /
grāmaśmaśāne ramase calatkaṅkālasaṃkule // Bca_8.70 //
evaṃ cāmedhyamapyetad vinā mūlyaṃ na labhyate /
tadarthamarjanāyāso narakādiṣu ca vyathā // Bca_8.71 //
śiśornārjanasāmarthyaṃ kenāsau yauvane sukhī /
yātyarjanena tāruṇyaṃ vṛddhaḥ kāmaiḥ karoti kim // Bca_8.72 //
keciddināntavyāpāraiḥ pariśrāntāḥ kukāminaḥ /
gṛhamāgatya sāyāhne śerate sma mṛtā iva // Bca_8.73 //
daṇḍayātrābhirapare pravāsakleśaduḥkhitāḥ /
vatsarairapi nekṣante putradārāṃstadarthinaḥ // Bca_8.74 //
yadarthamiva vikrīta ātmā kāmavimohitaiḥ /
tanna prāptaṃ mudhaivāyur nītaṃ tu parakarmaṇā // Bca_8.75 //
vikrītasvātmabhāvānāṃ sadā preṣaṇakāriṇām /
prasūyante striyo 'nyeṣām aṭavīviṭapādiṣu // Bca_8.76 //
raṇaṃ jīvitasaṃdehaṃ viśanti kila jīvitam /
mānārthaṃ dāsatāṃ yānti mūḍhāḥ kāmaviḍambitāḥ // Bca_8.77 //
chidyante kāminaḥ kecid anye śūlasamarpitāḥ /
dṛśyante dahyamānāśca hanyamānāśca śaktibhiḥ // Bca_8.78 //
arjanarakṣaṇanāśaviṣādair arthamanarthamanantamavaihi /
vyagratayā dhanasaktamatīnāṃ nāvasaro bhavaduḥkhavimukteḥ // Bca_8.79 //
evamādīnavo bhūyān alpāsvādastu kāminām /
śakaṭaṃ vahato yadvat paśorghāsalavagrahaḥ // Bca_8.80 //
tasyāsvādalavasyārthe yaḥ paśorapyadurlabhaḥ /
hatā daivahateneyaṃ kṣaṇasaṃpatsudurlabhā // Bca_8.81 //
avaśyaṃ ganturalpasya narakādiprapātinaḥ /
kāyasyārthe kṛto yo 'yaṃ sarvakālaṃ pariśramaḥ // Bca_8.82 //
tataḥ koṭiśatenāpi śramabhāgena buddhatā /
caryāduḥkhānmahadduḥkhaṃ sā ca bodhirna kāminām // Bca_8.83 //
na śastraṃ na viṣaṃ nāgnir na prapāto na vairiṇaḥ /
kāmānāmupamāṃ yānti narakādivyathāsmṛteḥ // Bca_8.84 //
evamudvijya kāmebhyo viveke janayedratim /
kalahāyāsaśūnyāsu śāntāsu vanabhūmiṣu // Bca_8.85 //
dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /
niḥśabdasaumyavanamārutavījyamānaiḥ caṃkramyate parahitāya vicintyate ca // Bca_8.86 //
vihṛtya yatra kvacidiṣṭakālaṃ śūnyālaye vṛkṣatale guhāsu /
parigraharakṣaṇakhedamuktaḥ caratyapekṣāvirato yatheṣṭam // Bca_8.87 //
svacchandacāryanilayaḥ pratibaddho na kasyacit /
yatsaṃtoṣasukhaṃ bhuṅkte tadindrasyāpi durlabham // Bca_8.88 //
evamādibhirākārair vivekaguṇabhāvanāt /
upaśāntavitarkaḥ san bodhicittaṃ tu bhāvayet // Bca_8.89 //
parātmasamatāmādau bhāvayedevamādarāt /
samaduḥkhasukhāḥ sarve pālanīyā mayātmavat // Bca_8.90 //
hastādibhedena bahuprakāraḥ kāyo yathaikaḥ paripālanīyaḥ /
tathā jagadbhinnamabhinnaduḥkha-sukhātmakaṃ sarvamidaṃ tathaiva // Bca_8.91 //
yadyapyanyeṣu deheṣu madduḥkhaṃ na prabādhate /
tathāpi tadduḥkhameva mamātmasnehaduḥsaham // Bca_8.92 //
tathā yadyapyasaṃvedyam anyadduḥkhaṃ mayātmanā /
tathāpi tasya tadduḥkham ātmasnehena duḥsaham // Bca_8.93 //
mayānyaduḥkhaṃ hantavyaṃ duḥkhatvādātmaduḥkhavat /
anugrāhyā mayānye 'pi sattvatvādātmasattvavat // Bca_8.94 //
yadā mama pareṣāṃ ca tulyameva sukhaṃ priyam /
tadātmanaḥ ko viśeṣo yenātraiva sukhodyamaḥ // Bca_8.95 //
yadā mama pareṣāṃ ca bhayaṃ duḥkhaṃ ca na priyam /
tadātmanaḥ ko viśeṣo yattaṃ rakṣāmi netaram // Bca_8.96 //
tadduḥkhena na me bādhety ato yadi na rakṣyate /
nāgāmikāyaduḥkhānme bādhā tatkena rakṣyate // Bca_8.97 //
ahameva tadāpīti mithyeyaṃ pratikalpanā /
anya eva mṛto yasmād anya eva prajāyate // Bca_8.98 //
yadi yasyaiva yadduḥkhaṃ rakṣyaṃ tasyaiva tanmatam /
pādaduḥkhaṃ na hastasya kasmāt tattena rakṣyate // Bca_8.99 //
ayuktamapi cedetad ahaṃkārātpravartate /
yadayuktaṃ nivartyaṃ tat svamanyacca yathābalam // Bca_8.100 //
saṃtānaḥ samudāyaśca paṅktisenādivanmṛṣā /
yasya duḥkhaṃ sa nāstyasmāt kasya tat svaṃ bhaviṣyati // Bca_8.101 //
asvāmikāni duḥkhāni sarvāṇyevāviśeṣataḥ /
duḥkhatvādeva vāryāṇi niyamastatra kiṃkṛtaḥ // Bca_8.102 //
duḥkhaṃ kasmānnivāryaṃ cet sarveṣāmavivādataḥ /
vāryaṃ cetsarvamapyevaṃ na cedātmani sarvavat // Bca_8.103 //
kṛpayā bahu duḥkhaṃ cet kasmādutpadyate balāt /
jagadduḥkhaṃ nirūpyedaṃ kṛpāduḥkhaṃ kathaṃ bahu // Bca_8.104 //
bahūnāmekaduḥkhena yadi duḥkhaṃ vigacchati /
utpādyameva tadduḥkhaṃ sadayena parātmanoḥ // Bca_8.105 //
ataḥ supuṣpacandreṇa jānatāpi nṛpāpadam /
ātmaduḥkhaṃ na nihataṃ bahūnāṃ duḥkhināṃ vyayāt // Bca_8.106 //
evaṃ bhāvitasaṃtānāḥ paraduḥkhasamapriyāḥ /
avīcimavagāhante haṃsāḥ padmavanaṃ yathā // Bca_8.107 //
mucyamāneṣu sattveṣu ye te prāmodyasāgarāḥ /
taireva nanu paryāptaṃ mokṣeṇārasikena kim // Bca_8.108 //
ataḥ parārthaṃ kṛtvāpi na mado na ca vismayaḥ /
na vipākaphalākāṅkṣā parārthaikāntatṛṣṇayā // Bca_8.109 //
tasmādyathāntaśo 'varṇād ātmānaṃ gopayāmyaham /
rakṣācittaṃ dayācittaṃ karomyevaṃ pareṣvapi // Bca_8.110 //
abhyāsādanyadīyeṣu śukraśoṇitabinduṣu /
bhavatyahamiti jñānam asatyapi hi vastuni // Bca_8.111 //
tathākāyo 'nyadīyo 'pi kimātmeti na gṛhyate /
paratvaṃ tu svakāyasya sthitameva na duṣkaram // Bca_8.112 //
jñātvā sadoṣamātmānaṃ parānapi guṇodadhīn /
ātmabhāvaparityāgaṃ parādānaṃ ca bhāvayet // Bca_8.113 //
kāyasyāvayavatvena yathābhīṣṭāḥ karādayaḥ /
jagato 'vayavatvena tathā kasmānna dehinaḥ // Bca_8.114 //
yathātmabuddhirabhyāsāt svakāye 'smin nirātmake /
pareṣvapi tathātmatvaṃ kimabhyāsānna jāyate // Bca_8.115 //
evaṃ parārthaṃ kṛtvāpi na mado na ca vismayaḥ /
ātmānaṃ bhojayitvaiva phalāśā na ca jāyate // Bca_8.116 //
tasmādyathārtiśokāder ātmānaṃ goptumicchasi /
rakṣācittaṃ dayācittaṃ jagatyabhyasyatāṃ tathā // Bca_8.117 //
adhyatiṣṭhadatho nāthaḥ scanāmāpyavalokitaḥ /
parṣacchāradyabhayamapy apanetuṃ janasya hi // Bca_8.118 //
duṣkarānna nivarteta yasmādabhyāsaśaktitaḥ /
yasyaiva śravaṇāttrāsas tenaiva na vinā ratiḥ // Bca_8.119 //
ātmānaṃ ca parāṃścaiva yaḥ śīghraṃ trātumicchati /
sa caretparamaṃ guhyaṃ parātmaparivartanam // Bca_8.120 //
yasminnātmanyatisnehād alpādapi bhayādbhayam /
na dviṣetkastamātmānaṃ śatruvadyo bhayāvahaḥ // Bca_8.121 //
yo mandya kṣutpipāsādi-pratīkāracikīrṣayā /
pakṣimatsyamṛgān hanti paripanthaṃ ca tiṣṭhati // Bca_8.122 //
yo lābhasatkriyāhetoḥ pitarāvapi mārayet /
ratnatrayasvamādadyād yenāvīcīndhano bhavet // Bca_8.123 //
kaḥ paṇḍitastamātmānam icchedrakṣet prapūjayet /
na paśyecchatruvaccainaṃ kaścainaṃ pratimānayet // Bca_8.124 //
yadi dāsyāmi kiṃ bhokṣya ityātmārthe piśācatā /
yadi bhokṣye kiṃ dadāmīti parārthe devarājatā // Bca_8.125 //
ātmārthaṃ pīḍayitvānyaṃ narakādiṣu pacyate /
ātmānaṃ pīḍayitvā tu parārthaṃ sarvasaṃpadaḥ // Bca_8.126 //
durgatirnīcatā maurkhyaṃ yayaivātmonnatīcchayā /
tāmevānyatra saṃkrāmya sugatiḥ satkṛtirmatiḥ // Bca_8.127 //
ātmārthaṃ paramājñapya dāsatvādyanubhūyate /
parārthaṃ tvenamājñapya svāmitvādyanubhūyate // Bca_8.128 //
ye kecid duḥkhitā loke sarve te svasukhecchayā /
ye kecit sukhitā loke sarve te 'nyasukhecchayā // Bca_8.129 //
bahunā vā kimuktena dṛśyatāmidamantaram /
svārthārthinaśca bālasya muneścānyārthakāriṇaḥ // Bca_8.130 //
na nāma sādhyaṃ buddhatvaṃ saṃsāre 'pi kutaḥ sukham /
svasukhasyānyaduḥkhena parivartamakurvataḥ // Bca_8.131 //
āstāṃ tāvatparo loko dṛṣṭo 'pyartho na sidhyati /
bhṛtyasyākurvataḥ karma svāmino 'dadato bhṛtim // Bca_8.132 //
tyaktvānyo 'nyasukhotpādaṃ dṛṣṭādṛṣṭasukhotsavam /
anyo 'nyaduḥkhanādghoraṃ duḥkhaṃ gṛhṇanti mohitāḥ // Bca_8.133 //
upadravā ye ca bhavanti koke yāvanti duḥkhāni bhayāni caiva /
sarvāṇi tānyātmaparigraheṇa tatkiṃ mamānena parigraheṇa // Bca_8.134 //
ātmānamaparityajya duḥkhaṃ tyaktuṃ na śakyate /
yathāgnimaparityajya dāhaṃ tyaktuṃ na śakyate // Bca_8.135 //
tasmātsvaduḥkhaśāntyarthaṃ paraduḥkhaśamāya ca /
dadāmyanyebhya ātmānaṃ parān gṛhṇāmi cātmavat // Bca_8.136 //
anyasaṃbaddhamasmīti niścayaṃ kuru me manaḥ /
sarvasattvārthamutsṛjya nānyaccintyaṃ tvayādhunā // Bca_8.137 //
na yuktaṃ svārthadṛṣṭyādi tadīyaiścakṣurādibhiḥ /
na yuktaṃ syandituṃ svārtham anyadīyaiḥ karādibhiḥ // Bca_8.138 //
tena sattvaparo bhūtvā kāye 'sminyadyadīkṣase /
tattadevāpahṛtyāsmāt parebhyo hitamācara // Bca_8.139 //
hīnādiṣvātmatāṃ kṛtvā paratvamapi cātmani /
bhāvayerṣyāṃ ca mānaṃ ca nirvikalpyena cetasā // Bca_8.140 //
eṣa satkriyate nāhaṃ lābhī nāhamayaṃ yathā /
stūyate 'yamahaṃ nindyo duḥkhito 'hamayaṃ sukhī // Bca_8.141 //
ahaṃ karomi karmāṇi tiṣṭhatyeṣa tu susthitaḥ /
ayaṃ kila mahā/
lloke nīco 'haṃ kila nirguṇaḥ // Bca_8.142 //
kiṃ nirguṇena kartavyaṃ sarvasyātmā guṇānvitaḥ /
santi te yeṣvahaṃ nīcaḥ santi te yeṣvahaṃ varaḥ // Bca_8.143 //
śīladṛṣṭivipattyādi-kleśaśaktyā na madvaśāt /
cikitsyo 'haṃ yathāśakti pīḍāpyaṅgīkṛtā mayā // Bca_8.144 //
athāhamacikitsyo 'sya kasmānmāmavamanyate /
kiṃ mamaitadguṇaiḥ kṛtyam ātmā tu guṇavānayam // Bca_8.145 //
durgativyāḍavaktrasthe- -naivāsya karuṇā jane /
aparān guṇamānena paṇḍitān vijigīṣate // Bca_8.146 //
samamātmānamālokya yataḥ svādhikyavṛddhaye /
kalahenāpi saṃsādhyaṃ lābhasatkāramātmanaḥ // Bca_8.147 //
api sarvatra me loke bhaveyuḥ prakaṭāḥ guṇāḥ /
api nāma guṇā ye 'sya na śroṣyantyapi kecana // Bca_8.148 //
chādyerannapi me doṣāḥ syānme pūjāsya no bhavet /
sulabdhā adya me lābhāḥ pūjito 'hamayaṃ na tu // Bca_8.149 //
paśyāmo muditāstāvac cirādenaṃ khalīkṛtam /
hāsyaṃ janasya sarvasya nindyamānamitastataḥ // Bca_8.150 //
asyāpi hi varākasya spardhā kila mayā saha /
kimasya śrutametāvat prajñārūpaṃ kulaṃ dhanam // Bca_8.151 //
evamātmaguṇāñśrutvā kīrtyamānānitastataḥ /
saṃjātapulako hṛṣṭaḥ paribhokṣye sukhotsavam // Bca_8.152 //
yadyapyasya bhavellābho grāhyo 'smābhirasau balāt /
datvāsmai yāpanāmātram asmatkarma karoti cet // Bca_8.153 //
sukhācca cyāvanīyo 'yaṃ yojyo 'smadvyathayā sadā /
anena śataśaḥ sarve saṃsāravyathitā vayam // Bca_8.154 //
aprameyā gatāḥ kalpāḥ svārthaṃ jijñāsatastava /
śrameṇa mahatānena duḥkhameva tvayārjitam // Bca_8.155 //
madvijñaptyā tathātrāpi pravartasvāvicārataḥ /
drakṣyasyetadguṇān paścād bhūtaṃ hi vacanaṃ muneḥ // Bca_8.156 //
abhaviṣyadidaṃ karma kṛtaṃ pūrvaṃ yadi tvayā /
bauddhaṃ saṃpatsukhaṃ muktvā nābhaviṣyadiyaṃ daśā // Bca_8.157 //
tasmādyathānyadīyeṣu śukraśoṇitabinduṣu /
cakartha tvamahaṃkāraṃ tathānyeṣvapi bhāvaya // Bca_8.158 //
anyadīyaścaro bhūtvā kāye 'smin yadyadīkṣase /
tattadevāpahṛtyarthaṃ parebhyo hitamācara // Bca_8.159 //
ayaṃ susthaḥ paro duḥstho nīcairanyo 'yamuccakaiḥ /
paraḥ karotyayaṃ neti kuruṣverṣyāṃ tvamātmani // Bca_8.160 //
sukhācca cyāvayātmānaṃ paraduḥkhe niyojaya /
kadāyaṃ kiṃ karotīti chalamasya nirūpaya // Bca_8.161 //
anyenāpi kṛtaṃ doṣaṃ pātayāsyaiva mastake /
alpamapyasya doṣaṃ ca prakāśaya mahāmuneḥ // Bca_8.162 //
anyādhikayaśovādair yaśo 'sya malinīkuru /
nikṛṣṭadāsavaccainaṃ sattvakāryeṣu vāhaya // Bca_8.163 //
nāgantukaguṇāṃśena stutyo doṣamayo hyayam /
yathā kaścinna jānīyād guṇamasya tathā kuru // Bca_8.164 //
saṃkṣepād yadyadātmārthe pareṣvapakṛtaṃ tvayā /
tattadātmani sattvārthe vyasanaṃ vinipātaya // Bca_8.165 //
naivotsāho 'sya dātavyo yenāyaṃ mukharo bhavet /
sthāpyo navabadhūvṛttau hrīto bhīto 'tha saṃvṛtaḥ // Bca_8.166 //
evaṃ kuruṣva tiṣṭhaivaṃ na kartavyamidaṃ tvayā /
evameṣaḥ vaśaḥ kāryo nigrāhyastadatikrame // Bca_8.167 //
athaivamucyamāne 'pi cittaṃ nedaṃ kariṣyasi /
tvāmeva nigrahīṣyāmi sarvadoṣāstadāśritāḥ // Bca_8.168 //
kva yāsyasi mayā dṛṣṭaḥ sarvadarpānnihanmi te /
anyo 'sau pūrvakaḥ kālas tvayā yatrāsmi nāśitaḥ // Bca_8.169 //
adyāpyasti mama svārtha ityāśāṃ tyaja sāṃpratam /
tvaṃ vikrīto mayānyeṣu bahukhedamacintayan // Bca_8.170 //
tvāṃ sattveṣu na dāsyāmi yadi nāma pramādataḥ /
tvaṃ māṃ narakapāleṣu pradāsyasi na saṃśayaḥ // Bca_8.171 //
evaṃ cānekadhā datvā tvayāhaṃ vyathitaściram /
nihanmi svārthaceṭaṃ tvāṃ tāni vairāṇyanusmaran // Bca_8.172 //
na kartavyātmani prītir yadyātmaprītirasti te /
yadyātmā rakṣitavyo 'yaṃ rakṣitavyo na yujyate // Bca_8.173 //
yathā yathāsya kāyasya kriyate paripālanam /
sukumārataro bhūtvā patatyeva tathā tathā // Bca_8.174 //
asyaivaṃ patitasyāpi sarvāpīyaṃ vasundharā /
nālaṃ pūrayituṃ vāñchāṃ tatko 'syecchāṃ kariṣyati // Bca_8.175 //
aśakyamicchataḥ kleśa āśābhaṅgaśca jāyate /
nirāśo yastu sarvatra tasya saṃpadajīrṇikā // Bca_8.176 //
tasmānna prasaro deyaḥ kāyasyecchābhivṛddhaye /
bhadrakaṃ nāma tadvastu yadiṣṭatvānna gṛhyate // Bca_8.177 //
bhasmaniṣṭhāvasāno 'yaṃ niśceṣṭānyena cālyate /
aśucipratimā ghorā kasmādatra mamāgrahaḥ // Bca_8.178 //
kiṃ mamānena yantreṇa jīvinā vā mṛtena vā /
loṣṭrādeḥ ko viśeṣo 'sya hāhaṃkāraṃ na naśyasi // Bca_8.179 //
śarīrapakṣapātena vṛthā duḥkhamupārjyate /
kimasya kāṣṭhatulyasya dveṣeṇānunayena vā // Bca_8.180 //
mayā vā pālitasyaivaṃ gṛdhrādyairbhakṣitasya vā /
na ca sneho na ca dveṣas tasmāt snehaṃ karomi kim // Bca_8.181 //
roṣo yasya khalīkārāt toṣo yasya ca pūjayā /
sa eva cenna jānāti śramaḥ kasya kṛtena me // Bca_8.182 //
imaṃ ye kāyamicchanti te 'pi me suhṛdaḥ kila /
sarve svakāyamicchanti te 'pi kasmānna me priyāḥ // Bca_8.183 //
tasmānmayānapekṣeṇa kāyastyakto jagaddhite /
ato 'yaṃ bahudoṣo 'pi dhāryate karmabhāṇḍavat // Bca_8.184 //
tenālaṃ lokacaritaiḥ paṇḍitānanuyāmyaham /
apramādakathāṃ smṛtvā styānamiddhaṃ nivārayan // Bca_8.185 //
tasmādāvaraṇaṃ hantuṃ samādhānaṃ karomyaham /
vimārgāccittamākṛṣya svālambananirantaram // Bca_8.186 //
bodhicaryāvatāre dhyānapāramitā aṣṭamaḥ paricchedaḥ // ****************************************************************
Pariccheda 9
imaṃ parikaraṃ sarvaṃ prajñārthaṃ hi munirjagau /
tasmādutpādayet prajñāṃ duḥkhanivṛttikāṅkṣayā // Bca_9.1 //
saṃvṛtiḥ paramārthaśca satyadvayamidaṃ mataṃ /
buddheragocarastattvaṃ buddhiḥ saṃvṛtirucyate // Bca_9.2 //
tatra loko dvidhā dṛṣṭo yogī prākṛtakastathā /
tatra prākṛtako loko yogilokena bādhyate // Bca_9.3 //
bādhyante dhīviśeṣeṇa yogino 'pyuttarottaraiḥ /
dṛṣṭāntenobhayeṣṭena kāryārthamavicārataḥ // Bca_9.4 //
lokena bhāvā dṛśyante kalpyante cāpi tattvataḥ /
na tu māyāvadityatra vivādo yogilokayoḥ // Bca_9.5 //
pratyakṣamapi rūpādi prasiddhyā na pramāṇataḥ /
aśucyādiṣu śucyādi-prasiddhiriva sā mṛṣā // Bca_9.6 //
lokāvatāraṇārthaṃ ca bhāvā nāthena deśitāḥ /
tattvataḥ kṣaṇikā naite saṃvṛtyā cedvirudhyate // Bca_9.7 //
na doṣo yogisaṃvṛtyā lokātte tattvadarśinaḥ /
anyathā lokabādhā syād aśucistrīnirūpaṇe // Bca_9.8 //
māyopamājjināt puṇyaṃ sadbhāve 'pi kathaṃ yathā /
yadi māyopamaḥ sattvaḥ kiṃ punarjāyate mṛtaḥ // Bca_9.9 //
yāvatpratyayasāmagrī tāvanmāyāpi vartate /
dīrghasaṃtānamātreṇa kathaṃ sattvo 'sti satyataḥ // Bca_9.10 //
māyāpuruṣaghātādau cittābhāvānna pāpakaṃ /
cittamāyāsamete tu pāpapuṇyasamudbhavaḥ // Bca_9.11 //
mantrādīnāmasāmarthyān na māyācittasaṃbhavaḥ /
sāpi nānāvidhā māyā nānāpratyayasaṃbhavā // Bca_9.12 //
naikasya sarvasāmarthyaṃ pratyayasyāsti kutracit /
nirvṛtaḥ paramārthena saṃvṛtyā yadi saṃsaret // Bca_9.13 //
buddho 'pi saṃsaredevaṃ tataḥ kiṃ bodhicaryayā /
pratyayānāmanucchede māyāpyucchidyate na hi // Bca_9.14 //
pratyayānāṃ tu vicchedāt saṃvṛtyāpi na saṃbhavaḥ /
yadā na bhrāntirapyasti māyā kenopalabhyate // Bca_9.15 //
yadā māyaiva te nāsti tadā kimupalabhyate /
cittasyaiva sa ākāro yadyapyanyo 'sti tattvataḥ // Bca_9.16 //
cittameva yadā māyā tadā kiṃ kena dṛśyate /
uktaṃ ca lokanāthena cittaṃ cittaṃ na paśyati // Bca_9.17 //
na cchinatti yathātmānam asidhārā tathā manaḥ /
ātmabhāvaṃ yathā dīpaḥ saṃprakāśayatīti cet // Bca_9.18 //
naiva prakāśyate dīpo yasmānna tamasāvṛtaḥ /
na hi sphaṭikavannīlaṃ nīlatve 'nyamapekṣate // Bca_9.19 //
tathā kiṃcit parāpekṣam anapekṣaṃ ca dṛśyate /
anīlatve na tannīlaṃ kuryādātmānamātmanā // Bca_9.20 //
nīlameva hi ko nīlaṃ kuryādātmānamātmanā /
anīlatve na tannīlaṃ kuryādātmānamātmanā // Bca_9.21 //
dīpaḥ prakāśata iti jñātvā jñānena kathyate /
buddhiḥ prakāśata iti jñātvedaṃ kena kathyate // Bca_9.22 //
prakāśā vāprakāśā vā yadā dṛṣṭā na kenacit /
vandhyāduhitṛlīleva kathyamānāpi sā mudhā // Bca_9.23 //
yadi nāsti svasaṃvittir vijñānaṃ smaryate katham /
anyānubhūte saṃbandhāt smṛtirākhuviṣaṃ yathā // Bca_9.24 //
pratyayāntarayuktasya darśanāt svaṃ prakāśate /
siddhāñjanavidherdṛṣṭo ghaṭo naivāñjanaṃ bhavet // Bca_9.25 //
yathā dṛṣṭaṃ śrutaṃ jñātaṃ naiveha pratiṣidhyate /
satyataḥ kalpanā tvatra duḥkhaheturnivāryate // Bca_9.26 //
cittādanyā na māyā cen nāpyananyeti kalpyate /
vastu cet sā kathaṃ nānyān anyā cennāsti vastutaḥ // Bca_9.27 //
asatyapi yathā māyā dṛśyā draṣṭṛ tathā manaḥ /
vastvāśrayaścet saṃsāraḥ so 'nyathākāśavadbhavet // Bca_9.28 //
vastvāśrayeṇābhāvasya kriyāvattvaṃ kathaṃ bhavet /
asatsahāyamekaṃ hi cittamāpadyate tava // Bca_9.29 //
grāhyamuktaṃ yadā cittaṃ tadā sarve tathāgatāḥ /
evaṃ ca ko guṇo labdhaś cittamātre 'pi kalpite // Bca_9.30 //
māyopamatve 'pi jñāte kathaṃ kleśo nivartate /
yadā māyāstriyāṃ rāgas tatkarturapi jāyate // Bca_9.31 //
aprahīṇā hi tatkartur jñeyasaṃkleśavāsanā /
taddṛṣṭikāle tasyāto durbalā śūnyavāsanā // Bca_9.32 //
śūnyatāvāsanādhānād dhīyate bhāvavāsanā /
kiṃcinnāstīti cābhyāsāt sāpi paścāt prahīyate // Bca_9.33 //
yadā na labhyate bhāvo yo nāstīti prakalpyate /
tadā nirāśrayo 'bhāvaḥ kathaṃ tiṣṭhenmateḥ puraḥ // Bca_9.34 //
yadā na bhāvo nābhāvo mateḥ saṃtiṣṭhate puraḥ /
tadānyagatyabhāvena nirālambā praśāmyate // Bca_9.35 //
cintāmaṇiḥ kalpatarur yathecchāparipūraṇaḥ /
vineyapraṇidhānābhyāṃ jinabimbaṃ tathekṣyate // Bca_9.36 //
yathā gāruḍikaḥ stambhaṃ sādhayitvā vinaśyati /
sa tasmiṃściranaṣṭe 'pi viṣādīnupaśāmayet // Bca_9.37 //
bodhicaryānurūpyeṇa jinastambho 'pi sādhitaḥ /
karoti sarvakāryāṇi bodhisattve 'pi nirvṛte // Bca_9.38 //
acittake kṛtā pūjā kathaṃ phalavatī bhavet /
tulyaiva paṭhyate yasmāt tiṣṭhato nirvṛtasya ca // Bca_9.39 //
āgamācca phalaṃ tatra saṃvṛtyā tattvato 'pi vā /
satyabuddhe kṛtā pūjā saphaleti kathaṃ yathā // Bca_9.40 //
satyadarśanato muktiḥ śūnyatādarśanena kim /
na vinānena mārgeṇa bodhirityāgamo yataḥ // Bca_9.41 //
nanvasiddhaṃ mahāyānaṃ kathaṃ siddhastvadāgamaḥ /
yasmādubhayasiddho 'sau na siddho 'sau tavāditaḥ // Bca_9.42 //
yatpratyayā ca tatrāsthā mahāyāne 'pi tāṃ kuru /
anyobhayeṣṭasatyatve vedāderapi satyatā // Bca_9.43 //
savivādaṃ mahāyānam iti cedāgamaṃ tyaja /
tīrthikaiḥ savivādatvāt svaiḥ paraiścāgamāntaram // Bca_9.44 //
śāsanaṃ bhikṣutāmūlaṃ bhikṣutaiva ca duḥkhitā /
sāvalambanacittānāṃ nirvāṇamapi duḥsthitam // Bca_9.45 //
kleśaprahāṇānmuktiścet tadanantaramastu sā /
dṛṣṭaṃ ca teṣu sāmarthyaṃ niḥkleśasyāpi karmaṇaḥ // Bca_9.46 //
tṛṣṇā tāvadupādānaṃ nāsti cet saṃpradhāryate /
kimakliṣṭāpi tṛṣṇaiṣāṃ nāsti saṃmohavat satī // Bca_9.47 //
vedanāpratyayā tṛṣṇā vedanaiṣāṃ ca vidyate /
sālambanena cittena sthātavyaṃ yatra tatra vā // Bca_9.48 //
vinā śūnyatayā cittaṃ baddhamutpadyate punaḥ /
yathāsaṃjñisamāpattau bhāvayettena śūnyatām // Bca_9.49 //
yatsūtre 'vataredvākyaṃ taccedbuddhoktamiṣyate /
mahāyānaṃ bhavatsūtraiḥ prāyastulyaṃ na kiṃ matam // Bca_9.50 //
ekenāgamyamānena sakalaṃ yadi doṣavat /
ekena sūtratulyena kiṃ na sarvaṃ jinoditam // Bca_9.51 //
mahākāśyapamukhyaiśca yadvākyaṃ nāvagāhyate /
tattvayānavabuddhatvād agrāhyaṃ kaḥ kariṣyati // Bca_9.52 //
saktitrāsāttvanirmuktyā saṃsāre sidhyati sthitiḥ /
mohena duḥkhināmarthe śūnyatāyā idaṃ phalam // Bca_9.53 //
tadevaṃ śūnyatāpakṣe dūṣaṇaṃ nopapadyate /
tasmānnirvicikitsena bhāvanīyaiva śūnyatā // Bca_9.54 //
kleśajñeyāvṛtitamaḥ pratipakṣo hi śūnyatā /
śīghraṃ sarvajñatākāmo na bhāvayati tāṃ katham // Bca_9.55 //
yadduḥkhajananaṃ vastu trāsastasmāt prajāyatām /
śūnyatā duḥkhaśamanī tataḥ kiṃ jāyate bhayam // Bca_9.56 //
yatastato vāstu bhayaṃ yadyahaṃ nāma kiṃcana /
ahameva na kiṃcicced bhayaṃ kasya bhaviṣyati // Bca_9.57 //
dantakeśanakhā nāhaṃ nāsthi nāpyasmi śoṇitam /
na śiṃghānaṃ na ca śleṣmā na pūyaṃ lasikāpi vā // Bca_9.58 //
nāhaṃ vasā na ca svedo na medo 'ntrāṇi nāpyaham /
na cāhamantranirguṇḍī gūthamūtramahaṃ na ca // Bca_9.59 //
nāhaṃ māṃsaṃ na ca snāyur noṣmā vāyurahaṃ na ca /
na ca chidrāṇyahaṃ nāpi ṣaḍvijñānāni sarvathā // Bca_9.60 //
śabdajñānaṃ yadi tadā śabdo gṛhyeta sarvadā /
jñeyaṃ vinā tu kiṃ vetti yena jñānaṃ nirucyate // Bca_9.61 //
ajānānaṃ yadi jñānaṃ kāṣṭhaṃ jñānaṃ prasajyate /
tenāsaṃnihitajñeyaṃ jñānaṃ nāstīti niścayaḥ // Bca_9.62 //
tadeva rūpaṃ jānāti tadā kiṃ na śṛṇotyapi /
śabdasyāsaṃnidhānāccet tatastajjñānamapyasat // Bca_9.63 //
śabdagrahaṇarūpaṃ yat tadrūpagrahaṇaṃ katham /
ekaḥ pitā ca putraśca kalpyate na tu tattvataḥ // Bca_9.64 //
sattvaṃ rajastamo vāpi na putro na pitā yataḥ /
śabdagrahaṇayuktastu svabhāvastasya nekṣyate // Bca_9.65 //
tadevānyena rūpeṇa naṭavatso 'pyaśāśvataḥ /
sa evānyasvabhāvaśced apūrveyaṃ tadekatā // Bca_9.66 //
anyadrūpamasatyaṃ cen nijaṃ tadrūpamucyatām /
jñānatā cettataḥ sarva-puṃsāmaikyaṃ prasajyate // Bca_9.67 //
cetanācetane caikyaṃ tayoryenāstitā samā /
viśeṣaśca yadā mithyā kaḥ sādṛśyāśrayastadā // Bca_9.68 //
acetanaśca naivāham acaitanyātpaṭādivat /
atha jñaścetanāyogād ajño naṣṭaḥ prasajyate // Bca_9.69 //
athāvikṛta evātmā caitanyenāsya kiṃ kṛtam /
ajñasya niṣkriyasyaivam ākāśasyātmatā matā // Bca_9.70 //
na karmaphalasaṃbandho yuktaścedātmanā vinā /
karma kṛtvā vinaṣṭe hi phalaṃ kasya bhaviṣyati // Bca_9.71 //
dvayorapyāvayoḥ siddhe bhinnādhāre kriyāphale /
nirvyāpāraśca tatrātmety atra vādo vṛthā nanu // Bca_9.72 //
hetumān phalayogīti dṛśyate naiṣa saṃbhavaḥ /
saṃtānasyaikyamāśritya kartā bhokteti deśitam // Bca_9.73 //
atītānāgataṃ cittaṃ nāhaṃ taddhi na vidyate /
athotpannamahaṃ cittaṃ naṣṭe 'sminnāstyahaṃ punaḥ // Bca_9.74 //
yathaiva kadalīstambho na kaścid bhāgaśaḥ kṛtaḥ /
tathāhamapyasadbhūto mṛgyamāṇo vicārataḥ // Bca_9.75 //
yadi sattvo na vidyeta kasyopari kṛpeti cet /
kāryārthamabhyupetena yo mohena prakalpitaḥ // Bca_9.76 //
kāryaṃ kasya na cetsattvaḥ satyamīhā tu mohataḥ /
duḥkhavyupaśamārthaṃ tu kāryamoho na vāryate // Bca_9.77 //
duḥkhaheturahaṃkāra ātmamohāttu vardhate /
tato 'pi na nivartyaścet varaṃ nairātmyabhāvanā // Bca_9.78 //
kāyo na pādau na jaṅghā norū kāyaḥ kaṭirna ca /
nodaraṃ nāpyayaṃ pṛṣṭhaṃ noro bāhū na cāpi saḥ // Bca_9.79 //
na hastau nāpyayaṃ pārśvau na kakṣau nāṃsalakṣaṇaḥ /
na grīvā na śiraḥ kāyaḥ kāyo 'tra kataraḥ punaḥ // Bca_9.80 //
yadi sarveṣu kāyo 'tham ekadeśena vartate /
aṃśā aṃśeṣu vartante sa ca kutra svayaṃ sthitaḥ // Bca_9.81 //
sarvātmanā cetsarvatra sthitaḥ kāyaḥ karādiṣu /
kāyāstāvanta eva syur yāvantaste karādayaḥ // Bca_9.82 //
naivāntarna bahiḥ kāyaḥ kathaṃ kāyaḥ karādiṣu /
karādibhyaḥ pṛthag nāsti kathaṃ nu khalu vidyate // Bca_9.83 //
tannāsti kāyo mohāttu kāyabuddhiḥ karādiṣu /
saṃniveśaviśeṣeṇa sthānau puruṣabuddhivat // Bca_9.84 //
yāvatpratyayasāmagrī tāvatkāyaḥ pumāniva /
evaṃ karādau sā yāvat tāvatkāyo 'tra dṛśyate // Bca_9.85 //
evamaṅgulipuñjatvāt pādo 'pi kataro bhavet /
so 'pi parvasamūhatvāt parvāpi svāṃśabhedataḥ // Bca_9.86 //
aṃśā apyaṇubhedena so 'pyaṇurdigvibhāgataḥ /
digvibhāgo niraṃśatvād ākāśaṃ tena nāstyaṇuḥ // Bca_9.87 //
evaṃ svapnopame rūpe ko rajyeta vicārakaḥ /
kāyaścaivaṃ yadā nāsti tadā kā strī pumāṃśca kaḥ // Bca_9.88 //
yadyasti duḥkhaṃ tattvena prahṛṣṭān kiṃ na bādhate /
śokādyārtāya mṛṣṭādi sukhaṃ cetkiṃ na rocate // Bca_9.89 //
balīyasābhibhūtatvād yadi tannānubhūyate /
vedanātvaṃ kathaṃ tasya yasya nānubhavātmatā // Bca_9.90 //
asti sūkṣmatayā duḥkhaṃ sthaulyaṃ tasya hṛtaṃ nanu /
tuṣṭimātrā'parā cetsyāt tasmātsāpyasya sūkṣmatā // Bca_9.91 //
viruddhapratyayotpattau duḥkhasyānudayo yadi /
kalpanābhiniveśo hi vedanetyāgataṃ nanu // Bca_9.92 //
ata eva vicāro 'yaṃ pratipakṣo 'sya bhāvyate /
vikalpakṣetrasaṃbhūta-dhyānāhārā hi yoginaḥ // Bca_9.93 //
sāntarāvindriyārthau cet saṃsargaḥ kuta etayoḥ /
nirantaratve 'pyekatvaṃ kasya kenāstu saṃgatiḥ // Bca_9.94 //
nāṇoraṇau praveśo 'sti nirākāśaḥ samaśca saḥ /
apraveśe na miśratvam amiśratve na saṃgatiḥ // Bca_9.95 //
niraṃśasya ca saṃsargaḥ kathaṃ nāmopapadyate /
saṃsarge ca niraṃśatvaṃ yadi dṛṣṭaṃ nidarśaya // Bca_9.96 //
vijñānasya tvamūrtasya saṃsargo naiva yujyate /
samūhasyāpyavastutvād yathā pūrvaṃ vicāritam // Bca_9.97 //
tadevaṃ sparśanābhāve vedanāsaṃbhavaḥ kutaḥ /
kimarthamayamāyāsaḥ bādhā kasya kuto bhavet // Bca_9.98 //
yadā na vedakaḥ kaścid vedanā ca na vidyate /
tadāvasthāmimāṃ dṛṣṭvā tṛṣṇe kiṃ na vidīryase // Bca_9.99 //
dṛśyate spṛśyate cāpi svapnamāyopamātmanā /
cittena sahajātatvād vedanā tena nekṣyate // Bca_9.100 //
pūrvaṃ paścācca jātena smaryate nānubhūyate /
svātmānaṃ nānubhavati na cānyenānubhūyate // Bca_9.101 //
na cāsti vedakaḥ kaścid vedanāto na tattvataḥ /
nirātmake kalāpe 'smin ka eva bādhyate 'nayā // Bca_9.102 //
nendriyeṣu na rūpādau nāntarāle manaḥ sthitam /
nāpyantarna bahiścittam anyatrāpi na labhyate // Bca_9.103 //
yanna kāye na cānyatra na miśraṃ na pṛthak kvacit /
tanna kiṃcidataḥ sattvāḥ prakṛtyā parinirvṛtāḥ // Bca_9.104 //
jñeyātpūrvaṃ yadi jñānaṃ kimālambyāsya saṃbhavaḥ /
jñeyena saha cejjñānaṃ kimālambyāsya saṃbhavaḥ // Bca_9.105 //
atha jñeyādbhavetpaścāt tadā jñānaṃ kuto bhavet /
evaṃ ca sarvadharmāṇām utpattirnāvasīyate // Bca_9.106 //
yadyevaṃ saṃvṛtirnāsti tataḥ satyadvayaṃ kutaḥ /
atha sāpyanyasaṃvṛtyā syātsattvo nirvṛtaḥ kutaḥ // Bca_9.107 //
paracittavikalpo 'sau svasaṃvṛtyā tu nāsti saḥ /
sa paścānniyataḥ so 'sti na cennāstyeva saṃvṛtiḥ // Bca_9.108 //
kalpanā kalpitaṃ ceti dvayamanyonyaniśritam /
yathāprasiddhamāśritya vicāraḥ sarva ucyate // Bca_9.109 //
vicāritena tu yadā vicāreṇa vicāryate /
tadānavasthā tasyāpi vicārasya vicāraṇāt // Bca_9.110 //
vicārite vicārye tu vicārasyāsti nāśrayaḥ /
nirāśrayatvānnodeti tacca nirvāṇamucyate // Bca_9.111 //
yasya tvetaddvayaṃ satyaṃ sa evātyantaduḥsthitaḥ /
yadi jñānavaśādartho jñānāstitve tu kā gatiḥ // Bca_9.112 //
atha jñeyavaśājjñānaṃ jñeyāstitve tu kā gatiḥ /
athānyonyavaśātsattvam abhāvaḥ syāddvayorapi // Bca_9.113 //
pitā cenna vinā putrāt kutaḥ putrasya saṃbhavaḥ /
putrābhāve pitā nāsti tathā sattvaṃ tayordvayoḥ // Bca_9.114 //
aṅkuro jāyate bījād bījaṃ tenaiva sūcyate /
jñeyājjñānena jātena tatsattā kiṃ na gamyate // Bca_9.115 //
aṅkurādanyato jñānād bījamastīti gamyate /
jñānāstitvaṃ kuto jñātaṃ jñeyaṃ yattena gamyate // Bca_9.116 //
lokaḥ pratyakṣatastāvat sarvaṃ hetumudīkṣate /
padmanālādibhedo hi hetubhedena jāyate // Bca_9.117 //
kiṃkṛto hetubhedaścet pūrvahetuprabhedataḥ /
kasmāccetphalado hetuḥ pūrvahetuprabhāvataḥ // Bca_9.118 //
īśvaro jagato hetuḥ vada kastāvadīśvaraḥ /
bhūtāni cedbhavatvevaṃ nāmamātre 'pi kiṃ śramaḥ // Bca_9.119 //
api tvaneke 'nityāśca niśceṣṭā na ca devatāḥ /
laṅghyāścāśucayaścaiva kṣmādayo na sa īśvaraḥ // Bca_9.120 //
nākāśamīśo 'ceṣṭatvāt nātmā pūrvaniṣedhataḥ /
acintyasya ca kartṛtvam apyacintyaṃ kimucyate // Bca_9.121 //
tena kiṃ sraṣṭumiṣṭaṃ ca ātmā cet nanvasau dhruvaḥ /
kṣmādisvabhāva īśaśca jñānaṃ jñeyādanādi ca // Bca_9.122 //
karmaṇaḥ sukhaduḥkhe ca vada kiṃ tena virmitam /
hetorādirna cedasti phalasyādiḥ kuto bhavet // Bca_9.123 //
kasmātsadā na kurute na hi so 'nyamapekṣate /
tenākṛto 'nyo nāstyeva tenāsau kimapekṣatām // Bca_9.124 //
apekṣate cetsāmagrīṃ heturna punarīśvaraḥ /
nākartumīśaḥ sāmagryāṃ na kartuṃ tadabhāvataḥ // Bca_9.125 //
karotyanicchannīśaścet parāyattaḥ prasajyate /
icchannapīcchāyattaḥ syāt kurvataḥ kuta īśatā // Bca_9.126 //
ye 'pi nityānaṇūnāhus te 'pi pūrvaṃ nivāritāḥ /
sāṃkhyāḥ pradhānamicchanti nityaṃ lokasya kāraṇam // Bca_9.127 //
sattvaṃ rajastamaśceti guṇā aviṣamasthitāḥ /
pradhānamiti kathyante viṣamairjagaducyate // Bca_9.128 //
ekasya trisvabhāvatvam ayuktaṃ tena nāsti tat /
evaṃ guṇā na vidyante pratyekaṃ te 'pi hi tridhā // Bca_9.129 //
guṇābhāve ca śabdāder astitvamatidūrataḥ /
acetane ca vastrādau sukhāderapyasaṃbhavaḥ // Bca_9.130 //
taddheturūpā bhāvāścen nanu bhāvā vicāritāḥ /
sukhādyeva ca te hetuḥ na ca tasmātpaṭādayaḥ // Bca_9.131 //
paṭādestu sukhādi syāt tadabhāvātsukhādyasat /
sukhādīnāṃ ca nityatvaṃ kadācinnopalabhyate // Bca_9.132 //
satyāmeva sukhavyaktau saṃvittiḥ kiṃ na gṛhyate /
tadeva sūkṣmatāṃ yāti sthūlaṃ sūkṣmaṃ ca tatkatham // Bca_9.133 //
sthaulyaṃ tyaktvā bhavetsūkṣmam anitye sthaulyasūkṣmate /
sarvasya vastunastadvat kiṃ nānityatvamiṣyate // Bca_9.134 //
na sthaulyaṃ cetsukhādanyat sukhasyānityatā sphuṭam /
nāsadutpadyate kiṃcid asattvāditi cenmatam // Bca_9.135 //
vyaktasyāsata utpattir akāmasyāpi te sthitā /
annādo 'medhyabhakṣaḥ syāt phalaṃ hetau yadi sthitam // Bca_9.136 //
paṭārgheṇaiva karpāsa-bījaṃ krītvā nivasyatām /
mohāccennekṣate lokaḥ tattvajñasyāpi sā sthitiḥ // Bca_9.137 //
lokasyāpi ca tajjñānam asti kasmānna paśyati /
lokāpramāṇatāyāṃ cet vyaktadarśanamapyasat // Bca_9.138 //
pramāṇamapramāṇaṃ cen nanu tatpramitaṃ mṛṣā /
tattvataḥ śūnyatā tasmād bhāvānāṃ nopapadyate // Bca_9.139 //
kalpitaṃ bhāvamaspṛṣṭvā tadabhāvo na gṛhyate /
tasmādbhāvo mṛṣā yo hi tasyābhāvaḥ sphuṭaṃ mṛṣā // Bca_9.140 //
tasmātsvapne sute naṣṭe sa nāstīti vikalpanā /
tadbhāvakalpanotpādaṃ vibadhnāti mṛṣā ca sā // Bca_9.141 //
tasmādevaṃ vicāreṇa nāsti kiṃcidahetutaḥ /
na ca vyastasamasteṣu pratyayeṣu vyavasthitam // Bca_9.142 //
anyato nāpi cāyātaṃ na tiṣṭhati na gacchati /
māyātaḥ ko viśeṣo 'sya yanmūḍhaiḥ satyataḥ kṛtam // Bca_9.143 //
māyayā nirmitaṃ yacca hetubhiryacca nirmitam /
āyāti tatkutaḥ kutra yāti ceti nirūpyatām // Bca_9.144 //
yadanyasaṃnidhānena dṛṣṭaṃ na tadabhāvataḥ /
pratibimbasame tasmin kṛtrime satyatā katham // Bca_9.145 //
vidyamānasya bhāvasya hetunā kiṃ prayojanam /
athāpyavidyamāno 'sau hetunā kiṃ prayojanam // Bca_9.146 //
nābhāvasya vikāro 'sti hetukoṭiśatairapi /
tadavasthaḥ kathaṃ bhāvaḥ ko vānyo bhāvatāṃ gataḥ // Bca_9.147 //
nābhāvakāle bhāvaścet kadā bhāvo bhaviṣyati /
nājātena hi bhāvena so 'bhāvo 'pagamiṣyati // Bca_9.148 //
na cānapagate 'bhāve bhāvāvasarasaṃbhavaḥ /
bhāvaścābhāvatāṃ naiti dvisvabhāvaprasaṅgataḥ // Bca_9.149 //
evaṃ ca na virodho 'sti na ca bhāvo 'sti sarvadā /
ajātamaniruddhaṃ ca tasmātsarvamidaṃ jagat // Bca_9.150 //
svapnopamāstu gatayo vicāre kadalīsamāḥ /
nirvṛtānirvṛtānāṃ ca viśeṣo nāsti vastutaḥ // Bca_9.151 //
evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /
satkṛtaḥ paribhūto vā kena kaḥ saṃbhaviṣyati // Bca_9.152 //
kutaḥ sukhaṃ vā duḥkhaṃ vā kiṃ priyaṃ vā kimapriyam /
kā tṛṣṇā kutra sā tṛṣṇā mṛgyamāṇā svabhāvataḥ // Bca_9.153 //
vicāre jīvalokaḥ kaḥ ko nāmātra mariṣyati /
ko bhaviṣyati ko bhūtaḥ ko bandhuḥ kasya kaḥ suhṛt // Bca_9.154 //
sarvamākāśasaṃkāśaṃ parigṛhṇantu madvidhāḥ /
prakupyanti prahṛṣyanti kalahotsavahetubhiḥ // Bca_9.155 //
śokāyāsairviṣādaiśca mithaśchedanabhedanaiḥ /
yāpayanti sukṛcchreṇa pāpairātmasukhecchavaḥ // Bca_9.156 //
mṛtāḥ patantyapāyeṣu dīrghatīvravyatheṣu ca /
āgatyāgatya sugatiṃ bhūtvā bhūtvā sukhocitāḥ // Bca_9.157 //
bhave bahuprapātaśca tatra cāsattvamīdṛśam /
tatrānyonyavirodhaśca na bhavettattvamīdṛśam // Bca_9.158 //
tatra cānupamāstīvrā anantaduḥkhasāgarāḥ /
tatraivamalpabalatā tatrāpyalpatvamāyuṣaḥ // Bca_9.159 //
tatrāpi jīvitārogya-vyāpāraiḥ kṣutklamaśramaiḥ /
nidrayopadravairbāla-saṃsargairniṣphalaistathā // Bca_9.160 //
vṛthaivāyurvahatyāśu vivekastu sudurlabhaḥ /
tatrāpyabhyastavikṣepa-nivāraṇagatiḥ kutaḥ // Bca_9.161 //
tatrāpi māro yatate mahāpāyaprapātane /
tatrāsanmārgabāhulyād vicikitsā ca durjayā // Bca_9.162 //
punaśca kṣaṇadaurlamyaṃ buddhotpādo 'tidurlabhaḥ /
kleśaugho durnivāraścety aho duḥkhaparamparā // Bca_9.163 //
aho batātiśocyatvam eṣāṃ duḥkhaughavartinām /
ye nekṣante svadauḥsthityam evamapyatiduḥsthitāḥ // Bca_9.164 //
snātvā snātvā yathā kaścid viśedvahniṃ muhurmuhuḥ /
svasausthityaṃ ca manyanta evamapyatiduḥsthitāḥ // Bca_9.165 //
ajarāmaralīlānām evaṃ viharatāṃ satām /
āyāsyantyāpado ghorāḥ kṛtvā maraṇamagrataḥ // Bca_9.166 //
evaṃ duḥkhāgnitaptānāṃ śāntiṃ kuryāmahaṃ kadā /
puṇyameghasamudbhūtaiḥ sukhopakaraṇaiḥ svakaiḥ // Bca_9.167 //
kadopalambhadṛṣṭibhyo deśayiṣyāmi śūnyatām /
saṃvṛtyānupalambhena puṇyasaṃbhāramādarāt // Bca_9.168 //
bodhicaryāvatāre prajñāpāramitā nāma navamaḥ paricchedaḥ // ****************************************************************
Pariccheda 10
bodhicaryāvatāraṃ me yadvicintayataḥ śubham /
tena sarvaṃ janāḥ santu bodhicaryā vibhūṣaṇāḥ // Bca_10.1 //
sarvāsu dikṣu yāvantaḥ kāyacittavyathāturāḥ /
te prāpnuvantu matpuṇyaiḥ sukhaprāmodyasāgarān // Bca_10.2 //
āsaṃsāraṃ sukhajyānir mābhūtteṣāṃ kadācana /
bodhisattvasukhaṃ prāptuṃ bhavatyavirataṃ jagat // Bca_10.3 //
yāvanto nārakāḥ kecid vidyante lokadhātuṣu /
sukhāvatī sukhāmodair modantāṃ teṣu dehinaḥ // Bca_10.4 //
śītārtāḥ prāpnuvantūṣṇam uṣṇārtāḥ santu śītalāḥ /
bodhisattvamahāmegha-saṃbhavairjalasāgaraiḥ // Bca_10.5 //
asipatravanaṃ teṣāṃ syānnandanavanadyutiḥ /
kūṭaśālmalīvṛkṣāśca jāyantāṃ kalpapādapāḥ // Bca_10.6 //
dātyūhakāraṇḍavacakravāka-haṃsādikolāhalaramyaśobhaiḥ /
sarobhirudyāmasarojagandhair bhavantu hṛdyāḥ narakapradeśāḥ // Bca_10.7 //
so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /
bhavantu saṃghātamahīdharāśca pūjāvimānāḥ sugataprapūrṇāḥ // Bca_10.8 //
aṅgārataptopalaśastravṛṣṭir adyaprabhṛtyastu ca puṣpavṛṣṭiḥ /
tacchastrayuddhaṃ ca paraspareṇa kīḍārthamadyāstu ca puṣpayuddham // Bca_10.9 //
patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ /
mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ // Bca_10.10 //
trastāḥ paśyantvakasmādiha yamapuruṣāḥ kākagṛdhrāśca ghorāḥ dhvāntaṃ dhvastaṃ samantāt sukharatijananī kasya saumyā prabheyam /
ityūrdhvaṃ prekṣamāṇā gaganatalagataṃ vajrapāṇiṃ jvalantaṃ dṛṣṭvā prāmodyavegād vyapagataduritā yāṃtu tenaiva sārdham // Bca_10.11 //
patatu kamalavṛṣṭirgandhapānīyamiśrāc chamiti narakavahniṃ dṛśyate nāśayantī /
kimidamiti sukhenāhlāditaṃ nāma kasmād bhavatu kamalapāṇerdarśanaṃ nārakāṇām // Bca_10.12 //
āyātāyāta śīghraṃ bhayamapanayata bhrātaro jīvitāḥ smaḥ saṃprāpto 'smākameṣa jvaladabhayakaraḥ ko 'pi cīrī kumāraḥ /
sarvaṃ yasyānubhāvād vyasanamapagataṃ prītivegāḥ pravṛttāḥ jātaṃ saṃbodhicittaṃ sakalajanaparitrāṇamātā dayā ca // Bca_10.13 //
paśyantvenaṃ bhavantaḥ suraśatamukuṭairarcyamānāṅghripadmaṃ kāruṇyādārdradṛṣṭiṃ śirasi nipatitānekapuṣpaughavṛṣṭim /
kūṭāgārairmanojñaiḥ stutimukharasurastrīsahastropagītair dṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām // Bca_10.14 //
iti matkuśalaiḥ samantabhadra-pramukhānāvṛtabodhisattvameghān /
sukhaśītasugandhavātavṛṣṭīn abhinandantu vilokya nārakāste // Bca_10.15 //
śāmyantu vedanāstīvrā nārakāṇāṃ bhayāni ca /
durgatibhyo vimucyantāṃ sarvadurgativāsinaḥ // Bca_10.16 //
anyonyabhakṣaṇabhayaṃ tiraścāmapagacchatu /
bhavantu sukhinaḥ pretā yathottarakurau narāḥ // Bca_10.17 //
saṃtarpyantāṃ pretāḥ snāpyantāṃ śītalā bhavantu sadā /*
āryāvalokiteśvarakaragalitakṣīradhārābhiḥ // Bca_10.18 //*
andhāḥ paśyantu rūpāṇi śṛṇvantu badhirāḥ sadā /
garbhiṇyaśca prasūyantāṃ māyādevīva nirvyathāḥ // Bca_10.19 //
vastrabhojanapānīyaṃ srakcandanavibhūṣaṇam /
mano 'bhilaṣitaṃ sarvaṃ labhantāṃ hitasaṃhitam // Bca_10.20 //
bhītāśca nirbhayāḥ santu śokārtāḥ prītilābhinaḥ /
udvignāśca nirudvegā dhṛtimanto bhavantu ca // Bca_10.21 //
ārogyaṃ rogiṇāmastu mucyantāṃ sarvabandhanāt /
durbalā balinaḥ santu snigdhacittāḥ parasparam // Bca_10.22 //
sarvā diśaḥ śivāḥ santu sarveṣāṃ pathivartinām /
yena kāryeṇa gacchanti tadupāyena sidhyatu // Bca_10.23 //
nauyānayātrārūḍhāśca santu siddhamanorathāḥ /
kṣemeṇa kūlamāsādya ramantāṃ saha bandhubhiḥ // Bca_10.24 //
kāntāronmārgapatitā labhantāṃ sārthasaṃhatim /
aśrameṇa ca gacchantu cauravyāghrādinirbhayāḥ // Bca_10.25 //
suptamattapramattānāṃ vyādhyāraṇyādisaṃkaṭe /
anāthabālavṛddhānāṃ rakṣāṃ kurvantu devatāḥ // Bca_10.26 //
sarvākṣaṇavinirmuktāḥ śraddhāprajñākṛpānvitāḥ /
ākārācārasaṃpannāḥ santu jātismarāḥ sadā // Bca_10.27 //
bhavantvakṣayakośāśca yāvad naganagañjavat /
nirdvandvā nirupāyāstāḥ santu svādhīnavṛttayaḥ // Bca_10.28 //
alpaujasaśca ye sattvās te bhavantu mahaujasaḥ /
bhavantu rūpasaṃpannā ye virūpāstapasvinaḥ // Bca_10.29 //
yāḥ kāścana striyo loke puruṣatvaṃ vrajantu tāḥ /
prāpnuvantu ca tāṃ nīcā hatamānā bhavantu ca // Bca_10.30 //
anena mama puṇyena sarvasattvā aśeṣataḥ /
viramya sarvapāpebhyaḥ kurvantu kuśalaṃ sadā // Bca_10.31 //
bodhicittāvirahitā bodhicaryāparāyaṇāḥ /
buddhaiḥ parigṛhītāśca mārakarmavivarjitāḥ // Bca_10.32 //
aprameyāyuṣaścaiva sarvasattvā bhavantu te /
nityaṃ jīvantu sukhitā mṛtyuśabdo 'pi naśyatu // Bca_10.33 //
ramyāḥ kalpadrumodyānaiḥ diśaḥ sarvā bhavantu ca /
buddhabuddhātmajākīrṇā dharmadhvanimanoharaiḥ // Bca_10.34 //
śarkarādivyapetā ca samā pāṇitalopamā /
mṛdvī ca vaidūryamayī bhūmiḥ sarvatra tiṣṭhatu // Bca_10.35 //
bodhisattvamahāparṣan-maṇḍalāni samantataḥ /
niṣīdantu svaśobhāmir maṇḍayantu mahītalam // Bca_10.36 //
pakṣibhyaḥ sarvavṛkṣebhyo raśmibhyo gaganādapi /
dharmadhvaniraviśrāmaṃ śrūyatāṃ sarvadehibhiḥ // Bca_10.37 //
buddhabuddhasutairnityaṃ labhantāṃ te samāgamam /
pūjāmeghairanantaiśca pūjayantu jagadgurum // Bca_10.38 //
devo varṣatu kālena śasyasaṃpattirastu ca /
sphīto bhavatu lokaśca rājā bhavatu dhārmikaḥ // Bca_10.39 //
śaktā bhavantu cauṣadhyo mantrāḥ siddhantu jāpinām /
bhavantu karuṇāviṣṭā ḍākinīrākṣasādayaḥ // Bca_10.40 //
mā kaścidduḥkhitaḥ sattvo mā pāpī mā ca rogitaḥ /
mā hīnaḥ paribhūto vā mā bhūt kaścicca durmanāḥ // Bca_10.41 //
pāṭhasvādhyāyakalilā vihārāḥ santu susthitāḥ /
nityaṃ syāt saṃghasāmagrī saṃghakāryaṃ ca sidhyatu // Bca_10.42 //
vivekalābhinaḥ santuḥ śikṣākāmāśca bhikṣavaḥ /
karmaṇyacittā dhyāyantu sarvavikṣepavarjitāḥ // Bca_10.43 //
lābhinyaḥ santu bhikṣuṇyaḥ kalahāyāsavarjitāḥ /
bhavantvakhaṇḍaśīlāśca sarve pravrajitāstathā // Bca_10.44 //
duḥśīlāḥ santu saṃvignāḥ pāpakṣayaratāḥ sadā /
sugaterlābhinaḥ santu tatra cākhaṇḍitavratāḥ // Bca_10.45 //
paṇḍitāḥ satkṛtāḥ santu lābhinaḥ paiṇḍapātikāḥ /
bhavantu śuddhasaṃtānāḥ sarvadikkhyātakīrtayaḥ // Bca_10.46 //
abhuktvāpāyikaṃ duḥkhaṃ vinā duskaracaryayā /
divyenaikena kāyena jagadbuddhatvamāpnuyāt // Bca_10.47 //
pūjyantāṃ sarvasaṃbuddhāḥ sarvasattvairanekadhā /
acintyabauddhasaukhyena sukhinaḥ santu bhūyasā // Bca_10.48 //
sidhyantu bodhisattvānāṃ jagadarthaṃ manorathāḥ /
yaccintayanti te nāthās tat sattvānāṃ samṛdhyatu // Bca_10.49 //
pratyekabuddhāḥ sukhino bhavantu śrāvakāstathā /
devāsuranarairnityaṃ pūjyamānāḥ sagauravaiḥ // Bca_10.50 //
jātismaratvaṃ pravrajyām ahaṃ ca prāpnuyāṃ sadā /
yāvat pramuditāṃ bhūmiṃ mañjughoṣaparigrahāt // Bca_10.51 //
yena tenāsanenāhaṃ yāpayeyaṃ balānvitaḥ /
vivekavāsasāmagrīṃ prāpnuyāṃ sarvajātiṣu // Bca_10.52 //
yadā ca draṣṭukāmaḥ syāṃ praṣṭukāmaśca kiṃcana /
tameva nāthaṃ paśyeyaṃ mañjunāthamavighnataḥ // Bca_10.53 //
daśadigvyomaparyanta-sarvasattvārthasādhane /
yadācarati mañjuśrīḥ saiva caryā bhavenmama // Bca_10.54 //
ākāśasya sthitiryāvad yāvacca jagataḥ sthitiḥ /
tāvanmama sthitirbhūyāj jagadduḥkhāni nighnataḥ // Bca_10.55 //
yatkiṃcijjagato duḥkhaṃ tat sarvaṃ mayi pacyatām /
bodhisattvaśubhaiḥ sarvair jagat sukhitamastu ca // Bca_10.56 //
jagadduḥkhaikabhaiṣajyaṃ sarvasaṃpat sukhākaram /
lābhasatkārasahitaṃ ciraṃ tiṣṭhatu śāsanam // Bca_10.57 //
mañjughoṣaṃ namasyāmi yat prasādānmatiḥ śubhe /
kalyāṇamitraṃ vande 'haṃ yat prasādācca vardhata iti // Bca_10.58 //
bodhicaryāvatāre pariṇāmanā paricchedo daśamaḥ //
