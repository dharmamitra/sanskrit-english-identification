ekam evādvitīyaṃ tad brahmety upaniṣadvacaḥ /
brahmaṇo 'nyasya sadbhāvaṃ nanu tat pratiṣedhati // YSsi_1 //
atra brūmo 'dvitīyoktau samāsaḥ ko vivakṣitaḥ /
kiṃsvit tatpuruṣaḥ kiṃ vā bahuvrīhir athocyatām // YSsi_2 //
pūrvasminn uttaras tāvat pradhānyena vivakṣyate /
padārthas tatra tad brahma tato'nyat sadṛśaṃ tu vā // YSsi_3 //
tadviruddham atho vā syāt triṣv apy anyan na bādhate /
anyatve sadṛśatve vā dvitīyaṃ sidhyati dhruvam // YSsi_4 //
viruddhatve dvitīyena tṛtīyaṃ prathamaṃ tu vā /
brahma prāpnoti yasmāt tad dvitīyena virudhyate // YSsi_5 //
ataḥ saprathamāḥ sarve tṛtīyādyartharāśayaḥ /
dvitīyena tathā spṛṣṭvā svārthās tiṣṭhanty abādhitāḥ // YSsi_6 //
nanu nañ brahmaṇo 'nyasya sarvasyaiva niṣedhakam /
dvitīyagrahaṇaṃ yasmāt sarvasyaivopalakṣaṇam // YSsi_7 //
naivaṃ niṣedho na hy asmād dvitīyasyāvagamyate /
tato 'nyat tadviruddhaṃ vā sadṛśaṃ vātra vakti saḥ // YSsi_8 //
dvitīyaṃ yasya naivāsti tad brahmeti vivakṣite /
satyādilakṣaṇoktīnām apalakṣaṇatā bhavet // YSsi_9 //
advitīye dvitīyārtha- nāstitāmātragocare /
svaniṣṭhatvān nañarthasya na syād brahmapadānvayaḥ // YSsi_10 //
dvitīyaśūnyatā tatra brahmaṇo na viśeṣaṇam /
viśeṣaṇe vā tad brahama tṛtīyaṃ prathamaṃ tu vā // YSsi_11 //
prasaktaṃ pūrvavat sarvaṃ bahuvrīhau samasyati /
brahmaṇaḥ prathamā ye ca tṛtīyādyā jagattraye // YSsi_12 //
brahma praty advitīyatvāt svasthās tiṣṭhanty abādhitāḥ /
kiñ ca tatra bahuvrīhau samāse saṃśrite sati // YSsi_13 //
vṛttyarthasya nañarthasya na padārthāntarānvayaḥ /
saty arthāntarasambandhe ṣaṣṭhī yasyeti yujyate // YSsi_14 //
dvitīyavastunāstitvaṃ na brahma na viśeṣaṇam /
asattvān na hy asad brahma bhaven nāpi viśeṣaṇam // YSsi_15 //
tasmāt prapañcasadbhāvo nādvaitaśrutibādhitaḥ /
svapramāṇabalāt siddhaḥ śrutyā cāpy anumoditaḥ // YSsi_16 //
tenādvitīyaṃ brahmeti śruter artho 'yam ucyate /
dvitīyagaṇanāyogyo nāsīd asti bhaviṣyati // YSsi_17 //
samo vābhyadhiko vāsya yo dvitīyas tu guṇyate /
yato 'sya vibhavavyūha- kalāmātram idaṃ jagat // YSsi_18 //
dvitīyavāgāspadatāṃ pratipadyeta tatkatham /
yathā colanṛpaḥ samrāḍ- advitīyo 'dya bhūtale // YSsi_19 //
iti tattulyanṛpati- nivāraṇaparaṃ vacaḥ /
na tu tadbhṛtyatatputra- kalatrādiniṣedhakam // YSsi_20 //
tathā surāsuranara- brahmabrahmāṇḍakoṭayaḥ /
kleśakarmavipākādyair aspṛṣṭasyākhileśituḥ // YSsi_21 //
jñānādiṣāṇguṇyanidher acintyavibhavasya tāḥ /
viṣṇor vibhūtimahima- samudradrapsavipraṣaḥ // YSsi_22 //
kaḥ khalv aṅgulibhaṅgena samudrān saptasaṅkhyayā /
gaṇayan gaṇayed ūrmi- phenabudbudavipruṣaḥ // YSsi_23 //
yathaika eva savitā na dvitīyo nabhaḥsthale /
ityuktyā na hi sāvitrā niṣidhyante 'tra raśmayaḥ // YSsi_24 //
yathā pradhānasaṅkhyeya- saṅkhyāyāṃ naiva gaṇyate /
saṅkhyā pṛthaksatī tatra saṅkhyeyānyapadārthavat // YSsi_25 //
tathā
pādo 'sya viśvā bhūtāni tripādasyāmṛtaṃ divi /
iti bruvan jagat sarvam itthambhāve nyaveśayat // YSsi_26 //
tathā
etāvān asya mahimā tato jyāyastaro hi saḥ /
yatrānyan na vijānāti sa bhūmod aram antaram /
kurute 'sya bhayaṃ vyaktam ityādiśrutayaḥ parāḥ // YSsi_27 //
meror ivāṇur yasyedaṃ brahmāṇḍam akhilaṃ jagat /
ityādikāḥ samastasya taditthambhāvatāparāḥ // YSsi_28 //
vācārambhaṇamātraṃ tu jagat sthāvarajaṅgamam /
vikārajātaṃ,
kūṭasthaṃ mūlakāraṇam eva sat // YSsi_29 //
ananyat kāraṇāt kāryaṃ pāvakād visphuliṅgavat /
mṛttikālohabījādi- nānādṛṣṭāntavistaraiḥ // YSsi_30 //
nāśakad dagdham analas tṛṇaṃ majjayituṃ jalam /
na vāyuś calituṃ śaktaḥ tacchaktyāpy āyanād ṛte // YSsi_31 //
ekapradhānavijñānād vijñātam akhilaṃ bhavet /
ityādivedavacana- tanmūlāptāgamair api // YSsi_32 //
brahmātmanātmalābho 'yaṃ prapañcaś cidacinmayaḥ /
iti pramīyate brāmhī vibhūtir na niṣidhyate // YSsi_33 //
tanniṣedhe samasta tasya mithyātvāl lokavedayoḥ /
vyavahārās tu lupyeran tathā syād brahmadhīr api // YSsi_34 //
vyāvahārikasatyatvān mṛṣātve 'py aviruddhatā /
pratyakṣāder iti mataṃ prāg eva samadūduṣam // YSsi_35 //
ataś copaniṣañjāta- brahmādvaitadhiyā jagat /
na bādhyate vibhūtitvād brahmaṇaś cetyavasthitam // YSsi_36 //
nanu sattve prapañcasya nāstīti pratyayaḥ katham /
asattve vā kathaṃ tasminn astīti pratyayo bhavet // YSsi_37 //
sadasattvaṃ tathaikasya viruddhatvād asambhavi /
sadasatpratyayaprāpta- viruddhadvandvasaṅgame // YSsi_38 //
tayor anyatarārthasya niścayābhāvahetutaḥ /
sadasattvaṃ prapañcasya jainās tu pratipedire // YSsi_39 //
sattvaprāptiṃ puraskṛtya nāstīti pratyayodayāt /
sadā sattvaṃ prapañcasya sāṅkhyās tu pratipādire // YSsi_40 //
sadasatpratyayaprāpta- viruddhadvandvasaṅkaṭe /
virodhaparihārārthaṃ sattvāsattvāṃśabhaṅgataḥ /
sadasadbhyām anirvācyaṃ prapañcaṃ kecid ūcire // YSsi_41 //
sattvāsattve vibhāgena deśakālādibhetataḥ /
ghaṭāder iti manvānā vyavasthām apare jaguḥ // YSsi_42 //
tad evaṃ vādisammardāt saṃśaye samupasthite /
nirṇayaḥ kriyate tatra mīmaṃsakamatena tu // YSsi_43 //
ghaṭasvarūpe nāstitvam astitvaṃ yady abūbudhat /
syād eva yugapatsattvam asattvaṃ ca ghatādiṣu // YSsi_44 //
idānīm idam atrāsti nāstītyevaṃvidhā yataḥ /
deśakāladaśābhedād asti nāstīti no dhiyaḥ // YSsi_45 //
ato deśādibhedena sadasattvaṃ ghaṭādiṣu /
vyavasthitaṃ nirastatvād vādasyeha na sambhavaḥ // YSsi_46 //
nanu deśādisambandhaḥ sata evopapadyate /
na deśakālasambandhād asataḥ sattvam iṣyate // YSsi_47 //
sambandho dvyāśrayas tasmāt sataḥ sattvaṃ sadā bhavet /
asataḥ kārakaiḥ sattvaṃ janmanetyatidurghaṭam // YSsi_48 //
ādyantavān prapañco 'taḥ satkakṣāntarniveśyate /
uktaṃ ca
“ādāv ante ca yan nāsti nāsti madhye 'pi tat tathā” /
ato niścitasadbhāvaḥ sadā sann abhyupeyatām // YSsi_49 // iti
asataḥ sarvadāsattvaṃ janyayogāt khapuṣpavat /
asattve na viśeṣo 'sti prāgatyantāsator iha // YSsi_50 //
śvetaketum upādāya tat tvam ity api yac chrutam /
ṣaṣṭhaprapāṭake tasya kuto mukhyārthasambhavaḥ // YSsi_51 //
kārpaṇyaśokaduḥkhārtaś cetanas tvaṃpadoditaḥ /
sarvajñas satyasaṅkalpo nissīmasukhasāgaraḥ /
tatpadārthas tayor aikyaṃ tejas timiravat katham // YSsi_52 //
tvamarthasthe taṭasthe vā (tadarthasthe vibhedake) /
guṇe tattvaṃpadaśrutyor aikārthyaṃ dūravāritam // YSsi_53 //
ajñatvasarvaveditva- duḥkhitvasukhitādike /
viśeṣaṇe vā ciddhātor atha vāpy upalakṣaṇe /
viruddhaguṇasaṅkrānter bhedaḥ syāt tvaṃtadarthayoḥ // YSsi_54 //
vācyaikadeśabhaṅgena cidekavyaktiniṣṭhatā /
so 'yaṃ gaur itivat tattvaṃ padayor ity apeśalam // YSsi_55 //
deśakāladaśābhedād ekasminn api dharmiṇi /
viruddhadvandvasaṅkrānteḥ so 'yaṃ gaur iti yujyate // YSsi_56 //
svaprakāśasya ciddhātor viruddhadvandvasaṅgatau /
na vyavasthāpakaṃ kiñcid deśakāladaśādike // YSsi_57 //
nirdhūtanikhiladvandva- svaprakāśe cidātmani /
dvaitānarthabhramābhāvāc chāstraṃ nirviṣayaṃ bhavet // YSsi_58 //
etena satyakāmatva- jagatkāraṇatādayaḥ /
mā(yopādhau pare)
'dhyastāḥ śokamohādayaḥ punaḥ // YSsi_59 //
avidyopādhike jīve vināśe neti yan matam /
kṣudrabrahmavidām etan mataṃ prāg eva dūṣitam // YSsi_60 //
cidsvarūpe viśiṣṭe vā māyāvidyādyupādhayaḥ /
pūrvasmin sarvasāaṅkaryaṃ parajīvāvibhāgataḥ // YSsi_61 //
uttarasminn api tathā viśiṣṭam api cid yadi /
citsvarūpaṃ hi nirbhedaṃ māyāvidyādyupādhibhiḥ /
vibhinnam iva vibhrāntaṃ viśiṣṭaṃ ca ... (mataṃ tava) // YSsi_62 //
taṭasthāvasthitā dharmāḥ svarūpaṃ na spṛśanti kim /
na hi daṇḍiśiraśchedād devadatto na hiṃsitaḥ // YSsi_63 //
acidaṃśavyapohena cidekapariśeṣatā /
atas tat tvam asīty āder arthe ity apy asundaram // YSsi_64 //
abrahmānātmatābhāve pratyak cit pariśiṣyate /
tattvaṃpadadvayaṃ jīva- paratādātmyagocaram /
tanmukhyavṛtti tādātmyam api vastudvayāśrayam // YSsi_65 //
bhedābhedavikalpas tu yat tvayā paricoditaḥ /
abhedābhedino 'satye bandhe sati nirarthakaḥ // YSsi_66 //
abhedo bhedamardī tu svāśrayībhūtavastunoḥ /
bhedaḥ parasparānātmyaṃ bhāvānām evam etayoḥ // YSsi_67 //
svarūpam abhyupetyaiva bhedābhedavikalpayoḥ /
(bādhanaṃ) tena vāgabādhā virodhena nigṛhyase // YSsi_68 //
bhinnābhinnatvasambandha- sadasattvavikalpanam /
pratyakṣānubhavāpārataṃ kevalaṃ kaṇṭhaśoṣaṇam // YSsi_69 //
nīle nīlamatir yādṛg- utpale nīladhīr hi sā /
nīlam utpalam evedam iti sākṣāccakāsti naḥ // YSsi_70 //
yathā viditasaṃyoga- sambandhe 'py akṣagocare /
bhedābhedādidustarka- vikalpādhānavibhramaḥ // YSsi_71 //
tadvat tādātmyasambandhe śrutipratyakṣamūlake /
śrutidaṇḍena dustarka- vikalpabhramavāraṇam // YSsi_72 //
nirdoṣāpauruṣeyī ca śrutir atyartham ādarāt /
asakṛttattvam ity āha tādātmyaṃ brahmajīvayoḥ // YSsi_73 //
brahmānandahradāntaḥsthoḥ muktātmā sukham edhate /
phale ca phalino 'bhāvān mokṣasyāpuruṣārthatā /
ekaśeṣe hi ciddhātoḥ kasya mokṣaḥ phalaṃ bhavet // YSsi_74 //
kiñ ca prapañcarūpeṇa kā nu saṃvid vivartate /
na tāvad ghaṭadhīs tasyām asatyām api darśanāt // YSsi_75 //
na hi tasyām ajātāyāṃ naṣṭāyāṃ vākhilaṃ jagat /
nāstīti śakyate vaktum uktau pratyakṣabadhanāt /
nāpy anyasaṃvit tannāśe 'py anyeṣām upalambhanāt // YSsi_76 //
nanu saṃvidabhinnaikā na tasyām asti bhedadhīḥ /
ghaṭādayo hi bhidyante na tu sā cit prakāśanāt // YSsi_77 //
ghaṭadhīḥ paṭasaṃvitti- samaye nāvabhāti cet /
naivaṃ, ghaṭo hi nābhāti sā sphuraty eva tu sphuṭam // YSsi_78 //
ghaṭavyāvṛttasaṃvittir atha na sphuratīti cet /
tadvyāvṛttipadenāpi kiṃ saivoktātha vetarat /
saiva ced bhāsate 'nyac cen na brūhas tasya bhāsanam // YSsi_79 //
kiñ cāsyāḥ svaprakāśāyā nīrūpāyā na hi svataḥ /
ṛte viṣayanānātvān nānātvāvagrahabhramaḥ // YSsi_80 //
na vastu vastudharmo vā na pratyakṣo na laukikaḥ /
ghaṭādivedyabhedo 'pi kevalaṃ bhramalakṣaṇaḥ // YSsi_81 //
yadā, tadā tadāyato dhībhedāvagrahodayaḥ /
kutaḥ, kutastarāṃ tasya paramārthatvasambandhaḥ // YSsi_82 //
kiñ ca svayaṃprakāśasya svato vā parato 'pi vā /
prāgabhāvādisiddhiḥ syāt,
svatas tāvan na yujyate // YSsi_83 //
svasmin sati viruddhatvād abhāvasyānavasthiteḥ /
svanimittaprakāśasya svasyābhāve 'py asambhavāt /
ananyagocaratvena cito na parato 'pi ca // YSsi_84 //
kiñ ca vedyasya bhedāder na ciddharmatvasambhavaḥ /
rūpādivat, ataḥ saṃvid- advitīyā svayaṃprabhā // YSsi_85 //
atas tadbhedam āśritya yadvilakṣaṇādijalpitam /
tadavidyā+vilāso 'yam iti brahmavido viduḥ // YSsi_86 //
hanta brahmopadeśo 'yaṃ śraddadhāneṣu śobhate /
vayam aśraddadhānāḥ so ye yuktiṃ prārthayāmahe // YSsi_87 //
pratipramātṛviṣayaṃ parasparavilakṣaṇāḥ /
aparokṣaṃ prakāśante sukhaduḥkhādivad dhiyaḥ // YSsi_88 //
sambandhivyaṅgyabhedasya saṃyogecchādikasya naḥ /
na hi bhedaḥ svato nāsti nāpratyakṣaś ca saṃataḥ // YSsi_89 //
yadi sarvagatā nityā saṃvid evābhyupeyate /
tataḥ sarvaṃ sadā bhāyāt,
na vā kiñcit kadācana // YSsi_90 //
tadānīṃ na hi vedyasya sannnidhītarakāritā /
vyavasthā ghaṭate,
vitter vyomavad vaibhavāśrayāt // YSsi_91 //
nāpi kāraṇabhedena. nityāyās tadabhāvataḥ /
na ca svarūpanānātvāt,
tad ekatvaparigrahāt // YSsi_92 //
tataś ca badhirāndhādeḥ śabdādigrahaṇaṃ bhavet /
guruśiṣyādibhedaś ca nirnimittaḥ prasajyate // YSsi_93 //
nanu naḥ saṃvido bhinnaṃ sarvaṃ nāma na kiñcana /
ataḥ sarvaṃ sadā bhāyād ityakaṇḍe 'nuyujyate // YSsi_94 //
idam ākhyāhi bho kiṃ nu nīlādir na prakāśate /
prakāśamāno nīlādiḥ saṃvido vā na bhidyate // YSsi_95 //
ādau pratītisubhago nivāho lokavedayoḥ /
yataḥ padapadārthādi na kiñcid avabhāsate // YSsi_96 //
dvitīye saṃvido 'dvaitaṃ vyāhanyeta samīhitam /
yady ayaṃ vividhākāra- prapañcaḥ saṃvidātmakaḥ /
sāpi saṃvit tad ātmeti yato nānā prasajyate // YSsi_97 //
na cāvidyāvilāsatvād bhedābhedānirūpaṇā /
sā hi nyāyānalaspṛṣṭā jātuṣābharaṇāyate // YSsi_98 //
tathā hi yady avidyeyaṃ vidyābhāvātmikeṣyate /
nirupākhyasvabhāvatvāt sā na kiñcin niyacchati // YSsi_99 //
arthāntaram avidyā cet sādhvī bhedānirūpaṇā /
arthānarthāntaratvādi- vikalpo 'syā na yujyate /
vidyāto 'rthāntaraṃ cāsāv iti suvyāhṛtaṃ vacaḥ // YSsi_100 //
athārthāntarabhāvo 'pi tasyās te bhrāntikalpitaḥ /
hantaivaṃ saty avidyaiva vidyā syāt paramārthataḥ // YSsi_101 //
kiñ ca śuddhājaḍā saṃvit,
avidyeyaṃ tu nesṛśī /
tat kena hetunā seyam anyaiva na nirūpyate // YSsi_102 //
api ceyam avidyā te yadabhāvādirūpiṇī /
sā vidyā kiṃ nu saṃvittir vedyaṃ vā veditātha vā // YSsi_103 //
vedyatve veditṛtve ca nāsyās tābhyāṃ nivartanam /
na hi jñānād ṛte 'jñānam anyatas te nivartate /
saṃvid eveti cet tasyā nanu bhavād asambhavaḥ // YSsi_104 //
kiñceyaṃ tadviruddhā vā,
na tasyāḥ kvāpi sambhavaḥ /
yato 'khilaṃ jagadvyāptaṃ vidyayaivādvitīyayā // YSsi_105 //
abhāvo 'nyo viruddho vā saṃvido 'pi yad īṣyate /
tadānīṃ saṃvid advaita- pratijñāṃ dūratas tyaja // YSsi_106 //
kiñ cāsau kasya?
jīvasya, ko jīvo yasya seti cet /
nanv evam asamādhānam anyonyāśrayaṇaṃ bhavet // YSsi_107 //
na tu jīvād avidyā syāt,
na ca jīvas tayā vinā /
na vījāṅkuratulyatvaṃ jīvotpatter ayogataḥ // YSsi_108 //
brahmaṇaś cen na sarvajñaṃ kathaṃ tad baṃbhramīti te(bhoḥ) /
avidyākṛtadehātma- pratyayādhīnatā na te /
brahmasarvajñabhāvasya,
tatsvābhāvikatāśruteḥ // YSsi_109 //
bhedāvabhāsagabhatvād atha sarvajñatā mṛṣā /
tata evāmṛṣā kasmān na svāc chabdāntarādivat // YSsi_110 //
yathā śabdāntarābhyāsa- sañkhyādyāḥ śāstrabhedakāḥ /
bhedāvabhāsagarbhāś ca yathārthāḥ,
tādṛśī na kim // YSsi_111 //
sarvajñe nityamukte 'pi yady ajñānasya sambhavaḥ /
tejasīva tamas tasmān na nivarteta kenacit // YSsi_112 //
sarvajñatvādivacana- prāmāṇyaṃ vyāvahārikam /
tāttvikaṃ tu pramāṇatvam advaitavacasām iti /
niyāmakaṃ na paśyāmo nirbandhāt tāvakād ṛte // YSsi_113 //
āśrayapratiyogitve parasparavirodhinī /
kathaṃ vaikarasaṃ brahma sad iti pratipadyate // YSsi_114 //
pratyaktvenāśrayo brahma- rūpeṇa pratiyogi cet /
rūpabhedaḥ kṛtasya 'yaṃ yady avidyāprasādajaḥ /
nanu sāpi tadāyattety anyonyāśrayaṇaṃ punaḥ // YSsi_115 //
avastutvād avidyāyāḥ ...(nedaṃ tadrūpaṇaṃ yadi) /
vastuno dūṣaṇatvena tvayā kvedaṃ nirīkṣitam // YSsi_116 //
(svasādhyasya puraskārād)
doṣo 'nyonyasamāśrayaḥ /
na vastutvād avastutvād ity ato nedam uttaram // YSsi_117 //
kiñcāvidyā na cet ... (vastu vyavaharyaṃ kathaṃ bhavet) /
(na cāsadvyoma)
puṣpādi- vyavahāravad iṣyate // YSsi_118 //
nāpy avastv iti co(ktau tu vastutvaṃ sidhyati dhruvam) /
(niṣidhyate)
samastena nañā vastv iti cen (matam) // YSsi_119 //
samastena nañā vastu prathamaṃ yanniṣidhyate /
pratiprasūtaṃ vyastena punas tad iti vastutā // YSsi_120 //
ato na vastu nā(vastu na sadvacyaṃ na cāpy asat) /
(bhedo) na kaś cakāstīti (vivakṣīr mā)
sma jātucit // YSsi_121 //
kiñca prapañcanirvāha- jananī yeyam āśritā /
avidyā sā kim ekaiva naikā vā tad idaṃ vada /
tadāśrayaś ca saṃsārī tathaiko naika eva vā // YSsi_122 //
sā ced ekā, tatas saikā śukasya brahmavidyayā /
pūrvam eva nirasteti vyarthas te muktaye śramaḥ // YSsi_123 //
syān mataṃ naiva te santi vāmadevaśukādayaḥ /
yadvidyayā nirastatvān nādyāvidyeti codyate // YSsi_124 //
muktāmuktādibhedo hi kalpito madavidyayā /
dṛśyatvān māmakasvapna- dṛśyabhedaprapañcavat // YSsi_125 //
yat punar brahmavidyātas teṣāṃ muktir abhūd iti /
vākyaṃ tatsvāpnamuktyukti- yuktyā pratyūhyatām iti // YSsi_126 //
nanv īdṛśānumānena svāvidyāparikalpitam /
prapañcaṃ sādhayaty anyaḥ kathaṃ praty ucyate tvayā // YSsi_127 //
tvad avidyānimittatve yo hetus te vivakṣitaḥ /
sa eva hetus tasyāpi bhavet sarajñasiddhivat // YSsi_128 //
ity anyonyaviruddhokti- vyāhate bhavatāṃ mate /
mukham astīti yat kiñcit pralapann iva lakṣyase // YSsi_129 //
yathā ca svāpnamuktyukti- sadṛśī tadvimuktibhīḥ /
tathaiva bhavato 'pīti vyartho mokṣāya te śramaḥ // YSsi_130 //
yathā teṣām abhūtaiva purastād ātmavudyayā /
muktir bhūtocyate tadvat parastād ātmavidyayā // YSsi_131 //
abhāviny eva sā mithyā bhāvinīty apadiśyatām /
santi ca svapnadṛṣṭāni dṛṣṭāntavacanāni te // YSsi_132 //
nanu nedam aniṣṭaṃ me yan muktir na bhaviṣyati /
ātmano nityamuktatvān nityasiddhaiva sā yataḥ // YSsi_133 //
tad idaṃ śāntikarmādau vetālavāhanaṃ bhavet /
yenaivaṃ sutarāṃ vyartho brahmavidyārjanaśramaḥ // YSsi_134 //
avidyāpratibaddhatvād atha sā nityasaty api /
asatīveti tadvyaktir vidyāphalam upeyate // YSsi_135 //
hastastham eva hemādi vismṛtaṃ mṛgyate yathā /
yathā tad eva hastastham avagamyopaśāmyati // YSsi_136 //
tathaiva nityasiddhātma- svarūpānavabodhataḥ /
saṃsāriṇas tathābhāvo vyajyate brahmavidyayā // YSsi_137 //
hanta keyam abhivyaktir yā vidyāphalam iṣyate /
svaprakāśasya cidchātor yā svarūpapade sthitā // YSsi_138 //
saṃvit kiṃ saiva kiṃ vāhaṃ brahmāstītīti kīdṛśī /
yadi svarūpasaṃvit sā,
nityaiveti na tatpjhalam // YSsi_139 //
atha brahmāham asmīti saṃvittir vyaktir iṣyate /
nanu te brahmavidyā sā saiva tasyāḥ phalaṃ katham // YSsi_140 //
kiñ ca sā tat tvam asy ādi- vākyajanyā bhavan mate /
utpattimaty anityeti muktasyāpi bhayaṃ bhavet // YSsi_141 //
api ca vyavahārajñāḥ sati puṣkalakāreṇa /
kāryaṃ na jāyate yena tam āhuḥ pratibandhakam // YSsi_142 //
iha kiṃ tad yad utpattum upakrāntaṃ svahetutaḥ /
avidyāpratibaddhatvād utpattiṃ na prapadyate // YSsi_143 //
na muktir nityasiddhatvāt,
na brahmāsmīti dhīr api /
na hi brahmāham asmīti saṃvitpuṣkalakāraṇam /
saṃsāriṇas tadāstīti kathaṃ sā pratibadhyate // YSsi_144 //
yataḥ sā kāraṇābhāvād idānīṃ nopajāyate /
na punaḥ pratibaddhatvād asthāne tena tadvacaḥ // YSsi_145 //
kiñ caiko jīva ity etad vastusthityā na yujyate /
avidyātatsamāśleṣa- jīvatvādi mṛṣā hi te // YSsi_146 //
prātibhāsikam ekatvaṃ pratibhāsaparāhatam /
yato naḥ pratibhāsante saṃsarantaḥ sahasraśaḥ // YSsi_147 //
āsaṃsarasamucchedaṃ vyavahārāś ca tatkṛtāḥ /
abādhitāḥ pratīyante svapnavṛttivilakṣaṇāḥ // YSsi_148 //
tena yauktikam ekatvam api yuktiparāhatam /
pravṛttibhedānumitā viruddhamitivṛttayaḥ /
tattatsvātmavad anye 'pi dehino 'śakyanihnavāḥ // YSsi_149 //
yathānumeyād vahnyāder a(ā)
numānā vilakṣaṇāḥ /
pratyakṣaṃ te (kṣyante)
tathānyebhyo jīvebhyo na pṛthak katham // YSsi_150 //
na cec ceṣṭāviśeṣeṇa paro boddhānumīyate /
vyavahāro 'valupyeta sarvo laukikavaidikaḥ // YSsi_151 //
na caupādhikabhedena meyamātṛvibhāgadhīḥ /
svaśarīre 'pi tatprāpteḥ śiraḥpāṇyādibhedataḥ // YSsi_152 //
yathā tatra śiraḥpāṇi- pādādau vedanodaye /
anusandhānamekatve,
tathā sarvatra te bhavet // YSsi_153 //
prāyaṇām narakakleśāt prasūtivyasanād api /
cirātivṛttāḥ prāgjanma- bhogā na smṛtigocarāḥ // YSsi_154 //
yugapajjāyamāneṣu (sukhaduḥkhādiṣu sphuṭaḥ) /
āśrayāsaṅkaras tatra katham aikārthyavibhramaḥ // YSsi_155 //
na ca prātisvikāvidyā- kalpitasvasvadṛśyakaiḥ /
jīvair anekair apy eṣā lokayātropapadyate // YSsi_156 //
paravartānabhijñās te svasvasvapnaikadarśinaḥ /
kathaṃ pravartayeyus tāṃ saṅgādyekanibandhanām // YSsi_157 //
kiṅ ca svayaṃprakāśatva- vibhutvaikatvanityatāḥ /
tvadabhyupetā bādheran saṃvidas te 'dvitīyatām // YSsi_158 //
saṃvid eva na te dharmāḥ,
siddhāyām api saṃvidi /
vivādadarśanāt teṣu;
tardrūpāṇāṃ ca bhedataḥ // YSsi_159 //
na ca te bhrāntisiddhās te yenādvaitāvirodhinaḥ /
tattvāvedakavedānta- vākyasiddhā hi te guṇāḥ // YSsi_160 //
ānandasvaprakāśatva- nityatvamahimādy atha /
brahmasvarūpam eveṣṭaṃ,
tatrāpīdaṃ vivicyatām // YSsi_161 //
brahmeti yāvan nirdiṣṭaṃ tanmātraṃ kiṃ sukhādayaḥ /
atha vā tasya te,
yad vā ta eva brahmasaṃjñinaḥ // YSsi_162 //
ādye tattatpadāmnāna- vaiyarthyaṃ vedalokayoḥ /
pūrvoktanītyā bhedaś ca,
jagajjanmādikāraṇam // YSsi_163 //
abhyupetyaiva hi brahma vivādās teṣu vadinām /
dvitīye saiva tair eva brahmaṇaḥ sadvitīyatā // YSsi_164 //
tṛtīye brahma bhidyeta tanmātratvāt pade pade /
tatsamūho 'tha vā brahma taruvṛndavanādivat // YSsi_165 //
prakarṣaś ca prakāśaś ca bhinnāv evārkavartinau /
tena na kvāpi vākyārtho vibhāgo 'sti nidarśanam // YSsi_166 //
jāḍyaduḥkhādyapohena yady ekatraiva vartitā /
jñanānandādiśabdānāṃ na satas sadvitīyatā // YSsi_167 //
apohāḥ kiṃ na santy eva,
santo vā,
nobhaye 'pi vā /
sattve sat sadvitīyaṃ syāj jaḍādyātmakatetare (tā pare) // YSsi_168 //
sadasadvyatirekoktiḥ pūrvam eva parākṛtā /
tathātve ca ghaṭādibhyo brahmāpi na viśiṣyate // YSsi_169 //
kiñ cāpohyajaḍatvādi- viruddhārthāsāmarpaṇe /
naiva tattadapohyate tadekārthaiḥ padair iva // YSsi_170 //
pratiyogini dṛśye tu yā bhāvāntaramātradhīḥ /
saivābhāva itīhāpi sadbhis te sadvitīyatā // YSsi_171 //
bhūtabhautikabhedānāṃ sadasadvyatirrekitā /
kuto 'vasīyate kiṃ nu pratyakṣāder utāgamāt // YSsi_172 //
pratyakṣādīni mānāni svaṃ svam arthaṃ yathāyatham /
vyavacchindanti jāyanta iti yāvat svasākṣikam // YSsi_173 //
yathāgrataḥ sthite nīle nīlimānyakathā na, dhīḥ /
ekākārā, na hi tayā sphaṭike dhavale matiḥ // YSsi_174 //
kṣīre madhuradhīr yadṛk,
naiva nimbakaṣāyadhīḥ /
vyavahārāś ca niyataḥ sarve laukikavaidikāḥ // YSsi_175 //
satyaṃ pratītir asaty asyā mūlaṃ nāstīti cen na tat /
sā ced asti tasyā mūlaṃ kalpyatāṃ kāryabhūtayā // YSsi_176 //
kḷpaṃ cendriyaliṅgādi tadbhāvānuvidhānataḥ /
yaugapadyakramāyogādy- avacchedavidhānayoḥ // YSsi_177 //
aikyāyogāc ca bhedo na pratyakṣa iti yo bhramaḥ /
bhedetaretarābhāva- vivekāgrahaṇena saḥ // YSsi_178 //
svarūpam eva bhāvābāṃ pratyakṣeṇa pariśurat /
bhedavyāhārahetuḥ syāt pratiyogivyapekṣayā // YSsi_179 //
yathā tanmātradhīr nānā- nāstivyāhārasādhanī /
hlasvadīrghatvabhedā vā yathaikatra ṣaḍaṅgule // YSsi_180 //
evaṃ vyavasthitāneka- prakārākāravattayā /
pratyakṣasya prapañcasya tadbhāvo 'śakyanihnavaḥ // YSsi_181 //
āgamaḥ kāryaniṣṭhatvād īdṛśe 'rthe na tu pramā /
prāmāṇye 'py anvayāyogya- padārthatvān na bodhakaḥ // YSsi_182 //
nāsat pratīteḥ,
bādhāc ca na sad ity api yan na tat /
pratīter eva sat kiṃ na bādhān nāsat kuto jagat ? /
tasmād avidyayaiveyam avidyā bhavatāśritā // YSsi_183 //
kiñ ca bhedaprapañcasya dharmo mithyātvalakṣaṇaḥ /
mithyā vā paramārtho vā nādyaḥ kalpo 'yam añjasā // YSsi_184 //
tanmithyātve prapañcasya satyatvaṃ durapahnavam /
pāramārthye 'pi tenaiva tavādvaitaṃ vihanyate // YSsi_185 //
sarvāṇy eva pramāṇāni svaṃ svam arthaṃ yathoditam /
asato 'rthāntarebhyaś ca vyavacchindanti bhānti naḥ // YSsi_183 //
tathā hīha ghaṭo 'stīti yeyaṃ dhīr upajāyate /
sā tadā tasya nābhāvaṃ paṭatvaṃ vānumanyate // YSsi_187 //
nanv astīti yad uktaṃ kiṃ tanmātraṃ ghaṭa ity api /
arthāntaraṃ vā,
tanmātre sadadvaitaṃ prasajyate /
arthāntaratve siddhaṃ tat sadasadbhyāṃ vilakṣaṇam // YSsi_188 //
yady evam asti brahmeti brahmaupaniṣadaṃ matam /
ghaṭavat sadasattvābhyām anirvācyaṃ tavāpatet // YSsi_189 //
ānandasatyajñānādi- nirdeśair eva vaidikaiḥ /
brahmaṇo 'py atathābhāvas tvayaivaivaṃ samarthitaḥ // YSsi_190 //
sadasadvyatirekoktiḥ prapañcasya ca hīyate /
yad yathā kiñcid ucyeta tatsarvasya tathā bhavet // YSsi_191 //
tasmād astīti saṃvittir jāyamānā ghaṭādiṣu /
tattatpadārthasaṃsthāna- pāramārthyāvabodhinī // YSsi_192 //
sajātīyavijātīya- vyavacchedanibandhanaiḥ /
svaiḥ svair vyavasthitai rūpaiḥ padārthānāṃ tu yā sthitiḥ /
sā sattā na svatantrānyā tatrādvaitakathā katham // YSsi_193 //
na ca nānāvidhākāra- pratītiḥ śakyanihnavā /
na vedyaṃ vittidharmaḥ syād iti yatprāgudīritam // YSsi_194 //
tenāpi sādhitaṃ kiñcit saṃvido 'sti na vā tvayā /
asti cet pakṣapātaḥ syān na cet te viphalaḥ śramaḥ // YSsi_195 //
ataḥ svarasavispaṣṭa- dṛṣṭabhedās tu saṃvidaḥ /
(yathāvasthāyibhir bāhyai)
r naikyaṃ yānti ghaṭādibhiḥ // YSsi_196 //
sahopalambhaniyamo na khalv ekaikasaṃvidā /
na ced asti sasāmānyaṃ sarvaṃ saṃvedanāspadam // YSsi_197 //
sahopalambhaniyamān nānyo 'rthaḥ saṃvido bhavet /
yad etad aparādhīna- svaprakāśaṃ tad eva hi /
svayamprakāśatāśabdam iti bṛddhāḥ pracakṣate // YSsi_198 //
yasminn abhāsamāne 'pi yo nāmārtho na bhāsate /
nāsāv arthāntaras tasmān mithyendur iva candrataḥ // YSsi_199 //
abhāsamāne vijñāne na cātmārthāvabhāsanam /
iti saṃvidvivartatvaṃ prapañcaḥ sphuṭam añcati // YSsi_200 // *****
(maivaṃ smārthān paribhavaḥ)
pratyakṣeṇa balīyasā /
saṃrakṣyamāṇabhedās te nānumānānuvartinaḥ // YSsi_201 //
tathā hīdam ahaṃ vedmīty anyonyānātmanā sphuṭam /
trayaṃ sākṣāc cakāstīti sarveṣām atmasākṣikam // YSsi_202 //
pratyakṣapratipakṣaṃ ca nānumānaṃ pravartate /
na hi vahner anuṣṇatvaṃ dravyatvād anumīyate // YSsi_203 //
kiñ ca hetur viruddho 'yaṃ sahabhāvo dvayor yataḥ /
tavāpi na hi saṃvitiḥ svātmanā saha bhāsate // YSsi_204 //
nīlādyupaplavāpeta- svacchacinmātrasantatiḥ /
svāpādau bhāsate,
naivam arthaḥ saṃvedanāt pṛthak /
tena saṃvedanaṃ satyaṃ aṃvedyo 'rthas tv asann iti // YSsi_205 //
tad etad aparāmṛṣṭa- svavāgbādhasya jalpitam /
ahopalambhaniyamo yenaivaṃ sati hīyate // YSsi_206 //
yasmād ṛte yad ābhāti bhāti (ta)
smād ṛte 'pi tat /
ghaṭād ṛte 'pi nirbhātaḥ paṭād iva ghaṭaḥ svayam // YSsi_207 //
