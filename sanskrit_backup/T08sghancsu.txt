śrīghanācārasaṃgrahaḥ
prathamo 'dhyāyaḥ
buddhanamaskāraḥ
prahīṇāśeṣasaṃkleśajñeyāmbhonidhipāragaṃ /
praṇamya śrāmaṇerāṇāmācāraḥ saṃgrahīṣyate // Śghs_1.1 //
iti saṃghasenena saṃvihitoddhāre śrīghanācārasaṃgrahe buddhanamaskāro nāma prathamo 'dhyāyaḥ //
dvitīyo 'dhyāyaḥ
śrāmaṇerabhāvaḥ
śaraṇaṃ gatavān buddhaṃ dharmaṃ saṃghaṃ ca bhaktitaḥ /
śikṣāpañcakamādāya yo 'nupravrajito jinaṃ // Śghs_2.1 //
yāvajjīvaṃ vadhasteyamaithunānṛtavākyataḥ /
virataḥ madyapānācca mahoccaiḥ śayanāsanāt // Śghs_2.2 //
nṛtyāder gandhamālyādyāt vikālāśanatastathā /
rukmarūpyagrahāccaiṣa śrāmaṇero munermataḥ / Śghs_2.3 //
iti saṃghasenena saṃvihitoddhāre śrīghanācārasaṃgrahe śrāmaṇerabhāvo nāma dvitīyo 'dhyāyaḥ //
tṛtīyo 'dhyāyaḥ
śrāmaṇerabhāvopāyaḥ
1 prāṇivadhaviratiśikṣāpadaṃ
saṃvaratyāgaḥ
sakalena śarīreṇa śarīrānyatareṇa vā /
pañcaśākhādinirvṛttaṃ na hanyāt prāṇinaṃ [yatiḥ] // Śghs_3,1.1 //
mṛtyorvarṇa na bhāṣeta śastrahāraṃ na caiṣayet /
vadhakena na cittena māraṇāya niyojayet // Śghs_3,1.2 //
virekavamanālepaviṣaśastrābhisaṃskṛti /
na kuryāt prāṇighātāya na ca garbhasya śātanaṃ // Śghs_3,1.3 //
nimittaṃ na vratī kuryāt svapnolūkādivāśitaiḥ /
[dauḥśīlaṃ] (vāpi kāryaṃ na)
dānaśīlaphalāptibhiḥ // Śghs_3,1.4 //
madhyapaścātpurogeṣu yatraiva vadhakaṃ manaḥ /
[taṃ puruṣaṃ] dhnato hiṃsā nānyamityāha sarvavit // Śghs_3,1.5 //
kūṭāvamārthāvaṣṭambhavetālā[dya]bhisaṃskṛti /
avapayañca kuryānna māraṇāya śarīriṇāṃ // Śghs_3,1.6 //
taskarā[dya]hisenābhyaḥ yatra mārge bhayaṃ[bhavet] /
tatpanthānaṃ na nāśāya dehināṃ kathayedyatiḥ // Śghs_3,1.7 //
bhujagāvartakābhyāṃ ca yatra tīrthe[bhayaṃ bhavet] /
[nadīprataraṇārthāya] tattīrthaṃ na prakāśayet // Śghs_3,1.8 //
kiñcid bhūpataye mā dāstvaṃ varaṃ jīvitaṃ tyaja /
iti baddhāyukte 'yuktaṃ vacanaṃ na vaded [yatiḥ] // Śghs_3,1.9 //
bhujaga [vyāḍayakṣe]bhyaḥ yadvihāre[bhayaṃ bhavet] /
tadvadhakābhiprāyeṇāgantukāya na coddiśet // Śghs_3,1.10 //
vyāghrādivyapadeśena śatruṃ hanyād hi yaḥ śaṭhaḥ /
vihārādāśu[nirdvāraṃ] ghaṭṭanīyaḥ sa cellakaiḥ // Śghs_3,1.11 //
tathā kāryaṃ yathaiko 'pi nānirjīvecca kaścana /
adharmyā na kriyā kāryā saṃsmṛtya krakacopamaṃ // Śghs_3,1.12 //
vadhaśca śrāmaṇerā ye ghātayituṃ vadhīkṛtāḥ /
yugapat tatprayoge te nāśanīyā vihārataḥ // Śghs_3,1.13 //
upakramo nṛsaṃjñā ca naro vadhakacetanā /
jīvitasya kṣayaśceti pañcāṃgāni nṛghātane // Śghs_3,1.14 //
śrāmaṇereṇa nāśāya viṣaśastrādi yat[kṛtaṃ] /
mriyate narastenaivāsau tadāsaṃvarī bhavet // Śghs_3,1.15 //
avakrītādirajñānāt manuṣyaṃ mārayan khalu /
saṃvarakṣobhalābhī sa [yatir] nonmattādikaḥ // Śghs_3,1.16 //
duṣkṛtāni
kāyamaitrādi sattveṣu yatinā kāryaṃ sarvadā /
yasmāt kāruṇikairuktaṃ tasmāt[sattvānna pīḍayet] // Śghs_3,1.17 //
na sattvān pīḍayeddārurajvayaścarmabandhanaiḥ /
jalānalapraveśānutyāgādau na niyojayet // Śghs_3,1.18 //
kṛmigorūpa[kādīnāṃ] mithyājīvaśca hiṃsanaṃ /
karṣaṇe[hi] bhavedyasmāt tasmāt[tad]dūrato tyajet // Śghs_3,1.19 //
nāṃkayed gomahiṣyādi nāsikāṃ nāsya vedhayet /
[yatiśca vividhān sattvān] vetrādinā na tāḍayet // Śghs_3,1.20 //
uddiśya yat kṛtaṃ māṃsavyañjanaṃ [khādato] yateḥ /
nighṛṇaṃ jāyate cittaṃ tasmāttannaiva bhakṣayet // Śghs_3,1.21 //
jñeyaṃ tu tribhirākārairīkṣitaśrutaśaṃkitaiḥ /
īkṣitaṃ yat svayaṃ dṛṣṭaṃ śrutaṃ pratyāyitoditaṃ // Śghs_3,1.22 //
gṛhābaddhamṛgādīnāṃ śrṛṃgapakṣādidarśanāt /
āśaṃkotpadyate [tatra] mamoddiśya hatā na vā // Śghs_3,1.23 //
pṛṣṭo dātā vadedevaṃ tvannimittamamī hatā /
tasmin gṛhe na bhuñjīta virataḥ prāṇināṃ vadhāt // Śghs_3,1.24 //
śyenakādihatā vai[te] śāliyavamudgabhakṣaṇāt /
mātāpitrośca yajñasya kṛte doṣo 'sti nāśnatāṃ // Śghs_3,1.25 //
ekaṃ śrīghanamuddiśya māṃsaṃ matsyādikaṃ kṛtaṃ /
anyeṣāṃ śrāmaṇerāṇāṃ tadbhogāya na kalpate // Śghs_3,1.26 //
nādeyādijalaṃ jānan nāpi pibet sajantukaṃ /
jantavo 'bhimatāḥ sūkṣmās trasikormikirādayaḥ // Śghs_3,1.27 //
vāri[pūtyā]yadhiṣṭheyaḥ karako [hi] sakhallakaḥ /
vighātaparihārārthaṃ kośo 'ntaśaḥ suvāsasaḥ // Śghs_3,1.28 //
divyanetrāndhayorneṣṭaṃ jalasya pratyavekṣaṇaṃ /
hastāṃguṣṭhāgrakāvartadarśino na nivāryate // Śghs_3,1.29 //
locanavibhramo mā bhūditi paśyenna tacciraṃ /
kalpamātraṃ na vai kuryāt māyāśāṭhayasamanvitaḥ // Śghs_3,1.30 //
yenāntareṇa ṣaṣṭayabdaḥ paribhramyate kuñjaraḥ /
śakaṭaṃ vaṃśapūrṇaṃ vā sa kālaḥ salilekṣaṇe // Śghs_3,1.31 //
ūrdhvādhomadhyamāstistraḥ salilasyāpi bhūmayaḥ /
yāyā bhūḥ śuddhimāyāti kāryaṃ kuryāttayā[yatiḥ] // Śghs_3,1.32 //
yatrādhaḥ prāṇakā yānti sthūlāḥ karatalāhatāḥ /
[grāhyaṃ] tadudakaṃ [srāvyaṃ] paṃcāṃgulikayā na cet // Śghs_3,1.33 //
bhaveyurudake yasmin kare lagnā[śca] prāṇinaḥ /
na tatra pāṇipādāsyavastrādi kṣālayedyatiḥ // Śghs_3,1.34 //
kule gatena praṣṭavyaṃ jalaṃ [hi] srāvitaṃ na vā /
neti cet saṃjñiko vācyaḥ srāvayetyitaro na tu // Śghs_3,1.35 //
[kintu] srāvyaṃ jalaṃ pātre kṛtvātmīye sajantukaṃ /
[pṛṣṭvā] yastadānītaṃ muñcet tatraiva [sa] svayaṃ // Śghs_3,1.36 //
saptāhaṃ vā[tathā] yatra pānīyamavatiṣṭhati /
vihāre vā kaṭāhādau sthāpayet tadaśuṣyati // Śghs_3,1.37 //
pravṛṣṭe vā [yatir] deve svacchanīraughavāhini /
nimnagānāṃ patiṃ pātaṃ gacchateti visarjayet // Śghs_3,1.38 //
sudīrghatalikāvaktrarajjudvayā[va]baddhayā /
ghaṭikayodakaṃ muñcedadhastādudake 'dhvagaḥ // Śghs_3,1.39 //
ghaṭikātritayaṃ vīkṣya mārgageṇodapānataḥ /
pariśuddhāścet peyaṃ jalaṃ tat srāvyamanyathā / Śghs_3,1.40 //
na rajjughaṭikādānaṃ śastaṃ saprāṇake jale /
pibeti vaktuṃ dātuṃ vā na jātu kṣamate yatiḥ // Śghs_3,1.41 //
sajantukaṃ taḍāgādi na pareṣāmuccairvadet /
[kṛtyaṃ] kuru samīkṣyeti pṛṣṭaḥ prativadetparān // Śghs_3,1.42 //
upādhyāye 'pi vaktavyaṃ saprāṇakamidaṃ na vā /
taḍāgādīti [vai] śāṭhayaṃ karttavyaṃ [yatinā] na [tu] // Śghs_3,1.43 //
vṛkṣaseko na dātavyo 'pariśuddhena vāriṇā /
upādhyāyādikasnānaṃ karttavyaṃ ca tathaiva na // Śghs_3,1.44 //
mastukāñjikasauvīramaṇḍadaṇḍāhatādikaṃ /
na pibet na yatirdadyāt parasmai na bhuvi tyajet // Śghs_3,1.45 //
samatkuṇaṃ yacchayanamātape tanna śoṣayet /
na hime kardame vā[pi] śītoṣṇavāriṇi kṣipet // Śghs_3,1.46 //
navakarma sa no kuryāt sajantukena [vāriṇā] /
dināntaṃ srāvayitvā tad dhāryaṃ [trikoṇa]khallakaṃ // Śghs_3,1.47 //
bhṛtakaṃ śikṣayedevaṃ vadhāna tvaṃ trikoṇakaṃ /
kapāt[tat] srāvayotkṣipya khallakaṃ ca vimocaya // Śghs_3,1.48 //
trikoṇasaptakenāmbhaḥ srāvyaṃ khallakena tat /
[pratikūpyatha] kāryā[vā] tyaktvā deśāntaraṃ [vrajet] // Śghs_3,1.49 //
abhūtvā sambhavantyete bhūtvā yānti bhavāntaraṃ /
navakarma tadā kārya yathoktavidhikāriṇā // Śghs_3,1.50 //
satpaṭābaddhamañcāderucchīdaccaturāṃgulāt /
nadyādau jalamālokya kāryaṃ ca navakarmaṇi // Śghs_3,1.51 //
chidrakarṇadvayāsaktasūtrabaddhadvidaṇḍakaṃ /
dhāraṇapātrakaṃ dadhyāt khallakasya bahir[yatiḥ] // Śghs_3,1.52 //
kṛpāparītacittena svādu vāri sajantukaṃ /
kṣāre 'mbhasi na moktavyamanāpat mṛṣṭasaṃjñinaḥ // Śghs_3,1.53 //
2 adattādānaviratiśikṣāpadaṃ
saṃvaratyāgaḥ
kālikaṃ [yāmikaṃ] yāvajjīvikaṃ sarpirādikaṃ /
pārihāryamanādheyaṃ kalpyākalpyamakalpikaṃ // Śghs_3,2.1 //
pṛthivyudakadvicatuṣpadāpadakapādapa /
tadgataṃ ca yatiḥ kiñcinnādadīta parasvakaṃ // Śghs_3,2.2 //
kārṣāpaṇacaturbhāgaṃ tadardhamathavā dhanaṃ /
steyacitto harannanyair nāśanīyo[yatir] laghu // Śghs_3,2.3 //
vāṭāddhṛte gaje pādaiś caturbhirayatiś cyute /
niṣkrānte saṃvṛtadvārād dvipahṛtsyād yatiḥ [khalu] // Śghs_3,2.4 //
gulphābaddhekṣadaṇḍāre dūrākṛṣṭe mahītalāt /
saṃvarabhaṃga utkṣipte pañjarādgajavaddvije // Śghs_3,2.5 //
deśānnayed hi sandeśadraviṇaṃ ca sañcārayet /
aṃgāt stainyena cittena saṃvaraghūtamāpnute // Śghs_3,2.6 //
mṛto 'sau matvā śrutvaivādhvagād vai brahmacāriṇaḥ /
sīmāntasthāyine datvā gṛhṇan syādayatiryatiḥ // Śghs_3,2.7 //
yadvittaṃ śrāmaṇerasya mṛtasya nirvṛtārhataḥ /
upādhyāyasya prāpnoti tadityevaṃ jagau muniḥ // Śghs_3,2.8 //
hartturiṣṭāṃ diśaṃ yāyād vratī ced hastinaṃ haret /
asau harttā vratī cauraḥ karipe hṛtasaṃjñini // Śghs_3,2.9 //
pūjācīvaramālāntadvayasya khalu mocanāt /
avanau taccyutau satyāṃ bhraśyate saṃvarād [yatiḥ] // Śghs_3,2.10 //
kṣiptaṃ mauktikahārādi gṛhītvā tad mahākulāt //
nyasya prasevikāyāṃ ca sahāyena ca hārayan // Śghs_3,2.11 //
jaṭālenāthavā vatsa haran ki saṃvaracyutaḥ /
ki pādacyutimātreṇa hyupacāravyatikrame // Śghs_3,2.12 //
rātrau gośakaṭāśvādīn kaścid vadhnāti ced yatiḥ /
etānete hariṣyanti tat kiṃ syāccyutasaṃvaraḥ // Śghs_3,2.13 //
ṛjuke kīlake bandhe kaṭhine hāra[kaṃ] haran /
utkṣepaṇe ca cauraḥ syāt kuṭile śithile na tu // Śghs_3,2.14 //
chidrayitvā ghaṭaṃ sarpiḥ kṣaudraṃ tailaṃ jalaṃ haran /
yatiḥ pūrasya vicchede saṃvarakṣobhamāpnute // Śghs_3,2.15 //
vaṇṭayamāṇe gṛhe bhrātrorbhāgādekasya lipsayā /
bālamātraṃ bhūmiṃ yatiḥ syāt kṣatasaṃvaraḥ // Śghs_3,2.16 //
taskaropāttapātrādi nirāśaḥ punarādadan /
saṃvarād bhraśyate hītotarastvāpnoti nāpadaṃ // Śghs_3,2.17 //
mitrabhāvena labdhaṃ syād dattaṃ gopādibhiś[ca]vā /
tadā [tad] ādadānasya yaternāpattiriṣyate // Śghs_3,2.18 //
bhayopadarśanaṃ kāryaṃ pātracīvaramuktaye /
rājani na vaded gatvaibhiścaurair muṣitā vayaṃ // Śghs_3,2.19 //
niṣkāsayasyupādhyāyācāryāṇāṃ yattadāvathoḥ /
tadityuktvā haredekaḥ syātāṃ dvāvapi taskarau // Śghs_3,2.20 //
svadravyaṃ stainyacittenāpaharantāyimau yatī /
bhāgārdhenāyatistveko niṣkāsitārdhenetaraḥ // Śghs_3,2.21 //
dāsyāmaste samaṃ tiṣṭha dvāre kuryāma caurikāṃ /
ityuktakṛta āpattiḥ sahaiva cauracellakaiḥ // Śghs_3,2.22 //
uṣitvāgantuke yāte vismṛtya pātracīvaraṃ /
āgatya yo yatistacced gopayeccaura eva saḥ // Śghs_3,2.23 //
evamāvāsikā sarve bhavanti kṣatasaṃvarāḥ /
sa eva yadi saṃsmṛtya nayatīha na kilviṣī // Śghs_3,2.24 //
anyena steyacittena pātramanyasya ced yatiḥ /
ānāyayati sa tato doṣavān bhavati vratī // Śghs_3,2.25 //
yāvat pūjā munestāvat saṃghasyāpi pravartate /
iti yo 'nyasya datte sa bhavati kṣatasaṃvaraḥ // Śghs_3,2.26 //
likhitvoddhārakaṃ grāhyaṃ mithaḥ stūpācca saṃghataḥ /
karmādāne ca vaktavyamiyat noktakṛto 'nyathā // Śghs_3,2.27 //
svāṃśamuktaharaścauro[yatyora]madhye tayordvayoḥ /
dāsyāmīti ca viśvāsaṃ kṛtvā prāpnoti nāpadaṃ // Śghs_3,2.28 //
labhase tvaṃ labhe cāhaṃ yaṃ lābhaṃ tadāvayoḥ /
iti lābhe samutpanne tato 'rdhena [sa] taskaraḥ // Śghs_3,2.29 //
dakṣiṇādeśane 'pyevaṃ pāṃśukūlikayordvayoḥ /
bhinatti yaḥ kriyākāraṃ tataḥ sa cyutasaṃvaraḥ // Śghs_3,2.30 //
upakāryapakāribhyaścānnapānādi sāṃghikaṃ /
vihārasvāmirājādicaurādibhyo yathākramaṃ // Śghs_3,2.31 //
śrīghanebhyo 'pi dātavyaṃ prātarāśādi sāṃghikaṃ /
ālepanādi kurvanti vihāre yadi nānyathā // Śghs_3,2.32 //
sīmāntasthāyine datvā bhikṣūpasthānakāriṇe /
dārakaprasthavyājena gṛhṇīyāttaṇḍulādikaṃ // Śghs_3,2.33 //
atyaktāśo[hi]gṛhṇīyāt naṣṭaṃ svapātracīvaraṃ /
matvaivaṃ naṣṭapātrādirāśāṃ naiva tyajed [yatiḥ] // Śghs_3,2.34 //
svādhyāyādhyayanoddeśaṃ kṛtvā ye saṃghaśīlakaṃ /
kriyākāraṃ na kurvanti te jinoditalaṃghinaḥ // Śghs_3,2.35 //
patākālakṣaṇaṃ stūpānna grāhyaṃ yatinā[khalu] /
prāṃśukūlamiti grāhyamaniloddhūtapātitaṃ // Śghs_3,2.36 //
śulkakṛtyaṃ paradravyaṃ na nayet nāpi nāyayeta /
śulkapradānamokṣārthopāyaṃ nopadiśed yatiḥ // Śghs_3,2.37 //
ratnaṃ datvā yatibhyaḥ prāk paścāt mārgayate vaṇik /
visaṃvādayasītyevaṃ dātavyaṃ paribhāṣya tat // Śghs_3,2.38 //
nāsti śulkaṃ munerevaṃ vratināṃ pāribhogike /
krayavikrayakṛddadyāt śulkamanyatra vastuni // Śghs_3,2.39 //
varṣāvāsikalābho [hi] deyo varṣoṣitasya ca /
jīvitabrahmacaryasya yayornāśastayorapi // Śghs_3,2.40 //
prākprāgupagataiḥ kāryā varṣāvāsikayācanā /
paścādupagataiḥ paścāt saṃghe yugapadeva ca // Śghs_3,2.41 //
punargṛhṇāti dīkṣāṃ yo vastukarmajugupsayā /
bhikṣubhāvaṃ parityajya tasmai cāpyāha sarvavit // Śghs_3,2.42 //
avarṣoṣitavibhrāntakudṛṣṭimṛtakās[tathā] /
deśāntaragatā lābhaṃ nārhanti paṃcapudgalāḥ // Śghs_3,2.43 //
amuṣmai deyamityevaṃ lābhotpanne yatau mṛte /
dātavyo niyataṃ tasmai sa vikalpitabhikṣave // Śghs_3,2.44 //
deśāntaragatasyāpi sthāpayet kalpamandire /
traye kurvanti cānarthaṃ tebhyo deyaṃbudharna hi // Śghs_3,2.45 //
ācchādaṃ cīvaraṃ mūlyaṃ dāsyāmīti catuṣpadaiḥ /
āpnoti sammukhībhūtān lābho netareṣu ca // Śghs_3,2.46 //
varṣāvāsikalābhaśca varṣoṣitasya [gacchati] /
tadetarasya doṣo na gṛhṇato dāyakecchayā // Śghs_3,2.47 //
kāliko yāmiko yāvajjīvikaḥ sāptāhikaḥ /
mṛtakṣudrapariṣkāranaityakākālacīvaraṃ // Śghs_3,2.48 //
kuṭīpratiṣṭhājātyādisambodhyādimahodbhavaḥ /
prāpnoti daśadhā lābhaḥ sammukhībhūtapudgalān // Śghs_3,2.49 //
anādheyaṃ [gurudravyaṃ] sāṃghikaṃ śayanāsanaṃ /
vikretavyaṃ na bhoktavyaṃ kṛtvā paudgalikaṃ na ca // Śghs_3,2.50 //
cāturdiśāya buddhāya sammukhībhūtasāṃghike
yatirdravyāntare datte tatra tatropanāmayet // Śghs_3,2.51 //
tūṣṇīṃ datvā gate deyaṃ buddhe muktāphalādikaṃ /
cāturdiksammukhībhūte śayanāsanamaṃśukaṃ // Śghs_3,2.52 //
pṛthu dravyaṃ paropāttaṃ tatsaṃjñī steyacetanā /
sthānacyutiśca paṃcāṃgairyuktaścedayatirbhavet // Śghs_3,2.53 //
dattasvakāparopāttasaṃjñī cānyo 'pi saṃvarī /
na tāvatkālikaṃ svāṃśād gṛhṇan jahāti saṃvaraṃ // Śghs_3,2.54 //
ādāyādattamutplutya khaṃ gatvāśācatuṣṭayaṃ /
tatraiva punarāsīno bhavati kṣatasaṃvaraḥ // Śghs_3,2.55 //
avakrītādirajñānāt paradravyaṃ haran khalu /
saṃvarakṣobhalābhī sa yatirnonmattādikaḥ // Śghs_3,2.56 //
3 maithunaviratiśikṣāpadaṃ
saṃvaratyāgaḥ
nṛstrīpaṇḍakaviṇmūtravaktrarandhreṃ'gajāta[kaṃ] /
kṣiptvā nigamayet svādaṃ sa [yatiḥ] kṣatasaṃvaraḥ // Śghs_3,3.1 //
mānuṣā'mānuṣāste tu tiryañcaśca narādayaḥ /
mṛtāḥ suptāśca jāgranto jñeyā [hi] maithunāśrayāḥ // Śghs_3,3.2 //
hastinīmāditaḥ [kṛtvā] yāvat kukkuṭajāti[kāṃ] /
kṣudrikāṃ mahatīṃ gacchan[sa yatiś] cyavate vratāt // Śghs_3,3.3 //
duṣkṛtāni
raktaḥ san na striyaṃ paśyet śabdamākarṇayenna ca /
nirvastraḥ san na copeyādaṃgajāta na nirbhujet // Śghs_3,3.4 //
bhittidvaye kṛtāṃ śuṣkāṃ klinnāṃ saṃyojya [koṭarīṃ] /
[vipratipattito] nāśyaḥ saṃgrahe sati nānyadā // Śghs_3,3.5 //
adha ūrdhvaṃ trikhaṇḍāyā vinīlādhmātikāṃ ca na /
na cāsthisaṃkalāṃ yāyāt nābhyaktāṃ rudhirādibhiḥ // Śghs_3,3.6 //
sitāsthisaṃkalāṃ śailadārupustamayīṃ[yatiḥ] /
na ca gacchet striyaṃ yo 'tra virato maithunātsadā // Śghs_3,3.7 //
dhyānamiddhagataṃ mattamabhibhūtaṃ ca nidrayā /
vikṣiptaṃ vedanātunnaṃ gṛhītvābhiniṣīdati // Śghs_3,3.8 //
ādimadhyāvasāneṣu svādayet dhyānavyutthitaḥ /
vihārād ghaṭṭanīyaḥ so 'bhāve tu svādanasya na // Śghs_3,3.9 //
nānāvyaṃjana[ko]petarasaśālyupabhogavat /
āsvādanā ca tailācchaśauṇḍāsavapānavat // Śghs_3,3.10 //
anāsvādo yuvagrīvāmṛtakukkurabandhavat /
vijñeyaḥ sukumārasya pradīptalohasparśavat // Śghs_3,3.11 //
avakrītādi[rajñānāt] /
[āpattibhāg yatirnaivonmattavikṣiptacetasaḥ] // Śghs_3,3.12 //
rāgā[manuṣyasaṃyogāt] praguṇībhūtāṃgajāta[kaṃ] /
na spṛśet śukramokṣārthaṃ sa pṛthivyādidhātubhiḥ // Śghs_3,3.13 //
tiryak[pramatta]saṃyogāt śukramuktirbhaved yadi /
[sva]mānasaṃ yatigarhet kṛtaṃ me nu virūpakaṃ // Śghs_3,3.14 //
majjajakṣaraṇaṃ yasya yateḥ svapneṣu jāyate /
svapnaśukravinirmuktau taddoṣo na manāgapi // Śghs_3,3.15 //
rāgāviṣṭena cittena nārīṃ na śrīghanaḥ spṛśet /
[anyaṃ spṛśettathārūpaṃ nāpi ca] puṃnapuṃsakaṃ // Śghs_3,3.16 //
stanakakṣauṣṭhanābhyūrupārśva kukṣimalabhramān /
saṃraktaḥ [san] yatiḥ strīṇāṃ na nindet na ca saṃstuyāt // Śghs_3,3.17 //
yadyad vadet striyaṃ[tāvat] kartukāmo yathā yathā /
tattat tathā tathā brūyāt śrīghano nāntike striyāḥ // Śghs_3,3.18 //
agrā bhavati sā yoṣid yā māṃ paricared rahaḥ /
lābhinī cāyurādīnāṃ vyādhihīnā yaśasvinī // Śghs_3,3.19 //
ityādi na vaco brūyād rāgāgnipluṣṭamānasaḥ /
purastācchroghanaḥ strīṇāṃ punapuṃsakayostathā // Śghs_3,3.20 //
vivāhāvāhayordautyaṃ na kuryāt śrāmaṇerakaḥ /
[na ca kuryāt tathārūpanimittamapi dautyakaṃ] // Śghs_3,3.21 //
dāpayeyamimāṃ śrāddhāṃ tathāsmai dārikāmiti /
arthasaṃsyandanāsūtraṃ ghaṭate na [sa] bhāṣituṃ // Śghs_3,3.22 //
bījārthaṃ na vratī dadyāt [svayameva] gavādikaṃ /
etāneva parebhyo 'pi kadācinna [hi] prārthayet // Śghs_3,3.23 //
tulyametāsu tvaṃ tiṣṭha mā striyā caikayā vasa /
ityevaṃ hi bahustrīkaṃ puruṣaṃ na yatirvadet // Śghs_3,3.24 //
4 mṛṣāvādaviratiśikṣāpadaṃ
pratyekabuddhasaṃbuddhatacchiṣyajñānadarśanaṃ /
mamāstīti bruvan mithyā nāśyo 'nyatrābhimānataḥ // Śghs_3,4.1 //
jñānaṃ satyābhisaṃbodhirabhijñāḥ paṃca darśanaṃ /
dharmānvayādikajñānāṃgīkaraṇe kṣamo na saḥ // Śghs_3,4.2 //
āryamlecchavacolekhalipyā [ca] hastamudrayā /
jñānādi pratijānīte boddhavyamapi tanmṛṣā // Śghs_3,4.3 //
vṛkṣamūle 'hamekākī viharāmi rame [gṛhe] /
samāhitaṃ ca me cittaṃ na ca vācyamatīndriyaṃ // Śghs_3,4.4 //
buddhādīnāṃ vaded varṇamātmano na kathaṃcana /
parakīyaṃ guṇaṃ pṛṣṭo brūyāttatsaṃmukhaṃ na tu // Śghs_3,4.5 //
dṛṣṭaṃ śrutaṃ mataṃ yadyad vijñātaṃ caiva tad vadet /
[śrīghano] vaiparītyena gadanmithyābhidhāyakaḥ // Śghs_3,4.6 //
vastu cālīkasaṃjñī ca cittaṃ vinihitaṃ [tathā] /
mṛṣāsaṃjñī vadedvācaṃ paṃcāṃgo 'nṛtavādikaḥ // Śghs_3,4.7 //
catustridvayeka[kai] raṃgairyukto yo 'tra mṛṣāṃ vadeta /
anyaiḥ sa yatibhirjñeyo mṛṣāvādīti [śrīghanaḥ] // Śghs_3,4.8 //
abhūtenānidānena yatiḥ [prāṇivadhādinā] /
dhvaṃsanacyāvanākūtaḥ saṃmukhaṃ na ca codayet // Śghs_3,4.9 //
kṣudrāpattinimittena leśamātreṇa tena vā /
śrāmaṇero[hi] pratyakṣaṃ [śrīghanān] na kṣipet parān // Śghs_3,4.10 //
jātiliṃgakriyāvādair hīnamadhyottamairvratī /
jihmaniṣpratibhānārthaṃ na prāṇān jātu codayet // Śghs_3,4.11 //
upakleśagadākrośāpattyādyairhi yatiṃ vratī /
āśayena puroktena brūyānnaiva kadācana // Śghs_3,4.12 //
bhedaṃ yāsyati so 'nyena saṃdhāsyati mayā saha /
yatira jātyādivādena paiśunyaṃ na samācaret // Śghs_3,4.13 //
5 surāmaireyamadyapānaviratiśikṣāpadaṃ
madyaṃ surā ca maireyaṃ pramādasyāspadaṃ yataḥ /
na parasmai[hi] taddeyaṃ na ca peyaṃ śvamūtravata // Śghs_3,5.1 //
valkalaiḥ saguḍaiḥ kācidaparā kevalena ca /
piṣṭakiṇvajalairebhirapi saṃcīyate surā // Śghs_3,5.2 //
maireyaṃ guḍadhātryambudhātakīsaṃskṛtaṃ hi yat /
kuśāgreṇāpi tat pātuṃ yatīnāṃ na prakalpate // Śghs_3,5.3 //
kodravānnaṃ na bhuñjīta tatpalāle ca na svapet //
pītaṃ sata madayed yacca pātavyaṃ tadapīha na // Śghs_3,5.4 //
6 uccaśayanamahāśayanaviratiśikṣāpadaṃ
śayane yatirāsīta jināṣṭāṃgulapādake /
[vinā] śalyena[maṃce vā] hemarūpyakṛte na tu // Śghs_3,6.1 //
sāṃghike śayane dadyāt tat pratyāstaraṇaṃ yatiḥ /
vastrakambalayoriṣṭaṃ yat tridvayekapuṭaṃ kramāt // Śghs_3,6.2 //
nyasya gartteṣu tatpādānatirekapramāṇakān /
prakṣipya pratipādeṣu ṭaṃkitvā kīlakeṣu vā // Śghs_3,6.3 //
evaṃ vekṣuyavādīnāṃ rakṣārthaṃ maṃcake svapet /
yatirna laṃbayetpādāvadhvago dīrghapādake // Śghs_3,6.4 //
alpaṃ ced dvādaśebhyo hi deyamekaṃ vihārakaṃ /
nirmuṣṭahastaṃ svalpatve bahutve tu viparyayāt / Śghs_3,6.5 //
stokaṃ ced navakaḥ pīṭhe vṛddho maṃce[tadā] svapet /
svaptavyaṃ vṛkṣamūle ['pi] navenābhyavakāśake // Śghs_3,6.6 //
antarvarṣāsu nopasthāpyo 'nyaḥ sabrahmacārikaḥ /
yatinā [sva] vihāre[tu] yathāvṛddhikayā yatiḥ // Śghs_3,6.7 //
saṃskāraparibhogārthaṃ paripālanārthameva ca /
uddiśyate [yatibhyo vai] sāṃghikaṃ śayanāsanaṃ // Śghs_3,6.8 //
hīnamadhyottamaṃ [sthāpyaṃ bhikṣubhyo] layanatrayaṃ /
vṛddhādyāgantukebhyastaduddiśeddaharakramāt // Śghs_3,6.9 //
śayanāsanamatyuccaṃ pratiṣiddhaṃ yaterhi tat /
madauddhatyakaraṃ yasmād lokāvadhyānakāraṇaṃ // Śghs_3,6.10 //
7 nṛtyagītavāditraviratiśikṣāpadaṃ
bāhuvikṣepakaṃ nṛtyaṃ gītamuccaiḥ svareṇa ca /
vīṇāvaṃśamṛdaṃgādivāditraṃ na ca vādayet // Śghs_3,7.1 //
8 gandhamālyavilepanaviratiśikṣāpadaṃ
candanādika[gandhaṃ hi dhārayed] vyādhito yatiḥ /
dattvā [ca] munaye pūrvaṃ bhiṣagādervacanena [saḥ] // Śghs_3,8.1 //
na tiṣṭhet prakaṭe deśe kṣālayitvā bahirvrajet /
anenaiva vidhānena dhārayet kusumasrajaṃ // Śghs_3,8.2 //
netraduḥkhaśiraḥśūlapūtanāgraharugvataḥ /
mālayā veṣṭayet śīrṣaṃ mekhalāṃ na ca laṃbayet // Śghs_3,8.3 //
haritālādicūrṇena tailena vā sugandhinā /
na vadanādikaṃ gātraṃ varṇārthaṃ marṣayed yatiḥ // Śghs_3,8.4 //
yaterapratirūpatvād gandhamālya[vilepanaṃ] /
rāgauddhatyakaraṃ yasmāt tasmāttad garhitaṃ jinaiḥ // Śghs_3,8.5 //
na darpaṇe nirīkṣeta mukhaṃ vā tailabhājane /
muktvānyenekṣaṇīyaṃ[hi] śirovyathāgadāturaṃ // Śghs_3,8.6 //
vibhūṣaṇāya tailenātmano nābhyaṃjayed mukhaṃ /
sphuṭitāsyaśirorogādanyenābhyaṃjanaṃ na ca // Śghs_3,8.7 //
na kuṃkumādicūrṇena maṇḍayed vadanaṃ yatiḥ /
piṭakaśamanārthaṃ tu lepa iṣṭastilā[dibhiḥ] // Śghs_3,8.8 //
9 vikālabhojanaviratiśikṣāpadaṃ
rātreranyatra[bhuṃjāne mayi babhūvālparogatā] /
tathaiva [khalu] vaḥ kāryaṃ [bhoktavyaṃ dinayevaca] // Śghs_3,9.1 //
viṇmūtragarta[ke] pātaḥ caurāhibhiḥ samāgamaḥ /
udarārthaṃ gṛhe no 'ṭantītyavadhyātavān janaḥ // Śghs_3,9.2 //
sāyaṃ prātaśca piṇḍārthamaṭanti bhuṃjate [tathā] /
sabhācatvaraśrṛṃgāṭamandireṣu gṛheṣu ca // Śghs_3,9.3 //
sugataḥ prāha bhuṃjīta kāle yatiḥ //
uditādityamadhyāhnakeśamātrānatītake // Śghs_3,9.4 //
sakturodanakulmāṣaṃ matsya- māṃsaṃ ca kālikaṃ /
yāvajjīvikatailādipippalīpānavarjitaṃ // Śghs_3,9.5 //
yatkiṃcidadyate dantairgalake vā praveśyate /
kukṣiviṣṭabhmakaṃ kāle tattadadyādyathodite // Śghs_3,9.6 //
saktvādyāmiṣanirmuktaṃ nīrajaṃ kardamādikaṃ /
varṣopalakamaśnīyāt pipāsārtto yatirhimaṃ // Śghs_3,9.7 //
kalpyavārigrahe tāvat prakṣālyau na [saśoṇitau] /
hastau dvau cāṃgulīkṣāle na grāhyaṃ kalpikodakaṃ // Śghs_3,9.8 //
māyāśāṭhaya[yutaḥ] kuryāt na ca prakṣālanaṃ tayoḥ /
saśabdau [yadi] tau śuddhau vedyau snigdhatvaco yateḥ // Śghs_3,9.9 //
na dāsyatha[mahyaṃ] bhoktuṃ kṣuttṛṣṇāpīḍito [mriye] /
ityevaṃ [sa] viruktaḥ syāt kṣeptavyo maṇḍakuṇḍa[ke] // Śghs_3,9.10 //
aṣṭāsu dhautadhānyaṃ yat pātre diśedanāmiṣe /
sphuṭaṃ tu yadi pātuṃ tannaiva glānāya kalpate // Śghs_3,9.11 //
lobhotyāpitavākkāyakarmaṇā samupārjitaṃ /
vihāracīvarāhāraṃ varjayed viṣabhaktavat // Śghs_3,9.12 //
madyaśastraviṣaprāṇilākṣavikrayaṇaṃ vratī /
na kārayet na kuryānna jīvikāṃ tena kalpayet // Śghs_3,9.13 //
satkārārthaṃ [ca lābhārtha] kuhanā hyakṣasaṃvaraḥ /
vastrādikasya prāptayarthaṃ lapanā cāṭuvāditā // Śghs_3,9.14 //
naiṣpeṣikatvamannādi-lābhāya parakutsanaṃ /
anyadīyasya pātrādernaimittikaṃ [tu] varṇanaṃ // Śghs_3,9.15 //
lābhena lipsā lābhānāṃ vṛddhiṣaryeṣaṇaṃ ca [yat] /
yatirvivarjayedetān mithyājīvān purīṣavat // Śghs_3,9.16 //
krīḍāparopaghātaṃ ca kāyavāgucchitaṃ [sadā] /
vratī vivarjayennityaṃ viṭpradigdhamivoragaṃ // Śghs_3,9.17 //
vipaṇitaragulmādau dyūtabandhagṛhe tathā /
agocaro yadākhyātastiṣṭhettatra na cellakaḥ // Śghs_3,9.18 //
10 jātarūparajatapratigrahaṇaviratiśikṣāpadaṃ
kāyena hastapādābhyāṃ vastrachatrādibhirvratī /
rajataṃ jātarūpaṃ ca na spṛśet jvalitāgnivat // Śghs_3,10.1 //
iti saṃghasenena saṃvihitoddhāre śrīghanācārasaṃgrahe śrāmaṇerabhāvopāyo nāma tṛtīyo 'dhyāya //
caturtho 'dhyāyaḥ
anye cācārāḥ
campūkalahadantādakāṣṭho vṛddhāntiko yatiḥ /
snānapānāśanastotravyagro nagnaikavastra[kaḥ] // Śghs_4.1 //
mṛtkarmavyāpṛtas tūrṇaṃ gacchan [ca] dvitribhūmikaṃ /
āśu vrajan pacan pātraṃ vyagraś cīvarakarmaṇā // Śghs_4.2 //
cūrṇacailakriyāsakto 'ktākṣo[ca] dhūmramāpiban /
likhan yo pustakaṃ vāpi yo vācayati so 'pi na // Śghs_4.3 //
viṭprasrāvakuṭīṃ gacchan tiṣṭhan tamasi voddiśan /
vāsayannatha prāvṛṇvana na vandyo yatinā yatiḥ // Śghs_4.4 //
avaguṇṭhitaśīrṣeṇa sopānatkena jānunoḥ /
muṇḍasphoṭaṃ hi jaṃghāyāṃ na dadyādavinā yathā // Śghs_4.5 //
samavasthāniṣaṇṇena vandyamānena padyuge /
gṛhītvā karkaṭagrāhaṃ vācyamārogyamastviti // Śghs_4.6 //
bhikṣuvinayasaṃkṣepādācārāntaramuddhṛtaṃ /
śrotavyo 'nyadupādhyāyād bhāvyaṃ sagauraveṇa ca // Śghs_4.7 //
śatadvayena saṃhatya śrīghanācāra saṃgrahaṃ /
sukṛtaṃ karma yattena jano prāpnotvasaṃskṛtaṃ // Śghs_4.8 //
iti saṃghasenena saṃvihitoddhāre śrīghanācārasaṃgrahe
anye cācārā nāma caturtho 'dhyāyaḥ //
iti śrīghanācārasaṃgrahaḥ //
