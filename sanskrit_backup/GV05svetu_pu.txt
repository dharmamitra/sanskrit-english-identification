Śvetāśvatara-Upaniṣad (Śvetāśvataropaniṣad)
oṃ brahmavādino vadanti
prathamo 'dhyāyaḥ
kiṃkāraṇaṃ brahma kutaḥ sma jātā jīvāmaḥ kena kva ca saṃpratiṣṭhāḥ /
adhiṣṭhitāḥ kena sukhetareṣu vartāmahe brahmavido vyavasthām // SvetUp_1.1 //
kālaḥ svabhāvo niyatir yadṛcchā bhūtāni yoniḥ puruṣeti cintyam /
saṃyoga eṣāṃ na tv ātmabhāvād ātmā hy anīśaḥ sukhaduḥkhahetoḥ // SvetUp_1.2 //
te dhyānayogānugatā apaśyan devātmaśaktiṃ svaguṇair nigūḍhām /
yaḥ kāraṇāni nikhilāni tāni kālātmayuktāny adhitiṣṭhaty ekaḥ // SvetUp_1.3 //
tam ekanemiṃ trivṛtaṃ ṣoḍaśāntaṃ śatārdhāraṃ viṃśatipratyarābhiḥ /
aṣṭakaiḥ ṣaḍbhir viśvarūpaikapāśaṃ trimārgabhedaṃ dvinimittaikamoham // SvetUp_1.4 //
pañcasroto'mbuṃ pañcayonyugravaktrāṃ pañcaprāṇormiṃ pañcabuddhyādimūlāṃ /
pañcāvartāṃ pañcaduḥkhaughavegāṃ pañcāśadbhedāṃ pañcaparvām adhīmaḥ // SvetUp_1.5 //
sarvājīve sarvasaṃsthe bṛhante tasmin haṃso bhrāmyate brahmacakre /
pṛthag ātmānaṃ preritāraṃ ca matvā juṣṭas tatas tenāmṛtatvam eti // SvetUp_1.6 //
udgītam etat paramaṃ tu brahma tasmiṃs trayaṃ svapratiṣṭhākṣaraṃ ca /
atrāntaraṃ brahmavido viditvā līnā brahmaṇi tatparā yonimuktāḥ // SvetUp_1.7 //
saṃyuktam etat kṣaram akṣaraṃ ca vyaktāvyaktaṃ bharate viśvam īśaḥ /
anīśaś cātmā badhyate bhoktṛbhāvāj jñātvā devaṃ mucyate sarvapāśaiḥ // SvetUp_1.8 //
jñājñau dvāv ajāv īśanīśāv ajā hy ekā bhoktṛbhogārthayuktā /
anantaś cātmā viśvarūpo hy akartā trayaṃ yadā vindate brahmam etat // SvetUp_1.9 //
kṣaraṃ pradhānam amṛtākṣaraṃ haraḥ kṣarātmānāv īśate deva ekaḥ /
tasyābhidhyānād yojanāt tattvabhāvād bhūyaś cānte viśvamāyānivṛttiḥ // SvetUp_1.10 //
jñātvā devaṃ sarvapāśāpahāniḥ kṣīnaiḥ kleśair janmamṛtyuprahāṇiḥ /
tasyābhidhyānāt tṛtīyaṃ dehabhede viśvaiśvaryaṃ kevala āptakāmaḥ // SvetUp_1.11 //
etaj jñeyaṃ nityam evātmasaṃsthaṃ nātaḥ paraṃ veditavyaṃ hi kiṃcit /
bhoktā bhogyaṃ preritāraṃ ca matvā sarvaṃ proktaṃ trividhaṃ brahmam etat // SvetUp_1.12 //
vahner yathā yonigatasya mūrtir na dṛśyate naiva ca liṅganāśaḥ /
sa bhūya evendhanayonigṛhyas tadvobhayaṃ vai praṇavena dehe // SvetUp_1.13 //
svadeham araṇiṃ kṛtvā praṇavaṃ cottarāraṇiṃ /
dhyānanirmathanābhyāsād devaṃ paśyen nigūḍhavat // SvetUp_1.14 //
tileṣu tailaṃ dadhanīva sarpir āpaḥ srotaḥsv araṇīṣu cāgniḥ /
evam ātmā ātmani gṛhyate 'sau satyenainaṃ tapasā yo 'nupaśyati // SvetUp_1.15 //
sarvavyāpinam ātmānaṃ kṣīre sarpir ivārpitam /
ātmavidyātapomūlaṃ tad brahmopaniṣatparaṃ tad brahmopaniṣatparam // SvetUp_1.16 //
dvitīyo 'dhyāyaḥ
yuñjānaḥ prathamaṃ manas tatvāya savitā dhiyaḥ /
agner jyotir nicāyya pṛthivyā adhy ābharat // SvetUp_2.1 //
yuktena manasā vayaṃ devasya savituḥ save /
suvargeyāya śaktyā // SvetUp_2.2 //
yuktvāya manasā devān suvar yato dhiyā divaṃ /
bṛhaj jyotiḥ kariṣyataḥ savitā prasuvāti tān // SvetUp_2.3 //
yuñjate mana uta yuñjate dhiyo viprā viprasya bṛhato vipaścitaḥ /
vi hotrā dadhe vayunāvid eka in mahī devasya savituḥ pariṣṭutiḥ // SvetUp_2.4 //
yuje vāṃ brahma pūrvyaṃ namobhir vi śloka etu pathyeva sūreḥ /
śṛṇvanti viśve amṛtasya putrā ā ye dhāmāni diviyāni tasthuḥ // SvetUp_2.5 //
agnir yatrābhimathyate vāyur yatrādhirudhyate /
somo yatrātiricyate tatra saṃjāyate manaḥ // SvetUp_2.6 //
savitrā prasavena juṣeta brahma pūrvyam /
tatra yoniṃ kṛṇavase nahi te pūrtam akṣipat // SvetUp_2.7 //
trirunnataṃ sthāpya samaṃ śarīraṃ hṛdīndriyāṇi manasā saṃniveśya /
brahmoḍupena pratareta vidvān srotāṃsi sarvāṇi bhayāvahāni // SvetUp_2.8 //
prāṇān prapīḍyeha sa yuktaceṣṭaḥ kṣīne prāṇe nāsikayocchvasīta /
duṣṭāśvayuktam iva vāham enaṃ vidvān mano dhārayetāpramattaḥ // SvetUp_2.9 //
same śucau śarkarāvahnivālukā- vivarjite śabdajalāśrayādibhiḥ /
mano'nukūle na tu cakṣupīḍane guhānivātāśrayaṇe prayojayet // SvetUp_2.10 //
nīhāradhūmārkānalānilānāṃ khadyotavidyutsphaṭikāśaśīnām /
etāni rūpāṇi puraḥsarāṇi brahmaṇy abhivyaktikarāṇi yoge // SvetUp_2.11 //
pṛthvyaptejo'nilakhe samutthite pañcātmake yogaguṇe pravṛtte /
na tasya rogo na jarā na mṛtyuḥ prāptasya yogāgnimayaṃ śarīram // SvetUp_2.12 //
laghutvam ārogyam alolupatvaṃ varṇaprasādaḥ svarasauṣṭhavaṃ ca /
gandhaḥ śubho mūtrapurīṣam alpaṃ yogapravṛttiṃ prathamāṃ vadanti // SvetUp_2.13 //
yathaiva bimbaṃ mṛdayopaliptaṃ tejomayaṃ bhrājate tat sudhāntam /
tad vātmatattvaṃ prasamīkṣya dehī ekaḥ kṛtārtho bhavate vītaśokaḥ // SvetUp_2.14 //
yad ātmatattvena tu brahmatattvaṃ dīpopameneha yuktaḥ prapaśyet /
ajaṃ dhruvaṃ sarvatattvair viśuddhaṃ jñātvā devaṃ mucyate sarvapāśaiḥ // SvetUp_2.15 //
eṣa ha devaḥ pradiśo 'nu sarvāḥ pūrvo ha jātaḥ sa u garbhe antaḥ /
sa eva jātaḥ sa janiṣyamānaḥ pratyaṅ janās tiṣṭhati sarvatomukhaḥ // SvetUp_2.16 //
yo devo agnau yo apsu yo viśvaṃ bhuvanam āviveśa /
ya oṣadhīṣu yo vanaspatīṣu tasmai devāya namo namaḥ // SvetUp_2.17 //
tṛtīyo 'dhyāyaḥ
ya eko jālavān īśata īśanībhiḥ sarvāṃl lokān īśata īśanībhiḥ /
ya evaika udbhave saṃbhave ca ya etad vidur amṛtās te bhavanti // SvetUp_3.1 //
eko hi rudro na dvitīyāya tasthe ya imāṃl lokān īśata īśanībhiḥ /
pratyaṅ janās tiṣṭhati saṃcukocāntakāle saṃsṛjya viśvā bhuvanāni gopāḥ // SvetUp_3.2 //
viśvataścakṣur uta viśvatomukho viśvatobāhur uta viśvataspāt /
saṃ bāhubhyāṃ dhamati saṃ patatrair dyāvābhūmī janayan deva ekaḥ // SvetUp_3.3 //
yo devānāṃ prabhavaś codbhavaś ca viśvādhipo rudro maharṣiḥ /
hiraṇyagarbhaṃ janayāmāsa pūrvaṃ sa no buddhyā śubhayā saṃyunaktu // SvetUp_3.4 //
yā te rudra śivā tanūr aghorāpāpakāśinī /
tayā nas tanuvā śaṃtamayā giriśantābhicākaśīhi // SvetUp_3.5 //
yām iṣuṃ giriśanta haste bibharṣy astave /
śivāṃ giritra tāṃ kuru mā hiṃsīḥ puruṣaṃ jagat // SvetUp_3.6 //
tataḥ paraṃ brahma paraṃ bṛhantaṃ yathānikāyaṃ sarvabhūteṣu gūḍhaṃ /
viśvasyaikaṃ pariveṣṭitāram īśaṃ taṃ jñātvāmṛtā bhavanti // SvetUp_3.7 //
vedāham etaṃ puruṣaṃ mahāntam ādityavarṇaṃ tamasaḥ parastāt /
tam eva viditvāti mṛtyum eti nānyaḥ panthā vidyate 'yanāya // SvetUp_3.8 //
yasmāt paraṃ nāparam asti kiṃcid yasmān nāṇīyo na jyāyo 'sti kiṃcit /
vṛkṣa iva stabdho divi tiṣṭhaty ekas tenedaṃ pūrṇaṃ puruṣeṇa sarvam // SvetUp_3.9 //
tato yad uttarataraṃ yad arūpam anāmayam /
ya etad vidur amṛtās te bhavanti athetare duḥkham evāpiyanti // SvetUp_3.10 //
sarvānanaśirogrīvaḥ sarvabhūtaguhāśayaḥ /
sarvavyāpī sa bhagavāṃs tasmāt sarvagataḥ śivaḥ // SvetUp_3.11 //
mahān prabhur vai puruṣaḥ sattvasyaiṣa pravartakaḥ /
sunirmalām imāṃ prāptim īśāno jyotir avyayaḥ // SvetUp_3.12 //
aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ /
hṛdā manīṣā manasābhikḷpto ya etad vidur amṛtās te bhavanti // SvetUp_3.13 //
sahasraśīrṣā puruṣaḥ sahasrākṣaḥ sahasrapāt /
sa bhūmiṃ viśvato vṛtvā atyatiṣṭhad daśāṅgulam // SvetUp_3.14 //
puruṣa evedaṃ sarvaṃ yad bhūtaṃ yac ca bhavyam /
utāmṛtatvasyeśāno yad annenātirohati // SvetUp_3.15 //
sarvataḥpāṇipādaṃ tat sarvato'kṣiśiromukhaṃ /
sarvataḥśrutimal loke sarvam āvṛtya tiṣṭhati // SvetUp_3.16 //
sarvendriyaguṇābhāsaṃ sarvendriyavivarjitaṃ /
sarvasya prabhum īśānaṃ sarvasya śaraṇaṃ suhṛt // SvetUp_3.17 //
navadvāre pure dehī haṃso lelāyate bahiḥ /
vaśī sarvasya lokasya sthāvarasya carasya ca // SvetUp_3.18 //
apāṇipādo javano grahītā paśyaty acakṣuḥ sa śṛṇoty akarṇaḥ /
sa vetti vedyaṃ na ca tasyāsti vettā tam āhur agryaṃ puruṣaṃ mahāntam // SvetUp_3.19 //
aṇor aṇīyān mahato mahīyān ātmā guhāyāṃ nihito 'sya jantoḥ /
tam akratuṃ paśyati vītaśoko dhātuprasādān mahimānam īśam // SvetUp_3.20 //
vedāham etam ajaraṃ purāṇaṃ sarvātmānaṃ sarvagataṃ vibhutvāt /
janmanirodhaṃ pravadanti yasya brahmavādino hi pravadanti nityam // SvetUp_3.21 //
caturtho 'dhyāyaḥ
ya eko 'varṇo bahudhā śaktiyogād varṇān anekān nihitārtho dadhāti /
vi caiti cānte viśvam ādau sa devaḥ sa no buddhyā śubhayā saṃyunaktu // SvetUp_4.1 //
tad evāgnis tad ādityas tad vāyus tad u candramāḥ /
tad eva śukraṃ tad brahma tad āpas tat prajāpatiḥ // SvetUp_4.2 //
tvaṃ strī tvaṃ pumān asi tvaṃ kumāra uta vā kumārī /
tvaṃ jīrṇo daṇḍena vañcasi tvaṃ jāto bhavasi viśvatomukhaḥ // SvetUp_4.3 //
nīlaḥ pataṅgo harito lohitākṣas taḍidgarbha ṛtavaḥ samudrāḥ /
anādimāṃs tvaṃ vibhutvena vartase yato jātāni bhuvanāni viśvā // SvetUp_4.4 //
ajām ekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ /
ajo hy eko juṣamāṇo 'nuśete jahāty enāṃ bhuktabhogām ajo 'nyaḥ // SvetUp_4.5 //
dvā suparṇā sayujā sakhāyā samānaṃ vṛkṣaṃ pariṣasvajāte /
tayor anyaḥ pippalaṃ svādv atty anaśnann anyo abhicākaśīti // SvetUp_4.6 //
samāne vṛkṣe puruṣo nimagno anīśayā śocati muhyamānaḥ /
juṣṭaṃ yadā paśyaty anyam īśaṃ asya mahimānam iti vītaśokaḥ // SvetUp_4.7 //
ṛco akṣare parame vyoman yasmin devā adhi viśve niṣedhuḥ /
yas tan na veda kim ṛcā kariṣyati ya it tad vidus ta ime samāsate // SvetUp_4.8 //
chandāṃsi yajñāḥ kratavo vratāni bhūtaṃ bhavyaṃ yac ca vedā vadanti /
asmān māyī sṛjate viśvam etat tasmiṃś cānyo māyayā saṃniruddhaḥ // SvetUp_4.9 //
māyāṃ tu prakṛtiṃ vidyān māyinaṃ tu maheśvaraṃ /
tasyāvayavabhūtais tu vyāptaṃ sarvaṃ idaṃ jagat // SvetUp_4.10 //
yo yoniṃ-yonim adhitiṣṭhaty eko yasminn idaṃ saṃ ca vi caiti sarvam /
tam īśānaṃ varadaṃ devam īḍyaṃ nicāyyemāṃ śāntim atyantam eti // SvetUp_4.11 //
yo devānāṃ prabhavaś codbhavaś ca viśvādhiko rudro maharṣiḥ /
hiraṇyagarbhaṃ paśyata jāyamānaṃ sa no buddhyā śubhayā saṃyunaktu // SvetUp_4.12 //
yo devānām adhipo yasmiṃl lokā adhiśritāḥ /
ya īśe asya dvipadaś catuṣpadaḥ kasmai devāya haviṣā vidhema // SvetUp_4.13 //
sūkṣmātisūkṣmaṃ kalilasya madhye viśvasya sraṣṭāram anekarūpaṃ /
viśvasyaikaṃ pariveṣṭitāraṃ jñātvā śivaṃ śāntim atyantam eti // SvetUp_4.14 //
sa eva kāle bhuvanasya goptā viśvādhipaḥ sarvabhūteṣu gūḍhaḥ /
yasmin yuktā brahmarṣayo devatāś ca tam evaṃ jñātvā mṛtyupāśāṃś chinatti // SvetUp_4.15 //
ghṛtāt paraṃ maṇḍam ivātisūkṣmaṃ jñātvā śivaṃ sarvabhūteṣu gūḍhaṃ /
viśvasyaikaṃ pariveṣṭitāraṃ jñātvā devaṃ mucyate sarvapāśaiḥ // SvetUp_4.16 //
eṣa devo viśvakarmā mahātmā sadā janānāṃ hṛdaye saṃniviṣṭaḥ /
hṛdā manīṣā manasābhikḷpto ya etad vidur amṛtās te bhavanti // SvetUp_4.17 //
yadātamas tan na divā na rātrir na san na cāsac chiva eva kevalaḥ /
tad akṣaraṃ tat savitur vareṇyaṃ prajñā ca tasmāt prasṛtā purāṇī // SvetUp_4.18 //
nainam ūrdhvaṃ na tiryañcaṃ na madhye parijagrabhat /
na tasya pratimā asti yasya nāma mahad yaśaḥ // SvetUp_4.19 //
na saṃdṛśe tiṣṭhati rūpam asya na cakṣuṣā paśyati kaścanainaṃ /
hṛdā hṛdisthaṃ manasā ya enam evaṃ vidur amṛtās te bhavanti // SvetUp_4.20 //
ajāta ity evaṃ kaścid bhīruḥ prapadyate /
rudra yat dakṣiṇaṃ mukham tena māṃ pāhi nityam // SvetUp_4.21 //
mā nas toke tanaye mā na āyuṣi mā no goṣu mā no aśveṣu rīriṣaḥ /
vīrān mā no rudra bhāmito vadhīr haviṣmantaḥ sadam it tvā havāmahe // SvetUp_4.22 //
pañcamo 'dhyāyaḥ
dve akṣare brahmapare tv anante vidyāvidye nihite yatra gūḍhe /
kṣaraṃ tv avidyā hy amṛtaṃ tu vidyā vidyāvidye īśate yas tu so 'nyaḥ // SvetUp_5.1 //
yo yoniṃ yonim adhitiṣṭhaty eko viśvāni rūpāṇi yonīś ca sarvāḥ /
ṛṣiṃ prasūtaṃ kapilaṃ yas tam agre jñānair bibharti jāyamānaṃ ca paśyet // SvetUp_5.2 //
ekaikaṃ jālaṃ bahudhā vikurvann asmin kṣetre saṃharaty eṣa devaḥ /
bhūyaḥ sṛṣṭvā patayas tatheśaḥ sarvādhipatyaṃ kurute mahātmā // SvetUp_5.3 //
sarvā diśa ūrdhvam adhaś ca tiryak prakāśayan bhrājate yad vānaḍvān /
evaṃ sa devo bhagavān vareṇyo yonisvabhāvān adhitiṣṭhaty ekaḥ // SvetUp_5.4 //
yac ca svabhāvaṃ pacati viśvayoniḥ pācyāṃś ca sarvān pariṇāmayed yaḥ /
sarvam etad viśvam adhitiṣṭhaty eko guṇāṃś ca sarvān viniyojayed yaḥ // SvetUp_5.5 //
tad vedaguhyopaniṣatsu gūḍhaṃ tad brahmā vedate brahmayoniṃ /
ye pūrvaṃ devā ṛṣayaś ca tad vidus te tanmayā amṛtā vai babhūvuḥ // SvetUp_5.6 //
guṇānvayo yaḥ phalakarmakartā kṛtasya tasyaiva sa copabhoktā /
sa viśvarūpas triguṇas trivartmā prāṇādhipaḥ saṃcarati svakarmabhiḥ // SvetUp_5.7 //
aṅguṣṭhamātro ravitulyarūpaḥ saṃkalpāhaṃkārasamanvito yaḥ /
buddher guṇenātmaguṇena caiva ārāgramātro hy avaro 'pi dṛṣṭaḥ // SvetUp_5.8 //
vālāgraśatabhāgasya śatadhā kalpitasya ca /
bhāgo jīvaḥ sa vijñeyaḥ sa cānantyāya kalpate // SvetUp_5.9 //
naiva strī na pumān eṣa na caivāyaṃ napuṃsakaḥ /
yad yac charīram ādatte tena tena sa yujyate // SvetUp_5.10 //
saṃkalpanasparśanadṛṣṭimohair grāsāmbuvṛṣṭyā cātmavivṛddhijanma /
karmānugāny anukramena dehī sthāneṣu rūpāṇy abhisaṃprapadyate // SvetUp_5.11 //
sthūlāni sūkṣmāṇi bahūni caiva rūpāṇi dehī svaguṇair vṛṇoti /
kriyāguṇair ātmaguṇaiś ca teṣāṃ saṃyogahetur aparo 'pi dṛṣṭaḥ // SvetUp_5.12 //
anādyanantaṃ kalilasya madhye viśvasya sraṣṭāram anekarūpaṃ /
viśvasyaikaṃ pariveṣṭitāraṃ jñātvā devaṃ mucyate sarvapāśaiḥ // SvetUp_5.13 //
bhāvagrāhyam anīḍākhyaṃ bhāvābhāvakaraṃ śivaṃ /
kalāsargakaraṃ devaṃ ye vidus te jahus tanum // SvetUp_5.14 //
ṣaṣṭho 'dhyāyaḥ
svabhāvam eke kavayo vadanti kālaṃ tathānye parimuhyamānāḥ /
devasyaiṣa mahimā tu loke yenedaṃ bhrāmyate brahmacakram // SvetUp_6.1 //
yenāvṛtaṃ nityam idaṃ hi sarvaṃ jñaḥ kālakālo guṇī sarvavidyaḥ /
teneśitaṃ karma vivartate ha pṛthivyāptejo'nilakhāni cintyam // SvetUp_6.2 //
tat karma kṛtvā vinivartya bhūyas tattvasya tattvena sametya yogam /
ekena dvābhyāṃ tribhir aṣṭabhir vā kālena caivātmaguṇaiś ca sūkṣmaiḥ // SvetUp_6.3 //
ārabhya karmāṇi guṇānvitāni bhāvāṃś ca sarvān viniyojayed yaḥ /
teṣām abhāve kṛtakarmanāśaḥ karmakṣaye yāti sa tattvato 'nyaḥ // SvetUp_6.4 //
ādiḥ sa saṃyoganimittahetuḥ paras trikālād akalo 'pi dṛṣṭaḥ /
taṃ viśvarūpaṃ bhavabhūtam īḍyaṃ devaṃ svacittastham upāsya pūrvam // SvetUp_6.5 //
sa vṛkṣakālākṛtibhiḥ paro 'nyo yasmāt prapañcaḥ parivartate 'yaṃ /
dharmāvahaṃ pāpanudaṃ bhageśaṃ jñātvātmastham amṛtaṃ viśvadhāma // SvetUp_6.6 //
tam īśvarāṇāṃ paramaṃ maheśvaraṃ taṃ devatānāṃ paramaṃ ca daivataṃ /
patiṃ patīnāṃ paramaṃ parastād vidāma devaṃ bhuvaneśam īḍyam // SvetUp_6.7 //
na tasya kāryaṃ karaṇaṃ ca vidyate na tatsamaś cābhyadhikaś ca dṛśyate /
parāsya śaktir vividhaiva śrūyate svābhāvikī jñānabalakriyā ca // SvetUp_6.8 //
na tasya kaścit patir asti loke na ceśitā naiva ca tasya liṅgaṃ /
sa kāraṇaṃ karaṇādhipādhipo na cāsya kaścij janitā na cādhipaḥ // SvetUp_6.9 //
yas tantunābha iva tantubhiḥ pradhānajaiḥ svabhāvataḥ /
deva ekaḥ svam āvṛṇoti sa no dadhād brahmāpyayam // SvetUp_6.10 //
eko devaḥ sarvabhūteṣu gūḍhaḥ sarvavyāpī sarvabhūtāntarātmā /
karmādhyakṣaḥ sarvabhūtādhivāsaḥ sākṣī cetā kevalo nirguṇaś ca // SvetUp_6.11 //
eko vaśī niṣkriyāṇāṃ bahūṇām ekaṃ bījaṃ bahudhā yaḥ karoti /
tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣāṃ // SvetUp_6.12 //
nityo nityānāṃ cetanaś cetanānām eko bahūnāṃ yo vidadhāti kāmān /
tat kāraṇaṃ sāṃkhyayogādhigamyaṃ jñātvā devaṃ mucyate sarvapāśaiḥ // SvetUp_6.13 //
na tatra sūryo bhāti na candratārakaṃ nemā vidyuto bhānti kuto 'yam agniḥ /
tam eva bhāntam anubhāti sarvaṃ tasya bhāsā sarvam idaṃ vibhāti // SvetUp_6.14 //
eko haṃso bhuvanasyāsya madhye sa evāgniḥ salile saṃniviṣṭaḥ /
tam eva viditvāti mṛtyum eti nānyaḥ panthā vidyate 'yanāya // SvetUp_6.15 //
sa viśvakṛd viśvavid ātmayonir jñaḥ kālakālo guṇī sarvavidyaḥ /
pradhānakṣetrajñapatir guṇeśaḥ saṃsāramokṣasthitibandhahetuḥ // SvetUp_6.16 //
sa tanmayo hy amṛta īśasaṃstho jñaḥ sarvago bhuvanasyāsya goptā /
sa īśe asya jagato nityam eva nānyo hetur vidyata īśanāya // SvetUp_6.17 //
yo brahmāṇaṃ vidadhāti pūrvaṃ yo vai vedāṃś ca prahiṇoti tasmai /
taṃ ha devam ātmabuddhiprakāśaṃ mumukṣur vai śaraṇam ahaṃ prapadye // SvetUp_6.18 //
niṣkalaṃ niṣkriyaṃ śāntaṃ niravadyaṃ nirañjanam /
amṛtasya paraṃ setuṃ dagdhendhanam ivānalam // SvetUp_6.19 //
yadā carmavad ākāśaṃ veṣṭayiṣyanti mānavāḥ /
tadā devam avijñāya duḥkhasyānto bhaviṣyati // SvetUp_6.20 //
tapaḥprabhāvād devaprasādāt brahma ha śvetāśvataro 'tha vidvān /
atyāśramibhyaḥ paramaṃ pavitraṃ provāca samyag ṛṣisaṅghajuṣṭam // SvetUp_6.21 //
vedānte paramaṃ guhyaṃ purākalpe pracoditam /
nāpraśāntāya dātavyaṃ nāputrāyāśiṣyāya vā punaḥ // SvetUp_6.22 //
yasya deve parā bhaktir yathā deve tathā gurau /
tasyaite kathitā hy arthāḥ prakāśante mahātmanaḥ prakāśante mahātmanaḥ // SvetUp_6.23 //
