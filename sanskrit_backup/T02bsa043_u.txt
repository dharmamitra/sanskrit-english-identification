Samādhisaṃbhāraparivartaḥ
lokanāthāya namaḥ
bodhicittaṃ dṛḍhaṃ kuryāt pūrva kāruṇyaśaktijam /
bhavabhogasukhe 'saktaḥ parigrahaparāṅmukhaḥ // 1 //
śraddhādidhanasampanno guruṃ buddhasamaṃ bhajet /
taddiṣṭasamayācāraṃ paripālitumudyataḥ // 2 //
kumbhaguhyābheṣekaṃ tu prasādāllabhate guroḥ /
kāyavāk cittasaṃśuddhaḥ siddhipātraṃ sa sādhakaḥ // 3 //
samādhyaṅgasamudbhūtasaṃbhārapāripūritaḥ /
śīghraṃ siddhyāptirevaṃ ca guhyamantranayasthitiḥ // 4 //
samādhyaṅgacyutau tasya vipakṣasthititastathā /
janmakoṭisahasraiśca samādhirna prasidhyati // 5 //
tatsamādhiprasidhyartha guhyavṛttasthayogavit /
tad bhinnaṃ cintanaṃ tyaktvā dṛḍhavīryeṇa codyamet // 6 //
samādheryāni cāṅgāni vipakṣastadviniścaye /
samādhyaṅgaṃ vipakṣaśca saṃkṣepeṇa samucyate // 7 //
śīlasampattiyuktatvaṃ bhogeṣu nirapekṣatā /
kṣāntirdṛḍhapratijñā ca janasaṃsargavarjanam // 8 //
kāyavāk cittakāryeṣu samprajanyasamanvayaḥ /
buddhakāyastutismṛtyā kāyānusmṛtisaṃyutiḥ // 9 //
yasmin kāle tu yatkārya dārḍhrya tasya hyanusmṛtau /
pañcāvaraṇahāniśca yuktakṛd bhaktamānatā // 10 //
samastalokadharmeṣu cittopekṣā sadā tathā /
saṃlekho 'ṅgāni cemāni vipakṣastadviparyayaḥ // 11 //
samādhisambhārakṛtairhi puṇyaiḥ samādhiṃ vajropamametu lokaḥ / 12, a ba /
samādhisambhāraparivarto mahāpaṇḍitācāryadīpaṅkaraśrījñānapādaviracitaḥ samāptaḥ //
tenaiva bhāratīyopādhyāyena mahāsaṃśodhakalokacakṣuṣā bhikṣu-śākyamatinā ca anūdya nirṇītaḥ //
