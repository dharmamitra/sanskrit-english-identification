________________________________________ oṃ
śrīmatprabhākaragurutantradhurandhareṇa
mahāmahopādhyāya-śālikanāthamiśreṇa praṇītā prakaraṇapañcikā
nyāyasiddhyākhyayā vyākhyayā viṣamasthalaṭipparāyā
ca samalaṅkṛtā
PARICCHEDA 1 11_1
savṛttikāyā vākyārthamātṛkāyā upodghāto nāma
prathamaḥ paricchedaḥ /
1070gambhīravitatamarthaṃ vācā saṃkṣiptayā nibaddhamapi /
na vidanti ye samagraṃ kṛpayā tadanugrahaḥ kriyate // 1 // 1071//
tatra kāryavākyārthavādina eva bhāvam,
bhāvanām,
apūrvañca vākyārthān pratijānate /
tatrāpūrvameva vākyārtha iti sādhanīyam /
tasya mūlaṃ padānāmanvitābhidhāyeteti,
tāmeva tāvadādau pariśodhayati /
1072atra ye pratyastamitapadavibhāgam,
vākyameva vākyārthasya vācakamityācakṣate /
1073ye ca vākyāntyavarṇa eveti,
1074 ye ca padairananvitāḥ padārthā abhihitāḥ padārthā abhihitāḥ parasparānvayamātmano 'vagamayanti---iti /
tannirāsāya pratijānīte---
padebhya eva vākyārthapratyayo jāyate yathā /
tathā vayaṃ nibadhnīmaḥ prabhākaragurormatam // 1 //
padebhya eva,
na vākyāt,
nāpyantyavarṇāt,
nāpi padārthebhya ityarthaḥ // 1 //
taṃ prakāraṃ vaktumupakramate---
paderevānvitasvārthamātropakṣīṇaśaktibhiḥ /
svārthāścedbodhitā buddho vākyārtho 'pi tathā sati // 2 //
vākyārthapratipattau hi padānāmanupāyatve tadanyathānupapattyā,
vākyamekaṃ tadupāyabhūtaṃ kalpyate /
yadyapi vyutpattyanapekṣācchabdādartho nāvagamyate /
yadyapi cā'nantyādvākyānām,
tadarthānāñca,
vaidikasya cār'thasyānanyopāyatvāt vyutpattiraśakyā /
tathāpi kālpanikapada-padārthavyutpattisaṃskṛtāt vākyādvākyārthamavagacchatītyāśrīyate /
yadi kālpanikatve pada-padārthānāṃ pramāṇābhāvādekaikavarṇoccāraṇer'thānavabodhāt,
krameṇoccāritānāñca yugapacchavaṇāsambhavāt,
pūrvapūrvavarṇānubhavajanitasaṃskārasahito 'ntyo varṇaḥ pratyāyakaḥ,
tasya ca pāramārthikapada-padārthavyutpattissahakāriṇīti pakṣassvīkriyate,
yadi vā padaissukaravyutpattayo 'nanvitā eva svārthā abhihitā vākyārthamavabodhayantītyaṅgīkriyata,
yadi tu padānyevānvitānsvārthānabhidadhatīti śakyate sādhayitum,
tadā vākyārthasyāvabuddhatvānnaitāḥ kalpanā ātmānaṃ labhante // 2 //
kathaṃ punaḥ padānāmanvitasvārthamātrabodhakatve vākyārthāvagatissiddhyatītyatrā'ha---
1075pradhānaguṇabhāvena labdhānyonyasamanvayān /
padārthāneva vākyārthān saṅgirante vipaścitaḥ // 3 //
nanu teṣāṃ bhūyastvād bhūyāṃso vākyārthāḥ,
vākyāni ca syurityatrā'ha---
bhūyāṃso yadyapi svārthāḥ padānāṃ te pṛthakpṛthak /
prayojanatayā tvekavākyārthaṃ sampracakṣate // 4 //
tatpratītyekakāryatvādvākyamapyekamucyate /
kathaṃ punarekaprayojanatvamityatrā'ha---
pratipattirguṇānāṃ hi pradhānaikaprayojanā // 5 //
yaddhi pradhānabhūtaṃ,
tadeva kathannāma viśiṣṭaṃ pratīyatāmityevamarthaṃ guṇānāṃ pratipādanam,
tena tatraiva tātparyam,
tadeva prameyam,
tātparyaviṣaya eva śabdasya prāmāṇyābhyupagamāt,
tasya tathābhūtasya pratipattirnaikapadanibandhaneti,
vākyameva tatra pramāṇam /
ata eva ca “1076ṣaṣṭhādye na padaṃ nāma kiñcana vākye,
na padārthā nāma kecana vākyārthe” [bṛ. ṭī. 6-1-1] ityuktam /
pṛthagbhūtaṃ padaṃ nāma na kiñcana pramāṇamasti /
pṛthagbhūtāśca padārthāḥ,
na prameyāssantītyarthaḥ /
etacca tatraiva spaṣṭamuktam // 5 // 1076 //
samprati vākyameva vācakaṃ vākyārthasyeti ye bruvate,
1077ye ca vākyāntyavarṇa eveti /
tannirākaraṇāyā'ha---
vyavahāreṣu vṛddhānāṃ vākyaśravaṇabhāviṣu /
āvāpe-ddhārabhedena padānāṃ śaktiniścayaḥ // 6 //
yadyapi vṛddhavyavahārapūrvikaiva sarvā śabdavyutpattiḥ,
vākyaireva ca vyavahāraḥ /
tathāpi yatpadāvāpe yasyār'thasyā'vāpaḥ,
yaduddhāre coddhāraḥ,
tasminnevār'the tasya padasya vācakaśaktiravasīyate /
na ca tathā sati vākyārthapratipattirnopapadyate,
vakṣyamāṇatvānnyāyasya /
yena kāryabalena vākyamekaṃ pratyakṣaparidṛśyamānavarṇapadabhedāpahnavena kalpyeta /
1078kiñca, “śiśo / gāmānaya, śiśo /
gāṃ badhāna, vatsa /
gāmānaya, vatsa /
gāṃ badhāna, arbhaka /
gāmānaya, arbhaka /
gāṃ badhāna, ḍimbha ?
gāmānaya, ḍimbha ?
gāṃ badhāne“tyaṣṭānāṃ vākyānāmaṣṭau vācakaśaktayaḥ kalpyāḥ /
padavādinastu,
saptānāṃ padānāṃ saptaiva śaktaya iti kalpanālāghavam /
anayaiva diśā śuklāmiti padaprekṣepe vākyavādino 'ṣṭāvaparāḥ kalpyāḥ,
apāramārthike ca 1080pada-padārthavibhāge kimāśritā vyutpattirabhyupāyatāmupaitītyapi cintanīyam /
ye punaḥ---vākyāntyavarṇasya vācakatāmāhuḥ,
tanmate 'pi tāvat padārthavibhāgasya pāramārthikatvāt ghaṭetaiva vyutpattiḥ /
nanu vācyavācakasambandhagrahaṇameva vyutpattirityucyate /
na ca vākyāntyavarṇavācakatvavādināṃ padaṃ padārthasya vācakam /
atastanmate 'pi nirviṣayaiva vyutpattiḥ /
ucyate /
na nirviṣayā,
nimittanaimittikabhāvasyābhyupagatatvāt /
keyamavācakasya nimittatā ?
naiṣa doṣaḥ /
vākyāddhi yatpadaprayoge1081 sati,
yatpadārthānvito vākyārthaḥ pratīyate,
tatpadaṃ tasyār'thasyāvācakamapi bhavati nimittam /
kintu tanmate 'pi śaktikalpanāgauravaṃ pūrvoktanyāyena tulyameva //
ye 'pyāhuḥ---vākyameva smṛtyārūḍhaṃ vākyārthaṃ pratipādayatīti,
teṣāmapi prācyameva śaktikalpanāgauravalakṣaṇa1082 dūṣaṇamaśakyaparihāram /
1083bhāṣyakāravacanañca “pūrvavarṇanitasaṃskārasahito 'ntyo varṇaḥ pratyāyakaḥ” [śā. bhā. pṛ. 46] iti nirviṣayam /
aśakyañca mahāvākyasya sakṛtsmaraṇam /
tasmātpadānāmeva vācakaśaktirāśrayaṇīyā /
atra keciccodayanti---nanu vṛddhavyavahāraprayukte vākye padānāṃ vācakaśaktyavadhāraṇameva nopapadyate /
puruṣavākyanāmarthaṃ prati liṅgabhāvena pramāṇatvābhyupagamāt /
vākyāddhi kāryabhūtātpratītasya vaktustadarthaviṣayaṃ pūrvavijñānaṃ 1084kāraṇabhūtamanumīyate /
tasya va jñānasya jñeyāvyabhicāritvāt jñeyabhūtārthaniścaya iti,
na vācakaśaktyavagamaḥ /
ucyate /
na nūnaṃ bhavān 1085nītipathoktamarthaṃ samyagākalayati /
 parihṛtaṃ hi tatredam---bālo hi vyutpadyamānaḥ prayojyavṛddhasya śabdaśravaṇasamanantarabhāvinīṃ viśiṣṭaceṣṭānumitāmarthapratītiṃ śabdakāraṇikāmavagacchati 
sa tathā vyutpannaḥ kadācitkasyacidananvitārthapadaracanaṃ vākyamupalabhate,
tathopalabhamānasya caiva vimārśo jāyate---sambhāvyamānānanvitārthapadaracanamidaṃ vākyaṃ kathaṃ prayojyavṛddhasya arthaniścayaṃ kṛtavat ?
vṛddhasyāpi puruṣāyatte vākye 'nanvitārthapadaracanaśaṅkā mameva sambhavatīti /
tasyaivaṃ vicikitsodaye punareṣa niścayo jāyate---
nūnamanenāyaṃ prayoktetthamavadhārito yadanvitārthānyeva padānyayaṃ prayuṅkte-iti /
tathāvidhāpadaprayoganiyamaścāsyānupalabdhe 'nvaye nopapadyate ityevamanvayopalambhamanumimānenānvayo niścīyate /
niścite cānvaye vākyametadanuvādabhūta186 marthasyeti /
evañcedanuvādakatayā tasyār'thasya tadvākyaṃ vācakameveti,
pūrvavācakaśaktijñānaṃ nāyathārthamiti manyate /
yadi paraṃ mayā prāganumānapurassaror'thaniśco 'syeti nāvagatam /
yāpi ceyamarthasyāniścite 'nvaye viśiṣṭavaktṛjñānānumā,
sāpi padānāṃ svarūpamātrāvagamādeva nopapadyate,
kinatu viśeṣāvagamāt /
na ca śakteranyaḥ padānāṃ viśeṣo 'vagamyate /
tato mayevānenāpi padānāṃ vācakaśaktiravadhāritā /
tena viśiṣṭānvayavācakapadaprayogāttadviṣayaṃ vaktuḥ pūrvajñānamanumitavān,
iti gambhīro 'yaṃ nītimahāhvadaḥ /
anvitābhidhānānupapattiśaṅkā /
atra 1087kecidācakṣate---bhavatu padānāṃ padārtheṣu śaktijñānam,
tathāpyanvitābhidhānaṃ na sidhyati---iti /
tathāhi---pratiyogināmanantatayā anvayānāmānantyāt,
tadānantye cānvitānāmapyānantyātsambandhagrahaṇaṃ duṣkaram /
agṛhītasambandhasya ca padasya vācakatve,
sāmānyānvayābhidhānañca nā'śaṅkanīyameva,
vākyebhyo viśeṣānvayāvagamāt /
svarūpamātrābhidhānenāpi ca vākyārthapratipattyupa1089 - pattāvanvitābhidhānāśrayaṇe śaktikalpanāgauravam1090 /
tathā1091 padenānvitassvārtho 'bhidhīyamānaḥ--kimabhihitena padārrthāntareṇānvito 'bhidhīyate ?
uta, anabhihiteneti ?
vikalpanīyam /
anabhihitena cet,
ekasmācca 1093sarvānvayapratītiprasaṅgaḥ /
abhihitena cet,
tadapi tarhi padamanvitābhidhāyitayā 1094padāntaropāttamarthamabhidhānāyāpekṣata---iti,
itaretarāśrayaḥ prāpnoti /
tasmātpadāntarābhidhānānapekṣasvarūpamātrābhidhānamevār'thānāṃ padaiḥ kriyate /
te ca tathābhūtāḥ padairabhihitāḥ padārthā ākāṅkṣā-sannidhi-yogyatāvanto vākyārthamavagamayanti /
na teṣāṃ sambandhagrahaṇāpekṣā śaṅkanīyā /
yataḥ padadharmo 'yam,
nāyamarthadharmaḥ /
tadāha bhāṣyakāraḥ---
“1095padāni hi svaṃ svamarthamabhidhāya nivṛttavyāpārāṇi /
athedānīṃ avagatāssanta vākyārthamavagamayantī” [pū. mī. 1. 1. 25.] ti // 6 //
tadetannirākartumupakramate---
opyante, coddhriyante ca svārthā anvayaśālinaḥ /
anviteṣveva sāmarthya padānāṃ tena 1096gamyate // 7 //
tatraiva vārtikamatena śaṅkā /
atrā'ha---satyamanvitapadārthaviṣayāvevā'vāpoddhārau,
tathāpyanvitābhidhānamaśakyam /
pāramparyeṇāpi tadupapatteḥ /
tathāhi---padairananvito 'pyabhihitor'tho 'nvitārthapratipatternimittaṃ bhavatīti,
padānāṃ pāramparyeṇānviteṣvapi hetutvam /
tadāhurvārtikakārabhiśrāḥ---
“na vimuñcanita sāmarthyaṃ vākyārthe 'pi padāni naḥ /
tanmātrāvasiteṣveṣu padārthebhyassa gamyate” //
[ślo. vā. adhi. 7. ślo. 229] iti /
padārthapratipādanañca vākyārthapratipattaye prayuktānāṃ padānāmavāntaravyāpāra iti ca,
teṣāmeva vyavahāraḥ---
“vākyārthamitaye teṣāṃ pravṛttau nāntarīyakam /
pāke jvāleva kāṣṭhānāṃ 1097padārthapratipādanam” //
[ślo. vā. adhi. 7. ślo. 343.] iti /
etāmāśaṅkāmupekṣyaiva tāvaddoṣāntaraṃ pariharati---
ākāṅkṣā-sannidhiprāptayogyārthāntarasaṅgatān /
svārthānahuḥ padānīti vyutpattissaṃśritā1097 yadā // 8 //
ānantya-vyabhicārābhyāṃ tadā doṣo na kaścana /
yattāvaduktam---ānantyācchabdaśaktyavadhāraṇānupapattiḥ,
agṛhītaśakteśca vācakatve vyabhicāraprasaṅga iti /
tadanupapannam /
upalakṣaṇāśrayaṇenāpi 1098sambandhabodhaḥ,
saukāryādākāṅkṣitena yogyena sannihitena cānvitaṃ svārthaṃ padaṃ vaktīti vyutpattirāśrīyate /
tena---
1099yadyadākāṅkṣitaṃ yogyaṃ sannidhānaṃ prapadyate /
tadanvitaḥ padenār'thassvakīyaḥ pratipādyate //
iti saṃgrahaślokaḥ /
ākāṅkṣaviṣaye nyāyamatopanyāsa-nirosau /
kā punariyamākāṅkṣā ?
pratipatturjijāsā /
kinnibandhanā punarasau ?
1100avinābhāvanibandhaneti kecit /
kriyā hi kārakāvinābhāvinīti tāṃ pratītya,
kārakaṃ jijñāsate,
evaṃ kārakamapi budhvā, kriyāmiti /
1101tadayuktamiti manyāmahe ?
, jijñāsāvirāmānupapatteḥ /
tathāhi---yadā tāvat kārakajijñāsā,
tadā tadīyajanaka--tadguṇa--tatkriyā--tatkārakāntarādijijñāsāpyāpadyate /
atha prayojanābhāvāt kārakātiriktamanyanna jijñāsyate,
tarhi kriyāmātrāvagame 'pi yatra kārakajñānena prayojanaṃ nāsti,
tatra jijñāsā na syāt /
anuṣṭheya tayā hi kriyāyāmavagatāyāṃ kārakamantareṇa tadanuṣṭhānānupapatteḥ,
kārakajñānaṃ na prayojanavat /
vartamānāpadeśādau tvananuṣṭheyatayā nāsti na kārakajñānena prayojanam /
atha ca yatrāpi vākyamaparipūrṇaṃ manyante,
sākāṅkṣārthābhidhāyitayā cāparipūrṇatā /
ata eva tatrādhyāhāramapi kurvanti /
yatrāpi cānuṣṭheyakriyāvagamaḥ,
tatrāpi niśśeṣakārakajijñāsā syāt /
yathā-devadatta /
“gāmānaye“ti 1102karaṇānupādānādaparipūrṇatā syāt /
athaikakārakajñānenāpi tāvadanuṣṭhānopapatterna kārakāntarajijñāsā,
tarhi devadatta /
“gāmānaya daṇḍene“ti prayukte 'pi daṇḍaśabde,
tadākāṅkṣā na syāt /
tataśca anākāṅkṣitatvāt tasya,
tadanvayo na syādvākyārthe /
atha daṇḍapadoccāraṇāt tatrā'kāṅkṣā parikalpyate /
1103anyathā daṇḍapadārthasyānanvaye tatpadoccāraṇamanarthakaṃ syāt /
evama “pyaruṇayaikahāyanyā piṅgākṣyā somaṃ krīṇātī” [tai. saṃ. 6.1.9] tyatrāpyananvayaprasaṅgaḥ /
na hi vedapadoccāraṇenānarthakena na bhavitavyamiti kiñcana pramāṇamasti,
ato na tatrā'kāṅkṣodaye kiñcitkāraṇamastīti,
“somaṃ krīṇātī“tyato 'dhikasyānanvitatā syāt /
api ca laukikatvāt kriyākārakayoḥ,
yatkiñcitkriyā-kārakopādāne 'pi tatsiddheravighātānna'tīva viśeṣajijñāsā ghaṭate /
ajñāte hi jñānecchā ghaṭate,
na punarjñāte 'pi /
svamatenā'kāṅkṣākathanam /
abhidheyāparyavasānañca jijñāsodaye nibandhanam /
ekapadaprayoge hi 1105dvāramityādāvabhidhānameva na paryavasyati /
na hyanuccarite pratiyogisannidhāpake1106 pade 'nvitābhidhānaṃ śakyate vaktum /
vṛddhavyavahāravaśenānvitārthapratipādanaparatā padānāmavadhāriteti,
tadarthaṃ yuktaiva pratiyogijijñāsā /
yasyāpyabhihitānvaya iti rāddhāntaḥ,
tanmate 'pi padārthasya 1107padārthāntaramanteraṇānvayāsāmarthyāt,
tadupapattaye yuktaiva 1108pratiyogijijñāsā /
tasyāñca satyāmaparipūrṇavākyaparipūrakatayā loke 'dhyāhārasya1109 1110viditatvāt,
prakaraṇādivaśena yogyapratiyogyadhyāhāraḥ kriyate /
“amāvāsyāyāmaparāhṇe piṇḍapitṛyajñena carantī” [ā.śrau.1.3.7.sū.1.2.] tyādiṣvanekapadaprayogādanvitābhidhāne 'pi,
abhihitasnaya kāryasyāpūrvātmano 'nuṣṭhānaṃ vinā kāryatvānupapatteḥ,
kartrā ca vinā tadasambhavāt,
adhikārādṛte ca tadayogāt,
niyojyamantareṇa catasyānavakalpanāt,
tadupapattaye yuktaiva tadanvayayogyaniyojyajijñāsā /
tasyāṃ satyāmaparipūrṇatvāvagamāt,
lokavadadhyāhāre kartavye satyapi,
1111jīvanasyā'vaśyakatve 'ntaraṅgatve ca 1112vidheranuṣṭhānākṣepo na kalpeteti,
tatparityāgena kāmye niyojyaviśeṣaṇe sthite sarvakāmipuruṣavyāpisvargasyaiva niyojyaviśeṣaṇatvayogyatvāt,
svargakāmo niyojyo 'dhyāhviyate /
1113tathādhyayanavidhāvanyaprayuktānuṣṭhānanirvāhitakāryabhāve niyojyo nādhyāhviyate /
1114alaukikatvāccāpūrve kārye niyojyasyādhyāhāramantareṇā'kāṅkṣā na nivartate /
 alaukikatvādeva ca “sauryaṃ caruṃ1115 nirvapet ghṛte śuklānāṃ vrīhīṇāṃ brahmavarcasakāmaḥ” [mai. saṃ. 2. 2. 2] ityādau karaṇopakāramanteraṇa  #
vidhessiddhyasambhavāt tajjijñāsā, 
tajjanakapadārthajijñāsā ca /
ata eva tadabhāve bhāṣyakāro vākyānāṃ 1116nyūnatāmāśaṅkya parihṛtavān1117 /
nanvevaṃ tarhi tatra padatrayaṃ prayujyate---“gāmānaya śuklāmi“ti loke,
tatra hi kārakadvayasyāsambhavānnā'kāṅkṣāstīti kathamanvitābhidhānam /
“gāmānayetye” tāvataiva paripūrṇatvādvākyasya /
satyam /
padāntarānuccāraṇa evam,
uccarite tu tasmin,
tasyāpyānayatisannidhānādekavākyatvāvagamādānayatyanvitasvārthābhidhāy itvāt,
ākāṅkṣāṃ vinā ca tadasambhavāt,
ānayaterākāṅkṣā parikalpyate /
tathā coktaṃ 1118bhāṣyakāreṇa---
“bhavati ca raktaṃ pratyākāṅkṣe” [śā. bhā. pṛ. 117.ṭati /
tenātrāpyanvitābhidhānasiddhyarthamevā'kāṅkṣā /
yadi paramayaṃ viśeṣaḥ,
“dvārami“tyādau tasyaiva padasyānvitābhidhānāyā'kāṅkṣā,
“gāmānaya śuklāmi“tyādau tu 1119padāntarasyeti /
anvitasyābhidhānārthamuktārthaghaṭanāya vā /
pratiyogini jijñāsā yā sā'kāṅkṣeti gīyate //
iti saṅgrahaślokaḥ //
sā ceyamākāṅkṣā 1120bhavantī vyutpattāvupalakṣaṇamāśrīyate /
kimiti punassannidhi-yogyatva eva 1121nā'śrīyate,
nirākāṅkṣāṇāmanvitābhidhānādarśanāt /
“ayameti putro rājñaḥ,
puruṣo 'yamapanīyatāmi“tyādau putrapadasambandhanirākāṅkṣo rājā na puruṣeṇānvīyate /
kasmātpunaranayoḥ putra-puruṣa-yossannidhi-yogyatvāviśeṣe 'pi putreṇaiva rājñassambandhaḥ,
na puruṣeṇa /
ucyate---vākyāt 1122vākyārthapratipatternyāyasāpekṣatvāt,
nityasāpekṣeṇa putreṇaiva rājā sambadhyate,
tatsambandhanirākāṅkṣaśca na puruṣasambandhamanubhavatītyākāṅkṣāpi vyutpattyupalakṣaṇamāśrīyate /
paripūrṇena yogyasya samīpasyāpyananvayaḥ1123 /
vyutpattau tena śabdānāmākāṅkṣāpyupalakṣaṇam //
iti saṃgrahaślokaḥ //
sā ceyamākāṅkṣā pratiyogiṣu sarveṣu na sahasaivopajāyate,
kintu kāraṇopanipātakrameṇa /
tathāhi---viṣayamantareṇāpūrvaṃ kāryaṃ pratyetumeva na śakyata iti,
pratipattyanubandhabhūtaviṣayāpekṣā prathamaṃ vidheḥ /
atha pratipanne viṣayasambandhini vidhyarthe,
niyojyamantareṇa tatsiddhyasambhavānniyojyākāṅkṣā /
tathā viṣayībhūte bhāvārthe karaṇe labdhe,
vaikṛtāpūrvāṇāṃ karaṇopakārākāṅkṣā,
labdhe ca tasmin,
tajjanakapadārthākāṅkṣeti /
tathā cā'hu ḥ---
“pratiyogiṣu sarveṣu nā'kāṅkṣodeti tatkṣaṇāt /
kāraṇopanipātānupūrvyeṇa tu yathāyatham” //
iti //
tatkrameṇānvitābhidhānamapi krameṇaiva /
ślokaścātra bhavati---
jijñāsā jāyate boddhussambandhiṣu yathā yathā /
tathā tathaiva śabdānāmanvitārthābhidhāyitā //
sannidhinirūpaṇam /
atha 1124sannidhiḥ kaḥ ?
1125yasyār'thasya śravaṇānantaramākāṅkṣā-yogyatābhyāmarthāntare buddhi viparivṛttiḥ /
sā ca na śabdanibandhanaiva kevalamanvitābhidhānavyutpattāvupalakṣaṇam 1126 adhyāhṛtenāpi loke anvitābhidhānadarśanāt /
na ca vācyaṃ---śabda evādhyāhviyate,
sacār'thamupasthāpayati---iti,
anupayogāt,
apramāṇakatvācca /
yadyapyarthāpattipramāṇako 'dhyāhāraḥ,
tathāpi śabdakalpanamanupapannam /
yena hi vinānupapattiḥ,
tadevār'thāpattiprameyam /
na cār'thānāṃ śabdamantareṇānupapattiḥ /
syānmatam /
arthakalpanāyaivār'thāpattiḥ pravarttamānāṃ tasyār'thasya savikalpakajñānavedyatvāt,
savikalpakajñānānāñca śabdapurassaratvāt purovartiti śabda eva paryavasyati---iti /
tadasat /
yathaiva śabdapurassare 'pi savikalpakajñāne liṅgasya,
indriyāṇāñca nirvikalpakadaśāyāmartha evāvadhāritaśaktitvānna śabdamātre paryavasānam,
tathā dṛṣṭārthāpattau sākṣādupapādaker'tha evār'thāpatteḥ prāmāṇyābhyupagamāt,
śrutārthāpattavapi tatraiva tasyāḥ prāmāṇyaṃ yuktam, na śabde /
tasya sākṣādanupapattiśamanāsamarthatvāt /
kiñca sarvatra savikalpakajñāne śabdassmaraṇaviparivartī na prameyatāṃ pratipattumarhati /
savikalpakalpakajñāneṣu pūrvapratīyamānatā ca śabdasya nātīva pramāṇavatī,
kintvarthapratītāveva samānakālaṃ śabdasmaraṇamiti pratītyārūḍham /
tena na śrutārthāpattiśśabdaviṣayā /
na ca śabdānupapattyā śabdakalpanaivocitā,
tasya svāte 'nupapattyabhāvāt /
anvitābhidhānānupapattyā tu kalpanā prasarantī yogyapratiyogyarthaviṣayaivāvatiṣṭhate,
tasyaivā'kāṅkṣitatvāt,
1127daśamādyanyāyena padārthavat pūrvapratītasyāpi śabdasyopekṣaṇīyattvāt /
na ca “dvārami“ti yatrādhyāhāraḥ,
tatrāpyāvriyatām,
saṃvriyatāmiti vā kalpayitumarthāpatteḥ prabhaviṣṇutā,
sāmānyakalpanāmātrahetutvāt /
tasmādaparipūrṇaparipūrakatayā lokata evādhyāhārasyāpyupapattiḥ1128 /
tatra yaugyatayā,
prakaraṇādivaśena ca viśeṣāvadhāraṇādartha eva ca paripūraka iti,
anupayogī śabdasyādhyāhāraḥ /
ato viśvajidādau niyojyena,
sarvatra ca karaṇopakāreṇa,
vikṛtiṣu ca prākṛtapadārthairaśabdopasthāpitairapi siddhamanvitābhidhānam /
ākāṅkṣāvacca sannidhāvapi sannidhāpakakrameṇaiva kramo veditavyaḥ,
tadanusāreṇa cānvitābhidhānamapitathaiva---iti /
sannidhiśśabdajanmaiva vyutpattau nopalakṣaṇam /
adhyāhṛtenāpyarthena loke sambandhadarśanāt //
sahasaiva na sarveṣāṃ sannidhiḥ pratiyoginām /
sannidhāpakasāmagrīkrameṇa kramavānasau //
yathā yathā sannidhānaṃ jāyate pratiyoginām /
tathā tathā krameṇaiva śabdairanvitabodhanam //
iti saṅgrahaślokāḥ /
ato yathoktākāṅkṣā---sannidhiprāptamākāṅkṣitaṃ sannihitaṃ yogyañca yat padārthāntaram,
tena saṅgatamityarthaḥ /
yogyatānirūpaṇam /
kiṃ puraridaṃ yogyatvaṃ nāma ?
ucyate--yat 1129sambandhārham /
sambandhārhamidamiti kathamavagamyate,
sambandhitvena dṛṣṭatvāt /
nanvevaṃ tarhi kathamapūrve kārye 'nvitābhidhānaṃ vede,
tena saha kasya cit sambandhasyādarśanāt /
ucyate---sāmānyato yogyatāvadhāraṇaṃ viśaiṣapratittāvupāya ityadoṣaḥ /
yadapi tadapūrvam,
tadapi kāryameveti dṛṣṭacarakāryasambandhaṃ yat,
tadyogyamityavasīyate /
sāmānyenaiva yogyatvaṃ loke yadavadhāritam /
tadanvitābhidhānasya vyutpattāvupalakṣaṇam //
iti saṅgrahaślokaḥ /
yogyatāviṣaye matāntaropanyāsa---nirāsau /
anye tu---yadayogyatayā nāvadhāritam, tad yogyam /
tenālaukikenāpi vidhyarthenānvitābhidhānaṃ siddhyatītyāhuḥ /
tadidamasāram /
yathāpramāṇāntarāvedye vastani kasyacid yogyatāvadhārayituṃ na śakyate,
tathaivāyogyatāpīti,
sarvasyāpratītenāpi sarvaprakāreṇa tasminnanvayassyāt /
bhāvārthasyaiva viṣayatvenānvayaḥ,
anupādeyaviśeṣaṇaviśiṣṭasyaiva svargakāmādeḥ niyojyatayānvaya iti niyamo nopapadyata ityalamatiprasaṅgena // 8 //
nanvanvitābhidhānapakṣe vyutpattāvupalakṣaṇāśrayaṇameva gauravamityatrā'ha---
padārtheṣvapi caivaiṣā sāmagryanvayabodhane // 9 //
yasyāpi mate padārthā evānyonyānvayamavagamayanti,
tenāpi pratiniyatānvayabodhasiddhyarthamidamāśrayaṇīyameva--ākāṅkṣā--sannidhi--yogyatāvanta eva padārthā 1133vākayārtha bodhayanti,
nānya iti,
etadeva kathamiti paryanuyuktena vṛddhavyavahāre tathādarśanāditi parihāro vācyaḥ /
tasmādubhayapakṣasādhāraṇatvānnedaṃ dūṣaṇam // 9 //
nanvevamapi kena viśeṣeṇābhihitānvayaṃ parityajya,
anvitābhidhānamāśritamiti /
kintu teṣāmadṛṣṭaiṣā śaktirmānāntarādgatau /
kalpyā viśiṣṭārthaparapadasaṃsparśabhāvitā // 10 //
padārthānāṃ hi śabdādanyataḥ pramāṇāt pratīyamānānāmanyonyānvayabodhakatvaṃ na pratītamiti,
śabdābhidheyānāṃ tadavagamaśaktiḥ kalpayitavyā /
tasyāścotpattau śabdasaṃsparśa eva heturityāśrayaṇīyam /
śabdo hi viśiṣṭārthapratipattiparatayā lokavyavahāreṣu prayujyamāno dṛṣṭaḥ /
na co 'sau sākṣādvākyārthapratipādane samartha iti,
padārthānavāntaravyāpārīkaroti /
te ca yadyanyonyānyānvayabodhane samarthāssyuḥ,
tadā teṣāmavāntaravyāpāratā syānnānyatheti,
viśiṣṭārthāvabodhaparaśabdasaṃsparśādeva teṣāmeṣā śaktirāvirbhavatīti,
śabdasyāpi padārthagatānvayabodhakatva1135 śaktyādhānaśaktirāśrayaṇīyā /
syādevam---yadi mānāntarāvaseyānāṃ padārthānāmanyonyānvayāvagame sāmarthyaṃ na syāt /
asti tu tat śvaityasyānavadhāritāśrayaviśeṣasya pratyakṣadṛṣṭasya,
aśvasyāpratipannaguṇaviśeṣasya pratyakṣahveṣāśabdānumitasya padanikṣepaśabdānumitasya,
ajñātakartṛbhedasya dhāvanasya,
“śveto 'śvo dhāvatī“tyanvayabodhakatvadarśanāt /
“paśyataśśvetamārūpaṃ hveṣāśabdañca śṛṇvataḥ /
khuranikṣepaśabdañca śveto 'śvo dhāvatīti dhīḥ //
dṛṣṭāvākyavinirmuktā” iti /
[ślo. vā. vā. adhi. ślo. 358] ārūpam---avyaktarūpamityarthaḥ /
tena guṇaviśeṣo na pratyakṣamavasīyata ityarthaḥ /
atrocyate---kiṃ yenaiva puruṣeṇa śvaityasamānāśrayau hveṣādhvani-padanikṣepaśabdāvavagatau,
tasyaiveyaṃ “śveto 'śvo dhāvatī“ti dhīḥ ?
uta yasya'pādānānadhyavasāyaḥ,
tasyāpi---iti ? kimataḥ /
yadi tāvadapratyākalitahveṣādhvatina-padavihāranirdhoṣāpādānasyetyucyate,
tadāpratītivirodhaḥ /
sa hyevaṃ pratipadyate---bhavitavyamasmin deśe nūnamaśvena,
bhavitavyañca kenaciddhāvateti /
athāśvasaṃbandhinameva surapuṭaṭaṅkāraravamabhyāsapāṭavavaśādavaiti,
tadāsāvaśvavartinīmeva vegavatīṃ gatimanuminotīti,
na punaḥ kevalāmevāvagamya,
tasyānvayaṃ padārthasāmarthyenāvabuddhyate /
yo 'pi tasmin deśe nāstyanyo 'śvāditi niścitya,
pāriśeṣyādapādānādhyavasāye 'pi hveṣādhvaneśśvaityasamānādhikaraṇamaśvatvamapyadhyavasyati, /
tasyāpi gṛhābhāvadarśanamiva bahirbhāvāvagatāvarthāpattiḥ---“yo 'yaṃ śvetaḥ,
sa eṣo 'śvaḥ” ityatra pramāṇam /
yastu śvaityasamānādhikaraṇau hveṣādhvani-khurapuṭaṭaṅkārāvadhyavasyati,
tasyāpyaśvatve vegavati ca gamane śvetavartinyevānumānam,
na svatantrayoḥ /
ataḥ pramāṇāntareṇāsambaddhāvabhātānāṃ padārthānāṃ na kvacidanyonyasambandhabodhakatvamanumānārthāpattivyatirekeṇa pratītam /
api ca yadi padārthāvagatimātrādeva parasparānvayāvagamaḥ,
tadā kasmin pramāṇe tasyāntarbhāva iti vācyam ?
na tāvacchābde,
śabdābhāvāt /
padāthābhidhānāvāntaravyāpāreṇa hi 1138yacchabdādanvayajñānam,
tacchābdamityeṣa vo rāddhāntaḥ /
1139tasmānnāsya śābde 'ntarbhāvaḥ /
pramāṇāntarābhyupagame tu śābdasyocchedaḥ,
śabdāvagatapadārthaviṣaye 'pi tasyaiva prāmāṇyaprasaṅgāt /
tasmācchabdābhihitānāṃ padārthānāmanyatrādṛṣṭaṃ vākyārthabodhanasāmarthyaṃ kalpayitavyam /
tadādhānaśaktiśca śabdānāmapīti kalpanālāghavācchabdānāmevānvitasvārthāvabodhanaśaktimātraṃ kalpayituṃ nyāyyam /
tena pāramparyeṇa padānāmanviteṣu sāmarthyamiti nirastam /
1140nanvanantapratiyogyanvitasvārthabodhanaviṣayā anantā eva śabdasya śaktayaḥ kalpayitavyāssyuḥ /
abhihitānvayavāde tvekasminnarthe ekasya śabdasyaikaiva śaktiriti /
1141tanna---ekayaivā'kāṅkṣita-sannihita-1142yogyārthānvitasvārthābhidhānaśaktyā pratiyogibhedena kāryabhedopapatteścakṣurādīnāmiva /
cakṣuryathaivaikayā darśanaśaktyā ghaṭādipratiyogisahāyabhedājjñānāni bhinnāni janayati,
tathā śabdo 'pi pratiyogibhedāditi mantavyam /
kiñca padārtheṣvapi tulyametaditi na kiñcidetat /
anye tvāhuḥ---ākāṅkṣā-sannidhi-yogyatāvantaḥ padārthā vākayārthībhavanti,
na punarvākyārthameva bodhayantīti /
tadidamatimandam---vākyārthāvagateḥ kāraṇābhāvaprasaṅgāt /
anupāyatve padānāmanvayapratītau padārthā api cenna kāraṇam,
akāraṇikaivā /
dyapadyeta /
syānmatam /
kriyāpadena,
kārakapadena vā sākāṅkṣer'the 'bhihite,
yadeva padāntareṇa yogyapratiyogipadārthāntaraṃ sannidhāpyate,
tadave tasya sambandhitvenāvatiṣṭhate--iti /
satyamevam /
avagatistu tatsambandhasya kinnibandhaneti vācyam /
atha pūrvapadārthe sākāṅkṣe abhihite,
yat padāntaramuccaritam,
tat tatsambandhitayaiva svārthamupanayati pratyayavat /
yathā prakṛtyarthe pūrvapratīte pratyaya uccāryamāṇassvarthaṃ tadviśiṣṭamevābhidhatte,
tathā padāntaramapi /
taduktaṃ, “prakṛtipratyayau pratyayārthaṃ saha brūtaḥ” [ma. bhā.] iti /
prakṛti svārthaṃ pratyayārthaviśaiṣaṇatvenopanayatīti,
pratyayena tadarthamāhetyarthaḥ /
tathā coktam---
“nityaṃ viśiṣṭa evār'the pratyayo yatprayujyate /
tatpūrvataravijñātaprakṛtyarthaviśeṣaṇāt” //
iti /
aṅgīkṛtaṃ tarhi dvitīyasya padasyānvitābhidhānam,
prathamasya tathāpi nāstīti cenna /
vākye pādānāṃ prayogakramaniyamābhāvāt /
yadeva kadācit prathamam,
tadeva kadācit dvitīyamiti,
sarvapadānāmevānvitābhidhānamāpatitam /
abhihitānvayavādī ca prakṛti-pratyayayorapyanvaya-vyatirekāvadhāritavyatiriktaśaktikayorabhihitānvayameva padavadicchati /
tathā ca---
“prakṛtipratyayau brūtaḥ pratyayārthaṃ saheti yat /
bhedenaivābhidhāne 'pi prādhānyena tathocyate” //
“pākaṃ tu pacirevā'ha kartāraṃ pratyayo 'pyakaḥ /
pākayuktaḥ punaḥ kartā vācyo naikasya kasyacid” // 1143//
ityāha /
kiñca pratayayaścedanvitābhidhāyī,
tadā tadaviśeṣāt padānāmapyanvitābhidhāyitā kimiti nābhyupeyate,
kimardhavaiśasena /
yadi prakṛti-pratyayayorapyanvitābhidhānamasti,
na tarhi dvāramityatrānvitābhidhānānupapattinibandhayā'kāṅkṣayā vivriyatāṃ,
saṃvritayāṃ vetyadhyāhāraḥ /
ucyate /
dvāramiti prathameyaṃ prātipadikārthāvyatiriktārthābhidhāyinī /
tenātra kena sahānvitasyābhidhānam /
vyatiriktārthe pratyaye praviśetyādau yo 'dhyāhāraḥ,
so 'bhihitārthānupapattyaiva viśvajidādivaditi na doṣaḥ /
vākyārthaviṣaye bhaṭṭapādamatam /
1144vārtikakāramiśrāstu-lākṣaṇikān sarvavākyārthānicchantaḥ padārthānāmanvayāvabodhaśaktikalpanāṃ nirākurvanti /
ananvitāvastho hi padārtho 'bhihito 'nvitāvasthāṃ svasambandhinīṃ lakṣayati /
avasthā-vasthāvatorhi sambandhāt,
avasthāvatyabhihite,
bhavatyevāvasthāpi buddhisthā //
sarvatra ca sambandhini dṛṣṭe,
sambandhyantare buddhirbhavatīti kḷptameva /
tena nāsti padānāmanvitabodhane śaktikalpaneti /
tadāhuḥ---
“vākyārtho lakṣyamāṇo hi sarvatraiveti nassthitiḥ /
” atrāpare bruvate---neyaṃ lakṣaṇā,
svārthāparityāgāt /
svārthaparityāgena hi gaṅgādiṣu lakṣaṇā dṛṣṭā-iti /
te tu mīmāṃsātantrāntaḥpātavaikalyenaivamāhuḥ /
lakṣaṇīyavaśena hi kvacit svārthasya tyāgaḥ,
saṃgraho vā /
“sṛṣṭīrūpadadhātī“ti 1145lakṣaṇāyāssvīkāraḥ,
1146guṇināṃ tadgaṇapaṭhitānāṃ sṛṣṭiśabdarahitānāmapi lakṣyamāṇatvāt,
tadantargatatvācca sṛṣṭyarthasrū /
tathā “paurṇamāsīṃ yajate” ityekavacanānupapattyā paurṇamāsīśabdo yāgavacano yāgasamudāyalakṣaṇārthaḥ1147 /
na ca samudāyaparigrahe samudāyityāgaḥ,
tadāśrayatvāttasrū /
tathaitaretarayogadvandve dvivacana-bahuvacanānupapatterarthāntarasahitāvasthā lakṣaṇayā'śrīyate,
na cāvasthāvatparityāgaḥ /
tathā niṣādasthapatyadhikaraṇa [mī. da. 6. 1-10] pūrvapakṣe ṣaṣṭhyarthalakṣaṇā syādityucyate,
na tatra prakṛtyarthasya tyāgo 'pyāpadyate /
tathā 1148rathaghoṣeṇetyatra rathasyāparityāgaḥ /
tathā “medhapataye 1149medhami“tyekavacanāntasya mantrasya lakṣaṇayā prakṛtau niveśaḥ /
na ca guṇinoragnīṣomayostatra hānamiti,
1150svārthāparityāge 'pi yuktaiva lakṣaṇā /
gurumatena lakṣaṇānirūpaṇam /
atrocyate /
kathaṃ punariyaṃ lakṣaṇā ? /
vācyasyār'thasya vākyārthe sambandhānupapattitaḥ /
tatsambandhavaśaprāptasyānvayāllakṣaṇocyate // 1151//
iti saṅgrahaślokaḥ1152 /
“gaṅgāyāṃ ghāṣaḥ,
” ityādiṣu śrautasya gaṅgāpadārthasya vākyārthe 'nvayāsambhavāt,
taṃ parityajya tatsambandhāllabdhabuddhisannidheḥ kūlādyarthasya vākyārthānvayitādhyavasīyate /
ata evā'huḥ---
“anupapattyā,
sambandhena ca lakṣaṇā bhavatī“ti /
iha ca “gāmānaye“tyādau na śrautasyār'thasyānvayāyogyatvaṃ,
anvitārthasyānvayāntarāsambhavāt /
atha mā bhūdeṣā lakṣaṇā,
kinatu kriyāvagata kārakānvayinīmātmano daśāmavagamayati,
avinābhāvāditi /
ucyate---śābdatvaṃ tāvaditthamapahnutamanvayāvagamasya,
kintu sāmānyatodṛṣānumānagocaratābhyupagatā bhavati /
tathā viśiṣṭānvayāvagatiranupapadyamānā 1154nirmūlā'padyate /
atha viśeṣānvayaṃ vinā vyavahārānavakalpanādanarthakaṃ śabdoccāraṇamiti tadāśrayaṇam,
evamapi prekṣāpūrvakāriṇāṃ1165 sārthakavākyamātraprayogiṇāṃ vacanādviśeṣānvayāvagamaḥ /
vede tvānarthakyena na bhavitavyamiti,
pramāṇābhāvānna śakyate viśeṣānvayo 'vagantum /
na ca loke 'pyānarthakyamāpadyata ityetāvatā kāraṇenopāyādvināpi viśeṣānvayādhyavasānaṃ yuktam /
na hi dagdhukāmasyodakopādānamanarthakamiti,
jalasya dāhaśaktirāvirbhavati /
kāmamānarthakyam /
na punassāmānyatodṛṣṭasya 1156viśeṣānvayāvasāyitā /
athā'kāṅkṣita-sannihita-yogyānyavaparatā vṛddhavyavahāre padānāmavagateti,
vyutpattyanusāreṇa viśeṣānvayāvagamaḥ /
tanna tatra vṛddhavyavahāra eva tatparatā padānām,
padārthānāṃ vā upāyābhāvena kathaṃ nāma nirvahati ?
me cintā sā hi padānām,
padārthānāṃ vā śaktikalpanāṃ vinānupapanneti manyāmahe // 10 //
sā ca padānāmevocitetyāha---
padānāmeva sā śaktirvaramabhyupagamyatām // 11 //
prathamabhāvīni padānyatilaṅghya,
nār'theṣu vākyārthabodhanaśaktirāśrayituṃ yuktā /
kiñca padāni tāvadabhidhāyakānīti nirvivādam /
tena teṣāmabhidhānaśaktissampratipannaiveti,
tasyā evānvayaparyantatayā kalpayituṃ sukarā /
padārthānāntu bodhanaśaktireva kalpyā /
tena “dharmikalpanāto varaṃ dharmakalpanā 1159laghīyasī“tyanvitābhidhānaśaktiḥ padānāmeva kalpayitumucitā /
kiñca padānyabhidhāyakānīṣyante,
tatra yadi svarūpamātraviṣayāmeva padārthabuddhimādadhyuḥ,
tadāpyabhidhāyakatā hīyeta,
tasyā buddhessambandhagrahaṇasamayajātapadārthabodhakasaṃskāronmeṣaprabhavatvāt /
avaśyaṃ hi sambandhasmaraṇasiddhyarthaṃ sambandhibhūtārthasmaraṇasaṃskārodbodho 'ṅgīkaraṇīyaḥ /
tasmāt sambandhagrahaṇasamayānadhigatānvitārthapratipādanābhyupagama eva śabdānāmabhidhāyakateti,
tāmaṅgīkurvatā padānāmanvitābhidhāyakatā'śrayaṇīyā /
yastu---
“padamabhyadhikābhāvāt smārakānna viśiṣyate” //
[ślo. vā. adhi. 6. 107.] iti /
tathā---
“bhāvanāvacanastāvat tāṃ smārayati lokavat” //
[ślo. vā. adhi. 7. ślo. 248] iti cā'cāryavacanadarśanāt smārakatāmeva padānāmabhidhāyakatvamāha,
taṃ pratyāha---
“tātparyopagamādapī“ti /
yenāpi vādinā padānāṃ smārakatvameva padārtheṣvaṅgīkṛtam1160,
so 'pi vākyāthapratipattiparatāṃ padānāmabhyupaityeva,
anyathā vākyārthasyāśābdatvaprasaṅgaḥ /
evañcet padānāmeva sākṣādvākyārthabodhanaśaktirastu,
kiṃ paramaparāśrayaṇena1161 /
tena padārtheṣu padānāṃ smārakatvātiriktaṃ ye 'bhidhāyakatvamāhuḥ,
teṣāṃ śaktitrayakalpanā /
ekā tāvatpadānāmabhidhāyakatvaśaktiḥ,
aparā ca padārthagatānvayabodhanaśaktyādhānaśaktiḥ,
padārthānāñcānvayajñāpanaśaktiriti /
smārakatvavādinastvabhidhānaśaktiṃ hitvā śaktidvayakalpanālāghavāt,
uktenaiva nyāyena padānāmeva śaktikalpanāyā 1162ucitatvāt,
anvitābhidhāyīni padānīti sthāpitam // 11 //
samprati pūrvoktamitaretarāśrayadoṣaṃ parihartum,
yathā padebhyo vākyārthapratipattiḥ,
tathā darśayati---
1163padajātaṃ śrutaṃ sarvaṃ smāritānanvitārthakam /
1164nyāyasampāditavyakti paścādvākyārthabodhakam // 12 //
yastāvadagṛhītasambandhaḥ,
yasya ca sambandhagrahaṇasaṃskāro notpannaḥ,
pradhvasto vā sa vākyārthapratipattau nādhikriyate /
yastvanapabhraṣṭasambandhagrahaṇasaṃskāraḥ,
sa padaṃ śrutvā nūnaṃ tāvadidaṃ smarati---idamasyākāṅkṣita-sannihita-yogya-pratiyogyanvitasya vācakamiti /
evañca smaratā smṛtameva ananvitamapi1165 svarūpamanavayabhājām /
na caikapadaśravaṇe vākyārthāvagatiritikaścinmanyate /
abhihitānvayavādino 'pi yāvat padāntaramarthāntaraṃ nopasthāpayati,
tāvadanvayāvagamo nāsti /
padārthasyānvayāvabodhinaḥ padārthāntarāpekṣatvāt,
pratiyogisāpekṣatvādanvayasya /
atastanmate 'pi sarvadairananvitasvārthā 116abhidhānīyāḥ /
paścāttebhyassarvebhyassmṛtyārūḍhebhyo vākyārthapratipattiraṅgīkaraṇīyā /
tadāhurvārtikakāramiśrāḥ---
“te 'pi1165 nevāsmṛtā yasmādṛ vākyārthaṃ gamayanti naḥ /
tasmāt tatsmaraṇeṣveva 1167saṃhateṣu pramāṇatā” //
[ bṛhaṭṭīkā ] iti /
ata eva tatrabhavata ācāryasya vākyalakṣaṇaṃ “saṃhatyār'thamabhidadhati padāni vākyami” [śā. bhā. balā. a. pa. 824.] ti /
nanvanvitābhidhānavādināṃ kathaṃ vākyārthapatipattiḥ /
śrūyamāṇena hi padena yor'tho nāvabodhitaḥ,
sa kathamantarhite tasminnavabhāseta /
ucyate---abhihitānvayavādino 'pi nāyaṃ niyamaḥ---śrūyamāṇa eva pūrvapūrvavarṇajanitasaṃskārasahito 'ntyo varṇaḥ padārthapratipādaka iti,
bālyadaśādhītāt prāganavadhṛtārthādaṅgaparijñānasaṃskārāt paścāt smṛtādapi vedādarthāvagamadarśanāt /
tena smṛtyārūḍhasyāvagamakatvamadoṣaḥ /
śrūyamāṇena hi padena pratiyogisāpekṣatvādanvitābhidhānasya prāk sahakārivirahādartho nābhihitaḥ,
paścādabhidhīyata iti kimanupapannam /
ye 'pi vādina evamāhuḥ---ekameva padamanvitābhidhāyakamastu,
itarāṇi ca padāni pratiyogisannidhāpanamātra eva vyāpriyantām /
na cāgṛhyamāṇaviśeṣatā,
prāthamyena,
pradhānapadatvena vā viśeṣagrahaṇāt /
ata eva cā'huḥ---
“padamādyaṃ1168 vā vākyam,
pradhānaṃ padaṃ vā vākyami” [vā. pa. kā. 2. ślo. 2.] ti /
tānpratyāha-- “sarvami“ti /
prathamasyaiva syādvākyatā yadi,
sarvapadārthānāṃ prathamapadārthānvitatā syāt /
na cāyaṃ niyamaḥ /
“aruṇayaikahāyanyā piṅgākṣyā somaṃ krīṇātī” [tai.saṃ. 6.1.9ṭati krayamātrānvayitavādāruṇyasya /
kiñca1169 vākye padānāmānupūrvyaniyamābhāvāt,
kadācittadeva prathamaṃ sadanvitābhidhāyakam,
anyadā neti na yuktam /
tathā pradhānapadasyāpi vākyatvamayuktam,
somapadārthena1170 saha sarveṣāmananvayāt /
yadyapyāruṇyādīnāṃ sarveṣāṃ somaṃ pratyaidamarthyamasti /
tathāpyasmin vākye kraya evā'ruṇyādīnāmaidamarthyena,
kriyā-kārakabhāvena cānvayaḥ /
krayadvādeṇa tu somaṃ pratyaidamarthyamātram /
atha yatpratipādanaparaṃ vākyam,
tat pradhānamityucyate /
iha tu kraya eva sarvakarmakaraṇāvacchinnaḥ pratipādyate /
tena krīṇātītyetadeva1171 pradhānaṃ padam,
tadanvayitā ca sarveṣāmāruṇyādīnāmiti /
atrocyate---vākyasya yat tāvat tātparyaṃ,
1172tanna vyavasthitam /
kvacidākhyātaparatvameva---“agnihotraṃ juhotī“ti /
kvacid guṇavidhiparatvaṃ,
dadhnā juhotī“ti /
tena pradhānapadatvasyāpi sarveṣāṃ padānāṃ sambhavāt,
sarveṣāmeva padānāmanvitābhidhānaśaktirāśrayaṇīyā /
tathā sati yatrāpi klṝptaśaktikatayā tadanvitābhidhāyakatvamaviruddham /
padārtheṣvapi caitat tulyameva /
nanvevaṃ “gāmānaye“tyādau parasparaparyāyatā sarvaśabdānāṃ syāt /
yathā “gāmi“tyanenā'nayatyanvitābhidhānam,
tathā “''naye“tyanenāpi gavānvitābhidhānamiti /
ucyate---dvāvetāvarthau,
yadānayanānvitaṃ gotvam,
gavānvitañcā'nayanamiti /
tenaikaikenaikaikasyārthasyābhidhānāt kutaḥ paryāyatvaprasaṅgaḥ /
padārtheṣvapi caitatsamānam /
nanu krīṇātyarthasyā'ruṇyādyanekārthānvitābhidhānādāvṛttilakṣaṇo vākyabhedassyāt / na /
tantroccāraṇāt /
vairūpye ca tantratānupapattervākyabhedassyāt /
“nyāyasampāditavyaktī“ti kimidam,
yāvannyāyena vacanavyaktirnasampādyate,
tāvat padajātaṃ vākyārthasyāvabodhake na bhavati /
lokavya1173vahāravartibhirnyāyairyāvat---idaṃ vidheyam,
idamanuvādyam /
idaṃ pradhānam,
idaṃ guṇabhūtam /
idaṃ vivakṣitam,
idavivakṣitamityādi na sampradhāryate,
tāvanna kvacidvedavākyārtho 'vabuddhyate /
taduktaṃ vārtikakāramiśraiḥ---
“tāvadeva hi sandeho vedavākye śrute bhavet /
yāvanna vacanavyaktistasya spaṣṭāvadhāryate //
jñātvā tu vacanavyaktiṃ mīmāṃsānyāyakātarāḥ /
pratīyante samastāśca vedavākyārthasaṃśayāḥ” //
iti /
ata eva mīmāṃsāyā vedavākayārthapratipattāvitikarttavyatātvam /
taduktaṃ taireva---
“dharme pramīyamāṇe hi vedina karaṇātmanā /
itikartavyatābhāgaṃ 1174mīmāṃsā pūrayiṣyati” //
[bṛhaṭṭīkā ] iti /
nanu loke drāgeva vākyārthāvagatirneyatīṃ sāmagrīmapekṣate /
ucyate---atyantābhyasteṣu vākyeṣu syādevam,
adṛṣṭārtheṣu smṛtyādivākyeṣu,
loke 'pi nānāvidhavivādotthānāt kuto drāgevār'thaniścayaḥ /
api ca kāraṇābhāvenāpi lokasyāyaṃviveko nāsti /
taduktam---
“bahujāti-guṇa-dravya-karmabhedāvalambinaḥ /
pratyayān sahasā jātān śrauta-lākṣaṇikātmakān //
na lokaḥ kāraṇābhāvānnirdhārayitumarhati /
balā-balādisiddhyarthaṃ vākyajñāstu 1175vicinvate” //
[ taṃ. vā. pṛ-] iti /
yaccedaṃ sarvapadānāmanvitābhidhāyitvamucyate,
tat sarveṣu śrautārtheṣu padeṣu /
lākṣaṇika-gauṇārthapadaprayoge tu yadeva tatra śrautārtha padam tadevānvitābhidhāyakam,
itarattu padaṃ pratiyogisannidhāpanaparameva /
tatra vācakatvaśaktyanavadhāraṇāt svārthasyāpi tattadānīmavācakam,
anvayāyogyatvāt /
kintu tadarthena smṛtena yat svasambandhi,
svasadṛśaṃ vā svayamanvayayogyamupasthāpyate,
tenānvitaṃ śrautārthameva padaṃ svārthamabhidhatta iti darśanarahasyamidam /
na ca sarvapadānyeva lākṣaṇikāni,
gauṇāni vā vākye sambhavantīti niravadyam /
kvacidabhidhānaṃ nimittam,
kvacidabhihitor'tha iti ca yaduktam,
tacchabdopasthāpitatāṃ darśayituṃ gauṇamabhihitatvagrahaṇam // 12 //
kathaṃ punaranvitābhidhāyināṃ padena svarūpamātraṃ smārayituṃ śakyamityāha---
anvitasyābhidhāne 'pi svarūpaṃ vidyate sadā /
tena svarūpamātre 'pi śabdo janayati smṛtim // 13 //
evaṃ tāvat sambandhagrahaṇāntargataṃ svarūpasmaraṇamuktam /
samprati svarūpamātrasmaraṇamapi padādeva nānupapannamityāha---
yathār'thenāpramāṇena svapadaṃ smāryate kvacit /
padenāpyapramāṇena tathār'thassmārayiṣyate // 14 //
na hi yatpramāṇaṃ,
tadeva smaraṇakāraṇam,
apramāṇameva hi tat /
yasya tu yena saha kadācitpratyāsattiḥ pratītapūrvā,
sa tatra saṃskārodbodhaddhāreṇa śaknotyeva smṛtiṃ janayitum /
asti ca svarūpasyāpi tadabhidheyāntargatyā śabdena pratyāsattiriti,
śāknoti tatrāpi śabdassmṛtiṃ janayitum, arthavat /
yathā nirvikalpakadaśāpratītamarthasvarūpamātramanabhidhemapi śabdaṃ smārayati,
tathā śabdo 'pyarthamiti,
kimanupapannam /
etena---padoccāraṇānantaraṃ padārthasvarūpapratītissamarthitā /
abhihitānvayavādino 'pi sā na pramāṇam,
abhyadhikārthaparicchedābhāvāt /
“anadhigatārthagantṛ pramāṇami“ti siddhāntābhyupagamāt /
taduktam---
“sarvasyānupalabdher'the prāmāṇyaṃ smṛtiranyathā” [ślo. vā. au. sū ślo. 11.] iti /
ata eva smṛtiriyam,
yadi punassmṛtireṣā nābhyupeyeta,
tadā pramāṇa-smṛti-saṃśaya-viparyayebhyaḥ pratipattyantarānabhyupagamāt padāt padārthapratītiḥ kvāntarbhāvyatāmiti vācyam /
ata evābhihitānvayavāde 'pi smārakatvamevāsmabhyaṃ rocate // 14 //
itaretarāśrayamidānīṃ pariharati---
arthamāha padaṃ sarvamiti 1177nānyonyasaṃśrayaḥ // 15 //
svārthasvarūpamātrasmaraṇe hi na padaṃ padāntaramapekṣate /
smṛtisannihitamapīdaṃ bhavatyeva sannihitam /
nāsti tenetaretarāśrayatvam /
nanu vṛddhavyavahāreṇa vyutpattiḥ,
anvitārthapratipattinibandhanaśca vyavahāraḥ,
atastaddarśanāt anvitapratipattirevānumātuṃ śakyā,
na tvananvitapadārthamātrasmaraṇam /
ucyate---vyavahārānumitānvitapratipattyanyathānupapattirevānanvitasvārthasmaraṇasambhave pramāṇam /
darśitaṃ hyetat---nānanvitapratipattimantareṇānvitapratipattirupapadyata iti /
1178atra kaścidāha---yadi smṛtisannihitamāśrityānvitābhidhānaṃ paraiḥ kriyate,
tadā smaraṇasya pratyāsattinibandhanatvāt,
anekeṣāñcār'thānāṃ pratyāsattisambhavāt,
teṣu smṛtisannihiteṣvagṛhyamāṇaviśeṣatvāt,
“uravāyāṃ pacatī“ti nokhā pacatayarthānvitaiva kevalābhidhīyeta /
sā hi 1179kulālādyanvitāpi pratipannaiveti,
smaraṇāt tadanvitāpyuravābhidhīyeta /
tathā pacatyartho 'pi piṣṭakādikaraṇako 'vagata1180 iti tatsmaraṇānnaudanānvita evābhidhīyeta /
abhihitānvayavāde tu nāyaṃ doṣaḥ /
ekaikasyār'thasyābhidheyatvāditi /
1181atrocyate---padāttāvat padārthapratītissmaraṇād bhinnā vadituṃ na śakyate /
tena smṛtānāmevānvayabodhakatvamityāśrayaṇīyam /
tathā ca tulyo doṣaḥ /
atha śabdaissmāritānāmanvayabodhakatvaṃ1182 vṛddhavyavahāre tathādarśanādityadoṣaḥ1183 /
matāntare 'pi tulyametat /
na cāyamekāntaḥ,
vṛddhavyavahāre 'dhyāhṛtenāpnayarthenā'nvitābhidhānadarśanādityuktam /
atha śabdairbahavor'thāssmāryante,
kintu teṣāṃ katamenānvayāvabodhakatvamiti na vidmaḥ1184 /
abhihitānvayavāde tvabhihitenaivānvayabodhakatvaṃ yuktameveti /
tadasat /
yā vyavasthānibandhanam /
athocyeta-smārakatvaṃ nāma pratyāsattinibandhanam /
tena tadatirekiṇyabhidheyā---
bhidhāyakatālakṣaṇā pratyāsattiraṅgīkaraṇīyeti /
naitadevam /
smārakatvenaiva vṛddhavyavahāre darśanāt smārakatvopapatteḥ /
1186pratyāyya-pratyāyakatā hi vācyavācakatā,
sā ca yadyapyagni---dhūmādīnāṃ sambandhāntarapūrvikā dṛṣṭā /
tathāpi śabde tathā nā'śrīyate,
kintu vācakatvāvagamādeva vācakatvam /
evaṃ smārakatvāvagamādeva smārakatvamiti,
kiṃ pratyāsattyantarāśrayaṇena /
api cānvitārthavādina evedaṃ pratiniyatānvayitvamupapadyate---yatpadārthāntarānvitābhidhāyakatayā smāryate,
tadanvitasyaiva vṛddhavrūvahvāre vācyatvadarśanāt /
yatrāpyadhyāhāraḥ,
tatrāpi sannidhāpakavaśena viśeṣānvitābhidhānalābha iti lokata eva jñātamiti,
na kaściddoṣaḥ /
api ca jñātaṃ tāvadetad yadanena padenāyamartho 'nvito vācya iti,
tatra yadyanyenāpyanvitābhidhānaṃ syāt,
tadā vākyabhedo bhavet /
na cāsāvekavākyatvasambhave nyāyyaḥ /
taduktam---
“sambhavatyekavākyatve vākyabhedastu neṣyate” [ślo. vā. pra. sū. ślo. 9.] iti /
ata eva yathākathañcidekavākyatvopapattau vākyabhedasyānyāyyatvam /
loke ca lakṣaṇā,
gauṇī ca vṛttirvākyabhedabhayādeva1187 /
anyathā vākyaṃ bhitvā kimityadhyāhṛtya yogyamarthāntaraṃ sarvapadānyeva mukhyārthāni nā'śrīyante /
vede 'pyekavākyatvabalādevār1188'thavādeṣu1189guṇavādādyāśrayaṇam,
1190sammārgādhikaraṇe [mī. da. 2. 1. 4.] vibhaktivyatyayavarṇanam /
audumbarādhikaraṇapūrvapakṣe ca kathañcit paśuphalakatvāśrayaṇam /
citrādhikaraṇe [mī. da. 1. 4. 2.] rūḍhiparityāgena “pañcadaśānyājyāni bhavantī” [tāṃ . vrā. 20. 1. 1.] tikathañcinnāmadheyatvāśrayaṇam /
vājapeyādhikaraṇe [mī. da. 1. 4. 5.] ca vākyabhedabhayādeva nāmadheyatvāśrayaṇam /
paurṇamāsyadhikaraṇe [mī. da. 2. 2. 3.] cānekaguṇavidhāne vākyabhedāpattessmudāyānuvādakatvasiddhiḥ /
prakaraṇāntarādhikaraṇe [mī. da. 2. 3. 11.] ca vākyabhedadoṣādevāgnihotrapadasya gauṇatvavarṇanam /
grahādhikaraṇe [mī. da. 1. 3. 7.] caikatvasyāvivakṣitatvam /
“arddhamantarvedi minoti,
arddhaṃ bahirvedī” [mai. saṃ. 3. 9. 4.] tyatra [mī. da. 3. 7. 6.] deśalakṣaṇāparatvam /
kṣaumādhikaraṇai [mī. da. 6. 1. 5.] ca pundvayavidhānahānam /
havirārttyadhikaraṇe [mī. da. 6. 4. 6.] cobhayapadasyāvivakṣā /
“vāruṇyā niṣkāsena tuṣaiścāvabhṛthaṃ yantī” [mī. da. 7. 3. 5.] tyatra nirapekṣatvatyāgaḥ /
paryudāsādhikaraṇe [mī. da. 10. 8. 7.] ca nañarthasya lākṣaṇikatvamityāda bahutaraṃ dṛśyate /
tatra yadi samabhivyāhviyamāṇasya padasyābhidheyaṃ parityajya,
anyena sahānvayo lakṣyate,
1191tadā tadekavākyatā hīyeta /
“nyāyasampāditavyaktīti” /
ekavākyatvaṃ hi nyāyaḥ1193 /
tadanusāreṇa yor'thaḥ,
so 'tra vākyasyā'śrayaṇīyaḥ /
vṛddhavyavahāracyutpattiniyantritāyāṃ śabdārthāvagatau ye nyāyāḥ vṛddhavyavahāre vākyārthāvagatihetutayā viditāḥ,
tānaparijahatā vākyārthā boddhavyā iti-sarvāsāmevānupapattīnāmanavakāśaḥ /
bhavatu tarhi padārthāntareṇa tāvadanvitābhidhānamekavākyatvabalāt tatsmāritena,
svayaṃ smāritena ca tadekavākyatvānuguṇenār'thāntareṇāpi kimityanvitābhidhānaṃ na bhavati /
ucyate---padadvayenaivānvitābhidhānasiddherākāṅkṣopaśānteḥ /
atha nopaśāntā'kāṅkṣā,
tarhi ko nāma tatrānvitābhidhānaṃ vārayet /
ata evaikapadoccāraṇe tadarthasambandhamukhena bahuṣvapi smṛtisannihiteṣuyasyār'thasya kenacitprakāreṇa viśeṣo gṛhyate,
tenaivānvitābhidhānam,
agṛhyamāṇe tu viśeṣe 'nadhyavasāyādapratītireva /
ata eva vikṛtiṣu tatsādṛśyena yadapūrvaṃ smaryamāṇaṃ svopakārakaṃ smārayati,
tadīyenaivopakāreṇa paripūraṇm /
ato yatra bahutaradharmasādharaṇyanibandhanaṃ sādṛśyamatyantodmaṭam1194,
tatraiva śīghraṃ smṛtyupapattestadīyopakāraparigraha eva /
darvihomeṣu tu sarvāpūrvāṇāmaviśeṣād viśeṣo grahītumaśakya ityanadhyavasāya eva prākṛtasyopakārasyaeti,
tatraivopakārakalpanā /
1195api ca yathāvṛddhavyavahārāvagamaṃ vākyārthāvabodhaḥ /
tatra tadeva padena anapabhraṣṭasambandhagrahaṇasaṃskārasya puruṣasya niyamena smāryate,
tenaivānvitābhidhānaṃ padāntarasya dṛśyate, nānyena /
sarvaṃ padaṃ svārthaṃ hi niyamena sambandhagrahaṇāt1196 smārayati,
nār'thāntaram /
tataśca 1197tenaivānvitasvārthabodhakateti,
na kaściddoṣaḥ /
kiñca yadyabhihitenaivānvitasvārthabodhanābhyupagama eva pratiniyatānvayabodho ghaṭate,
nānyathā,
tarhi kalpyatāṃ padānāmanvitābhidhānaśaktirapi /
dvirabhidhānamāpadyata iti cedāpadyatām,
na kaściddoṣaḥ /
pūrvaṃ kevalaṃ padamananvitaṃ svārthamabhidhatte,
pratiyogipadāntarābhihitavastvantarasahāyaprāptyā tu tattadanvitamarthamāha,
iti na kaściddoṣaḥ /
itthamapi cāsmanmate śaktikalpanālāghavamasti,
padārthagatānvayabodhanaśaktyādhānaśaktikalpanātyāgāt /
tulyāyāmapi śaktikalpanāyām,
padānāmevānvitabodhanaśaktirāśrayitumucitā,
1198na padārthānām,
prathamāvagatatvāt,
vākyārthe ca 1199 tātparyasyopagamāditi // 15 //
kathaṃ tarhīdaṃ bhāṣyam---
“padāni hī“tyādi /
tatrā'ha---
anviteṣu padairevaṃ bodhyamāneṣu śaktibhiḥ /
anvayārthagṛhītatvānnānyāṃ śaktimapekṣate // 16 // 1200//
āśaṅkitottaramidaṃ bhāṣyam /
kimāśaṅkitam ?
yadyanvitābhidhāyīni padāni,
tarhi nānvayābhidhāyīni /
tatsiddhyarthaṃ padānāṃ śaktyantaraṃ kalpyamiti /
atredamuttaram /
yatpadamanvitābhidhāyakam,
tadanvayābhidhāyakameva /
1201anyathānvita evāsau nābhihitassyāditi,
anvitarūpeṇār'thenānvayassvīkṛtaḥ /
taṃ vinā tadasambhavāditi,
nāparā tadviṣayā padānāṃ śaktiḥ kalpanīyā // 16 //
kathaṃ punarasāvarthagṛhīta 1202ityatrā'ha---
pratīyannanvayaṃ yasmāt pratīyādanvitaṃ pumān /
vyaktiṃ 1203jātimivār'the 'sāviti samparikīrtyate // 17 //
anvayavāne hyanvitaḥ /
so 'nvayāpratītau na pratīta eva syāt,
kintu svarūpamātrameva /
na ca tadanvitamucyate /
tasmādanvayaṃ pratipadyamāna1204 evā'nvitaṃ pratipadyate /
yathā vyaktiṃ pratipadyamāna eva jātim /
ayantu viśeṣaḥ /
anvayavānevānvita ucyata iti,
anvayo 'pyabhidhānānupravaṣṭiḥ /
vyaktimattaiva jātisvarūpaṃ na bhavati,
kintu vyakterākārāntarabhūtā jātistato bhinnā /
sācedākṛtiśśabdābhidheyā,
na vyaktirapyabhidhānānupraveśinī,
kintvākārabhūtā jātirvyaktervyatiriktāpi vastusvabhāvena vyaktimantareṇa na pratītimanubhavati,
etāvatā ca sāmyena dṛṣṭāntaḥ,
na sarvātmanā /
nanvekavijñānārūḍhā kathaṃ vyaktiranabhidheyā /
śabdotthāpitavijñānaviṣayatā hyabhidheyatā,
asti ca vyakterapi tathābhāva iti,
kathamanamabhidheyateti /
1205śrūyatāmavadhānena sarvasvaṃ prābhākarāṇām /
satyamekasaṃvittiviṣayatā jātivyaktyoḥ /
tathāpi cintanīyamidam---kathameṣā saṃvittirubhayaviṣayā jāyata iti /
kimasyobhayaviṣayatve śabdamātrasyaiva vyāpāraḥ ?
uta jātimātraviṣayatve śabdassvarūpamātreṇa vyāpriyate /
vyaktiviṣayatve jātyanabhidhāyakatayā jāteranyathā bodhayitumaśakyatvāt---iti /
tatra tāvadanantāsu vyaktiṣu sambanghagrahaṇāśakteḥ,
ākṛtyupalakṣitāsu ca yadyapi sambandhagrahaṇaṃ sukaram,
tathāpi tadrūpavattvenaiva śabdādvyaktyavagamāt,
upalakṣaṇatve kāraṇābhāvāt,
cihnābhāvena ca kriyānvayāsambhavādākṛtiviṣayatve śabdavyāpāra iti niścīyate /
tenā'kṛtirna vyaktiṃ gamayati,
kintu śabda eva tadabhidhāyakatayetyākṛtito vyaktirucyate /
ato 'nvitābhidhānāyānvayasyār'thagrahītatvādasāvanvayo nābhidhīyate /
tena vyatiṣaktābhidhānavanna vyatiṣaṅgābhidhānaṃ,
niṣkṛṣṭāmidhānantu na bhavati /
vyatiṣaktato 'vagatervyatiṣaṅgasya,
vyatiṣaktasya vyatiṣaṅgaṃ vinābhidhānānupapatteḥ /
1206bhāṣyākṣarāṇāmayamarthaḥ---padānyanvitamabhidhāya nivṛttavyāpārāṇi nānvayaṃ pṛthagabhidadhati /
athedānīmanvitāḥ pratipannā anvayamapi pratītaṃ sampādayanti---iti /
loke ca padārthānāṃ sambandhagrahaṇasamaya eva viditatvāt,
vākyāntare cānvayāntarasyaiva pratipannatvāt,
tatparataiva vākyasyeti /
vākyārthaśabdena bhāṣyakāro 'nvayamāha /
vede tvapūrvātmānvito vākyārtha iti 1207vakṣyāmaḥ /
tasya ca svarūpamanavagatamityasyaiva vākyārthatvam /
evamuktena nyāyena viśeṣeṇaivānvitābhidhānaṃ samarthitam // 17 //
ye 'nvitābhidhānavādina evamāhuḥ---vṛddhavyavahāraprasiddhasambandhaśśabdor'thasya vācakaḥ,
anvaya-vyatirekābhyañca sambandhāvadhāraṇam /
na ca viśeṣānvayaviṣayau tau sambhavataḥ /
kriyāpadaṃ hi kārakasāmānyāvyabhicāriṇyā kriyayā sahānvaya---vyatirekau bhajate /
evaṃ kārakapade 'pi yojyam /
tannirākaraṇāyā'---
sāmānyenānvitaṃ vācyaṃ padānāṃ ye pracakṣate /
niyatena viśeṣeṇa teṣāṃ syādanvayaḥ katham // 18 //
darśitamidaṃ---viśeṣānvaye 'pyākāṅkṣā-sannidhi-yogyatopādhivaśena sambandhagrahaṇaṃ sukaramiti,
tadabhidhāyakataiva yuktā padānām /
yadi cāsau neṣyate,
tadā vākyārthapratipattireva nopapadyate,
viśeṣānvayarūpatvādvākyārthasrū // 18 //
nanu ca sāmānyānvayo 'bhihito viśeṣānvayamākṣepsyati,
nirviśeṣasya sāmānyasya 1209pratyetumaśakterviśeṣānvayapratipattirupapannaivetyatrā'ha---
yadyapyākṣipyate nāma viśeṣo vyaktijātivat /
nirdhāritaviśeṣastu tadvadeva na gamyate // 19 //
yathā---jātirvyaktimākṣipantyapi,
na pratiniyataṃ viśaiṣamākṣipati,
tathātrāpi pratiniyataviśeṣālābhānniyataviśeṣātmakavākyārthapratipathtataranupapannā // 19 //
atha viśeṣamātrākṣepe 'pyākāṅkṣitassannihito yogyaśca yogaviśeṣo yaḥ padāntareṇa samarpyate,
sa eva gṛhyate /
1210 tadatikrame pramāṇābhāvādityatrā'ha---
yadyapyākāṅkṣito yogyo viśeṣassannidhau śrutaḥ /
sambandhabodhakābhāve1211 gṛhyate na tathāpyasau // 20 //
sāmānyānvitābhidhānavādino mate padāni tāvat tanmātra eva paryavasitaśaktīni,
padārthānāmapyanvayabodhanaśaktirnāṅgīkriyate /
na ca sāmānyākṣepo 'pi 1212niyataṃ viśeṣamāskandati /
tenā'kāṅkṣite yogye ca viśeṣe padāntareṇa1213 sannidhāpite 'pi,
tadanvayabodhakapramāṇābhāvāt tadanvayo na pratīyetaiva /
ata ākāṅkṣā-sannidhi-yogyatvānyanupayogīnyeva /
viśeṣānvayavādinastu mate sambandhagrahaṇaṃ pratyupādhitvena praviṣṭāni tāni 1214vākyārthapratipattāvupayujyante // 20 //
tadāha---
sambandhabodhe vyutpattāvupādhitve1210 samaviśat /
viśeṣānvayavāde tu yogyatvādyupakārakam // 21 //
 padānāṃ padārthāntarasambaddhassvārtho bodhya ityasyāṃ vyupattāvupādhitvena yogyatvādikamanupraviṣṭaṃ1215 viśeṣānvitābhidhānavādipakṣe upakārakam, 
na sāmānyānvitābhidhāne-iti darśitaṃ prāk // 21 //
dūṣaṇāntarañcā'ha---
kiñca vastubalenaiva siddhe sāmānyasaṅgame /
tasya vācyatvamicchadbhirvṛthā śabdaḥ prayāsitaḥ // 22 //
kriyā-kārakasvabhāvālocanayāpi kārakamātreṇa,
kriyāmātreṇa cānvayāvagamasiddheḥ,
vṛthā sāmānyānvayābhidhāyakatā śabdasyāṅgīkriyata iti // 22 // 1216//
vākyamekaṃ na nirbhāgra vākyāntyo varṇa eva vā /
padavṛndaṃ smṛtisthaṃ vā prathamaṃ padameva vā //
ākhyātapadamātraṃ vā padārthā vāpyananvitāḥ /
1217sāmānyānvayabodhe vā heturvākyārthabodhane //
padānyeva samarthāni vākyārthasyāvabodhane /
viśeṣānvayavādīni bhāgaśo bhāgaśālinaḥ /
iti saṅgrahaślokāḥ /
tathā coktam /
asti vā padasyār'thaḥ ?
bāḍhamasti /
kathaṃ tarhi vākya-vākyārthayorautpattikatvam,
vṛddhavyavahārāt /
satyam /
satvavayavaśa ityuktam /
 iti mahāmahopādhyāyaśrīmacchālikanāthamiśrapraṇītāyāṃ prakaraṇapañcikāyāṃ savṛttikāyā vākyārthamātrṛkāyā upoddhāto nāma prathamaḥ paricchedassamāptaḥ 
PARICCHEDA 2
atha savṛttervākyārthamātṛkāyā dvitīyaḥ paricchedaḥ /
kāryaviṣaye pūrvapakṣaḥ /
1218upoddhātabhūtamanvitābhidhānaṃ prasādhya,
apūrvaṃ kāryaṃ vedavākyānāmartha iti sādhayitukāmaḥ pūrvapakṣaṃ tāvadāha---
nanu vyutpattyapekṣeṣu śabdeṣvarthābhidhāyiṣu /
kathaṃ mānāntarāvedyaṃ kāryamāhurliṅādayaḥ // 1 //
apūrvādhikaraṇai [mī. da. 2. 1. 2] liṅādyartho 'pūrvamityuktam /
pramāṇāntarāyogyañcāpūrvamiṣyate /
yacca pramāṇāntarāyogyam,
tatra sambandhagrahaṇamaśakyam,
sambandhigrahaṇapūrvakatvāttasya /
viśiṣṭārthavyavahāradarśanena hi tadviṣayā śabdaśaktiranumīyate,
tadeva ca sambandhagrahaṇam /
yacca na pratīyate,
na tadviṣayo vyavahāro 'vasīyate /
tadanavasāye ca,
na tadviṣayā buddhiranumīyate /
tadananumāne ca kutaśśabdasya śaktiḥ kalpyate /
apūrvañca na pramāṇāntaragocaraḥ /
na ca śabdādeva tadavagamya,
sambandhāvadhāraṇam,
avasitaśakteravabodhakatvāt /
avabodhakatvādeva śaktyavagamāt /
syānmatam /
liṅādeśśabdasyāyaṃ mahimā,
yadanavasitaśaktirapi svārthamavagamayatīti /
kriyāmātrāvabodhakatvāṅgīkāreṇa liṅāderlokato vyutpattisambhave,
śabdāntaravailakṣaṇyenāgṛhītasambandhasyaiva vācakatvakalpanānupapatteḥ /
vedavākyādapūrvakāryāvagaterevaṃ kalpyata iti cet / na /
tasyā evāsiddhatvāt,
kriyaiva kāryatayā vedavākyebhyo 'vagamyata iti,
vyutpattibalenāprāmāṇikaṃ manorathamātravijṛmbhitantvapūrvaṃ kāryaṃ pratīyate--iti /
tasmādagṛhītasambandho liṅādiḥ kathamapūrvaṃ kāryamabhidhatte,
tathā ca kathaṃ 1221tadvākyārthaḥ /
abhidheya eva 1222hyartho bhavati vākyārthaḥ // 1 //
evañca---
śabdāntarāṇyapi kathaṃ tenādṛṣṭena kutracid /
vadiṣyantyanvitaṃ svārthaṃ vyutpattipathadūragam // 2 //
tasminnapratīyamāne tadanvitasyāpratīteḥ,
tatra saṃbandhāvadhāraṇānupapatterdūranirastaṃ śabdāntarāṇāṃ tadanvitasvārthabodhakatvamiti // 2 //
siddhāntaḥ /
rāddhāntamupakramate---
1223atrocyate yadā nāma vṛddhenaikena bhāṣite /
jalaṃ caitrā'harasveti caitra āharate jalam // 3 //
tadā vyutpitsamāno 'nyastatraivamavagacchati /
1224buddhipūrvā 1225mamevāsya pravṛttiriyamīdṛśī /
liṅādiyuktavākyaśravaṇasamanantaraṃ vṛddhasya viśiṣṭārthaviṣayāṃ pravṛttiṃ dṛṣṭvā,
vyuptitsamāno bāla evamākalayati---yeyaṃ svādhīnāsva pravṛttiḥ,
sā madvad buddhipūrviketi /
punaśca tasyāyaṃ vimarśo jāyate---ahaṃ buddhvā pravṛtto1226 yathā,
tadvadeṣo 'pi /
yasyāḥ pravṛtterhetubhūtā buddhiḥ,
sā yadviṣayā satī mama pravṛttihetuḥ,
tadviṣayaivāsyāpīti,
punarvyutpitsoranumā jāyate /
tadevamanumānadvayametatadvṛddhasya svatantrā pravṛttiḥ-dharmiṇī,
buddhipūrvikā-iti sāddhyo dharmaḥ,
svatantrapravṛttitvāt madīyasvatantrapravṛttivaditi,
tathā-vṛddhasya pravṛttihetubhūtā buddhiḥ---dharmiṇī yadviṣayā buddhirmama pravṛttihetubhūtā tadviṣayaivāsyāpīti---sādhyo dharmaḥ,
pravṛttihetubhūtabuddhitvāt madīyapravṛttihetubhūtabuddhivat---iti /
punaśca tasyāyaṃ vimarśaḥ pravarttate /
1227tadasya tu śabdena bodhyate /
anena mama mānāntareṇa tu yadviṣayā sā buddhiḥ pravṛttihetubhūtā,
tadvastvanena1228 śabdena bodhyate /
tadbhāve satyavagamāt,
mama tu mānāntareṇa tad bodhyata iti---ayamāvayorviśeṣaḥ /
tena yat buddhvā pravṛttirmama,
tadasyānena śabdena boddhyata iti śabdasya pravṛttihetubhūtārthāvabodhakatāmavadhārayati // 3 1// / 2 //
punaśca ko 'sau pravṛttihetubhūtor'thaśśabdābhidheya iti nirdhārayitum,
svātmani pratipannaṃ pravṛttihetubhūtamarthamanusandhatte---
tatra buddhvā pravṛtto 'haṃ kiṃ tāvat svayamanyadā // 4 //
śabdanirapekṣassvayamahaṃ pravarttamānaḥ kiṃ buddhvā pravṛtta iti jijñāsate /
anyadetyanena---vyutpattitaḥ prāgavasthocyate /
vyutpannena bālena yadātmani pravṛttikāraṇatayā 1229pratītam,
tadeva vyutpannasyāpīti kalpyate,
nānyadityarthaḥ /
śabda-vyāpārayorbhāvanātvanirāsaḥ /
1230tena śabda eva pravṛttihetubhūto vidhiḥ,
tadvyāpāro veti nirastaṃ bhavati /
tayorbālenā'tmani pravṛttikāraṇatvenādarśanāt /
1231atimandatayā cemau pakṣau na sākṣādupanyasya nirastau /
tathāhi---liṅādiśabdasvarūpasya pravartakatve sarva eva tacchāviṇo niyamena pravartteran,
nacaivaṃ dṛśyate,
kasyacit kadācit pravṛtteḥ /
liṅādivyāpārasya tu pravṛttihetutvāśrayaṇaṃ devāḥ pratipadyantām,
piśitacakṣuṣo mānuṣā vayaṃ neyatīṃ pramāṇabhūmimavagāhituṃ kṣamāḥ /
śābdabhāvanopanyāsaḥ /
keyaṃ śabdabhāvanā1231 -1231ucyate---liṅādivyāpārarūpā purūṣapravṛttibhavanānukūlā /
svajñānakaraṇikā,
arthavādoditaprāśastyalakṣaṇetikarttavyatāyoginī preraṇātmikā kalpyate /
“svādhyāyādhyayanavidhinā hi sarve vidhāyakāḥ,
svādhyāyapadopāttaścātmā niyujyante bhāvayedi” [taṃ. vā. pṛ. 114ṭati /
tatra kimityapekṣāyāṃ puruṣapravṛttissambaddhyate /
kenetyākāṅkṣāyāṃ vidhijñāmeva yogyatayā karaṇatvenāṅgīkriyate /
jñātā hi śābdabhāvanā pravṛttiṃ prasūte,
yogyatayaivār'thavādasamutthaprāśastyajñānamitikarttavyatāṃśe niviśate /
avasīdantī hi vidhiśaktiḥ prāśastyajñānenottabhyate /
 tasyāśca puruṣavyāpārarūpā svargādibhāvyāvacchinnā bhāvārthakaraṇikā śrauta-smārttā-cāraprāptapadārthajanitakaraṇopakāravatyārthabhāvanā samānapratyayavācyā  #
viṣayabhūtā---iti / 
tannirāsaḥ /
tanna /
liṅādestādṛśo vyāpāro vidyata ityatra na kiñcana pramāṇam /
liṅādiśabdānantarabhāvinī purūṣapravṛttireva pramāṇamiti cet / na /
tannibandhanatvena pravṛtteranyatrādṛṣṭatvāt /
ayannibandhanā hi pravṛttirdṛṃṣṭā,
tadeva tāṃ dṛṣṭvā śakyamanumātum,
na punarapratipannapūrvakāraṇabhāvaśśabdavyāpāraviśeṣaḥ /
atha liṅādiśabda eva pramāṇamiti sāhasam,
agṛhītasambandhasyāvācakatvāt /
anavadhārite hi sambandhini,
sambandhabodhavaidhuryāt /
prprkathañca tatra svādhyāyādhyayanavidhinā sarve vidhāyakāssvātmā ca viniyujyante /
puruṣaṃ cvidhirārthabhāvanāyāṃ prerayati /
yaśca yena oṃpreryate,
sa tena niyujyate /
na cācetanānāṃ gvidhīnāṃ niyojakatvamapi sambhavati /
atha nacc niyojyante /
tadapyanupapannam---śābdabhāvanāsu sarvaśabdānāṃ svata eva kartṛtvāt viniyogānapekṣaṇāt /
atha na apuruṣāḥ preraṇe viniyujyante,
kintvarthāvabodhane /
tadapi na ghaṭate /
tatrāpi niyojyānapekṣāyāstulyatvāt /
adhyayanavidheścākṣarasaṃskārarūpādhyayanavidhāyakatvābhyupagamātā /
tathācā'huḥ---
“dravyādīnāṃ punaḥ kasmin svādhyāyo 'ntargato bhavet /
tredhāpi pratibhātyasmin saṃskāratvasya nirṇayaḥ //
saṃskāryagaṇanāyāñca yuktaivākṣarasaṃskriyā /
svādhyāyāṃ hi sphuṭaṃ karma sākṣātsaṃskriyate ci saḥ” //
iti /
saṃskāravidhiśca na saṃskāryaṃ viniyuṅkte,
pramāṇāntarāvasitopayogasya śeṣitvāt /
saṃskāraparyavasāyī tu saṃskāravidhirna saṃskāryasya kāryaṃ kalpayet /
ātmā cādhyayanavidhinā viniyujyate,
na viniyujyate veti pratipattidvayasyāpyasambhavādanupapannam /
puruṣapravṛtterbhāvyatvaprakṣepa-pratikṣepau /
kathañca puruṣavṛttistasyā bhāvyam,
na tāvadanantaraniṣpatteḥ,
vidhijñānasya karaṇatvābhāvaprasaṅgāt /
kriyāphalaṃ hi tadā puruṣapravṛttissyāt /
na ca kriyā svaphalaprasavāya karaṇamapekṣate /
na ca gamanaṃ saṃyoga-vibhāgārambhe karaṇāpekṣam /
syānmatam 1233liṅādiśabdo vidhijñānaṃ janayitvā,
1234karaṇānugṛhītāḥ preraṇārūpaṃ svavyāpāramārabhate iti /
na ca karaṇatvābhāvaḥ,
kriyāniṣpattāveva karaṇatvāt /
tadidamalaukikam /
na hi kasyacidvastunassvajñānamutpādahetuḥ pratītam /
prāśastyajñānasyetikartavyatātvanirāsaḥ /
evamarthavādoditaprāśastyasyāpītikarttavyatātvaṃ vidhyastam /
yogyatayā hi tasya tathābhāvaḥ /
na ca preraṇotpattau śabdakartṛkāyāṃ karaṇībhūtajñānānugrahayogyatā tasya śakyate 'vagantuṃ /
purūṣakartṛkāyāntu pravṛttau syāt tasya yogyatāvagamaḥ,
praśaste 1235puruṣapravṛttidarśanāt /
syānmatam /
apraśaste praruṣapravṛttyasambhave preraṇaiva nopapadyate /
tadasat /
na phalasambhavāyattā kriyāniṣpattiḥ,
kriyāniṣpattyāyattaiva tu phalasiddhiriti loke pratītam /
ata eva tasminpakṣe niṣphale 'pi preraṇāsiddheḥ pravṛttissyāt /
atha phalamapītikarttavyatāpadaniveśi,
prāśastyavat,
atastadabhāve na preraṇā niṣpadyate---iti /
tarhi phalamevāstvitikarttavyatāṃśaparipūrakam,
kiṃ prāśastyena /
satyametad,
asti tāvad tadapīti na tyajyeta /
evaṃ tarhyaśrute prāśastye tadapekṣā mā bhūt /
tataśca tadatideśādikalpanamaghaṭamānaṃ kevalasya vidherdarvihomavatkaraṇetikarttavyatākalpanāpi kalpanāmātrameva /
darvihomavaditi1236 cāsiddho dṛṣṭāntaḥ /
tatrāpi śrautadravya-devatā-smṛtyācāraprāptācamanādītikarttavyatāmātreṇopakārakḷpterabhimatatvāt1237 /
nahyekasyaiva vastuno 'nugrāhakatā,
anugrāhyatā ca svātmanyupapadyate /
atha śabdaḥ preraṇāṃ karotyeva,
pravṛttistu na tāvanmātreṇa,
kintu tajjñāne sati /
evaṃ tarhi jñānaphalameva pravṛttirastu,
na preraṇāphalaṃ,
tasminsati bhāvāt,
asati cābhāvāt /
tathā ca na śābdabhāvanā vidhiriti siddham /
1238kiñca śabdo 'mbaraguṇa iti,
anyathā nabhasaśśrotrabhūtasya,
śabdasya ca prāptyasambhavātsaṃyoga-samavāyayoranyatarasya ca prāptirūpatvāt,
saṃyogasyānyatarakarmajasya,
ubhayakarmajasya,
saṃyogajasya ca dravyatve sati śabdasya nabhasā sahāsambhavāt tasya ca traividhyaniyamāt,
pāriśeṣyātsamavāyaḥ prāptiriti,
ākāśaguṇaśśabdaḥ /
na ca tasya vyāpārasambhavaḥ,
dravyāśritatvāddvyāpārāṇām /
kathaṃ tarhi śabdasyābhidhānalakṣaṇo vyāpāra āśrīyate /
yathā tattathā śrūyatām---yattāvadātmanyarthaviṣayajñānaṃ śabdaviṣayajñānānantaraṃ jāyate,
1239tacchabdakartṛkatayā yadā vivakṣyate,
tadā 1240tadābhidhānikamityucyate /
parasthe 'pi vyāpāre bhavatyeva kartṛtā,
parispanda ivātmana iti,
na kaściddoṣaḥ /
kathañcāsau śabdavyāpārārthabhāvanāviṣayaḥ,
taduktam---
“1242vidhi-bhāvanayoścaikapratyayagrāhyatā kṛtaḥ /
dhātvarthātprathamaṃ tāvatsambandho 'dhyavasīyate” //
[ślo. vā. a. 7. ślo. 79 1 / 2. 80 1 /
2] iti /
tanna /
pratyayasya bhāvanābhidhānamasminpakṣe durghaṭaṃ yataḥ /
ākhyātānāṃ bhāvanāvācitvaśaṅkā /
nanu1243 ca sarvākhyātānāṃ bhāvanāvacanatā karotisāmānādhikaraṇyādadhyavasīyate /
tathāhi---bhavatyarthasya kartuḥ prayojakavyāpāro bhāvanā,
saivakṛtiḥ /
bhāvyamānasyaiva kriyamāṇatvāt,
tasya kṛtikarmatvāt /
kimakārṣīt ?
apākṣīt kiṃ karoti ?
pacati ?
kiṃ kariṣyati,
pakṣyati,
iti praśnottaradarśanāt,
karotyarthassarvākhyātairabhidhīyata iti gamyate /
anyathā karotyarthaviṣayapraśne taduttarānupapattiḥ /
1241tatra satyāmapi prakṛtau dhañantādiṣu karotyarthānavabodhāt,
ākhyātapratyayasannidhāne ca tadavagamāt,
ākhyātānāmeva sor'tha iti niścīyate /
tannirāsaḥ /
tadasat /
kiṃ karotītyasya praśnasya yadyayamarthaḥ-yatkaroti,
tatkimiti,
tatra cetpacatītyuttaraṃ syāt,
tadā pākaṃ karotītyasminnarthe pacatīti varttate /
tathā ca siddhyedākhyātānāṃ karotyarthatā /
na caitadevam /
anavagate hi dhātuvācye vyāpāraviśeṣe,
tadviśeṣa eva-evaṃpṛcchyate,
tatra pacatītyuttaram /
tathā ca na siddhyati dhātvarthātiriktakarotyarthavacanatā'khyātānām /
sarve dhātvarthāśca kasyacidabhūtasya bhavane 'nukūlatāṃ bhajantaḥ karotyarthatāmāpannāḥ karotinā praṣṭum,
nirdeṣṭuñca śakyanta iti,
tadviśeṣapraśnottare eva te /
kiñca dhātuvācyavyāpāraviśeṣaviṣayatvenāpi praśno-ttarayorupapattau,
tadatiriktakarotyarthavācakatā'khyātānāṃ na śakyate vaktum /
api ca saprayatnakriyeṣu devattādiṣu vyāpārabhedasambhavāt ghaṭetāṃ praśnottare /
vyatiriktakarotyarthaviṣaye “kiṃ karotī“ti praśne,
“gacchatī“ti cottare gamanātiriktavyāpārāmāvādanupapattireva syāt /
dhātvarthaviśeṣaviṣayatve tu tatrāpyupapattiḥ /
atha tatrāpi saṃyoga-vibhāgau dhātvarthaḥ,
parispandastu vibhaktyartha iti,
tatrāpi dhātvarthavyatiriktavyāpārasambhavānnānupapattiḥ /
tanna /
parispandasyaiva gamivācyatvāt /
tathāhi---na kevale saṃyoge,
vibhāge vā gameḥ prayogaḥ,
sthāṇau śyenena viyukte,
saṃyukte vāprayogāt /
nāpi dvayoḥ,
utpatya-nipatite śyene sthāṇau prayogaprasaṅgāt /
ekakriyākṣaṇajanyau saṃyoga--vibhāgau gamivācyāviti yadyucyeta /
tarhi kriyaivāstuvācyā,
kimasāvupādhikoṭau niveśyate /
evaṃ hyupādhisamāśrayagauravameva parihṛtaṃ bhavati /
api ca vṛddhavyavahārācchabdārthanirṇayaḥ /
na cā'ravyātānāṃ bhāvanāvacanatvamantareṇa kasyacidvṛddhavyavahārasyānupapattiḥ /
praśnottare tu sambandhajñānottarakālabhāvinī,
ato na tadvaśena sambandhinirūpaṇā /
kartrādisaṃkhyāmātravācitayā'khyātaprayogopapattau,
nādhikaṃ vācyaṃ śakyaṃ kalpayitum /
api ca “pākaṃ karoti devadattaḥ” ityatra tāvatpacyarthaṃ pākaśabdo bravīti,
tadanuguṇantu puruṣaprayatnaṃ karotirācaṣṭe,
ākhyātantu kevalakartṛsaṃkhyāṃ vaktīti,
siddhaṃ tanmātravācitvam /
ato 'nyatrāpi tatraiva varttata iti yuktam /
evaṃ “pacati devadattaḥ” ityasya yadvivaraṇaṃ---pākaṃ karotīti /
tadapyanupapannam /
pacatītyatra yaḥ puruṣaprayatnaḥ yatsambandhena pacyarthassādhyabhūtaḥ,
taṃ karotinā prakṛtibhūtenopādāya vivaraṇopapatteḥ /
yatrāpi “ratho gamanaṃ karoti“ti na prayatno 'paro 'sti,
tatrāpi gamanasya sādhyatāṃ darśayitum,
gauṇaḥ karoti prayogo draṣṭavyaḥ /
pakṣadvaye 'pi tulyatvāt /
maṇḍanamiśramatopanyāsa-nirāsau /
yastu---“devadatta odanaṃ pacatī“tyādau vṛddhavyavahāre eva prakṛtyarthātirikte prayatne prayogādāravyātānāṃ tadarthatāmāha /
sa itthaṃ śikṣayitavyaḥ---
vatsa / kiṃ na vetsi “ananyalabhyaśśabdārthaḥ” iti /
iha ca prakṛtyarthākṣepeṇāpi prayatnapratipattyupapatteḥ,
na śakyate tadvācakatā'khyātānāmāśrayitum---iti /
kāryavācināmeva kṛtivācitvanirūpaṇam /
nanu prābhākarā api bhāvanāvācakatāṃ na kathamāravyātapratyayasyecchanti /
ucyate---na sarvākhyātapratyayānāṃ bhāvanāvacanatvamabhyupemaḥ,
kintu kāryābhidhāyino liṅādayaḥ kāryasyānyathānabhidhānāt kṛtyabhidhāyina iṣyante /
kṛtisambandhi hi kāryaṃ kṛtyanabhidhāne nābhihitaṃ syāt /
nahyasti sambhavaḥ,
kṛtiśca nābhidhīyate,
kāryañcābhidhīyate---iti /
atha matam /
yathā daṇḍītyatra pratyayena daṇḍo nābhidhīyate,
atha ca tadviśiṣṭapuruṣapratītiḥ,
evamihāpi bhavediti /
tanna /
tatrāpyapratīte daṇḍe,
na tadvati pratyayaḥ /
asti ca tatra prakṛtibhūto daṇḍaśabdaḥ,
sa ca tasya pratyāyayitā /
na ceha tathā sambhavati,
prakṛtīnāṃ 1244puruṣavyāpārābhidhānāniyamāt /
puruṣo hi cetanaḥ kāryaṃ liṅādibhiravabudhyate /
na cāsau parakṛtisambandhi svayaṃ kāryaṃ boddhumalamiti,
tadīyakṛtyabhidhānameṣitavyam /
tasya ca kṛtiḥ prayatnarūpā /
na ca sarvathā 1245tadananubhave tadabhidhāyina iti,
na daṇḍinyāyasyāyaṃ viṣayaḥ /
syānmatam /
yathā liṅa kartrādisaṃkhyāmātravacanatā,
kriyākṣepeṇa ca kartrādīnāṃ pratītiḥ /
tathehāpi kriyā prayatnamākṣipati,
mā bhūttasya liṅvācyatā--iti /
tadasat /
yadyapi prakṛtyarthabhūtayā kriyayā prayatna ākṣipyate /
tathāpi tadāyattasiddhikatayā1246 kathamapūrvaṃ gamyate /
prayatnābhidhāne tadavacchinnatayā pratīyamānaṃ1247 tadāyattasiddhikamavagamyate, nānyathā /
na ca kṛttyanavacchinnasvarūpamātreṇāpūrvamabhihitaṃ kṛtimākṣeptumalam /
avagatasambandhaṃ hi vastvākṣipyate /
na ca śabdamantareṇāpūrvasya prayatnasambandhāvagame 1248kāraṇamasti /
ataḥ kathaṃ tat prayatnamākṣipet /
tasmādapūrvakāryabhidhāyināṃ prayatnābhidhānamavaśyamāśrayaṇīyamiti,
viṣayakaraṇīye nipuṇataramupapāditamityalamatiprasaṅgena // 4 //
tatra na kriyāmatraṃ tāvadahaṃ budhvā pravṛttaḥ,
nāpi phalamātram,
na kriyāphalasambandhamātraṃ vā /
kriyā--phalayossādhya-sādhanatāvagame 'pi na pravṛttirupapadyate /
tṛptihetau bhojane 'tīte,
vartamāne vāpravṛtteḥ,
bhaviṣyatyapi tatsādhane sāmudravidākhyāta ivānuṣṭhānābhāvāt /
puruṣāśayāvagamastu prabṛttihetutvenā'śaṅkito 'pi,
svatantrapravṛttau vyutpitsordūrotsāritatvāt /
kintu kāryatāṃ budhvā pravṛtto 'ham,
mamedaṃ kāryathmati pratītya---ahaṃ sarvatra pravṛttaḥ /
tathāhi---
āstāṃ tāvatkriyā loke gamanā-gamanādikā /
antatasstanyapānādistṛptikārariṇyapi1249 kriyā // 5 //
sā yāvanmama kāryeyamiti naivāvadhāryate /
tāvatkadā'pi me tatra pravṛttirabhavanna1250 hi // 6 //
brahmasiddhikato matenā'śaṅkā /
1251atrāpara āha /
satyaṃ---kāryāvagamādeva pravṛttiḥ /
iṣṭasādhanataiva tu kāryatā,
na parā kācit,
saiva pravṛttiheturvidhirucyate /
tadāha---
“apekṣitopāyataiva vidhiriṣṭo manīṣibhiḥ /
ato hyadhyavasāyādirnākasmānnābhidhānataḥ” //
[bra. si. kāṃ. 3, 103 1 / 2 104 1 /
2 pṛ0 115] iti /
1252tathā “puṃso neṣṭābhyupāyatvāt kriyāsvanyaḥ pravarttakaḥ /
pravṛttihetuṃ dharmañca pravadanti pravarttanām //
[vi. vi. ślo. 26 pṛ0 243] iti /
kartturiṣṭābhyupāye hi karttavyamiti lokadhīḥ /
viparīte tvakartavyamiti tadviṣaye tataḥ //
[vi. vi. ślo. 30 pṛ0 302] iti ca /
tannirāsaḥ /
tatra tāvadidameva vaktavyam /
atītasya 1253vartamānasya ceṣṭasādhanatā'sti,
na ca tat kāryatayā'vasīyate /
tenānyā kāryatā,
anyā ceṣṭasādhanatā---iti /
tathā pravṛttirapi tanmātrāvagamāyattā na bhavatītyupekṣyaiva tāvat taṃ,
phalasādhanatā---kāryatayorbhedaṃ vinirdiśati---
1254phalasādhanatā nāma yā sā naiva ca kāryatā /
kāryatā kṛtisādhyatvaṃ phalasādhanatā punaḥ // 7 //
karaṇatvaṃ phalotpāde bhidyete te parasparam /
yadyapyekavastuniveśitā dvayoḥ,
tathāpi svarūpabhedo 'styeva /
tadeva hi vastu phalaṃ pratyupāyabhāvātphalasādhanamityucyate,
kṛtyadhīnātmalābhatayā ca kāryamiti // 7 //
kimitīṣṭābhyupāyeṣveva karttavyatāvagamaḥ,
anyatra netyatrā'ha--- /
kintu svayaṃ kleśarūpaṃ karma yatkāryatāṃ vrajet // 8 //
phalasādhanatā tatra 1255kāraṇaṃ tena kāryatā /
tadbhāvabhāvinī nityaṃ tadā saiva1256 prakāśate // 9 //
svabhāvena hi karmāṇi dukhotpādahetubhūtāni /
teṣu kāryatvāvagamaḥ phalasādhanatāvagamanibandhanaḥ /
kāryatā hi na kṛtyadhīnasiddhitāmātrarūpā,
kintu kṛtiṃ prati pradhānabhūtaṃ sat yat tadadhīnasattākam,
tatkāryamucyate /
tacca kṛteḥ pradhānam,
yadadhikṛtya kṛtiḥ pravartate /
na ca duḥkhaṃ dukhahetuṃvādhikṛtyakṛteḥ pravṛttirupapannā,
nāpyaduḥkham,
aduḥkhahetuṃ vā /
kintu sukhaṃ,
sukhahetuṃ vā /
tatra na tāvatsvayaṃ sukharūpaṃ karma,
sukhasādhanamapi cenna syāt,
na tasya kṛtiṃ prati prādhānyāvagamo1257 ghaṭate /
ataḥ karmasu kāryatvāvagamaḥ phalasādhanatāvagamanibandhana iti,
jñāpakakoṭiniviṣṭā phalasādhanatā 1258kāryatāmanurudhyate,
na tvasau tadātmaiva /
tathā cāsādhanasyāpi sukhasyaivāsti kāryatā /
sukhaṃ hi sarvaḥ kāryatayāvaiti,
na tasya phalasādhanatāmapekṣate /
tena phalasādhanatottīrṇakāryatāvagamena me pravṛttiriti niścitya,
vyutpitsamānaścaitraṃ pravarttamānaṃ dṛṣṭvānuminoti--caitro 'pi kāryabodhātpravartate---iti /
caitrasya 1259pravṛttiḥ--dharmiṇī,
kāryabodhapūrvikā--iti sādhyo dharmaḥ,
buddhipūrvakatve sati pravṛttitvānmadīyapravṛttivaditi /
liṅādayaśca pravṛttihetubhūtārthābhidhāyinaḥ kāryamevābhidadhate /
tasyaivāvagatasya pravṛttyanantarakāraṇatvāt // 9 //
icchā yadyapi pravṛttihetuḥ,
tathāpi sā liṅādivācyā na bhavati /
tadavagamasya pravṛttāvanapekṣitatvāt /
utpannā hi sā pravṛttikāraṇam, nāvagatā /
nanvevamapi kathaṃ liṅādīnāṃ kārye vyutpattirityatrā'ha---
śabdāntarāṇi svārtheṣu vyutpadyante yathaiva hi /
āvāpo-dvāpabhedena tathā kārye liṅādayaḥ // 10 // 1260//
liṅādiyuktavākyaśravaṇe tadbhāvabhāvinyā pravṛttyā viśiṣṭakāryāvagatimanumāya,
vākyasya 1261hetutāmadhyavasyati /
tatrāpi 1262kor'thaḥ kena 1263śabdenābhihita iti vivecane,
liṅānadyāvāpe1264 kāryāvagatidarśanāt,
taduddhāre cādarśanāt,
ta eva kāryāvagatiṃ kurvantīti śabdāntaravalliṅādīnāṃ kāryavācakatvavyutpattisiddhiḥ // 10 //
nanu lokavyavahārāt liṅādayo vācakatayā vyutpādyamānāṃ praiṣādiṣvevavacakatayā vyutpattimarhanti /
tatraiva teṣāṃ prayogadarśanādityaśaṅkyā'ha--- /
kāryameva hi 1265vaktṛṇāṃ jyāyaḥ-sama-kanīyasām /
pravarttyāpekṣayā bhedātpraiṣādivyapadeśabhāk // 11 //
pravarttyapuruṣāpekṣayā jyāyasā vaktrā pratipādyamānaṃ kāryaṃ praiṣa iti vyapadiśyate /
samenā /
dya'mantraṇaṃ,
hīnenādhyeṣaṇamiti,
praiṣādipratipādakā api liṅādayaḥ 1266kāryameva pratipādanti,
nār'thāntaram // 11 //
kathaṃ punaravasīyate---kāryameva praiṣādivyapadeśabhāgityatrā'ha---
kāryameva hi sarvatra pravṛttāvekakāraṇam /
pravṛttyavyabhicāritvālliṅādyartho 'vadhāryate // 12 //
pravṛttirhi bālena svātmani kāryāvagamapūrvikā pratipanneti,
sarvapuruṣānapi pravarttamānāndṛṣṭvā kāryāvagamameva bālaḥ kalpayatīti,
praiṣādīnāmapi pravṛttiḥ kāryāvagamanibandhaneti,
kāryameva praiṣādivyapadeśayogīti siddham /
 vastutastu praiṣādīnāmapi 1267pravṛttyavyabhicāritvātkāryasya ca pravṛttiṣu sarvāsu hetubhūtatvātpraiṣādiṣvapi liṅādīnāṃ kāryamevār'tha iti  #
niścīyate // 12 // 
kena punaḥ pramāṇena bālassvyaṃ kāryamavagacchati /
yataḥ pravarttata ityatrā'ha---
kṛtisādhyaṃ pradhānaṃ 1268yattatkāryamabhidhīyate1269 /
1270tacca mānāntareṇāpi vedyamodanapākavat // 13 //
kṛtau satyāṃ bhāvāt,
asatyāñcābhāvādanumānataḥ kṛtisādhyatā tāvadavagamyate /
yadadhitkṛtya kṛtiḥ pravarttate,
tatkṛteḥ pradhānam,
prayatnaśca kṛtiḥ /
sa ca mānasapratyakṣavedya iti,
viśiṣṭaprayojanatāpi prayatnasya pratyakṣavedyaiva /
tena pratyakṣā-numānābhyāṃ kāryamavagamyate /
yathā codana-pākayoriti,
na kiñcidanupapannam /
upasaṃharati---
evaṃ kāryātmake 'pyarthe vyutpadyante liṅādayaḥ /
tadanviteṣu svārtheṣu tathā śabdāntarāṇyapi // 14 //
evamapi kathaṃ mānāntarāvedyakāryavācitā liṅādīnāmityāśaṅkya,
mīmāṃsāmavatārayati---
saṃpradhāryamidantvatra tatkāryaṃ kiṃ kriyātmakam /
yadvā tadyvatirekīti ....................... //
ko nu nirṇaya ityatrā'ha---
................. tatra lokānusārataḥ // 15 //
pramāṇāntaravijñeyā kriyā kāryeti yadyapi //
loke hi liṅādiyuktavākyaśravaṇe viśiṣṭakriyānuṣṭhānadarśanāttadviṣayā kāryāvagatirliṅādibhiḥ kriyata iti yuktam,
avagati-pravṛttyorekabiṣayatvāt /
nahyanyatkāryatayāvagamya,
anyatra bālaḥ pravarttate /
kiñca kriyāyāṃ kāryabhūtāyāṃ liṅādiyuktavākyapratipādyāyāmabhyupagamyamānāyāṃ1271 śaktikalpanālāghavaṃ syādeva /
tathāhi---dhātureva svārthaṃ bravītu,
tathābhūtārthavācinastu dhātoḥ pare liṅādayo bhavantītyāśrīyate /
liṅādiśravaṇe tu tathābhūtārthaṃparatayā1272 dhātuḥ prayukta ityavagamya,
kāryabhūtadhātvarthāvagamassampadyate /
yathā laḍādibhyo varttamānādyadhyavasāyaḥ,
teṣvapi 1273vartamāner'the varttamānāddhātorlaḍityeva sūtrārthaḥ /
kartrādisaṃkhyāmātravācitvameva kevalaṃ laḍādīnāmiva liṅādīnāmapyartha iti,
kriyaiva kāryatayā vede 'pyavagamyata iti,
yadyapi vivekāsamarthānāmavagatirbhavati1274 /
1275tathāpi vede ṣaṣṭhādyasiddhānte 'vasthite sati // 16 //
svargakāmādayaḥ kārye niyojyatvena 1276sammatāḥ /
1277svargakāmādibhiśśbdairvaktavyā itayavasthitam // 17 //
ṣaṣṭhādye hyetaduktam---liṅādiprayoge tāvatkāryāvagatirastīti nirvivādam /
kṛtisādhyañca kāryaṃ bhavati /
sati karttari tasyā'tmalābhaḥ /
kartṛlābhaśca svasambandhikāryāvabodhe sati bhavati, nānyathā /
tena yadyapi lokānusāreṇa kriyāyā eva kāryatayā bodhyamānāyā vākyārthatvāt,
tadanvayitvāccetareṣāmapi1278 padārthānām,
 kārakatvādṛte cānyasya kriyānvayitvāsambhavāllohitoṣṇīṣanyāyena viśeṣaṇabhūtasvargakāmanāsamarpaṇaparatayā kartṛviśeṣaṇatvena svargakāmasyānvayo  #
'vagamyate / 
tathāpi svasambandhikāryaboddhṛtvenaivānvayo varṇanīya iti,
niyojyasamarpakatvamevā'śrīyate--iti // 17 //
evamapi kimityāha---
niyojyassa ca kāryaṃ yassvakīyatvena buddhyate /
tathāpi kimityāha---
svargādiḥ kāmayogācca sādhyatvenaiva gamyate // 18 //
sādhyaviṣayaiva hi sarvatra kāmanā bhavati,
tena tatsambandhātsādhyabhūtaṃ svargādi kāmyamānatayā puruṣaṃ viśinaṣṭi---
tena sādhyatvaparyantasvargādīcchāviśeṣitaḥ /
tadeva śaknuyātkāryaṃ boddhuṃ yatkāmyasādhanam // 19 //
maṇḍanamiśramatasyopanyāsaḥ /
atra kaścidāha---yadyapi kāmanāyogātsādhyatā svargādīnāmavagamyate,
tathāpi prakṛtakāryasādhyatvāvagamo niṣpramāṇaka eva,
anyasādhyasyāpi sādhyatvasambhavāt /
na ca yatkāmyate,
tasyāvaśyaṃ sādhanamasti /
manorathaparamparāhṛtacetaso hi tannāsti,
yanna kāmanāviṣayībhavati /
na ca tasya sarvasya sādhanaṃ bhavati,
sarvajñatvamapi kecitkāmayante,
na ca tasyopāyasambhavaḥ /
atha tadicchāvato 'tatsādhane kartrṛtā nopapadyate /
katha1279 nopapadyeta /
dṛśyante hi grāmābhigamanakāmā 1280api yādṛcchikīṣu kriyāsu pravarttamānāḥ /
api ca sarvo 'bhyudayārthyeva1281 puruṣaḥ,
tathāpi prāyaśastadvirodhiṣvevendriyārtheṣu pravarttamāno dṛśyate-iti /
tannirāsaḥ /
atrocyate---svargādikaṃ kāmayamānasya tadeva kāryatayā baboddhumavakalpate,
yadeva tasya kāmyamānasya siddhyanuguṇam /
anyathā hi tatkāminā satā tatkāryatayānavabuddhaṃ syāt /
aparityaktatatkāmanāsambandho hi tatsādhanaṃ kāryatayāvabudhyate /
tasmādyatkāmino yatkāryatayopadiśyate,
tattasnaya kāmyasya 1282sādhanamiti niyojyakāryānvayānupapattyaiva gamyate // 19 //
evaṃ sati kiṃ phalamityāha---
liṅādistatra kāryañcet kriyāmevāvabodhayet /
samanvayo niyojyena tadānīmeva hīyate // 20 //
kathamityāha---
kriyā hi kṣaṇikatvena na kālāntarabhāvināḥ /
svargādeḥ 1283kāmyamānasrū 1284samarthā jananaṃ prati // 21 //
iṣṭasyājanikā sā ca niyojyena phalārthinā /
kāryatvena na sambandhamarhati kṣaṇabhaṅginī // 22 //
kāryavirodhi karmeti pramāṇāntarasiddham /
parispando hyuttaradeśasaṃyogodayāpavargītyāśutaravināśī,
svargaśca niyatadeśāntara---kālāntarabhogyaḥ /
maṇḍanamiśramatānuvādaḥ /
1285nanu prītimātravacanassvarga iti ṣaṣṭhādye sādhitam,
prītisādhaneṣu dravyeṣu svargaśabdaprayogāt /
na ca teṣu svarūpanibandhana eva tatprayogaḥ,
prītyapagame tadabhāvāt /
na ca tatsādhanavacanatā tadanabhidhāne ghaṭate,
tadabhidhānābhyūpagame tadvācakataiva /
lakṣaṇayā tatsādhane prayogopapatteḥ,
tatra śaktikalpanāparikṣayāt /
akhaṇḍaśabdatayā ca daṇḍinyāyasyāsambhavāttadantargatasya daṇḍaśabdasya daṇḍapratyāyakatvasambhavāt /
prīteśca karmānantarabhāvitvamapi na sambhavatyeva /
tannirāsaḥ /
ucyate /
na prītimātravacanatayā jyotiṣṭomādicodanāsu svargaśabdasya prayogo 'vakalpate1286,
arthavādeṣu duḥkhāsambhinnacirataropabhogyābhilāṣopaneyaprītiśravaṇāt /
tatra yadi vidhyuddeśagatassvargaśabdastathāvidhaprītiparatayā na varṇyate,
tadātiparokṣār'thavādapadānāṃ vṛttirādṛtā na bhavediti,
tadānuguṇyena tādaśyāmeva prītau svargaśabdaḥ prayukta iti niścītate /
tathābhūtā1287 ca sā niyatameva deśāntarabhogyā /
ato na karmānantarabhāvinīti,
na tatra karmaṇa āśutaravināśinassādhanatāvakalpate /
yasmin hi pūrvavarttini yanniṣpādyate,
tattasya sādhanamitilokapratītiḥ /
ata eva ca vinaṣṭasyāpi karmaṇaśśāstreṇa sādhanatvaṃ bodhata iti ye bruvate,
te 'pi nirastāḥ /
evaṃ cāsāvāśutaravināśinī kriyā svargakāminā niyojyena saha kāryatayā sambandhuṃ nār'hati,
svargaṃ prati sādhanatvānupapatteḥ // 20 // - 22 //
tasmānniyojyasambandhasamarthaṃ vidhivācibhiḥ /
kāryaṃ kālāntarasthāyi kriyāto bhinnamucyate // 23 //
nanu kriyaiva kāryatayocyatām,
astu saiva 1288phalasādhanam /
tena tasyā api niyojyasaṃbandho ghaṭata eva /
na tvasau kṣaṇabhaṅginī dehāntaropabhogyasvargasādhanatāṃ kathamavalambiṣyate /
ucyate /
varaṃ tasyā eva tadanupapattyā ciratarāvasthāyitākalpanā,
na punaradṛṣṭasyāśrutasya tadatirekiṇor'thasya kalpanā /
yadi 1289vā karmaṇa eva śaktiravasthāyinītyabhyupagamyatām /
tadidamubhayamapi pramāṇāntaravirodhānna kalpanāmarhati /
avirodhi hi pratītasiddhyartha kalpayituṃ śakyam /
karmaṇaścā'śutaravināśinaściratarāvasthāyitā pramāṇāntaraviruddhā1290 /
vārtikamatopanyāsa-nirāsau /
śaktimati cātīte śaktirapyatīteti pramāṇāntarasiddhamiti,
na sāpi sthāyinī śakyā kalpayitum /
1291api cā'śraye nivṛtte,
kimāśrayā śaktiravatiṣṭhatām /
ātmāśriteti cet /
nānyadīyā śaktiranyatra vartate,
pramāṇāntaravirodhādeva /
kiñca śathkatamatyasati,
śakteḥ phalaṃ na yuktam /
śakmimaddhi sādhanam,
na śaktiḥ kevalā1292,
anyathā śaktitvaṃ na syāt /
devatāprasādasya phalaprayojakatvaśaṅkā 1293nanu yāgādikriyā devatārādhanopāyabhūtā satī kāryatayocyatām,
sā tatprattyāsattidvāreṇa kālāntare 'pi phalaṃ janayitumalameva /
devatā phaladānasamarthā karmabhirārādhyate,
sā'rādhitā prasīdati,
prasannā ca kartrṝnkālāntare 'pi phalena yojayatyeva---iti /
tannirāsaḥ /
naitadevam /
yāgādīnāṃ devatārādhanahetutve pramāṇābhāvāt /
na hi devatārādhanopāyabhūto yāga ityatra kiñcitpramāṇamasti /
nanu devapūjārtha eva yajissmaryate /
pūjo ca sarvā /
pūjyamānārādhanārthetyavagatam /
ucyate /
na smṛtiḥ pramāṇam,
smṛtitvādeva /
pramāṇāntarāpekṣayā ca smṛtīnāmarthavarṇanam,
tadanuvarttitvāttāsām /
na ca pramāṇāntareṇa devatāsādhanopāyatā ayāgasyāvagamyata ityuktam /
ato devatoddeśena dravyatyāgo yāga iti,
gauṇaṃ devatāpūjātmakatvamavagantavyam,
pūjāpi pūjyoddeśenaiva hi pravarttate--iti /
apa ca sā karmabhirārādhyate,
yā'rādhanaṃ pratipadyate /
nānādeśagāminā purūṣeṇānuṣṭhīyamānayāgātmakapūjāvagamaśca devatāyā iti,
pramāṇaviruddhameva 1294vigrahavataśca pratipattiyogitā,
tasya ca vedenānādinā'rādhyatayā pratipādanamapi pramāṇāntaraviruddhameva,
tasyānāditvānupapatteḥ /
devatādhikaraṇe [mī. da. 9. 1. 4] ca prapañcenāyamartho nirasta iti,
nātīvātra yatitavyam /
yāgasya puruṣasaṃskārakatvaśaṅkā /
athāpi syātpuruṣasaṃskārahetubhūtaiva kriyā śabdena kāryatayocyate,
tasyāśca svargakāmādipuruṣasambandhātpuruṣasaṃskārādeva kālāntare phalaṃ bhaviṣyati--iti /
tanna /
puruṣasaṃskārakatve pramāṇābhāvāt /
na hi pramāṇāntarataḥ,
śabdato vā puruṣasaṃskārahetutā yāgādīnāmavasīyata iti “karmāṇyārambhabhāvyatvādi” [mī. da. a. 11. pā. 1 sū. 20] tyatroktam /
kriyākāryatvaśaṅkā /
nanu kriyaiva kāryatayocyatām,
phalasādhanatā ca tasyā evā'śrīyatām /
tadanyathānupapattyā tu kiñcidapyaparaṃ tañjanyaṃ phalodayānuguṇaṃ kālāntarasthāyyātmāśrayaṃ parikalpyatām,
mā bhūttasya liṅādivācyatā---iti /
kāryaṃ liṅādivācyamiti svamatanirūpaṇam /
ucyate---taddhi tadanupapattyā kalpyate,
yadyasyopapādakam /
na ca kriyājanyenānyena phalajanakena kalpitena kriyāyāḥ phalasādhanatopapāditā bhavati /
na hi sādhanasādhanaṃ tasya sādhanaṃ bhavati,
avāntaravyāpāro vā,
śaktirvā tatsādhanatāṃ nirvāhayati /
vyāpārayogitayaiva śaktimatāṃ sādhanatā yataḥna cā'tmasamavāyyarthāntaraṃ karmaṇāmavāntaravyāpāraḥ,
nāpi śaktiriti,
na tasyār'thāpattigamyatā yuktā /
kintvanvitābhidhāne sthite,
niyojyānuguṇyācchabdavācyataivāciteti sūktam---
1296niyojyasambandhasamarthaṃ kālāntarasthāpi kāryaṃ kriyātiriktaṃ liṅādibhirevocyate---iti /
gurumatasarvasvavarṇanam /
1297atraiṣā prakriyā /
codanāsūtre kāryārthatā pratipāditā /
ṣaṣṭhādye tasyaiva kāryasya svasambandhitayā bodhyassvargakāmādirniyojya iti vyutpāditam /
svargakāmanā ca niyojyaviśeṣaṇamityekādaśādye [mī. da. 11. 1. 1.] vyutpāditam /
tasya ca kāryasya niyojyaviśeṣaṇībhūtakāmyotpattihetutvamiti bādaryadhikaraṇe [mī. da. 3. 1. 3] rāddhāntitam /
tacca tathābhūtaṃ kāryaṃ kriyārūpaṃ na bhavati,
tasyāḥ phalasādhanatvāyogāt /
devatārādhanamukhena tāvat phalasādhanatā nāstīti devatādhikaraṇai [mī. da. 9. 1. 4] vyutpāditam /
puruṣasaṃskāramukhena nāstīti “karmāṇyārambhabhāvyatvādi“tyatroktam /
karmaṇaḥ, tacktervā sthāyitā neti cāpūrvādhikaraṇe [mī. da. 2. 1. 2.] pratipāditam /
ato niyojyānvayamukhena mānāntarāpūrvamātmasamavāyi kāryaṃ liṅādibhirabhidhayata ityanekanyāyasādhyam /
kāryañca kṛtisādhyam /
kṛtiśca puṃsāṃ prayatna eva /
na ca cāsau bhāvārthamantareṇāstīti,
1298tatsambaddha evocyataiti bhāvārthādhikaraṇe [ 2. 1 . 1 ] sthitam /
sa ca bhāvārthassambadhyamānastamavacchinattīti,
śabdāntarādhikaraṇe [mī. da. 2. 2. 1] nirṇītam /
viṣayabhūtaśca bhāvārthaḥ karaṇībhavatīti bādaryadhikaraṇe evoktam,
svakāryasādhane bhāvārthe puruṣasyaiśvaryamiti ca tatraivāktam // 23 //
kālāntarāvasthāyinaḥ kāryasya niyojyānvayayogyatāmāha---
taddhi kālāntarasthānācchaktaṃ svargādisiddhaye /
sambandho 'pyupapadyeta niyojyenāsya kāminā // 24 //
nanu bhāṣyakāraḥ---pratyayārthaṃ prayatnamityāha1299,
na kriyādibhinnaṃ kāryamiti yo manyate,
taṃ pratyāha---
kriyādibhannaṃ yatkāryaṃ vedyaṃ mānāntarairna tat /
ato mānāntarāpūrvamapūrvamiti gīyate // 25 //
niyoganirvacanam /
nanvevamapyapūrvaṃ vākyārthassyād, na niyogaḥ /
niyogaśca vākyārthaiti prābhākarāṇāmullāpa ityatrā'ha---
1300kāryatvena niyojyañnaca svātmani prerayannasau /
niyoga1301 iti mīmāṃsāniṣṇātairabhidhīyate // 26 //
evamapi kathaṃ 1303tasya vākyārthatvamitayāha---
kāryasyaiva pradhānatvādvākyārthatvañca yujyate /
vākyaṃ tadeva hi prā'ha niyojya-viṣayānvitam // 27 //
uktaṃ hyetat-yat pradhānatayā pratipādyate,
tadvākyārthaḥ--iti /
kāryañca pradhānatayocyata iti,
tasyaiva vākyārthatvam /
niyojyānvitābhidhāne prāyikamiti kathanam /
niyojyanvitābhidhānañca prāyikam,
ādhānādhyayanāṅga-pradhānotpattiniyogānāṃ niyojyaśūnyānāmabhidhānābhyupagamāt /
vivaraṇakārā hyādhānaviṣayamapi niyogāntaramicchanita,
kratuniyogapratyabhijñānābhāvād /
asannidhāne hi tanniyogapratyabhijñānaṃ nopapadyate /
nāpi 1303paṇatādivadavyabhicaritakratusambandhāgnimukhena1304 pratyabhijñopapattiḥ /
juhvādīnāntvākṛtivacanatvātprāgeva 1306vidherniyogapratyabhijñāsambhavaḥ /
nanvagnīnāmapi sādhyatvāt,
sādhyadvayaṃ kathamekasminvākye 'nvīyate ?
ucyate---niyoga evātrāpi pradhānaṃ sādhyam,
anīpsitakarmatātvagnīnām /
anīpsitakarmatve 'pi yattadādhānajanyaṃ phalamagnisamavāyi,
tadyoginyāhavanī yādiśabdaprayogāt,
āhavanīyādīnāñca kratūpayogitvāttatsiddhyarthatayaiva puruṣapravṛttyupapatteranuṣṭhānalābhādalaṃ 1307niyojyānvitābhidhānena--iti /
tathādhyayanavidhāvapyācāryakaraṇavidhiprayuktyaivānuṣṭhānalābhānniyojyaśūnyābhidhānamiti sthitam /
pradhānotpattiniyogā apyadhikāraniyogākṣiptasvaviṣayānuṣṭhānenaiva labdhasiddhaya iti,
na tatra niyojyānvitābhidhānānveṣaṇam /
prayājādiṣu niyogāntaropannyāsaḥ /
aṅgotpattiniyogā api viniyuktaprayājādiviṣayatvādadhikāraniyogāṅgatayaiva sidhyantīti,
kiṃ teṣu niyojyānvitābhidhānena /
kathaṃ punaḥ prayājādividhīnāṃ viniyuktaviṣayatvam ?
ucyate---sādhikāraniyogasannidhau prayājādivākayāni śrutāni na 1308tāvatsvaviṣayaṃ niyogāntaramavagamayitumīśate,
avadhātādivadanuvādakatvasambhavāt /
kintu svarūpamātramava1309 yogyasvapadārthaviśiṣṭamupasthāpayanti1310 /
tacca prayojanākaṅkṣitayā prayojanībhūtena sādhikāreṇa niyogenānvīyata iti,
adhikāravākyagata eva liṅśabdastadanvitaṃ svārthamabhidhatte /
sa cānvayaḥ prayājādīnāmaidamarthyamātreṇa grāhakagrahaṇamityucyate /
karaṇopakārasākāṅkṣasya cāpūrvasya yatkara1311ṇopakāraparikalpanam,
sa prakaraṇavyāpāraḥ /
tatra yatteṣāṃ 1312karaṇopakārajanakatavakalpanam,
tadaupādānikam---iti /
tatra śaṅkā-nirāsau /
nāsti tarhi prayājādiṣu niyogāntaram ?
na nāsti, kṣaṇikānāṃ teṣāṃ sambhūyakaraṇopakārakatvānupapatterniyogāntarasyāvaśyāśrayaṇīyatvāt /
yo 'sau liṅādiḥ prāganūdyamānārthakatayā śaṅkitaḥ,
sa idānīṃ niyogāntaramabhidhatte /
ata eva cāvaghātādivadeṣāṃ yajyādiśabdānāmevāṅgavākyagatānāmadhikāraniyogānvitasvārthābhidhānaṃ nābhyupagamyate /
tathā satyutpattāvevāṅgayāgasvarūpasyānyatiraścīnasya niyogāntarāviṣayatvāt,
niyogāntaraviṣayatā na syāt /
utpattidaśāyāṃ 1313tvananyatiraścīnatayābhidhānādyuktaṃ niyogāntaraviṣayatvam /
kasmātpunaranyatiraścīnasya niyogāntarāviṣayatvam,
nahyekaṃ vastu yugapatkāryadvayasambandhi śakyamavagantum /
yacca tanniyogāntaraṃ prayājādiṣu,
tat paścādabhidhīyamānamadhikāraniyogāṅgatayaiva1315 svaśabdenābhidhīyate /
anyathā viṣayadvayaviniyogavirodhādityalamatiprasaṅgena // 27 //
niyogasya guṇatvaśaṅkā-nirāsau /
nanu niyogasya kāmyamānaphalasādhanatvābhyupagamāt,
phalasyeva prādhānyāt,
tasyaiva vākyārthatvaṃ1316 yuktamityata āha---
ātmasiddhyanukūlasnaya niyojyasya prasiddhaye /
kurvatsvargādikamapi pradhānaṃ kāryameva naḥ // 28 //
yattadapūrvaṃ kāryam,
tasya niyojyānvayaṃ vinā kāryatvānupapatteḥ,
anuṣṭhānaṃ vinā tadasambhavāt,
kartrā ca vinā tadanupapatteḥ,
adhikāreṇa1317 ca vinā kartturabhāvāt,
niyojyatvaṃ vinā tadayogāt,
akāmasādhane ca 1318kāmino niyogānavagamāditi,
ātmasiddhyarthameva niyogaḥ kāmyamānaphalasiddhihetutvamavalambate, svāmivat /
yathā'tmana eva saṃvidadhānassvāmī garbhadāsasyopakaroti,
tathā niyogo 'pi niyojyasyeti,
na 1319prādhānyapracyutiḥ // 28 //
nanu niyogasya phalasādhanatvāt,
tasya ca setikarttavyatākakaraṇanibandhanasiddhitvāt,
tadanuṣṭhānānantaraṃ niyogasiddheḥ phalasiddhissyāt,
anantaraṃ niyogo 1320na niṣpadyate,
tarhi kriyāyāmatītāyāṃ kutastatsiddhirityatrā'ha---
viṣayānuṣṭhitau satyāṃ siddho na hi vidhiḥ phalam /
tadānīmeva kurute sahakārivyapekṣayā // 29 //
eṣā'tra darśanasthitiḥ---pradhānotpattiniyogāḥ,
aṅgotpattiniyogāśca yathāyathaṃ saṃnipatyopakārakāṅgayuktasvaviṣayamātrānuṣṭhānenaiva siddhyanti /
tatra yānyaṅgāpūrvāṇi,
tāni sambhūta pradhānotpattyapūrveṣūpakurvanti,
tasmācca paramāpūrvaṃ niṣpadyate /
yānyapi cā'ṅgāpūrvāṇi dīkṣiṇīyādīnām,
teṣāmapyārādupakārakātideśikāṅgamājāmekamutpattyapūrvam,
aparamapyaṅgāpūrvaṃ pradhānavadveditavyam---iti /
anayā diśānyatrāpi sakalamūhanīyam /
itthaṃ yadyapi karmānuṣṭhānānantarameva niyogasiddhiḥ,
tathāpi yat phalasyānantarābhavanam,
tat upapattyā kalpyate---iti // 29 //
nanvevaṃ sati phalahetutāpūrvasya bādhyetetyatrā'ha---
sahakārivyapekṣā ca kāraṇatvaṃ na bādhate /
mā1321 bādhiṣṭheti sarvatra tadanugrahakalpanā // 30 //
tathetyarthaḥ /
“1322ataḥ puruṣakāraśca daivañca phalasādhanam” /
ityācāryāḥ /
daivam---apūrvam /
apekṣaṇīyaṃ sahakāri ca puruṣakārapadavepham /
nityādiṣu niyogānabhidhānaśaṅkā-parihārau /
nanvevaṃ bhavatu kābhyeṣvapūrvakāryābhidhānaṃ liṅādīnām,
nitya-naimittikaniṣedhādhikāreṣu katham ?
1323na hi teṣu phalodayaṃ prābhākarā anumanyante /
na hi phalaṃ phalatayānvīyate,
kintvadhikāriviśeṣaṇatayā /
labdhe tu jīvanādāvadhikāriviśeṣaṇe,
kiṃ phalānveṣaṇena /
na ca phalamantareṇa pravṛttyasambhavaḥ,
svasambandhikāryāvagamamātrāyattatvātpravṛtteḥ /
nirapekṣācchabdātphalamantareṇā /
dyapi svasambandhikāryāvagamaḥ,
tāvanmātrasya loke pravṛttihetutvāvagamāt /
kāryāvagamotpādanāyai phalamupayujyata ityuktam /
nanu yathā śabdātkāryāvagatiḥ,
tathā niṣphalatvādanumānenākāryatāpratītirapīti,
kathaṃ pravṛttyupapattiḥ ? na /
anyathā yadi kaścitkalpite phale na pravartate,
tadā kiṃ karttavyam // 30 //
nanu phalodayānabhyupagame ca prācyamārgāsambhavāt,
nityādiṣvapūrvakāryābhidhānamapramāṇakaṃ syāt, tatrā'ha---
evaṃ kāmādhikārārthaparyālocanayotthitā /
vyutpattissarvavākyārthapratipattinibandhanam // 31 // 1325//
uktamidamanyāyyañcānekārthatvam-iti /
tena kāmādhikāre siddhe 'pūrvakāryābhidhāyakatve,
nityādiṣvapi sa evār'tho virodhābhāvādāśrīyate /
nityādhikārānuguṇyena tu kriyākāryatvābhidhānaṃ kāmyeṣvanupapannamiti,
sarvatrāpūrvameva1327 vākyārthaḥ---iti // 31 //
tatraitadeva tāvadvaktavyam---na kevalaṃ vede lokavyavahārādeva śabdārthāvadhāraṇam,
kintu prasiddhārthapadasambandhādapi padārthāntarānvayayogyārthābhidhāyakateti1328 sthite,
tadanurūpārthābhidhāyakatā nirṇīyata eva /
 etacca yavavarāhādhikaraṇe [mī. da. 1. 3. 5.] vyutpāditam 1329vyavahārata eva sambandhāvadhāraṇādubhayathāpi padāntarārthādhyavasānaṃ bhavatyeva, 
tena vaidikavākyaśeṣānvayārhatālocanena dīrghaśūkādyarthatvameveti rāddhāntaḥ /
tathā trivṛcchabde,
yūpā--havanīyādiṣu ca śaktyavadhāraṇāt /
loke 'pi cāyaṃ vyavahāro bahulamupalabhyate /
tathā sati vaidikaniyojyānvayayogyatayā liṅādīnāmapūrvakāryābhidhāyakatvanirṇayo nānupapannaḥ /
ayañcāparo viśeṣaḥ---yalliṅādiyuktānāṃ vākyānāṃ kāryārthatvam,
tattāvadvṛddhavyavahārādeva siddham,
kintu liṅādipratyayānāṃ yadvacyaṃ1330 kāryam,
taccāpūrvaṃrūpamityetāvanmātraṃ vaidikapadasambandhādavasīyate--iti // 31 // 1331//
ekadeśimatamadhunā nirākarttumupanyasyati---
vyavahārata evāhurvyutpattimapare punaḥ /
kārye mānāntarāvedye kriyādivyatirekiṇi // 32 //
asyār'thaḥ---kecidevamāhuḥ---liṅādiyuktavākyaśravaṇe pravṛttidarśanāt,
kāryāvagatinibandhanatvātpravṛtteḥ,
kāryamātrameva teṣāmarthaḥ, na 1332kriyā /
vaidikaliṅādeḥ kārye śaktinirṇayaḥ /
nanvevaṃ vedādeva vyutpattirāsthitā syādityāśaṅkyā'ha---
vyutpattiripa kāryer'the vyavahārānusāriṇī /
kintu nirdhāraṇāmatraṃ vedavākyavimarśajam // 33 //
tasyāṃ śabdasya pravṛttyanupayogitvāditi,
kriyāniṣkṛṣṭakāryābhidhāyitā laukikavyavahārādeva nirṇīyate--iti // 33 //
tadidamayuktamiti pratijānīte---
sitetara iva tveṣa pakṣaścittaṃ na karṣati /
candrātapāmalanyāyapravāsamalinīkṛtaḥ // 34 //
kathamityāha---
kārye mānāntarāvedye pārśvasthastannibandhanam /
vyavahāraṃ kathaṅkāraṃ śabdātprāgavabudhyatām // 35 //
vyavahāramavijñaya tannibandhanatadgtā /
pratipattiḥ kathaṃ jñeyā śabdaśaktiḥ kathantarām // 26 //
idamatrā'kūtam /
yadyapi kāryamātrameva pravṛttyupayogīti tāvanmātrameva śabdārthaḥ,
tathāpi tasya loke kriyāgatasyaiva pravarttakatvadarśanād,
śakyate kriyāśritatā pratyetum /
yathā'kṛtimātrasya śabdārthatve 'pi vyaktyāśritatāpi na pratikṣipyate,
tathā kriyāśritatvaṃ pramāṇāntarapramitaṃ na pratikṣepamarhati /
tena kriyātiriktakāryābhidhāyakatvamasiddham1333 /
yadi paraṃ tannibandhanavyavahāra eva1334 syāt,
tadā taddarśanāttaddhetubhūtapratipattyanyathānupapattyānumānena śabdasya vācakatvādhyavasānaṃ bhavet /
na caitadasti,
tasya śabdādanyataḥ prāganavagamāttannibandhanavyavahārāpratipattiḥ1335,
tadapratipattau ca taddhetubhūtapratipattyananumānānna śaktikalpanopapattiḥ // 34 // - 36 //
tatrā'kūtaṃ vivṛṇoti---
kāryapratītimātrañca pravṛtteranumīyatām /
kintu kāryā kriyaiveti1336 lokadṛṣṭyā'vasīyate // 37 //
lokapratītaṃ kriyārūpatvañca na śakyate 'pahnotumiti,
kāryamātrārthatve kriyaiva kāryatayā liṅādyartha iti niścīyate,
na punaḥ pramāṇāntarādapūrvam-iti // 37 //
matāntareṇa kriyākāryatvaśaṅkā-nirāsau /
anye punar---vedārthabodhakācāryavacananibandhanapravṛttidarśanenātīndriye1337 kārye liṅādayo vyutpadyanta ityāhuḥ /
yadyācāryavacanādapi kriyaiva kāryatayā'vagamyate,
tadā tasyāssvayaṃ duḥkharūpatvātpuruṣārthāntarānubandhanaṃ vina pravṛttyasambhavānniyamena sukhārthinaḥ pravṛttirna syāt /
1338na ca sandhyopāsanādau puruṣārtho 'sti /
tasmātkriyātiriktakāryamācāryavacanebhyo 'vagamyate---iti /
tānpratyāha---
vedārthācāryavākyeṣu pravṛttiyā'pi dṛśyate /
tatrāpyeṣaiva sambandhaparijñānavidhā bhavet // 38 //
ācāryavākyaśravaṇādapi śiṣyāṇāṃ yā sandhyopāsanādau pravṛttiḥ,
tatrāpi bālassvaviṣayanirūpitaṃ kriyākāryatvāvagamameva kāraṇatvena parikalpayet,
phalaṃ vinā ca tadanupapatteḥ phalāvagamamapi sambhāvayet /
lokavyutpattyanusāreṇa 1339vedārthamapi pratipadyamāno nitya-naimittika-niṣedhādhikāreṣvapi1340 phalaṃ kalpayet /
sa eva vālyadaśāyāṃ vyutpannassvayamācāryapadavīmadhiruḍho vedārthaṃ pratītya,
śiṣyebhya upadiśan kriyāmeva kāryatayā pratipādayet,
nāpūrvaṃ kāryam--iti // 39 //
upasaṃharati---
tasmāllokānusāreṇa vyutpattiḥ kāryamātrake /
tasya tvapūrvarūpatvaṃ vedavākyānusārataḥ // 39 //
evamapūrvakāryābhidhāyitve siddhe codayati---
nanu lokavirodhitvaṃ pakṣe 'sminnapi dṛśyate /
sarvathaiva1341 yato loke kriyā kāryaiva gamyate // 40 //
pariharati---
bhavedevaṃ virudhyete kāya'pūrve 'pi laukikau /
pratipatti-prayogau cet kriyākāryatvagocarau // 41 //
yadi kriyākāryatvagocarau laukikau pratipatti-prayogāvapūrvakāryābhidhāyitvapakṣāṅgīkāre virudhyete,
tato lokaviruddhatvaṃ syādasmatpakṣasya /
na caitadastītyāha---
apūrvaṃ hi kriyāsādhyaṃ sādhitā sādhanaṃ kriyā /
pramāṇāntaragamyaṃ hi lokaśśabdairvivakṣati /
kriyākāryatva evātaḥ prayogo lakṣaṇānvitaḥ // 43 //
pratipatti-prayogau hi nāvaśyaṃ śrautavṛttyanusāriṇāveva,
lakṣaṇayāpi loke1344 taddarśanāt /
tena yadyapyuktena nyāyenāpūrvameva kāryaṃ liṅādīnāmabhidheyam,
tathāpi tasya kriyākāryatvāvyabhicārāt,
tatra lakṣaṇayā tayornānupapattiḥ /
yattu śrautapadārthe kārye loke liṅādi na prayujyata iti /
tat tasyāpūrvātmanaḥ pramāṇāntarāpratītatvāt,
pratītaviṣayatvācca laukikaprayogasya /
kriyāsādhyantvapūrvam,
sādhitā ca satī kriyā sādhanaṃ bhavatītyapūrveṇa saha kriyākāryatvaṃ1345 nityasambaddhamiti,
śakyate tallakṣayitum // 42 - 43 //
yadyeṣā1346 lakṣaṇā,
kimiti tarhi loko nāvagacchatītyāha---
lakṣaṇānabhimānastu mukhyārthānavadhāraṇāt /
ye tu1347 mukhyārthakuśalāsteṣāṃ lākṣaṇikatvadhīḥ // 44 //
mukhyamarthamaviditvā lākṣaṇikamapyarthaṃ śrautamiva manyante,
mlecchā iva yava-varāhādyartham /
mukhyārthavivekināntu parīkṣakāṇāṃ lākṣaṇikatvadhīḥ---iti // 44 //
upasaṃharati---
tasmānmānāntarāvedyaṃ kāryamarthāntarānvitam /
vedavākyaṃ bravītīti saṃkṣepo 'yamudāhṛtaḥ // 45 //
granthasya,
kartuśca saṃjñāṃ,
prayojanañcā'ha---
vākyārthamātṛkeyaṃ prabhākaragurorbhatānusāreṇa1348 /
anasūyubodhanārthaṃ śālikanāthena saṅgrathitā // 46 // 1349//
racitā saccaritānāmanugrahaṃ kartukāmena /
vākyārthamātṛkāyā vṛttiriyaṃ śālikenaiva //
iti mahāmahopādhyāyaśrīmacchālikanāthamiśrapraṇītāyāṃ savṛttau vākyārthamātṛkāyāṃ dvitīyaḥ paricchedassamāptaḥ /
samāptañcedaṃ prakaraṇapañcikāyāṃ sṛttirvākyārthamātṛkā nāmaikādaśaṃ prakaraṇam //
