āśramasthaṃ sukhāsīnaṃ vedaśāstraviśāradam /
apṛcchann ṛṣayo gatvā yamaṃ yamitamānasam // YSS_1.1 //
ṛṣayaḥ
mahāpātakasaṃyuktāḥ upapātakinas tathā /
yair yair vratair viśudhyanti tan no brūhi mahāmune // YSS_1.2 //
yamaḥ
divā vātārkasaṃspṛṣṭaṃ rātrau nakṣatramārutaiḥ /
saṃdhyādvayor vā saṃdhyābhyāṃ pavitraṃ sarvadā jalam // YSS_1.3 //
svabhāvayuktam avyāptam amedhyena sadā śuci /
bhāṇḍasthaṃ dharaṇīsthaṃ vā pānīyaṃ pāvanaṃ nṛṇāṃ // YSS_1.4 //
amedhyena tu saṃspṛṣṭo rātrāv ahani vā dvijaḥ /
sadyaḥ snātvā spṛśed agniṃ sandhyayoś ca sadā śuciḥ // YSS_1.4A //
śvāpadoṣṭrahayādyaiś ca mānuṣaiś caritaṃ vinā /
daṣṭaḥ snātvā śuciḥ sadyo naraḥ saṃdhyādirātriṣu // YSS_1.5 //
antyād ajñānato bhuktvā caṇḍālānnaṃ kathañcana /
gomūtrayāvakāhāro daśarātreṇa śudhyati // YSS_1.6 //
jalāgnyudbandhanabhraṣṭāḥ pravrajyānāśakacyutāḥ /
viṣaprapatanaprāyāḥ śastraghātahatāś ca ye // YSS_1.7 //
navaite pratyavasitāḥ sarvadharmabahiṣkṛtāḥ /
cāndrāyaṇena śudhyanti taptakṛcchradvayena vā // YSS_1.8 //
ubhayāvāsinaḥ pāpā ye śyāmaśabalācyutāḥ /
aindavābhyāṃ viśudhyanti dattvā dhenuṃ tathā vṛṣaṃ // YSS_1.9 //
gobrāhmaṇahataṃ dagdhvā mṛtam udbandhanena ca /
pāśaṃś chittvā tathā tasya kṛcchraṃ sāṃtapanaṃ caret // YSS_1.10 //
kṛmibhir vraṇasaṃbhūtair makṣikādyupaghātitaḥ /
kṛcchrābdaṃ samprakurvīta parāko mohasaṃgamāt // YSS_1.11 //
ekaike tu kṛte pāpe prāyaścittaṃ vidur budhāḥ /
sarvapātakasampāte prāyaścittaṃ na vidyate // YSS_1.12 //
sarvapātakasampāte kapālagrahaṇaṃ smṛtam /
tat kāpālikam asyāgraṃ prāyaścittaṃ manīṣibhiḥ // YSS_1.13 //
kāpālikānnabhoktṝṇāṃ tannārīgāmināṃ tathā /
jñānāt kṛcchrābdam uddiṣṭam ajñānād aindavadvayam // YSS_1.14 //
surāmadyapāne kṛte gomāṃsabhakṣaṇe 'pi vā /
taptakṛcchraparikliṣṭo mauñjīhomena śudhyati // YSS_1.15 //
prāyaścitte 'vyavasite kartā yadi vipadyate /
śuddhas tad ahar evāsāv ihaloke paratra ca // YSS_1.16 //
yāvad eko 'pṛthagdravyaḥ prāyaścittaṃ niṣevate /
apraśastās tu taṃ spṛṣṭvā bhaveyuḥ te vigarhitāḥ // YSS_1.17 //
asaṃbhojyā apratigrāhyā asaṃpāṭhyā avivāhinaḥ /
pūyante tadvrate pūrṇe sarve te (')
rikthabhāginaḥ // YSS_1.18 //
aśītir yasya varṣāṇi bālo vāpy ūnaṣoḍaśaḥ /
prāyaścittārdham arhanti striyo rogiṇa eva ca // YSS_1.19 //
apūrṇaṣoḍaśābdasya caturvarṣādhikasya ca /
prāyaścittaṃ cared bhrātā pitā vānyo 'pi bāndhavaḥ // YSS_1.20 //
ato bālatarasyāsya nāparādho na pātakaṃ /
rājadaṇḍo na tasyāsti prāyaścittaṃ ca neṣyate // YSS_1.21 //
kṛcchraṃ sāṃtapanaṃ kuryād hatvā saṃkīrṇayonijam /
sūtaṃ hatvātikṛcchraṃ tu kuṇḍagolakam eva ca // YSS_1.22 //
striyo hatvāviśeṣeṇa carec cāndrāyaṇavratam /
hatvā gāṃ kṣatriyaṃ vaiśyaṃ śūdraṃ vāpy anulomajam // YSS_1.23 //
eṣāṃ bhuktvā striyo gatvā tathaiva pratigṛhya ca /
kṛcchrābdam abdakṛcchraṃ vā śuddhyarthaṃ samyag ācaret // YSS_1.23A //
anyaprāṇilayaṃ kurvan dadyāc chaktyā ca dakṣiṇām /
kṛcchraṃ cāpi caren nityaṃ prājāpatyam iti sthitiḥ // YSS_1.24 //
mahāpātakakartāraś catvāro 'py aviśeṣataḥ /
agniṃ praviśya śudhyanti snānād vāpi hayakratau // YSS_1.25 //
rahasyakāriṇas tv ete māghamāse tu pauruṣam /
japtvāghamarṣaṇaṃ sūktaṃ śudhyanty antarjale sthitāḥ // YSS_1.26 //
paradāre nare ṣaṇḍe hayājāvipaśuṣv api /
āgomaithunam āsevyaḥ pāvamānīs tryahaṃ japet // YSS_1.27 //
caṇḍālādyāsu nārīṣu goṣu maithunakāriṇaḥ /
japtvāghamarṣaṇaṃ pakṣaṃ śudhyanti hi payovratāḥ // YSS_1.28 //
mātaraṃ gurupatnīṃ ca svasāraṃ duhitāṃ tathā /
gatvā tu praviśed agniṃ nānyaśuddhir vidhīyate // YSS_1.29 //
svasāraṃ ca pitur mātuḥ svasutāṃ mātulasya ca /
putrasya bhāryāṃ gatvā tu ṣaṇmāsaṃ kṛcchram ācaret // YSS_1.30 //
ṣaṭcatasras tathānyāś ca bandhubhyāṃ pitṛmātṛtaḥ /
gatvaitāṃś ca sagotrāṃ ca parākaṃ kṛcchram ācaret // YSS_1.31 //
rajakaś carmakāraś ca naṭo buruḍa eva ca /
kaivartaś caiva śailūṣo mallaś cāntyāvasāyinaḥ // YSS_1.32 //
eṣāṃ bhuktvā ca pītvā ca rahas saṃkamya vā sakṛt /
āsye ca maithunaṃ kṛtvā taptakṛcchraṃ samācaret // YSS_1.32A //
caṇḍālamuṣṭikāś caiva tathā saṃkīrṇayonijāḥ // YSS_1.32 B //
eṣāṃ bhuktvā striyo gatvā tathaiva pratigṛhya ca /
jñānāt kṛcchrābdam uddiṣṭam ajñānād aindavaṃ smṛtaṃ // YSS_1.33 //
kulācārasmṛto yeṣāṃ surāpānaṃ tu yoṣitāṃ /
patitakṣetrasaṃbhūtāḥ te 'kulācārikāḥ smṛtāḥ // YSS_1.34 //
caturṇām api varṇānāṃ bāhyā brāhmaṇamāninaḥ /
pāraṃparyeṇa saṃkīrṇā varjanīyāḥ prayatnataḥ // YSS_1.35 //
ārūḍhapatitāj jāto brāhmaṇyāṃ śūdrataś ca yaḥ /
caṇḍālau tāv ubhau jñeyau sagotrād yaś ca jāyate // YSS_1.36 //
jārajātaḥ savarṇāyāṃ kuṇḍo jīvati bhartari /
mṛte golakanāmā tu jātihīnau tathāiva tau // YSS_1.37 //
asavarṇāsu nārīṣu dvijair utpāditāś ca ye /
parapatnīṣu sarvāsu kuṇḍāḥ te golakāḥ smṛtāḥ // YSS_1.37A //
mātṛvarṇā na te proktāḥ pitṛvarṇā na te smṛtāḥ /
avivāhyāḥ sutāś caiva bandhubhiḥ pitṛmātṛtaḥ // YSS_1.38 //
mātṛsvatantrair nṛpasaṃgataiś ca bālādivṛddhair nṛpapīḍitaiś ca /
bhāṣā pravṛttā na khalu pramāṇam na hy uttaraṃ naiva kṛtaṃ kṛtās te // YSS_1.39 //
aśvasya hantā puruṣasya hantā chettā tarūṇāṃ ghaṭasevitānāṃ /
parasya dāreṣu ca ye prasaktāḥ te śastravaddhyā na vihīnadaṇḍyāḥ // YSS_1.40 //
yo duṣṭabhāvena parasya hantā hinasti bhāryāṃ sasutaṃ kalatram /
kṣetraṃ tathā dhānyadhanaṃ śarīram taṃ ghātayet mudgarapātaghātaiḥ // YSS_1.41 //
kartānumantā 'py upadeśadātā protsāhakas saṃpratighātakaś ca /
mantrī sahāyas sahavāsyavadhyaḥ śaṅkāviśuddhiḥ puruṣeṇa kāryā // YSS_1.42 //
yo yasya bhaktāśrayadāsasaktaḥ doṣe kṛte tena nareṇa kartā /
tad arpite bhoktari nānuśeyaṃ bhaktapradātā pratimucyate tu // YSS_1.43 //
pare 'pare lobhahatās tatas tu parāvaraś caiva pare 'pare ca // YSS_1.44 //
yajñe vivāhe ca tathotsaveṣu samānapuṃsā 'py asamānapuṃsā /
parābdikām pākavidhau pravṛttiṃ naiteṣu bhaktapradadoṣam āhuḥ // YSS_1.45 //
śastrapradātā viṣavahnido 'pi māsaṃ samāpnoti parāya dattvā /
dharmārthakāmapratipattihetor yadi pravṛttau na paropatāpe // YSS_1.46 //
yo vāhanaṃ kartari vāraṇaṃ vā hy ādāya gacchaty aviśiṣṭabuddhiḥ /
tatrāpi doṣaṃ na vadanti tajjñāḥ tatraiva śuddhaś ca tathaiva daṇḍyaḥ // YSS_1.47 //
bhāryā sutā gotraruhā snuṣā vā bhrātā suto dāsabhṛto jano vā /
yo doṣaduṣṭas sa nṛpeṇa śāsyo nakārakas tu prabhur eṣa dharmaḥ // YSS_1.48 //
dravyapradānena samāsamena karmaprayogena tathā yudhena /
yo vartate yasya narasya citte jñeyas sahāyas tu sukhāsukheṣu // YSS_1.49 //
mahāmṛgaṃ pakṣimṛgaṃ paśuṃ vā samānajātīyam athetaraṃ vā /
acodito hanti narastriyaṃ vā svāmīyagaus tasya na khaṇḍanīyaḥ // YSS_1.50 //
yad yaddhi jātir dvijavargajātyā yāgādikam pāpakṛto na daṇḍyāḥ /
grahapradāneṣu niruddhabaddhāḥ sarpā na hiṃsanti parair abhītāḥ // YSS_1.51 //
taṃ dāpayitvā dhanine nṛpeṇa tatsvāminaḥ prāṇidhanair vimucyaḥ // YSS_1.52 //
dharmārthavādeṣu gavādayo hi svecchāpramādād yadi te mriyante /
tatrāpi doṣañ ca paśupramāṇaṃ nācakṣate dharmavidas tathaiva // YSS_1.53 //
āraṇyakā ye yadi daṃṣṭriṇas tu gāvo mriyante yadi tā adagdhāḥ /
pāpān niroddhuṃ na ca pāśadātuḥ dhārāsvahastaṃ pravadanti pāpaṃ // YSS_1.54 //
eko hato yo bahubhiḥ sametaiḥ na jñāyate kasya mṛtopaghātaiḥ /
divyena teṣām upalabhya hantā nivartanīyo nṛpasaṃniyuktaiḥ // YSS_1.55 //
saṃtyaktajīvo mriyate kadācid niṣpāpakaḥ pātakaśuddhikāryāt // YSS_1.55A //
tarkapramāṇaiḥ pratitarkayitvā kecid vadanty evam idaṃ pramānam /
nityāntajīvo mriyate kadācid vedaiś ca pṛṣṭair ṛṣibhiś ca gītaṃ // YSS_1.56 //
cāndrāyaṇādīni hi pāvanāni pāpā yad icchanti hitāya kartum /
saṃsargam icchanti phalaṃ tathā syāt jñānapradīpena tamo 'ndhakāre // YSS_1.57 //
prāyaścittīyatāṃ prāpya ye narās tv akṛtavratāḥ /
teṣāṃ daṇḍaṃ vratañ cāpi kramaśaś coditaṃ śṛṇu // YSS_2.1 //
svayam eva tu yaḥ pāpaṃ nivedya vratam ācaret /
tasmin damo na prayojyo vrataṃ daṇḍaś ca gṛhyate // YSS_2.2 //
na pātake 'rtthadaṇḍo 'sti tulyadoṣe vidaṇḍanam /
tatra vratam akurvāṇaṃ sahasraṃ dāpayed damaṃ // YSS_2.3 //
upapātakayukto yo mānavo nācared vrataṃ /
sadāpy asāhasaṃ pūrvaṃ prāyaścittaṃ viśodhanaṃ // YSS_2.4 //
cāṣamaṇḍūkamārjāra- godholūkāṃś ca vāyasān /
hatvā śatam avāpnoti vipro nakulam eva hi // YSS_2.5 //
mayūrahaṃsabhāsāñ ca tathā śyenaṃś ca kukkuṭaṃ /
triṃśat paṇam avāpnoti tathaiva vanabarhiṇaṃ // YSS_2.6 //
vipram agniparityaktaṃ saṃdhyopāsanavarjitaṃ /
śūdrapreṣyakarañ caiva rājā rāṣṭrāt pravāsayet // YSS_2.7 //
utsṛṣṭāgnis tu yo vipras tv asnāto 'mantrato 'pi vā /
upasthānārcano sūryaṃ sandhyāṃ nopāsate dvijaḥ // YSS_2.8 //
akartā nityayajñānāṃ bhuñjāno vṛṣalāśanaṃ /
jīvamāno 'pi vā śastraiḥ pratyahaṃ paṇam āpnuyāt // YSS_2.9 //
śūdrāsu śuklasektāraṃ vṛṣalāyāṃ ca vāñchakaṃ /
vipraṃ sarvasvam ādāya lalāṭe bhagam aṅkayet // YSS_2.10 //
bhagacihnaṃ madyacihnaṃ surācihnaṃ lalāṭake /
veśyāsu śuklasektāraṃ sarvam ādāya bhūmipaḥ // YSS_2.11 //
apasnāto divāsnātaḥ parānnam api vātmanaḥ /
bhoktā naṣṭakriyas tasya rājñaḥ svārtthaṃ pracakṣate // YSS_2.12 //
viprasyoktaparityaktaṃ vṛṣalāśanasevinaḥ /
pratyabdaṃ sarvam ādāya vedavidbhyo nivedayet // YSS_2.13 //
parītaṃ vottaraṃ vāsaḥ adharmadaṇḍasāhasaṃ /
striyam eva prakurvāṇaṃ dviguṇaṃ dāpayed damaṃ // YSS_2.14 //
bālāndharogivṛddhānāṃ na tu daṇḍo vidhīyate /
visṛjya tu naro mūtraṃ rathyādau doṣam āpnuyāt // YSS_2.15 //
tathā purīṣam uddiṣṭaṃ chardiś ca na bhavet pathi /
dviguṇaṃ daṇḍam āpnoti mūtraṃ sthitvā samutsṛjet // YSS_2.16 //
māhendrīṃ vāruṇīñ cāpi diśaṃ vīkṣya tu mūtrayan /
purīṣaṃś ca tathā muñcan daṇḍaṃ dviguṇam āvahet // YSS_2.17 //
stenaḥ piśunavaktā ca sāhasī vṛṣalīpatiḥ /
tyaktāvāritā vijñeyāḥ pañcaite grāmakaṇṭakāḥ // YSS_2.18 //
visṛṣṭvānuparīkṣyaitān rājā rāṣṭreṣu kaṇṭakān /
anutsṛṣṭā hi lokasya tv anṛtaṃ kurvate tamaḥ // YSS_2.19 //
viṣṭādipūrṇasaṃkṣiptaṃ raktamālyavibhūṣitaṃ /
poṣitaṃ stenakāryeṇa stenaṃ rājā nihanyate // YSS_2.20 //
śvapadādi mukhe nyasya pariyāpya kharājinaṃ /
piśunaṃ kharam āropya hṛtavittaṃ vivāsayet // YSS_2.21 //
bhittvā gṛhāṃs tu hṛtvā svaṃ kṛtvopaskaram eva ca /
rājā sāhasikaṃ rāṣṭrāc caṇḍāḷotsṛṣṭam utsṛjet // YSS_2.22 //
vratabhaṅgaṃ surābhāṇḍaṃ dvayaṃ saṃbadhyate tataḥ /
hṛdayaṃ viṣṭhayā liptaṃ vṛṣalīpatim utsṛjet // YSS_2.23 //
bhasmanāpi ca liptāṅgaṃ śavakeśāsthidhūpitaṃ /
tyaktāgniṃ sarvam ādāya rājā rāṣṭrāt pravāsayet // YSS_2.24 //
śavakeśair vījyamānaṃ tanmālābaddhaśekharaṃ /
digvāsaṃ gamayed rājā naraṃ samayalaṅghinaṃ // YSS_2.25 //
śūdrāsūtpāditāpatyaṃ rājasaṃ brāhmaṇādhamaṃ /
grāmād bahiḥ prakurvīta naraṃ saṃsargapātakaṃ // YSS_2.26 //
tasyāṃ tu śuklasektāraṃ miśritya saha sādhubhiḥ /
bhojayet tulyapaṅktau tu prāpnuyāt prathamaṃ damaṃ // YSS_2.27 //
vittaṃ dattaṃ tathāmārgād adhītañ ca dvijādibhiḥ /
jāyate viphalaṃ sarvaṃ bhāṣaṇāt piśunair naraiḥ // YSS_2.28 //
devabrahmasvayonyas tu chidradātā vilaṃbhane /
dehabhedam avāpnoti vipro hṛtvākhilaṃ dhanaṃ // YSS_2.29 //
chidrapradātā stenānāṃ stena eva sa ucyate /
tasya hṛtvā tu sarvasvaṃ śvapadaṃ tu mukhe 'ṅkayet // YSS_2.30 //
naktaṃ rātrau tu janitā liṅgāj jānāti mānavaḥ /
tathā vai śūnyavaktāraṃ jñātvā liṅgaiḥ pravāsayet // YSS_2.31 //
asatyavādinaṃ vāde daṇḍitvā sākṣiṇaṃ nṛpaḥ /
yaś chadati hi pāpānāṃ viṃśatiṃ vratam ādiśet // YSS_2.32 //
vratacāryaś caran bhikṣām aniṣṭvā ca hutāśanaṃ /
bhuñjānaḥ prāpnuyāt grāsaṃ kāle kāle tv anāturaḥ // YSS_2.33 //
ācāryasya pitur bhrātuḥ śvaśurasya nṛpasya ca /
pratyutthānaṃ naro 'kurvans trīn paṇān dāpyate damaṃ // YSS_2.34 //
āsane tu samāsīna uttame 'sminn avasthite /
śūdraṣ ṣaṭpadam āpnoti gacchatāprasthitena tu // YSS_2.35 //
unmānañ ca tathāmānaṃ variṣṭhalaghu vāgṛte /
dṛṣyate yasya tasya svaṃ rājña ity eva kalpayet // YSS_2.36 //
miśritaṃ tilatailena vikrītaṃ ghṛtakākhyayā /
vaṇik caturguṇaṃ dāpyaṃ tailaṃ vā miśritaṃ ghṛtaiḥ // YSS_2.37 //
marīcaṃ khaṇḍapāṣāṇaiḥ lavaṇañ ca tathā mṛdā /
hiṅguñ ca vṛkṣaniryāsaiḥ tathā dāpyaś caturguṇaṃ // YSS_2.38 //
dhānyaṃ pulākapāṣāṇaiḥ khalu miśritya vā punaḥ /
vikretā tatsamaṃ dāpyo dadyāt tasyāpi miśritaṃ // YSS_2.39 //
tulyair atulyair vā dravyaiḥ miśrīkṛtya tato nṛṇāṃ /
damaś caturguṇaḥ proktas tena nityaṃ samācaret // YSS_2.40 //
pretasammārjanaṃ malaṃ kapālaṃ tuṣam eva ca /
pathi grāmasya vikṣeptā dāpyaḥ ..... paṇaṃ // YSS_2.41 //
[five akṣaras indiscernible]
ucchiṣṭasalilasrāvaṃ gṛhī yaḥ parimuñcati /
dviguṇaṃ daṇḍam āpnoti moktā rūpye ca daṇḍyate // YSS_2.42 //
hatvā kakaraṃ divā tu tripaṇaṃ brāhmaṇo bhavet /
śaśaṃ kūrmañ ca godhāñ ca meṣaṃ hatvā ca ṣoḍaśa // YSS_2.43 //
kṣīraṃ kṣīravikārañ ca lavaṇaṃ tailam eva ca /
lākṣāñ ca vikrayaṃ kurvan vipraḥ prāpnoti madhyamaṃ // YSS_2.44 //
apūpam annaṃ māṃsañ ca somam asthi tathā madhu /
tvacañ ca vikrayaṃ kurvan prāpnuyān madhyamaṃ damaṃ // YSS_2.45 //
janakañ janakādhyakṣo nikarṣan viṣamopame /
damaṃ paṇam avāpnoti bhoktā ca viṣamopame // YSS_2.46 //
vipram utpāditāpatyaṃ vṛṣalyāṃ yo vahed ataḥ /
sahasraṃ damam āpnoti prasūtiḥ prathamaṃ bhavet // YSS_2.47 //
bhuñjāno yasya pakvānnaṃ vipras tu vṛṣalīpateḥ /
paṇañ caturdaśāpnoti dviguṇaṃ tasya sūtake // YSS_2.48 //
śrāddhaṃ tu tadgṛhe bhuktvā paṇan tāvad avāpnuyāt /
sāhasaṃ pūrvam āpnoti viśeṣāc cānimittataḥ // YSS_2.49 //
anvaṣṭakām aṣṭakāṃ vā bhuñjāno vṛṣalīpateḥ /
paṇāñ caturdaśāpnoti tathā bhoktā ca māsikaṃ // YSS_2.50 //
kramam apy aṣṭakādeśāt gṛhṇāno vṛṣalālayāt /
ṣaṇṇavatyarddham āpnoti bhuktvā pūrvaṃ tu tadgṛhe // YSS_2.51 //
madyādīnāṃ tv abhakṣyāṇāṃ vipraḥ prāpnoti ṣoḍaśa /
dviguṇaṃ pratipīḍānāṃ matsyānāṃ āpnuyāc chataṃ // YSS_2.52 //
evaṃ dviguṇatāṃ dadyāt doṣeṣv eteṣu somapāḥ /
kharāśvasūkarādīnaṃ bhakṣaṇe patitaḥ smṛtaḥ // YSS_2.53 //
dārvasthiśṛṅgapāṣāṇair yas tu bhāryābhṛtiṃ dvijaḥ /
sahasraṃ damam āpnoti kurvāṇo vapanaṃ yadi // YSS_2.54 //
aṅgeṣu vyaktadeśeṣu yo jāyāṃ karajair vraṇaṃ /
kartā kārayitā svāṅgair dāpyaḥ syāt prathamaṃ damaṃ // YSS_2.55 //
yoṣitmukhaṃ tu bhuñjāno pītvā vāpidadaṃ dvijaḥ /
tathā bhojayitā svaṃ vā dāpyaḥ syāt pūrvasāhasaṃ // YSS_2.56 //
atyarthaṃ vedayaṃś caiva brāhmaṇaḥ patito bhavet /
striyaṃ tathāśvavad gacchamś cuṃbayan guhyam eva vā // YSS_2.57 //
prayatnāc chuklam utsṛjya vipraḥ pañcāśad āpnuyāt /
maithunaṃ goṣu gatvā tu tathā dāpyo bhavec chataṃ // YSS_2.58 //
gacchaṃs tathājayonau tu prāpyate pūrvasāhasaṃ /
madhyamaṃ daṇḍam āpnoti vrajan māhiṣayoniṣu // YSS_2.59 //
sahasraṃ damam āpnoti yonyāṃ goṣu naro vrajet /
evam eva dviguṇitā bhavanti vratacāriṣu // YSS_2.60 //
pathi śrāntāya tulyāya panthā deyo 'thavāśramaṃ /
yamadātur bhaven meṣo 'deśadātāpratiśrayaḥ // YSS_2.61 //
śūdrāṃ tu sevamānād dhi vipraḥ śūdrāvaraḥ smṛtaḥ /
gatopagamanād eva śūdrāyāṃ patito bhavet // YSS_2.62 //
gamanād eva śūdrāyāṃ tv apatyaṃ tanmayo dvijaḥ /
mātā tu tasya śūdrasya pātityaṃ tu pracakṣate // YSS_2.63 //
tasmāc chūdras tu yajñārthaṃ gṛhyārtham api vā dvijaḥ /
śuklasektari kṛṣṇāyāṃ vipro 'gnihā pratīkṣate // YSS_2.64 //
dṛṣṭvāpatyaṃ tu śūdrāyāṃ prayānti tv āpadaṃ mahat /
viśo vittaṃ nayād .. svayaṃ vā na dvijo yadi // YSS_2.65 //
[two akṣaras indiscernible]
śūnām api aśuddhānām ajadantaṃ suśobhanaṃ /
śūdrāgāmī dvijaḥ paśyet pitṝṇāṃ taṃ parīkṣyati // YSS_2.66 //
tasmād avaśyaṃ śrāddheṣu vipraṃ tu vṛṣalīpatiṃ /
śunaś cāpi tiraskṛtya brāhmaṇān āśayed dvijaḥ // YSS_2.67 //
vṛṣaḷīpatinā spṛṣṭam īkṣitaṃ bhuktamiśritaṃ /
sarvam annam abhojyaṃ syāt siddham annam idaṃ punaḥ // YSS_2.68 //
apāṅktyānāṃ tv akalyāṇāṃ paṅktau tulyo 'pi ca dvijaḥ /
sasyaṃ vṛddhaṃ samādadyāt paṅkeṣu vṛṣalīpatiḥ // YSS_2.69 //
janakaṃ śuḷbasaṃspṛṣṭaṃ rajatena tathaiva ca /
śakyaṃ śodhayituṃ prājñaiḥ śrāddhe spṛṣṭaṃ vinaśyati // YSS_2.70 //
vipraḥ kṣatriyayā spṛṣṭas tathaivaṃ vaiśyayoṣitā /
upāyaiś śuddhim āyāti na tu śūdrāṅganāṃ gataḥ // YSS_2.71 //
upekṣako yo rājā tu grāme vā vṛṣaḷīpatiṃ /
sa rājāsatpratigrāhyaḥ svārthabhyo grāma eva tu // YSS_2.72 //
kaṇṭakānāṃ tu sarveṣāṃ balabhṛto hi sāhasī /
tasmāt sāhasino rājā bhraṃśadaṇḍam prakalpayet // YSS_2.73 //
svalpasāhasakarttā yaḥ kālād āyakasāhasī /
atha bhavaty eva pāpam iti saṃcintya daṇḍayet // YSS_2.74 //
evaṃ pañca viśād rājā kaṇṭakānāṃ samuddharet /
dharmam arthaṃ tathāyuṣyaṃ yaśo rāṣṭraṃ ca varddhate // YSS_2.75 //
kaṇṭakānāṃ tu kathitaṃ nyāyena prathamena yaḥ /
caturvidhā kriyā proktā saṃsidhyati ca mārgataḥ // YSS_2.76 //
kulādayo vivādasya śravaṇe 'dhikṛtāgamāt /
koṇe 'py adhigatā śāstrair brāhmaṇena vipaścitā // YSS_2.77 //
