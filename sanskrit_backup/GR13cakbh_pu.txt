[oṃ] namaḥ sūryakalājāla- kāladehāpahāriṇe /
ādhārādheyapīṭhāya bhavāyābhavadāyine // CakBhst_1 //
namaḥ śiśuniśākānta- kalākamalamāline /
paramānandadehāya śivāyāvyaktamūrtaye // CakBhst_2 //
namaḥ pāśaughasaṃghaṭṭa- layaviśleṣakāriṇe /
mantragarbhodarasthāya harāya paramātmane // CakBhst_3 //
yadyapi tvaṃ guṇātīto vākpater apy agocaraḥ /
tathāpy ā hṛdayāt stotum udyatā vāk sadā mama // CakBhst_4 //
atibhaktirasāveśa- vivaśā viśvatomukha /
tvatpreritā yato nātha nāparādho 'sti me kvacit // CakBhst_5 //
tvatpādābjarajaḥpūta- citābhūtivibhūṣitāt /
gṛhāṇa mattaḥ śrīkaṇṭha/
bhāvapūjām akṛtrimām // CakBhst_6 //
hṛtpuṣkarākhye snātvāntas tīrthe yoginiṣevite /
saṃbodhadhautavasanaḥ śyāmakaṇṭhaṃ yajāmy aham // CakBhst_7 //
prabhūtabhūtasaṃbhūta- śoṇitair arghabhājanam /
kriyate te mahākāla- kāyakaṃkālakandale // CakBhst_8 //
yad yad vikalpanājālaṃ bāhyārthapratipattaye /
tat tad dvārādhipakulaṃ tava pūjyaṃ manasvibhiḥ // CakBhst_9 //
aśeṣāvaraṇonmukta- guptasauṣuptamaṇḍale /
pūjyase nagajākānta/
grahaṇe candrasūryayoḥ // CakBhst_10 //
hānādānodayārambha- sadasadvibhramojjhitam /
jñaptimātrapratiṣṭhānam āsanaṃ trijagatpate // CakBhst_11 //
mūrtidānam anābhāsa- śaktibhāsopabṛṃhitam /
turyapīṭhapratiṣṭhānaṃ vitarāmi jagatpate // CakBhst_12 //
dikkāladeśakalanā- kalaṅkojjhitacetasaḥ /
kaḥ karoti budhaḥ sthāṇor āhvānādivisarjanam // CakBhst_13 //
sūryaśītāṃunetrābhyāṃ mathitvā śaktivāridhim /
parāmṛtarasābhyaṅgaṃ śivāya vinivedaye // CakBhst_14 //
indriyeṣv indriyārtheṣu rāgalobhānuyāyiṣu /
niḥsnehatvaṃ prabhutvaṃ ca rūkṣam udvartanaṃ tava // CakBhst_15 //
saṃśodhyānacchakalayā baindhavaṃ tīrthamañjasā /
tadvirāmarasasnānaṃ deyaṃ candrārdhamaulaye // CakBhst_16 //
svaprabodhāmbarodāra- vikasadvastragharṣaṇam /
viniveśya bhavatsaṃvid- vikārān vikarāmahe // CakBhst_17 //
jñānajñeyaparityāga- naganirjharavisrutam /
paramānandadaṃ me 'ntas tava pādyam anābilam // CakBhst_18 //
amandānandaniḥṣyanda- spandamandirakandarāt /
galatkaivalyasalilam ādatsvācamanaṃ vibho // CakBhst_19 //
prakṣālya dhāraṇāmbhobhir granthipañcakamauktikam /
anarghyam arghaṃ pādebhyaḥ prayacchāmi vṛṣākape // CakBhst_20 //
turīyodyānavikasat- saṃvitsaurabhanirbharaiḥ /
girīśa tisṛbhir vāgbhiḥ stutipuṣpaiḥ prapūjyase // CakBhst_21 //
prāṇavahniśikhāstreṇa bhaṅktvā brahmabilaṃ lasat /
dhūpavartinibhābhāso dhūpas te nagajādhava // CakBhst_22 //
anāhatā nadaty antar yā gaur dhāmni pare parā /
sā ghaṇṭā vādyate śambhor agre granthārthagarbhiṇī // CakBhst_23 //
kandānalollasacchakti- śikhāṃ dīpaśikhopamām /
uddīpayāmi bhagavan mohadhvāntāpanuttaye // CakBhst_24 //
vṛttityāgāmṛtakalā- candraś candrakirīṭinaḥ /
samālambhanavevāstu mumukṣūṇāṃ vimuktaye // CakBhst_25 //
nādaśaktyuditaṃ dhāma malatrayavivarjitam /
uṣṇīṣam astu te rudra vidrāvitanabho 'rgalam // CakBhst_26 //
bhavadbhaktisudhāsāra- saṃplāvitahṛdambudheḥ /
prollasadbrahmakamalam amalaṃ te 'stu śekharam // CakBhst_27 //
bodhāravindasaṃdoho hara hāralatā tava /
nityoditāntaravyāpti- kalā candrakalā ca te // CakBhst_28 //
ākṛṣyārkakaraiḥ śāktair viśvākāśakuśeśayāt /
ciccandrāmṛtaniḥṣyandam āsvādaya jagatpate // CakBhst_29 //
mantraṃ manasi tacchaktau tāṃ svadhāmni sadodite /
kṛtvā japavidhiṃ samyak śivāya vinivedaye // CakBhst_30 //
niḥśeṣārthaparityāge grahaṇe vāmitād dyute /
anābilaṃ parāṃ vyāptiṃ mudrāṃ badhnāmi dhūrjaṭe // CakBhst_31 //
śaṣkulīkarṇayor baddhvā yo rāvo 'tra vijṛmbhate /
tadgītam atha te vādyam ādyasaṃpuṭaghaṭṭanāt // CakBhst_32 //
bhavadbhāvarasāveśāt tāṇḍavāḍambaroddhataḥ /
mantrādhvani nadāmy antaḥ kim u bāhyārthabhāvanaiḥ // CakBhst_33 //
akhaṇḍamaṇḍalākāra- śivatābhāvanāmbaram /
upariṣṭān mayā śambhor vitānam upakalpitam // CakBhst_34 //
recayitvā karandhreṇa bhācakraṃ hṛdayāmbarāt /
dhāryate dhūrjaṭer agre cārucāmaravan mayā // CakBhst_35 //
nāsāpuṭakuṭīkoṭi- visṛtaiḥ prasṛtaiḥ puraḥ /
tālavṛntair iva vibho vījyase haṃsamārutaiḥ // CakBhst_36 //
sarvātapavinirmuktaṃ bhavadbhaktisudhāsitam /
ātapatram athāsmābhir dhāryate te mahāśaya // CakBhst_37 //
mamatāmandurātyāgā- trailokyākarṣaṇakṣamaḥ /
ahaṃkāraturaṅgas te vāhanāya prakalpitaḥ // CakBhst_38 //
svasaṃvinnandanānanda- nāgavallīdalojjvalam /
sphuratspandendusurabhi tāmbūlaṃ te nivedyate // CakBhst_39 //
bhogyabhoktṛvibhedottha- vāsanendhanasaṃcayam /
advaitāgnau juhomy antaḥ śāṃkare sreyasām nidhau // CakBhst_40 //
prakāśākāśahastābhyām avalambyonmanāsrucam /
dharmādharmagalatsneha- pūrṇāṃ vahnau juhomy aje // CakBhst_41 //
yuṣmaddhyānaniśānātha- kiraṇair uparañjitaḥ /
antarmānavidhau te 'stu cittacintāmaṇir mama // CakBhst_42 //
mokṣalakṣmīkarāmbhoja- pātre vinyasya saṃskṛtām /
nivedayāmi bhagavan prāṇasarvasvadakṣiṇām // CakBhst_43 //
saṃsāravāridheḥ santaḥ paraṃ pāraṃ titīrṣavaḥ /
candramauleḥ śrayantūccair bhāvapūjātaraṇḍakam // CakBhst_44 //
ittham īśānacaraṇa- nuter yat samupārjitam /
śreyas tena jagat kṛtsnaṃ dveṣadoṣād vimucyatām // CakBhst_45 //
stotraṃ gṛhāṇa parameśvara viśvasākṣin mānāvamānamatojjhitacittavṛtteḥ /
mattas tvadaṅghriyugapīṭhanilīnamauler bhasmāvaguṇṭhitatanor nṛkapālapāṇeḥ // CakBhst_46 //
mahāpāśupatodyāne kaścid viśramya tāpasaḥ /
cakre ciccakranāthasya śambhor bhāvanutiṃ parām // CakBhst_47 //
