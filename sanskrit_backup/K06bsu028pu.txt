Ratnaguṇasaṃcayagāthā /
om namo bhagavatyai āryaprajñāpāramitāratnaguṇasaṃcayagāthāyai /
namo āryamañjuśriye /
 1 atha khalu bhagavāṃstāsāṃ catasṛṇāṃ parṣadāṃ saṃpraharṣaṇārthaṃ punarapīmāṃ prajñāpāramitāṃ paridīpayamānastasyāṃ velāyāmimā gāthā abhāṣata 
para prema gaurava prasāda upasthapitvā prajahitva āvaraṇa kleśamalātikrāntāḥ /
śṛṇutā jagārthamabhiprasthita sura(vra?)
tānāṃ prajñāya pāramita yatra caranti śūrāḥ // Rgs_1.1 //
yāvanti nadya pravahantiha jambudvīpe phala puṣpa auṣadhā(dhi)
vanaspati rohayanti /
bhūja(ta) gajendranāgapatiniśrayanovata(na)
sya(?)
tasyānubhāvaśriya sābhu jagādhipasya // Rgs_1.2 //
yāvanti dharma jinaśrāvaka deśayanti bhāṣanti yuktisahitāṃśca udīrayanti /
paramārthasaukhyakriya tatphalaprāptitā ca sarvo ayaṃ puruṣakāru tathāgatasya // Rgs_1.3 //
kiṃ kāraṇaṃ ya jina bhāṣati dharmanetrīṃ tatrābhiśikṣita nararṣabhaśiṣyabhūtāḥ /
sākṣātkaritva yatha śikṣita deśayanti buddhānubhāva puna ātmabalānubhāvā // Rgs_1.4 //
yasminna prajñavarapāramitopalabdhiḥ na ca bodhisattvaupalabdhi na cittabodheḥ /
evaṃ śruṇitva na ca muhyati nāsti trāso so bodhi(sa)
ttva carate sugatāna prajñām // Rgs_1.5 //
na ca rupa vedana na saṃjña na cetanā ca vijñāna sthānu aṇumātra na bhonti tasya /
so sarvadharmaasthito aniketacārī aparī(ri)
gṛhīta labhate sugatāna bodhim // Rgs_1.6 //
atha śreṇikasya abhutī parivrājakasya jñānopalambhu na hi skandhavibhāvanā ca /
yo bodhisattva parijānati eva dharmāṃ na ca nirvṛtiṃ spṛśati so viharāti prajñām // Rgs_1.7 //
vyuparīkṣate punarayaṃ katareṣu prajñā kasmātkuto va imi śūnyaka sarva dharmāḥ /
vyuparīkṣamāṇu na ca līyati nāsti trāso āsannu so bhavati bodhayi bodhisattvo // Rgs_1.8 //
saci rupa saṃjña api vedana cetanā ca vijñāna skandha caratī aprajānamāno /
imi skandha śūnya parikalpayi bodhisattvo caratī nimittaanupādapade asakto // Rgs_1.9 //
na ca rupa vedana na saṃjña na cetanāyā vijñāni yo na caratī aniketacārī /
caratīti so na upagacchati prajñadhārī anupādadhī spṛśati śānti samādhi śreṣṭhām // Rgs_1.10 //
evātmaśānti viharanniha bodhisattvo so vyākṛto puramakehi tathāgatehi /
na ca manyate ahu samādhitu vyutthito vā kasmārtha dharmaprakṛtiṃ parijānayitvā // Rgs_1.11 //
evaṃ carantu caratī sugatāna prajñāṃ no cāpi so labhati yatra carāti dharmam /
caraṇaṃ ca so 'caraṇaṃ ca prajānayitvā eṣā sa prajñavarapāramitāya caryā // Rgs_1.12 //
yo 'sau na vidyati sa eṣa avidyamāno tāṃ bālu kalpayi avidya karoti vidyām /
vidyā avidya ubhi eti asanta dharmā niryāti yo iti prajānati bodhisattvo // Rgs_1.13 //
māyopamāṃ ya iha jānati pañca skandhāṃ na ca māya anya na ca skandha karoti anyān /
nānātvasaṃjñavigato upaśāntacārī eṣā sa prajñavarapāramitāya caryā // Rgs_1.14 //
kalyāṇamitrasahitasya vipaśyakasya trāso na bheṣyati śruṇitva jināna mātrām /
yo pāpamitrasahito ca parapraṇeyo so āmabhājana yathodakaspṛṣṭa bhinno // Rgs_1.15 //
kiṃ kāraṇaṃ ayu pravucyati bodhisattvo sarvatra saṅgakriya icchati saṅgachedī /
bodhiṃ spṛśiṣyati jināna asaṅgabhūtāṃ tasmāddhi nāma labhate ayu bodhisattvo // Rgs_1.16 //
mahasattva so 'tha kenocyati kāraṇena mahatāya atra ayu bheṣyati sattvarāśeḥ /
dṛṣṭīgatāṃ mahati chindati sattvadhātoḥ mahasattva tena hi pravucyati kāraṇena // Rgs_1.17 //
mahanāyako mahatabuddhi mahānubhāvo mahayāna uttamajināna samādhirūḍho /
mahatā sanaddhu namuciṃ śaṭha dharṣayiṣye mahasattva tena hi pravucyati kāraṇena // Rgs_1.18 //
māyākaro yatha catuṣpathi nirmiṇitvā mahato janasya bahu chindati śīrṣakoṭī /
yatha te ca māya tatha jānati sarvasattvāṃ nirmāṇu sarva jagato na ca tasya trāso // Rgs_1.19 //
rupaṃ ca saṃjña api vedana cetanā ca vijñāna bandhu na ca mukta asaṅgabhūto /
evaṃ ca bodhi kramate na ca līnacitto saṃnā ha eṣa varapudgalauttamānām // Rgs_1.20 //
kiṃ kāraṇaṃ ayu pravucyati bodhiyāno yatrāruhitva sa nirvāpayi sarvasattvān /
ākāśatulya ayu yāna mahāvimāno sukhasaukhyakṣemabhiprāpaṇu yānaśreṣṭho // Rgs_1.21 //
na ca labhyate ya vrajate diśa āruhitvā nirvāṇaokagamanaṃ gati nopalabdhiḥ /
yatha agni nirvṛtu na tasya gatipracāro so tena nirvṛti pravucyati kāraṇena // Rgs_1.22 //
pūrvāntato na upalabhyati bodhisattvo aparāntato 'pi pratiupanna triyadhvaśuddho /
yo śuddha so anabhisaṃskṛtu niṣprapañco eṣā sa prajñavarapāramitāya caryā // Rgs_1.23 //
yasmiṃś ca kāli samaye vidu bodhisattvo evaṃ carantu anupādu vicintayitvā /
mahatīṃ janeti karuṇāṃ na ca sattvasaṃjñā eṣā sa prajñavarapāramitāya caryā // Rgs_1.24 //
saci sattvasaṃjña dukhasaṃjña upādayātī hariṣyāmi duḥkha jagatīṃ kariṣyāmi artham /
so ātmasa(ttva)
parikalpaku bodhisattvo na ca eṣa prajñavarapāramitāya caryā // Rgs_1.25 //
yatha ātmanaṃ tatha prajānati sarvasattvāṃ yatha sarvasattva tatha prajānati sarvadharmān /
anupādupādu ubhaye avikalpamāno eṣā sa prajñavarapāramitāya caryā // Rgs_1.26 //
yāvanti loki parikīrtita dharmanāma sarveṣupādasamatikramu nirgamitvā /
amṛtaṃ ti jñānu paramaṃ na tu yo pareṇa ekārtha prajña ayu pāramiteti nāmā // Rgs_1.27 //
evaṃ carantu na ca kāṅkṣati bodhisattvo jñātavya yo vihara te sa upāyaprajño /
prakṛtīasanta parijānayamāna dharmāṃ eṣā sa prajñavarapāramitāya caryā // Rgs_1.28 //
bhagavatyāṃ ratnaguṇasaṃcayagāthāyāṃ sarvākārajñatācaryāparivarto nāma prathamaḥ //
rupasmi yo na sthihate na ca vedanāyāṃ saṃjñāya yo na sthihate na ca cetanāyām /
vijñāni yo na sthihate sthitu dharmatāyāṃ eṣā sa prajñavarapāramitāya caryā // Rgs_2.1 //
nityamanityasukhaduḥkhaśubhāśubhaṃ ti ātmanyanātmi tathatā ta(tha)
śūnyatāyām /
phalaprāptitāya athito arahantabhūmau pratyekabhūmiathito tatha buddhabhūmau // Rgs_2.2 //
yatha nāyako 'sthitaku dhātuasaṃskṛtāyā tatha saṃskṛtāya athito aniketacārī /
evaṃ ca sthānu athito sthita bodhisattvo asthānu sthānu ayu sthānu jinena ukto // Rgs_2.3 //
yo icchatī sugataśrāvaka haṃ bhaveyaṃ pratyekabuddha bhaviyāṃ tatha dharmarājo /
imu kṣāntyanāgami na śakyati prāpuṇetuṃ yatha ārapāragamanāya atītadarśī // Rgs_2.4 //
yo dharma bhāṣyati ya bhāṣyati bhāṣyamāṇāṃ phalaprāpta pratyayajino tatha lokanātho /
nirvāṇato adhigato vidupaṇḍitehi sarve ta ātmaja nidṛṣṭa tathāgatena // Rgs_2.5 //
catvāri pudgala ime na trasanti ye 'smin jinaputra satyakuśalo avivartiyaśca /
arhaṃ vidhūtamalakleśa prahīṇakāṅkṣo kalyāṇamitraparipācita yaścaturthaḥ // Rgs_2.6 //
evaṃ carantu vidu paṇḍitu bodhisattvo nārhaṃmi śikṣati na pratyayabuddhabhūmau /
sarvajñatāya anuśikṣati buddhadharme śikṣāaśikṣa na ya śikṣati eṣa śikṣā // Rgs_2.7 //
na ca rupavṛddhiparihāṇiparigrahāye na ca śikṣati vividhadharmaparigrahāye /
sarvajñatāṃ ca parigṛhṇati śikṣamāṇo niryāyatī ya iya śikṣa guṇe ratānām // Rgs_2.8 //
rupe na prajña iti rupi na asti prajñā vijñāna saṃjña api vedana cetanā ca /
na ca eti prajña iti teṣa na asti prajñā ākāśadhātusama tasya na cāsti bhedaḥ // Rgs_2.9 //
ārambaṇāna prakṛtī sa a(na)
ntapārā sattvāna yā ca prakṛtī sa anantapārā /
ākāśadhātuprakṛtī sa anantapārā prajñā pi lokavidunāṃ sa anantapārā // Rgs_2.10 //
saṃjñeti nāma parikīrtitu nāyakena saṃjñāṃ vibhāviya prahāṇa vrajanti pāram /
ye atra saṃjñavigamaṃ anuprāpnuvanti te pāraprāpta sthita pāramite hu bhonti // Rgs_2.11 //
saci gaṅgavālukasamāni sthihitva kalpāṃ sattveti śabda parikīrtayi nāyako 'yam /
sattvasyupādu kutu bheṣyati ādiśuddho eṣā sa prajñavarapāramitāya caryā // Rgs_2.12 //
evaṃ jino bhaṇati apratikūlabhāṇī yadahaṃ imāya varapāramitāya āsī /
tada vyākṛto 'hu parāpuruṣottamena buddho bhaviṣyasi anāgataadhvanasmin // Rgs_2.13 //
bhagavatyāṃ ratnaguṇasaṃcayagāthāyāṃ śakraparivarto nāma dvitīyaḥ //
ya imāṃ grahīṣyati paryāpuṇatī sa nityaṃ prajñāya pāramita yatra caranti nāthāḥ /
viṣa vahni śastra udakaṃ na kramāti tasyo otāru māru na ca vindati mārapakṣo // Rgs_3.1 //
parinirvṛtasya sugatasya kareyya stūpāṃ pūjeya saptaratanāmayu kaścideva /
tehi prapūrṇa siya kṣetrasahasrakoṭyo yatha gaṅgavālikasamaiḥ sugatasya stūpaiḥ // Rgs_3.2 //
yāvanta sattva puna tāntaka kṣetrakoṭyo te sarvi pūjana kareyuranantakalpān /
divyehi puṣpavaragandhavilepanehi kalpāṃstriyadhvaparikalpa tato 'pi bhūyaḥ // Rgs_3.3 //
yaśco imāṃ sugatamāta likhitva puste yata utpatī daśabalāna vināyakānām /
dhāreyi satkarayi puṣpavilepanehi kala puṇya bhonti na sa stūpi karitva pūjām // Rgs_3.4 //
mahavidya prajña ayu pāramitā janānāṃ dukhadharmaśokaśamanī pṛthusattvadhātoḥ /
ye 'tīta ye 'pi ca daśaddiśa lokanāthā ima vidya śikṣita anuttaravaidyarājāḥ // Rgs_3.5 //
ye vā caranti cariyāṃ hitasānukampām iha vidyaśikṣita vidu spṛśiṣyanti bodhim /
ye saukhya saṃskṛta asaṃskṛta ye ca saukhyā sarve ca saukhya prasutā itu veditavyāḥ // Rgs_3.6 //
bījāḥ prakīrṇa pṛthivīsthita saṃbhavanti sāmagri labdhva viruhanti anekarupāḥ /
yāvanti bodhiguṇa pāramitāśca pañca prajñāya pāramita te viruhanti sarve // Rgs_3.7 //
yenaiva rāja vrajate sa ha cakravartī tenaiva sapta ratanā balakāya sarve /
yenaiva prajña iya pāramitā jinānāṃ tenaiva sarvaguṇadharma samāgamanti // Rgs_3.8 //
bhagavatyāṃ ratnaguṇasaṃcayagāthāyāmaprameyaguṇadhāraṇapāramitāstūpasatkāraparivarto nāma tṛtīyaḥ //
śakro jinena paripṛcchitu praśnamāhu saci gaṅgavālikasamā siya buddhakṣetrāḥ /
jinadhātu sarvi paripūrita cūḍibaddhā imameva prajñavarapāramitāhu gṛhṇe // Rgs_4.1 //
kiṃ kāraṇaṃ na mi śarīri agauravatvaṃ api tū khu prajñaparibhāvita pūjayanti /
yatha rājaniśrita naro labhi sarvi pūjāṃ tatha prajñapāramitaniśrita buddhadhātuḥ // Rgs_4.2 //
maṇiratna sarvi guṇayukta anarghaprāpto yasmiṃ karaṇḍaki bhave sa namasyanīyaḥ /
tasyāpi uddhṛta spṛhanti karaṇḍakasmiṃ tasyaiva te guṇa mahāratanasya bhonti // Rgs_4.3 //
emeva prajñavarapāramitāguṇāni yannirvṛte 'pi jinadhātu labhanti pūjām /
tasmā hu tān jinaguṇā(n)
parighettukāmo so prajñapāramita gṛhṇatu eṣa mokṣo // Rgs_4.4 //
pūrvaṃgamā bhavatu dānu dadantu prajñā śīle ca kṣānti tatha vīrya tathaiva dhyāne /
parigrāhikā kuśaladharmaavipraṇāśe ekā ca sā api nidarśayi sarvadharmān // Rgs_4. 5 //
yatha jambudvīpi bahuvṛkṣasahasrakoṭī nānāprakāra vividhāśca anekarūpāḥ /
na vi chāyanānatu bhaveta viśeṣatāpi anyatra chāyagatasaṃkhya prabhāṣamāṇā // Rgs_4.6 //
emeva pañca imi pāramitā jinānāṃ prajñāya pāramita nāmatayā bhavanti /
sarvajñatāya pariṇāmayamāṇa sarve ṣaḍapīha ekanayamarchati bodhināmā // Rgs_4.7 //
bhagavatyāṃ ratnaguṇasaṃcayagāthāyāṃ guṇaparikīrtanaparivarto nāma caturthaḥ //
saci rūpa saṃjña api vedana cetanāyāṃ cittaṃ anitya pariṇāmayi bodhisattvo /
pra(ti)varṇikāya carate aprajānamāno na hi dharma paṇḍita vināśa karoti jātu // Rgs_5.1 //
yasmin na rūpa api vedana cāpi saṃjñā vijñāna naiva na pi cetanayopalabdhiḥ /
anupādu śūnya na ya jānati sarvadharmān eṣā sa prajñavarapāramitāya caryā // Rgs_5.2 //
yāvanti gaṅganadivālikatulyakṣetre tāvanti sattva arahanti vineya kaścit /
yaścaiva prajña ima pāramitā likhitvā parasattvi pustaku dadeya viśiṣṭapuṇyaḥ // Rgs_5.3 //
kiṃ kāraṇaṃ ta iha śikṣita vādiśreṣṭhā gamayanti dharma nikhilāniha śūnyatāyām /
yāṃ śrutva śrāvaka spṛśanti vimukti śīghraṃ pratyekabodhi spṛśayanti ca buddhabodhim // Rgs_5.4 //
asato 'ṅkurasya drumasaṃbhavu nāsti loke kuta śākhapatraphalapuṣpaupādu tatra /
vina bodhicitta jinasaṃbhavu nāsti loke kuta śakrabrahmaphala śrāvakaprādubhāvaḥ // Rgs_5.5 //
ādityamaṇḍalu yadā prabhajāla muñcī karmakriyāsu tada sattva parākramanti /
tatha bodhicitta sada lokavidusya jñāto jñānena sarvaguṇadharma samāgamanti // Rgs_5.6 //
yatha nopatapta asato bhujagādhipasya kuta nadyaprasravu bhavediha jambudvīpe /
asatā nadīya phalapuṣpa na saṃbhaveyuḥ na ca sāgarāṇa ratanā bhavi naikarūpāḥ // Rgs_5.7 //
tatha bodhicitta asatīha tathāgatasya kuta jñānaprasravu bhavediha sarvaloke /
jñānasya co asati nāsti guṇāna vṛddhiḥ na ca bodhi sāgarasamā na ca buddhadharmāḥ // Rgs_5.8 //
yāvanti loki kvaci jotikaprāṇabhūtā obhāsanārtha prabha osarayanti sarve /
varasūryamaṇḍalaviniḥsṛta ekaraśmī na kalā pi jyotikagaṇe siya sarvaābhāḥ // Rgs_5.9 //
bhagavatyāṃ ratnaguṇasaṃcayagāthāyāṃ puṇyaparyāyaparivarto nāma pañcamaḥ //
yāvanti śrāvakagaṇāḥ prasavanti puṇyaṃ dānaṃ ca śīlamapi bhāvanasaṃprayuktam /
sa hi bodhisattva anumodana ekacitte na ca sarvaśrāvakagaṇe siya puṇyaskandho // Rgs_6.1 //
ye buddhakoṭiniyutā purimā vyatītā ye vā anantabahukṣetrasahasrakoṭayaḥ /
tiṣṭhanti ye 'pi parinirvṛta lokanāthā deśanti dharmaratanaṃ dukhasaṃkṣayāya // Rgs_6.2 //
prathamaṃ upādu varabodhayi cittupādo yāvat su dharmakṣayakālu vināyakānām /
ekasmi tatra ciya teṣa jināna puṇyaṃ saha yukta pāramita ye 'pi ca buddhadharmāḥ // Rgs_6.3 //
yaścaiva buddhatanayāna(ca)
śrāvakāṇāṃ śaikṣa aśaikṣa kuśalāsrava nāsravāśca /
paripiṇḍayitva anumodayi bodhisattvo sarvaṃ ca nāmayi jagārthanidāna bodhi // Rgs_6.4 //
pariṇāmayantu yadi vartati cittasaṃjñā tatha bodhisattvapariṇāmana sattvasaṃjñā /
saṃjñāya dṛṣṭisthitu citta trisaṅgayukto pariṇāmitaṃ na bhavatī upalabhyamānam // Rgs_6.5 //
saci eva jānati nirudhyati kṣīṇadharmā taccaita kṣīṇa pariṇāmayiṣyanti yatra /
na ca dharma dharmi pariṇāmayate kadācit pariṇāmitaṃ bhavati eva prajānamāne // Rgs_6.6 //
saci so nimitta kurute na ca mānayāti atha ānimitta pariṇāmita bhonti bodhau /
viṣasṛṣṭa bhojanu yathaiva kriyāpraṇīto tatha śukladharmaupalambha jinena ukto // Rgs_6.7 //
tasmā hu nāmapariṇāmana śikṣitavyā yatha te jinā kuśala eva prajānayanti /
yajjātiyo 'yaṃ prabhavo yadalakṣaṇaṃ ca anumodamī tatha tathā pariṇāmayāmi // Rgs_6.8 //
evaṃ ca puṇya pariṇāmayamāna bodhau na ca so hi buddha kṣipate jina uktavādī /
yāvanti loki upalambhikabodhisattvā abhibhonti sarvi pariṇāmayamāna śūro // Rgs_6.9 //
bhagavatyāṃ ratnaguṇasaṃcayagāthāyāmanumodanāparivarto nāma ṣaṣṭhamaḥ //
jātyandhakoṭiniyutānyaviunāyakānāṃ mārge akovidu kuto nagarapraveśe /
vina prajña pañca imi pāramitā acakṣuḥ avināyakā na prabhavanti spṛśetu bodhim // Rgs_7.1 //
yatrāntarasmi bhavate pragṛhīta prajñā tatu labdhacakṣu bhavatī imu nāmadheyam /
yatha citrakarmapariniṣṭhita cakṣuhīno na ca tāva puṇyu labhate akaritva cakṣuḥ // Rgs_7.2 //
yada dharma saṃskṛta asaṃskṛta kṛṣṇaśuklo aṇumātru no labhati prajña vibhāvamānaḥ /
yada prajñapāramita gacchati saṃkhya loke ākāśa yatra na pratiṣṭhitu kiṃci tatra // Rgs_7.3 //
saci manyate ahu carāmi jināna prajñāṃ mociṣya sattvaniyutāṃ bahurogaspṛṣṭān /
ayu sattvasaṃjñaparikalpaku bodhisattvo na ca eṣa prajñavarapāramitāya caryā // Rgs_7.4 //
yo bodhisattva varapāramiteti cīrṇo paricārikā ya na ca kāṅkṣati paṇḍitehi /
saha śrutva tasya puna bheṣyati śāstṛsaṃjñā so vā laghū anubudhiṣyati bodhi śāntām // Rgs_7.5 //
satkṛtya buddhaniyutāṃ paricārikāyāṃ na ca prajñapāramita śraddadhitā jinānām /
śrutvā ca so imu kṣipiṣyati so 'lpabuddhiḥ sa kṣipitva yāsyati avīcimatrāṇabhūto // Rgs_7.6 //
tasmā hu śraddadhata eva jināna mātāṃ yadi icchathā spṛśitu uttamabuddhajñānam /
so vāṇijo yatha vrajitvana ratnadvīpaṃ mūlātu chedana karitva puna āgameyā // Rgs_7.7 //
bhagavatyāṃ ratnaguṇasaṃcayagāthāyāṃ nirayaparivarto nāma saptamaḥ //
rūpasya śuddhi phalaśuddhita veditavyā phalarūpaśuddhita sarvajñataśuddhimāhuḥ /
sarvajñatāya phalaśuddhita rūpaśuddhī ākāśadhātusamatāya abhinnachinnāḥ // Rgs_8.1 //
traidhātukaṃ samatikrānta na bodhisattvā kleśāpanīta upapatti nidarśayanti /
jaravyādhimṛtyuvigatāścyuti darśayanti prajñāya pāramita yatra caranti dhīrāḥ // Rgs_8.2 //
nāmeva rūpi jagatī ayu paṅkasaktā saṃsāracakri bhramate 'nilacakratulye /
jānitva bhrāntu jagatī mṛgavāgureva ākāśa pakṣisadṛśā vicaranti prajñāḥ // Rgs_8.3 //
rūpasmi yo na carate pariśuddhacārī vijñāna saṃjña api vedana cetanāyām /
evaṃ carantu parivarjayi sarvasaṅgāṃ saṅgādvimucya carate sugatāna prajñām // Rgs_8.4 //
bhagavatyāṃ ratnaguṇasaṃcayagāthāyāṃ viśuddhiparivarto nāmāṣṭamaḥ //
evaṃ carantu vidu paṇḍitu bodhisattvo saṅgā uchinnu vrajate jagatī asakto /
sūryo va rāhugrahamukta virocamāno agnīva yukta tṛṇakāṣṭhavanaṃ dahāti // Rgs_9.1 //
prakṛtīya śuddha pariśuddhimi sarvadharmāṃ prajñāya pāramita paśyati bodhisattvo /
na ca paśyakaṃ labhati nāpi ca sarvadharmān eṣā sa prajñavarapāramitāya caryā // Rgs_9.2 //
bhagavatyāṃ ratnaguṇasaṃcayagāthāyāṃ stutiparivarto nāma navamaḥ //
śakro jinasya paripṛcchati devarājo caramāṇa prajña katha yujyati bodhisattvo /
aṇumātra yo na khalu yujyati skandhadhātau yo eva yujyati(sa yujyati)
bodhisattvaḥ // Rgs_10.1 //
cirayānaprasthitu sa vedayitavya sattvo bahubuddhakoṭinayutehi kṛtādhikāro /
yo śrutva dharmi imi nirmitamāyakalpāṃ na ca kāṅkṣate ayu prayujyati śikṣamāṇaḥ // Rgs_10.2 //
kāntāramārgi puruṣo bahu(bhī)
janehi gopāla sīma vanasaṃpada paśyate yo /
āśvāsaprāpta bhavatī na ca tasya trāso abhyāśa grāmanagarāṇa ime nimittāḥ // Rgs_10.3 //
emeva prajñavarapāramitā jinānāṃ śṛṇu tāta yo labhati bodhi gaveṣamāṇaḥ /
āśvāsaprāpta bhavatī na ca tasya trāso nārhantabhūmi na pi pratyayabuddhabhūmī // Rgs_10.4 //
puruṣo hi sāgarajalaṃ vraji paśyanāya saci paśyate drumavanaspatiśailarājam /
athavā na paśyati nimitta nikāṅkṣa bhoti a(bhyāśa)
to mahasamudra na so 'tidūre // Rgs_10.5 //
emeva bodhivaraprasthitu veditavyo śruṇamāṇa prajña imi pāramitā jinānām /
yadyāpi saṃmukha na vyākṛtu nāyakeno tathapi spṛśiṣyati nacireṇa hu buddhabodhim // Rgs_10.6 //
suvasanti kāli patite tṛṇapatraśākhā nacireṇa patraphalapuṣpa samāgamanti /
prajñāya pāramita yasyimu hastaprāptā nacireṇa bodhivara prāpsyati nāyakānām // Rgs_10.7 //
yatha istri gurviṇi ya ceṣṭati vedanābhi jñātavyu kālu ayamasya prajāyanāya /
tatha bodhisattva śruṇamāṇu jināna prajñāṃ rati chanda vīkṣati spṛśiṣyati bodhi śīghram // Rgs_10.8 //
caramāṇu prajñavarapāramitāya yogī na ca rūpavṛddhi na ca paśyati pārihāṇim /
dharmā adharma imu paśyati dharmadhātuṃ na ca nirvṛtiṃ spṛśati so viharāti prajñām // Rgs_10.9 //
caramāṇu yo na iha kalpayi buddhadharmāṃ bala ṛddhipāda na ca kalpayi bodhi śāntām /
avikalpakalpavigato 'dhiṣṭhānacārī eṣā sa prajñavarapāramitāya caryā // Rgs_10.10 //
bhagavatyāṃ ratnaguṇasaṃcayagāthāyāṃ dhāraṇīguṇaparivarto nāma daśamaḥ //
buddhaṃ subhūti paripṛcchati vādicandraṃ kyantantarāyu bhaviṣyanti guṇe ratānām /
bahu antarāyu bhaviṣyanti bhaṇāti śāsta tatu alpamātra parikīrtayiṣyāmi tāvat // Rgs_11.1 //
pratibhāna neka vividhāni upapadyiṣyanti likhamāna prajña imu pāramitā jinānām /
yuta śīghra vidyuta yathā parihāyiṣyanti akaritva artha jagatī imu mārakarma // Rgs_11.2 //
kāṅkṣā ca keṣaci bhaviṣyati bhāṣamāṇe na mamātra nāma parikīrtitu nāyakena /
na ca jāti bhūmi parikīrtitu nāpi gotraṃ na ca so śruṇiṣyati kṣipiṣyati mārakarma // Rgs_11.3 //
evaṃ ta mūlamapahāya ajānamāno śākhāpalāśa parieṣayiṣyanti mūḍhāḥ /
hastiṃ labhitva yatha hastipadaṃ gaveṣe tatha prajñapāramita śrutva sūtrānta eṣet // Rgs_11.4 //
yatha bhojanaṃ śatarasaṃ labhiyāna kaścit mārgeṣu ṣaṣṭiku labhitva sa bhojanāgryam /
tatha bodhisattva ima pāramitāṃ labhitvā (a)
rhantabhūmi(ta)
gaveṣayiṣyanti bodhim // Rgs_11.5 //
satkārakāma bhaviṣyanti ca lābhakāmāḥ sāpekṣacitta kulasaṃstavasaṃprayuktāḥ /
choritva dharma kariṣyanti adharmakāryaṃ patha hitva utpathagatā ima mārakarma // Rgs_11.6 //
ye cāpi tasmi samaye imu dharma śreṣṭhaṃ śruṇanāya chandika utpādayiṣyanti śraddhām /
te dharmabhāṇaka viditvana kāryayuktaṃ premāpanīta gamiṣyanti sudurmanāśca // Rgs_11.7 //
imi mārakarma bhaviṣyanti ya tasmi kāle anye ca neka vividhā bahu antarāyā /
yehī samākulikṛtā bahu bhikṣu tatra prajñāya pāramita etu na dhārayanti // Rgs_11.8 //
ye te bhavanti ratanā ya anarghaprāptā te durlabhā bahupratyarthika nityakālam /
emeva prajñavarapāramitā jinānāṃ durlābhu dharmaratanaṃ baddupadravaṃ ca // Rgs_11.9 //
navayānaprasthita sa sattva parīttabuddhiḥ ya imaṃ durlābhu dharmaratanaṃ parāpuṇanti /
māro 'tra utsuku bhaviṣyati antarāye buddhā daśaddiśi parigrahasaṃprayuktāḥ // Rgs_11.10 //
bhagavatyāṃ ratnaguṇasaṃcayagāthāyāṃ mārakarmaparivarto nāmaikādaśamaḥ //
mātrāya putra bahu santi gilāni kāye te sarvi durmanasa tatra prayujyayeyuḥ /
emeva buddha(piṃ)
daśaddiśi lokadhātau ima prajñapāramita mātra samanvāharanti // Rgs_12.1 //
ye 'tīta ye 'pi ca daśaddiśi lokanāthā itu te prasūta bhaviṣyantyanāgatāśca /
loka(sya) darśika janetri jināna mātā parasattvacittacaritāna nidarśitā(kā) ca // Rgs_12.2 //
lokasya yā tathata yā tathatārhatānāṃ /
pratyekabuddhatathatā tathatā jinānām /
ekaiva bhāvavigatā tathatā ananyā prajñāya pāramita buddha tathāgatena // Rgs_12.3 //
tiṣṭhantu lokavidunāṃ parinirvṛtānāṃ [sthita eṣa dharmataniyāma śūnyadharmā /
tāṃ bodhisattva tathatāmanubuddhayanti tasmā hu buddha kṛta nāma tathāgatebhiḥ // Rgs_12.4 //
ayu gocaro daśabalāna vināyakānāṃ] prajñāya pāramita ramyavanāśritānām /
dukhitāṃśca sattva triapāya samuddharanti na pi sattvasaṃjña api teṣu kadāci bhoti // Rgs_12.5 //
siṃho yathaiva girikandari niśrayitvā nadate achambhi mṛga kṣudraka trāsayanto /
tatha prajñapāramitaniśraya narāṇa siṃho nadate achambhi pṛthutīrthika trāsayanto // Rgs_12.6 //
ākāśaniśrita yathaiva hi sūrya[raśmi] tāpetimāṃ dharaṇi darśayate ca rūpam /
tatha prajñapāramitaniśrita dharmarājo tāpeti tṛṣṇanadi dharma nidarśayāti // Rgs_12.7 //
rūpasya darśanu adarśanu vedanāye saṃjñāya darśanu adarśanu cetanāye /
vijñānacittamanudarśanu yatra nāsti aya dharmadarśanu nidiṣṭu tathāgatena // Rgs_12.8 //
ākāśa dṛṣṭu iti sattva pravyāharanti nabhadarśanaṃ kutu vimṛṣyatha etamartham /
tatha dharmadarśanu nidiṣṭa tathāgatena na hi darśanaṃ bhaṇitu śakya nidarśanena // Rgs_12.9 //
bhagavatyāṃ ratnaguṇasaṃcayagāthāyāṃ lokasaṃdarśanaparivarto nāma dvādaśamaḥ //
yo eva paśyati sa paśyati sarvadharmān sarvānamātyakiriyā ti upekṣya rājā /
yāvanti buddhakriya dharmata śrāvakāṇāṃ prajñāya pāramita sarva karoti tāni // Rgs_13.1 //
na ca rāja grāma vrajate na ca rājyarāṣṭrān sarvaṃ ca ādadati so viṣayātu āyam /
na ca bodhisattva calate kvaci dharmatāyāṃ sarvāṃśca ādadati ye guṇa buddhadharme // Rgs_13.2 //
bhagavatyāṃ ratnaguṇasaṃcayagāthāyāmacintyaparivarto nāma trayodaśamaḥ //
yasyāmi śraddha sugate dṛḍha bodhisattvo varaprajñapāramitaāśayasaṃprayogo /
atikramya bhūmidvaya śrāvakapratyayānāṃ laghu prāpsyate anabhibhū(tu)
jināna bodhim // Rgs_14.1 //
sāmudriyāya yatha nāvi praluptikāye bhṛtakaṃ manuṣya tṛṇakāṣṭhamagṛhṇamāno /
vilayaṃ prayāti jalamadhya aprāptatīro yo gṛhṇate vrajati pārasthalaṃ prayāti // Rgs_14.2 //
emeva śraddhasaṃgato ya prasādaprāpto prajñāya pāramita mātra vivarjayanti /
saṃsārasāgara tadā sada saṃsaranti jātījarāmaraṇaśokataraṃgabhaṅge // Rgs_14.3 //
ye te bhavanti varaprajñaparigṛhītā bhāvasvabhāvakuśalā paramārthadarśī /
te puṇyajñānadhanasaṃbhṛtayānapātrāḥ paramādbhutāṃ sugatabodhi spṛśanti śīghram // Rgs_14.4 //
ghaṭake apakvi yatha vāri vaheya kācit jñātavyu kṣipra ayu bhetsyati durbalatvāt /
paripakvi vāri ghaṭake vahamānu mārge na ca bhedanādbhayamupaiti ca svasti geham // Rgs_14.5 //
kiṃcāpi śraddhabahulo siya bodhisattvo prajñāvihīna vilayaṃ laghu prāpuṇāti /
taṃ caiva śraddha parigṛhṇayamāna prajñā atikramya bodhidvaya prāpsyati agrabodhim // Rgs_14.6 //
nāvā yathā aparikarmakṛtā samudre vilayamupaiti sadhanā saha vāṇijebhiḥ /
sā caiva nāva parikarmakṛtā suyuktā na ca bhidyate dhanasamagramupaiti tīram // Rgs_14.7 //
emeva śraddhaparibhāvitu bodhisattvo prajñāvihīnu laghu bodhimupaiti hānim /
so caiva prajñavarapāramitāsuyukto 'kṣato 'nupāhatu spṛśāti jināna bodhim // Rgs_14.8 //
puruṣo hi jīrṇa dukhito śataviṃśavarṣo kiṃcāpi utthitu svayaṃ na prabhoti gantum /
so vāmadakṣiṇadvaye puruṣe gṛhīte patanādbhayaṃ na bhavate vrajate sukhena // Rgs_14.9 //
emeva prajña iha durbalu bodhisattvo kiṃcāpi prasthihati bhajyati antareṇa /
so vā upāyabalaprajñaparigṛhīto na ca bhajyate spṛśati bodhi nararṣabhāṇām // Rgs_14.10 //
bhagavatyāṃ ratnaguṇasaṃcayagāthāyāmaupamyaparivarto nāma caturdaśamaḥ //
yo ādikarma sthitu bhūmiya bodhisattvo adhyāśayena vara prasthita buddhabodhim /
tehī suśiṣyagurugauravasaṃprayukto kalyāṇamitra sada sevayitavya vijñaiḥ // Rgs_15.1 //
kiṃ kāraṇaṃ tatu guṇāgamu paṇḍitānāṃ prajñāya pāramita te anuśāsayanti /
evaṃ jino bhaṇati sarvaguṇāgradhārī kalyāṇamitramupaniśrita buddhadharmāḥ // Rgs_15.2 //
dānaṃ ca śīlamapi kṣānti tathaiva vīryaṃ dhyānāni prajña pariṇāmayitavya bodhau /
na ca bodhiskandha vimṛśitva parāmṛśeyā ye ādikarmika na deśayitavya evam // Rgs_15.3 //
evaṃ caranta guṇasāgara vādicandrāḥ trāṇā bhavanti jagatī śaraṇā ca lenā /
gati buddhi dvīpa pariṇāyaka arthakāmāḥ pradyota ulka varadharmakathī akṣobhyāḥ // Rgs_15.4 //
saṃnāhu duṣkarū mahāyaśu saṃnahantī na ca skandhadhātu na ca āyatanaiḥ sanaddhāḥ /
tribhi yānasaṃjñavigatā aparigṛhītā avivartikā acalitāśca akopyadharmāḥ // Rgs_15.5 //
te eva dharmasamudāgata niṣprapañcā kāṅkṣāvilekhavimatīvigatārthayuktāḥ /
prajñāya pāramita śrutva na sīdayanti aparapraṇeya avivartiya veditavyāḥ // Rgs_15.6 //
gambhīra dharma ayu durdṛśu nāyakānāṃ na ca kenacīdadhigato na ca prāpuṇanti /
etārthu bodhimadhigamya hitānukampī alpotsuko ka imu jñāsyati sattvakāyo // Rgs_15.7 //
sattvaśca ālayarato viṣayābhilāṣī sthita agrahe abudha yo mahaandhabhūto /
dharmo anālayu anāgrahu prāpitavyo lokena sārdha ayu vigrahu prādubhūto // Rgs_15.8 //
bhagavatyāṃ ratnaguṇasaṃcayagāthāyāṃ devaparivarto nāma pañcadaśamaḥ //
ākāśadhātu purimādiśi dakṣiṇāyāṃ tatha paścimottaradiśāya anantapārā /
uparādharāya daśaddiśi yāvadasti nānātvatā na bhavate na viśeṣaprāptā // Rgs_16.1 //
atikrānta yā tathata yā tathatā aprāptā pratyutpanna yā tathata yā tathatārhatānām /
yā sarvadharmatathatā tathatārhatānāṃ sarveṣa dharmatathatā na viśeṣaprāptā // Rgs_16.2 //
yo bodhisattva imi icchati prāpuṇetuṃ nānātvadharmavigatāṃ sugatāna bodhim /
prajñāya pāramita yujyatu yāya yukto vina prajña nāstyadhigamo naranāyakānām // Rgs_16.3 //
pakṣisya yojanaśataṃ mahatātmabhāvo pañcāśatā pi abalobhayakṣīṇapakṣo /
so trāyatriṃśabhavanādiṣu jambudvīpe ātmānamosariyi taṃ vilayaṃ vrajeyyā // Rgs_16.4 //
yadyāpi pañca ima pāramitā jinānāṃ bahukalpakoṭiniyutāṃ samudānayeyyā /
praṇidhīnanantavipulāṃ sada sevya loke anupāya prajñavikalā pari śrāvakatve // Rgs_16.5 //
niryāyanāya ya icchati buddhajñāne samacitta sarvajagatī pitṛmātṛsaṃjñā /
hitacitta maitramana eva parākrameyyā akhilārjavo mṛdugirāya parākrameyyā // Rgs_16.6 //
bhagavatyāṃ ratnaguṇasaṃcayagāthāyāṃ tathatāparivarto nāma ṣoḍaśamaḥ //
sthaviro subhūti paripṛcchati lokanāthaṃ araṇāya liṅga bhaṇahī guṇasāgarāṇām /
avivartiyā yatha bhavanti mahānubhāvā tāṃ vyākuruṣva jinaguṇāna pradeśamātram // Rgs_17.1 //
nānātvasaṃjñavigatā gira yuktabhāṇī na ca anya te śramaṇa brāhmaṇa āśrayanti /
triyapāyavarjita vidū sadakāli bhonti daśabhiśca te kuśalakarmapathebhi yuktā // Rgs_17.2 //
dharmaṃ nirāmiṣu jagasyanuśāsayanti ekāntadharmaniyatāḥ sada snigdhavākyāḥ /
sthiticaṃkramaṃ śayaniṣadya susaṃprajānā yugamātraprekṣiṇa vrajantyabhrāntacintā // Rgs_17.3 //
śuciśaucaambaradharā trivivekaśuddhā na ca lābhakāma vṛṣabhā sada dharmakāmāḥ /
mārasyatītaviṣayā aparapraṇeyā catudhyānadhyāyi na ca niśrita tatra dhyāne // Rgs_17.4 //
na ca kīrtikāma na ca krodhaparītacittā gṛhibhūta nitya anadhyoṣita sarva vastuṃ /
na ca jīvikāviṣayabhoga gaveṣayanti abhicāramantra na ca istriprayogamantrāḥ // Rgs_17.5 //
na ca ādiśanti puruṣaiḥ striya icchakarmāṃ pravivikta prajñavarapāramitābhiyuktāḥ /
kalahāvivādavigatā dṛḍhamaitracittā sarvajñakāma sada śāsani nimnacittāḥ // Rgs_17.6 //
pratyantamlecchajanavarjitaantadeśāḥ svakabhūmi kāṅkṣavigatāḥ sada merukalpāḥ /
dharmārtha jīvita tyajanti prayuktayogā avivartiyāna imi liṅga prajānitavyā // Rgs_17.7 //
bhagavatyāṃ ratnaguṇasaṃcayagāthāyāmavinivartanīyaliṅgākāraparivarto nāma saptadaśamaḥ //
gambhīra rupa api vedana cetanā ca vijñāna saṃjña prakṛtī animittaśāntā /
kāṇḍena gādha yatha sāgari eṣamāṇo prajñāya skandha vimṛṣitva alabdhagādhā // Rgs_18.1 //
yo bodhisattva imu budhyati eva dharmāṃ gambhīrayānaparamārthanirupalepān /
yasmin na skandha na pi āyatanaṃ na dhātu kiṃ vā svapuṇyasamudāgamu kiṃci tasya // Rgs_18.2 //
yatha rāgadharmacaritaḥ puruṣaḥ striyāye saṃketa kṛtva alabhantu vivartayeyā /
yāvanti cittacaritā divasena tasya tāvanta kalpa anubudhyati bodhisattvo // Rgs_18.3 //
yo bodhisattva bahukalpasahasrakoṭayo dānaṃ dadeyu vimalaṃ tatha śīla rakṣe /
yaścaiva prajñavarapāramitāprayukto dharmaṃ bhaṇeya kala puṇya na dānaśīle // Rgs_18.4 //
yo bodhisattva varaprajña vibhāvayanto tata utthito kathayi dharma nirupalepam /
taṃ cāpi nāmayi jagārthanidāna bodhau nāsti triloka śubha tena samaṃ bhaveyā // Rgs_18.5 //
taṃ caiva puṇya puna khyāyati riktameva tatha śūnya tuccha vaśikaṃ ca asārakaṃ ca /
evaṃ carantu caratī sugatāna prajñāṃ caramāṇu puṇyu parigṛhṇati aprameyam // Rgs_18.6 //
abhilāpamātra ima jānati sarvadharmāṃ buddhena deśita prayukta prakāśitāṃśca /
kalpāna koṭinayutāṃ bahu bhāṣamāṇo na ca kṣīyate na ca vivardhati dharmadhātuḥ // Rgs_18.7 //
ye cāpi pañca imi pāramitā jinānām ete 'pi dharma parikīrtita nāmamātrāḥ /
pariṇāmayāti na ca manyati bodhisattvo na ca hīyate spṛśati uttamabuddhabodhim // Rgs_18.8 //
bhagavatyāṃ ratnaguṇasaṃcayagāthāyāṃ śūnyatāparivarto nāmāṣṭādaśamaḥ
tailasya varti jvalitā prathame nipāte na ca dagdha varti asatā na vinā ya dagdhā /
na hi arci paścimanipāta sa varti dagdhā asatā pi paścima na dahyati dīpavarti // Rgs_19.1 //
prathameva citta spṛśatī na ca agrabodhim asatā na tasya spṛśatā puna śakya bhonti /
na ca citta paścima śivāmanuprāpuṇāti asatā na tasya puna prāpaṇanāya śakyam // Rgs_19.2 //
bījātu stamba phala puṣpa samāgamanti so vāniruddha asato na hi tasya vṛkṣo /
emeva citta prathamaṃ tu nidāna bodheḥ so vā niruddha asato na hi tasya bodhiḥ // Rgs_19.3 //
bījaṃ pratītya ca bhavedyavaśālikādes tattatphalaṃ na ca tadasti na cāpi nāsti /
utpattito bhavati bodhiriyaṃ jinānāṃ bhāvasvabhāvavigatā bhavatīha māyā // Rgs_19.4 //
udakabindu kumbha paripūryati stokastokaṃ prathame nipāti anupūrva sa paścimena /
emeva citta prathamaṃ varabodhihetur anupūrva śuklaguṇapūrṇa bhavanti buddhāḥ // Rgs_19.5 //
śūnyānimittapraṇidhiṃ caramāṇu dharmā na ca nirvṛtiṃ spṛśati no ca nimittacārī /
yatha nāviko kuśala gacchati ārapāram ubhayānti asthitu na tiṣṭhati arṇavesmin // Rgs_19.6 //
evaṃ carantu na ca manyati bodhisattvo ahu vyākṛto daśabalehi spṛśeya bodhim /
na ca trāsu bodhi bhavate na ihāsti kiṃcid evaṃ carantu caratī sugatāna prajñām // Rgs_19.7 //
kāntāramārgi durabhikṣi savyādhi lokāṃ paśyitva nāsti bhaya uttari saṃnahante /
aparāntakoṭi sada yukta prajānamāno aṇumātra kheda manaso na upādiyāti // Rgs_19.8 //
bhagavatyāṃ ratnaguṇasaṃcayagāthāyāṃ gaṅgadevābhaginīparivarto nāmaikānnaviṃśatimaḥ //
puna bodhisattva caramāṇu jināna prajñāṃ anupāda skandha imi jānati ādiśūnyān /
asamāhito karuṇa prekṣati sattvadhātum atrāntare na parihāyati buddhadharmān // Rgs_20.1 //
puruṣo yathā kuśala sarvaguṇairupeto balavān dudharṣu kṛtayogya kalāvidhijño /
iṣvastrapāramigato pṛthuśilpayukto māyāvidhijñaparamo jagadarthakāmo // Rgs_20.2 //
mātā pitā ca parigṛhya saputradāraṃ kāntāramārgi pratipadya bahūamitro /
so nirmiṇitva puruṣān bahu śūravīrān kṣemeṇa gatva puna gehamupāgameyyā // Rgs_20.3 //
emeva yasmi samaye vidu bodhisattvo mahamaitri sarvi upabandhati sattvadhātau /
caturo sa māra atikramya dvaye ca bhūmim asmin samādhi sthitu no ca spṛśāti bodhim // Rgs_20.4 //
ākāśaniśrita samīraṇa āpaskandho ta hi niśritā iha mahāpṛthivī jagacca /
sattvāna karmaupabhoganidānameva ākāśasthānu kutu cintayi etamartham // Rgs_20.5 //
emeva śūnyatapratiṣṭhitu eṣa sattvo jagati kriyāṃ vividha darśayate vicitrām /
sattvāna jñānapraṇidhānaadhiṣṭhānameva na ca nirvṛtiṃ spṛśati śūnyata nāsti sthānam // Rgs_20.6 //
yasmiṃśca kāli vidu paṇḍitu bodhisattvo caratī imāṃ pravara śūnya samādhi śāntām /
atrāntare na ca nimitta prabhāvitavyo na ca ānimittasthitu śānta praśāntacārī // Rgs_20.7 //
pakṣisya nāsti padu gacchata antarīkṣe no cāpi tatra sthitu no ca patāti bhūmau /
tatha bodhisattva caramāṇu vimokṣadvāre na ca nirvṛtiṃ spṛśati no ca nimittacārī // Rgs_20.8 //
iṣvastraśikṣita yathā puruṣodha kāṇḍaṃ kṣepitva anya puna kāṇḍa paraspareṇa /
patanāya tasya purimasya na deya bhūmim ākāṅkṣamāṇa puruṣasya pateya kāṇḍam // Rgs_20.9 //
emeva prajñavarapāramitāṃ caranto prajñā upāya bala ṛddhi vicāramāṇo /
tāvanna tāṃ paramaśūnyata prāpuṇoti yāvanna te kuśalamūla bhavanti pūrṇāḥ // Rgs_20.10 //
bhikṣū yathā paramaṛddhibalenupeto gagane sthito yamaka kurvati prātihāryāṃ /
gaticaṃkramaṃ śayaniṣadya nidarśayāti na nivartate na pi ca khidyati yāva tatra // Rgs_20.11 //
emeva śūnyatasthito vidu bodhisattvo jñānarddhipāramigato aniketacārī /
vividhāṃ kriyāṃ jagati darśayate anantāṃ na ca bhajyatī na pi ca khidyati kalpakoṭī // Rgs_20.12 //
puruṣā yathā mahaprapāti sthihitva kecid ubhi pāṇi chatradvaya gṛhṇa upakṣayeyyā /
ākāli vāyuravasṛjya mahāprapāte no ca prapāta patiyāti na yāva tatra // Rgs_20.13 //
emeva sthitva karuṇāṃ vidu bodhisattvo prajñāupāyadvayachatraparigṛhīto /
śūnyānimittapraṇidhiṃ vimṛṣāti dharmān na ca nirvṛtiṃ spṛśati paśyati dharmacārī // Rgs_20.14 //
ratanārthiko yatha vrajitvana ratnadvīpaṃ labdhvāna ratna puna gehamupāgameyyā /
kiṃcāpi tatra sukha jīvati sārthavāho api duḥkhito manasi bhoti sa jātisaṃgho // Rgs_20.15 //
emeva śūnyata vrajitvana ratnadvīpaṃ labdhvāna dhyāna bala indriya bodhisattvo /
kiṃcāpi nirvṛti spṛśedabhinandamāno api sarvasattva dukhitā manasī bhavanti // Rgs_20.16 //
abhyantare ya nagare nigame ca grāme kāmārtha vāṇiju yathā gami jānanāya /
no cāpi tatra sthihatī na ca ratnadvīpe na ca geha mārgi kuśalo puna bhoti vijño // Rgs_20.17 //
tatha jñāna śrāvakavimuktisapratyayānāṃ sarvatra bhoti kuśalo vidu bodhisattvo /
no cāpi tatra sthihate na ca buddhajñāne na ca saṃskṛte bhavati mārgavidū vidhijño // Rgs_20.18 //
yaṃ kāli maitri jagatī anubandhayitvā śūnyānimittapraṇidhī carate samādhim /
asthānameva yadi nirvṛti prāpuṇeyā athavāpi saṃskṛta sa prajñapanāya śakyaḥ // Rgs_20.19 //
yatha nirmito puruṣa no va adṛśyakāyo nāmena vā puna sa prajñapanāya śakyaḥ /
tatha bodhisattva caramāṇu vimokṣadvāraṃ nāmena vā puna sa prajñapanāya śakyaḥ // Rgs_20.20 //
yadi pṛcchamāna cari indriya bodhisattvo gambhīradharmaparidīpana no karoti /
śūnyānimitta avivartiyabodhidharmāṃ na ca śocatī na ca sa vyākṛtu veditavyo // Rgs_20.21 //
arhantabhūmimapi pratyayabuddhabhūmau traidhātukaṃ na spṛśate supināntare 'pi /
buddhāṃśca paśyati katheti janasya dharmaṃ avivartiyeti ayu vyākṛtu veditavyo // Rgs_20.22 //
triapāyaprāptu supinasmi viditva sattvān praṇidheti tatkṣaṇa apāya ucchoṣayeyam /
satyādhiṣṭhāni praśameti sa cāgniskandham avivartiyeti ayu vyākṛtu veditavyo // Rgs_20.23 //
bhūtagrahā vividha vyādhaya martyaloke satyādhiṣṭhāni praśameti hitānukampī /
na ca tena manyanupapadyati nāpi mānam avivartiyeti ayu vyākṛtu veditavyaḥ // Rgs_20.24 //
bhagavatyāṃ ratnaguṇasaṃcayagāthāyāmupāyakauśalyamīmāṃsāparivarto nāma viṃśatitamaḥ //
athavāsya manyanupapadyati vyākṛto 'smi satyādhiṣṭhāna vividhāni samṛddhyayanti /
yadi anya vyākṛtaku manyati bodhisattvo jñātavya manyanasthito ayu alpabuddhiḥ // Rgs_21.1 //
nāmādhiṣṭhāna puna māra upāgamitvā evaṃ vadiṣyati idaṃ tava nāmadheyam /
mātāpitāya anusaptamupaiti vaṃśo buddho yadā bhavi idaṃ tava nāmadheyam // Rgs_21.2 //
dhutavṛtta yādṛśu sa bheṣyati yuktayogī pūrvaṃ pi tubhya imi āsi guṇovarūpā /
yo eva śrutva abhimanyati bodhisattvo jñātavyu māru paryutthitu alpabuddhiḥ // Rgs_21.3 //
pravivikta grāmanagare girikandarāṇi raṇyā vivikta vanaprastha niṣevamāṇo /
ātmānukarṣi para paṃsayi bodhisattvo jñātavyu māru paryutthitu alpabuddhiḥ // Rgs_21.4 //
grāme ca rāṣṭri nigame viharanti nityaṃ rahapratyayāni spṛhatāṃ janayanti tatra /
anyatra sattvaparipācanabodhiyuktā eṣo viveku kathito sugatātmajānām // Rgs_21.5 //
yo pañcayojanaśate girikandareṣu vyālāvakīrṇi nivasedbahuvarṣakoṭī /
no cā viveku imu jānati bodhisattvo saṃkīrṇa so viharate adhimānaprāptaḥ // Rgs_21.6 //
so caṃkramārthamabhiyuktakabodhisattvān baladhyānaindriyavimokṣasamādhiprāptān /
abhimanyate na imi raṇyavivekacārī na vivekagocaru ayaṃ hi jinena ukto // Rgs_21.7 //
grāmānti yo viharate athavā araṇye dvayayānacittavigato niyato 'grabodhim /
eṣo viveku jagadarthabhiprasthitānāṃ ātmā kṣiṇoti tulayeya sa bodhisattvo // Rgs_21.8 //
bhagavatyāṃ ratnaguṇasaṃcayagāthāyāṃ mārakarmaparivarto nāmaikaviṃśatitamaḥ /
tasmā hu mānu nihanitvana paṇḍitena guruāśayena varabodhi gaveṣamāṇaḥ /
vaidyo va ātura svarogacikitsanārthaṃ kalyāṇamitra bhajitavya atandritena // Rgs_22.1 //
buddhā ya bodhivaraprasthita bodhisattvā kalyāṇamitra imi pāramitā nidiṣṭāḥ /
te cānuśāsaka iyaṃ pratipattibhūmī duvi kāraṇena anubudhyati buddhabodhim // Rgs_22.2 //
atikrāntanāgata jinā sthita ye diśāsu sarveṣu mārgu ayu pāramitā ananyo /
obhāsa ulka varabodhayi prasthitānām āloka śāstri imi pāramitā pradiṣṭāḥ // Rgs_22.3 //
yatha prajñapāramita śūnyata lakṣaṇena tathalakṣaṇā ya imi jānati sarvadharmān /
śūnyānalakṣaṇa prajānayamāna dharmān evaṃ carantu caratī sugatāna prajñām // Rgs_22.4 //
āhārakāma parikalpayamāna sattvāḥ saṃsāri yuktamanasaḥ sada saṃsmaranti /
ahu mahya dharma ubhi eti abhūta śūnyā ākāśagaṇṭhi ayu ātmana baddha bāle // Rgs_22.5 //
yatha śaṅkitena viṣasaṃjñata abhyupaiti no cāsya koṣṭhagatu so viṣu pātyate ca /
emeva bālupagato ahu mahya eṣo ahasaṃjñi jāyi mriyate ca sadā abhūto // Rgs_22.6 //
yatha udgraho tatha prakāśitu saṃkileśo vyodāna ukta ahu mahya anopalabdhi /
na hi atra kaści yo kliśyati śudhyate vā prajñāya pāramita budhyati bodhisattve // Rgs_22.7 //
yāvanta sattva nikhile iha jambudvipe te sarvi bodhivaracitta upādayitvā /
dānaṃ daditva bahuvarṣasahasrakoṭīḥ sarvaṃ ca nāmayi jagārthanidāna bodhau // Rgs_22.8 //
yaścaiava prajñavarapāramitābhiyukto divasaṃ pi antamaśa ekanuvartayeyā /
kalapuṇya so na bhavatī iha dānaskandho tadatandritena sada osaritavya prajñā // Rgs_22.9 //
caramāṇu prajñavarapāramitāya yogī mahatīṃ janeti karuṇāṃ na ca sattvasaṃjñā /
tada bhonti sarvajagatī vidu dakṣiṇīyā satataṃ amoghu paribhuñjati rāṣṭrapiṇḍam // Rgs_22.10 //
cirabuddhadevamanujān triapāyi sattvān parimocituṃ ya iha icchati bodhisattvo /
pṛthumārgu tīru upadarśayi sattvadhātau prajñāya pāramita yukta divā ca rātrau // Rgs_22.11 //
puruṣo ya agru ratanasya alabdhapūrvo aparasmi kāli puna labdhva bhaveya tuṣṭo /
sa ha labdhva nāśayi puno 'pi pramādabhūto nāśitva duḥkhi satataṃ ratanābhikāṅkṣī // Rgs_22.12 //
emeva bodhivaraprasthita ratnatulyo prajñāya pāramita yogu na riñcitavyo /
ratanaṃ va labdhva gṛhamāṇu abhinnasattvo anubuddhayati tvarito śivamabhyupaiti // Rgs_22.13 //
bhagavatyāṃ ratnaguṇasaṃcayagāthāyāṃ kalyāṇamitraparivarto nāma dvāviṃśatitamaḥ //
udayāti sūryu vigatāśca marīcimālā vidhamitva sarva tamasākulamandhakāram /
avibhonti sarva krimijotikaprāṇabhūtāṃ sarvāṃśca tārakagaṇānapi candraābhām // Rgs_23.1 //
emeva prajñavarapāramitāṃ caranto vidhamitva dṛṣṭigahanaṃ vidu bodhisattvo /
abhibhonti sarvajagatī rahapratyayāṃśca śūnyānimittacarito pṛthu bodhisattvo // Rgs_23.2 //
yatha rājaputra dhanadāyaku arthakāmo sarveṣu śreṣṭha bhavate abhigāminīye /
sa hyeṣa etarahi sattva pramocayāti prāgeva rājyasthitu bheṣyati paṭṭadhārī // Rgs_23.3 //
emeva prajñacarito vidu bodhisattvo amṛtasya dāyaku priyo marumānuṣāṇām /
ayu eṣa eṣati hi sattvasukhābhiyukto prāgeva yāva sthitu bheṣyati dharmarājo // Rgs_23.4 //
bhagavatyāṃ ratnaguṇasaṃcayagāthāyāṃ śakraparivarto nāma trayoviṃśatitamaḥ //
māro 'pi tasmi samaye bhavate saśalyo śokātu duḥkhitu anantamano 'lpasthāmo /
diśadāha ulka kṣipate bhayadarśanārthaṃ kathameṣa dīnamanaso bhavi bodhisattvo // Rgs_24.1 //
[yatha te bhavanti vidu āśayasaṃprayuktā divarātri prajñavarapāramitārthadarśī] /
tada kāyacitta khagapakṣisatulyabhūtā avatāru so kutu labhiṣyati kṛṣṇabandhuḥ // Rgs_24.2 //
kalahāvivādupagatā yada bodhisattvā bhonti parasparaviruddhaka ruṣṭacittāḥ /
tada māra tuṣṭu bhavatī paramaṃ udagro ubhi eti dūra bhaviṣyanti jināna jñāne // Rgs_24.3 //
ubhi eti dūri bhaviṣyanti piśācatulyā ubhi eti ātma kariṣyanti pratijñahānim /
duṣṭāna kṣāntivikalāna kuto 'sti bodhi tada māru tuṣṭu bhavatī namucīsapakṣo // Rgs_24.4 //
yo bodhisattva ayu vyākṛtu vyākṛtasmiṃ cittaṃ pradūṣayi vivādu samārabheyyā /
yāvanti cittakṣaṇikā khiladoṣayuktās tāvanta kalpa puna saṃnahitavya bhonti // Rgs_24.5 //
atha tasyupadyati matīti aśobhanā ti kṣāntīya pāramita bodhi spṛśanti buddhāḥ /
pratidarśayāti puna āyati saṃvarāṇi apayāti vā sa iha śikṣati buddhadharme // Rgs_24.6 //
bhagavatyāṃ ratnaguṇasaṃcayagāthāyāmabhimānaparivarto nāma caturviṃśatitamaḥ //
yo śikṣamāṇu na upaiti kahiṃci śikṣāṃ na ca śikṣakaṃ labhati nāpi ca śikṣadharmān /
śikṣā aśikṣa ubhayo avikalpamāno yo śikṣate sa iha śikṣati buddhadharme // Rgs_25.1 //
yo bodhisattva imu jānati eva śikṣāṃ na sa jātu śikṣavikalo bhavate duśīlo /
ārādhiteṣu iha śikṣati buddhadharmaṃ śikṣātiśikṣakuśalo ti nirūpalambho // Rgs_25.2 //
śikṣantu eva vidu prajña prabhaṃkarāṇāṃ notpadyate akuśalamapi ekacittam /
sūrye yathā gagani gacchati antarīkṣe raśmīgate na sthihate purato 'ndhakāram // Rgs_25.3 //
prajñāya pāramita śikṣita saṃskṛtānāṃ sarveṣa pāramita bhontiha saṃgṛhītāḥ /
satkāyadṛṣṭi yatha ṣaṣṭi duve ca dṛṣṭī antargatāstathami pāramitā bhavanti // Rgs_25.4 //
yatha jīvitendriya niruddhi ya kecidanye bhontī niruddha pṛthu indriya yāvadasti /
emeva prajñacarite vidu uttamānāṃ sarveta pāramita ukta ya saṃgṛhītā // Rgs_25.5 //
ye cāpi śrāvakaguṇā tatha pratyayānāṃ sarveṣu bhonti vidu śikṣitu bodhisattvā /
no cāpi tatra sthihatāna spṛheti teṣām ayu śikṣitavyamati śikṣati etamartham // Rgs_25.6 //
bhagavatyāṃ ratnaguṇasaṃcayagāthāyāṃ śikṣāparivarto nāma pañcaviṃśatimaḥ //
avivartiyasya varabodhayi prasthitasya yo cittupādu anumoditu āśayena /
trisahasra meru tulayitva siyāpramāṇo na tveva tasya kuśalasyanumodanāye // Rgs_26.1 //
yāvanta sattva kuśalārthika mokṣakāmā sarveṣa bhonti anumoditu puṇyarāśi /
sattvarthi te jinaguṇa ananta prāpuṇitvā dāsyanti dharma jagatī dukhasaṃkṣayāye // Rgs_26.2 //
yo bodhisattva avikalpaku sarvadharmān śūnyānimitta parijānati niṣprapañcān /
na ca prajña bodhi parieṣati āśayena so yukta prajñavarapāramitāya yogī // Rgs_26.3 //
ākāśadhātu gaganasya siyā virodho na hi tena tasya kutu kenacideṣa prāptā /
emeva prajñacarito vidu bodhisattvo abhyovakāśasadṛśo upaśāntacārī // Rgs_26.4 //
yatha māyakārapuruṣasya na eva bhoti te śiṣya māṃ janata so ca karoti kāryam /
paśyanti taṃ vividha kāryu nidarśayantaṃ na ca tasya kāyu na pi citta na nāmadheyam // Rgs_26.5 //
emeva prajñacarite na kadāci bhoti buddhitva bodhi jagatī parimocayitvā /
ātmopapatti vividhāṃ kriyasaṃprayogāṃ darśeti māyasadṛśo na vikalpacārī // Rgs_26.6 //
yatha buddha nirmita karoti ca buddhakāryaṃ na ca tasyupadyati mado karamāṇu kiṃcit /
emeva prajñacarito vidu bodhisattvo darśeti sarva kriya nirmitamāyatulyam // Rgs_26.7 //
palagaṇḍa dakṣa vidunā kṛtu dāruyantro puruṣe stritulya sa karoti ha sarvakāryam /
emeva prajñacarito vidu bodhisattvo jñānena sarva kriya kurvati nirvikalpo // Rgs_26.8 //
bhagavatyāṃ ratnaguṇasaṃcayagāthāyāṃ māyopamaparivarto nāma ṣaḍviṃśatimaḥ //
evaṃ carantu vidu nā pṛthudevasaṃghāḥ kṛtaañjalīpuṭa praṇamya namasyayanti /
buddhā pi yāvata daśaddiśi lokadhātau guṇavarṇamālaparikīrtana kurvayanti // Rgs_27.1 //
yāvanti gaṅganadivālisame hi kṣetre sattvā ta sarvi parikalpa bhaveyu mārāḥ /
ekaika roma puna tāntaka nirmiṇeyyā sarve na śakya karaṇe vidu antarāyam // Rgs_27.2 //
catukāraṇehi balavāṃ vidu bodhisattvo bhavate dugharṣu catumāraasaṃprakampyo /
śūnyāvihāri bhavate na ca sattvatyāgī yathavādi sattvakaruṇānugatāvasthānaḥ // Rgs_27.3 //
yo bodhisattva adhimucyati bhāṣyamāṇām ima prajñapāramita māta tathāgatānām /
pratipattiyā ca abhiyujyati āśayena sarvajñatāya abhiprasthitu veditavyo // Rgs_27.4 //
na ca dharmadhātutathatāya upaiti sthānaṃ bhavatī athānasthita so laghu antarīkṣe /
vidyādharo va abhilambhu vanābhiprāyā khagu kālahīna druma mantrabalādhiṣṭhāno // Rgs_27.5 //
evaṃ carantu vidu paṇḍitu bodhisattvo na ca budhyakaṃ labhati nāpi ca buddhadharmān /
na ca deśikaṃ na pi ca paśyaka dharmatāyāṃ śāntaiṣiṇāmayu vihāra guṇe ratānām // Rgs_27.6 //
yāvanta śrāvakavihāra sapratyayānāṃ śāntā samādhipraśame sukhasaṃprayuktā /
arhanvimokṣa sthapayitva tathāgatānāṃ sarveṣu agra ayu vihāru niruttaraśca // Rgs_27.7 //
ākāśi pakṣi viharāti na co patāti dakamadhyi matsya viharāti na co marāti /
emeva dhyānabalapāragu bodhisattvo śūnyāvihāri na ca nirvṛti prāpuṇāti // Rgs_27.8 //
yo sarvasattvaguṇaagratu gantukāmo agraṃ spṛśeya paramādbhuta buddhajñānam /
agraṃ dadeya vara uttamadharmadānam imu agru sevatu vihāru hitaṃkarāṇām // Rgs_27.9 //
bhagavatyāṃ ratnaguṇasaṃcayagāthāyāṃ sāraparivarto nāma saptaviṃśatimaḥ //
yāvanti śikṣa paridīpita nāyakena sarveṣa śikṣa ayu agru niruttarā ca /
yaḥ sarvaśikṣavidu icchati pāra gantum imu prajñapāramita śikṣati buddhaśikṣām // Rgs_28.1 //
agraṃ nidhāna ayu uttamadharmakośa buddhāna gotrajananaṃ sukhasaukhyagañjo /
atikrāntanāgata daśaddiśi lokanāthā itu te prasūta na ca kṣīyati dharmadhātuḥ // Rgs_28.2 //
yāvanti vṛkṣa phalapuṣpavanaspatī yā sarve ca medinisamudgata prādubhūtāḥ /
na ca medinī kṣayamupaiti na cāpi vṛddhiṃ na ca khidyatī na parihāyati nirvikalpā // Rgs_28.3 //
yāvanta buddhasama śrāvakapratyayāśca marutaśca sarvajagatī sukhasaukhyadharmāḥ /
sarve ti prajñavarapāramitāprasūtā na ca kṣīyate na ca vivardhati jātu prajñā // Rgs_28.4 //
yāvanta sattva mṛdumadhyamutkṛṣṭa loke sarve avidyaprabhavā sugatena uktāḥ /
sāmagripratyayu pravartati duḥkhayantro na ca yantra kṣīyati avidya na cāpi vṛddhiḥ // Rgs_28.5 //
yāvanti jñāna nayadvāra uyāyamūlāḥ sarve ti prajñavarapāramitāprasūtāḥ /
sāmagripratyaya pravartati jñānayantro na ca prajñapāramita vardhati hīyate vā // Rgs_28.6 //
yo tu pratītyasamutpādu anudbhavāye imu prajña akṣayata budhyati bodhisattvo /
so sūrya abhrapaṭale yatha muktaraśmī vidhamitvavidyapaṭalaṃ bhavate svayaṃbhūḥ // Rgs_28.7 //
bhagavatyāṃ ratnaguṇasaṃcayagāthāyāmavakīrṇakusumaparivarto nāmāṣṭāviṃśatimaḥ //
caturbhī ca dhyāna viharanti mahānubhāvā na ca ālayo na pi ca niśrayu kurvayāti /
api kho punāśrayu ime catudhyāna sāṅgā bheṣyanti bodhivarauttamaprāpaṇāya // Rgs_29.1 //
dhyāne sthito 'tra bhavatī varaprajñalābhī ārūpyarūpi ca samādhi catasra śreṣṭhā /
upakāribhūta imi dhyāna varāgrabodhau na punāsravakṣati sa śikṣati bodhisattvo // Rgs_29.2 //
āścaryamadbhutamidaṃ guṇasaṃcayānāṃ dhyāne samādhi viharanti nimitta nāsti /
tatra sthitāna yadi bhajyati ātmabhāvo puna kāmadhātu upapadyati yathābhiprāyā // Rgs_29.3 //
yatha jambudvīpaka manuṣya alabdhapūrvā divi devauttamapurā anuprāpuṇeyā /
paśyitva te viṣaya tatra parigṛhītā punarāgameya na ca niśrayu tatra kuryāt // Rgs_29.4 //
emeva te guṇadharā varabodhisattvā dhyāne samādhi viharitva prayuktayogī /
puna kāmadhātusthita bhonti anopaliptā padmeva vāriṇi aniśrita bāladharme // Rgs_29.5 //
anyatra sattvaparipācana kṣetraśodhī paripūraṇārtha imi pāramitā mahātmā /
ārūpyadhātuupapatti na prārthayantī yatreha bodhiguṇapāramitāna hāni // Rgs_29.6 //
yatha kaścideva puruṣo ratanaṃ nidhānaṃ labdhvā tu tatra spṛhabuddhi na saṃjaneyyā /
ekāki so puna gṛhītva parasmi kāle gṛhṇitva geha praviśitva na bhoti lubdho // Rgs_29.7 //
emeva dhyāna catureva samādhi śāntāṃ labdhvāna prīti sukhadāṃ vidu bodhisattvāḥ /
avasṛjya dhyānasukhaprītisamādhilābhaṃ puna kāmadhātu praviśanti jagānukampī // Rgs_29.8 //
yadi bodhisattva viharāti samādhidhyāne rahapratyayāni spṛhabuddhi na saṃjaneyyā /
asamāhito bhavati uddhatakṣiptacitto parihīnabuddhiguṇa nāvika bhinnanāvo // Rgs_29.9 //
kiṃcāpi rūpamapi śabda tathaiva gandho rasa sparśa kāmaguṇa pañcabhi yukta bhogī /
rahapratyayāna vigato 'nantabodhisattvo satataṃ samāhitu prajānayitavya śūro // Rgs_29.10 //
parasattvapudgalanidāna viśuddhasattvā vicaranti vīryabalapāramitābhiyuktāḥ /
yatha kumbhadāsi avaśāvaśa bhartikasya tatha sarvasattvavaśatāmupayānti dhīrāḥ // Rgs_29.11 //
na ca svāmikasya prativākyu dadāti dāsī ākruṣṭa cāpi athavā sada tāḍitā vā /
ekāntatrastamanasā sa bhayābhibhūtā māmeva so anu vadhiṣyati kāraṇena // Rgs_29.12 //
emeva bodhivaraprasthitu bodhisattvo tiṣṭheya sarvajagatī yatha preṣyabhūto /
anu bodhiāgamu guṇāna ca pāripūrī tṛṇa agni kāṣṭhaprabhavo dahate tameva // Rgs_29.13 //
avasṛjya ātma sugatāṃ parasattvakārye abhiyukta rātridiva niṣpratikāṅkṣacitto /
māteva ekasutake paricāryamāṇo adhyāśaye na parikhinna upasthiheti // Rgs_29.14 //
bhagavatyāṃ ratnaguṇasaṃcayagāthāyāmanugamaparivarto nāmaikūnatriṃśatimaḥ //
yo bodhisattva cirasaṃsaraṇābhiprāyo sattvārtha kṣetrapariśodhanayuktayogī /
na ca khedabuddhi aṇumātra upādiyāti so vīryapāramitayukta atandritaśca // Rgs_30.1 //
saci kalpakoṭi gaṇaye vidu bodhisattvo cirasaṃjña bodhi samudāniya tena duḥkhe /
ciraduḥkha bheṣyati samācaramāṇu dharmaṃ tatu vīryapāramitahīna kusīdarūpo // Rgs_30.2 //
prathamaṃ upādu varabodhayi cittupādo so vā anuttaraśivāmanuprāpuṇeyā /
rātriṃdivaikamanasā tamadhiṣṭhiheyā ārambhavīrya vidu paṇḍitu veditavyo // Rgs_30.3 //
saci kaścideva vadayeya sumeruśailaṃ bhinditva paśca adhigamyasi agrabodhim /
saci khedabuddhi kurute ca pramāṇabuddhiṃ kausīdyaprāpta bhavate tada bodhisattvo // Rgs_30.4 //
atha tasyupadyati matī kimutālpamātraṃ kṣaṇamātra bhasma nayatī vilayaṃ sumerum /
ārambhavīrya bhavate vidu bodhisattvo nacireṇa bodhivara lapsyati nāyakānām // Rgs_30.5 //
saci kāyacittavacasā ca parākrameyyā paripācayitva jagatī kariṣyāmi artham /
kausīdyaprāpta bhavatī sthitu ātmasaṃjñaiḥ nairātmabhāvanavidūri nabhaṃ va bhūmeḥ // Rgs_30.6 //
yasminna kāyu na pi citta na sattvasaṃjñā saṃjñāvivarti sthitu advayadharmacārī /
ayu vīryapāramita ukta hitaṃkareṇa ākāṅkṣamāṇu śivamacyutamagrabodhim // Rgs_30.7 //
paruṣaṃ śruṇitva vacanaṃ parato duruktaṃ paritoṣayāti susukhaṃ vidu bodhisattvo /
ko bhāṣate ka śṛṇute kutu kasya kena so yukta kṣāntivarapāramitāya vijño // Rgs_30.8 //
so bodhisattva kṣamate guṇadharmayukto yaścaiva ratnabharitaṃ trisahasra dadyāt /
buddhāna lokavidunārhatapratyayānāṃ kalapuṇya so na bhavate iha dānaskandhe // Rgs_30.9 //
kṣāntīsthitasya pariśudhyati ātmabhāvo dvātriṃśalakṣaṇaprabhāva anantapāro /
[sattvāna śūnyavaradharma niśāmayātī priyu bhoti sarvajagatī kṣamamāṇu vijño // Rgs_30.10 //
saci kaści candanapuṭaṃ grahiyāna sattvo abhyokireya gurupremata bodhisattvam /
dvitīyo 'pi] agni sakale śirasi kṣipeyā ubhayatra tulyu manu tena upāditavyo // Rgs_30.11 //
evaṃ kṣamitva vidu paṇḍitu bodhisattvo taṃ cittupādu pariṇāmayi agrabodhau /
yāvanti kṣānti rahapratyayasattvadhātoḥ abhibhoti sarvajagatī kṣamamāṇu śūraḥ // Rgs_30.12 //
kṣamamāṇu eva puna citta upāditavyo narakeṣu tiryayamaloki aneka duḥkhā /
anubhūya kāmaguṇahetu akāmakārā kasmā hu adya na kṣameya nidāna bodhau // Rgs_30.13 //
kaśadaṇḍaśastravadhabandhanatāḍanāśca śirachedakarṇacaraṇākaranāsachedāḥ /
yāvanti duḥkha jagatī ahu tatsahāmi kṣāntīya pāramita tiṣṭhati bodhisattvo // Rgs_30.14 //
bhagavatyāṃ ratnaguṇasaṃcayagāthāyāṃ sadāpraruditaparivarto nāma triṃśatimaḥ //
śīlena udgata bhavanti samādhikāṅkṣī sthita gocare daśabalāna akhaṇḍaśīlāḥ /
yāvanti saṃvarakriya anuvartayanti tāṃ sarvasattvahita bodhayi nāmayanti // Rgs_31.1 //
saci pratyayānarahabodhi spṛhāṃ janeti [duḥśīla bhoti]viduṣāṃ tatha chidracārī /
atha bodhi uttamaśivāṃ pariṇāmayanti sthitu śīlapāramita kāmaguṇebhi yukto // Rgs_31.2 //
yo dharma bodhiguṇaāgamu sūratānāṃ so śīlaarthu guṇadharmasamanvitānām /
yo dharma bodhiguṇahāni hitaṃkarāṇāṃ duḥśīlatā ayu prakāśitu nāyakena // Rgs_31.3 //
yadi pañca kāmaguṇa bhuñjati bodhisattvo buddhaṃ ca dharma śaraṇāgatu āryasaṃgham /
sarvajñatā ca manasī bhaviṣyāmi buddho sthitu śīlapāramita vedayitavya vijño // Rgs_31.4 //
yadi kalpakoṭi daśabhī kuśalaiḥ pathebhiś caramāṇu pratyayarahatvaspṛhāṃ janeti /
tada khaṇḍaśīlu bhavate api chidraśīlo pārājiko gurutaro ayu cittupādo // Rgs_31.5 //
rakṣantu śīla pariṇāmayi agrabodhiṃ na ca tena manyati na ātmana karṣayethā /
ahusaṃjñatā ca parivarjita sattvasaṃjñā sthitu śīlapāramiti vucyati bodhisattvo // Rgs_31.6 //
yadi bodhisattva caramāṇu jināna mārge imi śīlavānimi duśīla karoti sattvān /
nānātvasaṃjñaprasṛto paramaṃ duśīlo api chidraśīlu na tu so pariśuddhaśīlo // Rgs_31.7 //
yasyo na asti ahasaṃjña na sattvasaṃjñā saṃjñāvirāgu kutu tasya asaṃvaro 'sti /
yasyo na saṃvari asaṃvari manyanāsti ayu śīlasaṃvaru prakāśitu nāyakena // Rgs_31.8 //
yo evaśīlasamanvāgatu niṣprapañco anapekṣako bhavati sarvapriyāpriyeṣu /
śirahastapāda tyajamāna adīnacitto sarvāstityāgi bhavate satataṃ alīno // Rgs_31.9 //
jñātvā ca dharmaprakṛtīṃ vaśikā nirātmyaṃ ātmāna māṃsa tyajamānu adīnacitto /
prāgeva vastu tada bāhira nātyajeyā asthānameta yadi matsari so kareyā // Rgs_31.10 //
ahasaṃjñatastu mamatā bhavate ca rāgo kutu tyāgabuddhi bhaviṣyati sā muhānām /
mātsarya preta bhavate upapadyayātī athavā manuṣya tada bhoti daridrarūpo // Rgs_31.11 //
tada bodhisattva imi jñātva daridrasattvān dānādhimukta bhavatī sada muktatyāgī /
catvāri dvīpi samalaṃkṛtu kheṭatulyaṃ dattvā udagra bhavate na hi dvīpalabdho // Rgs_31.12 //
dānaṃ daditva vidu paṇḍitu bodhisattvo yāvanti sattva tribhave samanvāharitvā /
sarveṣu teṣu bhavate ayu dattadānaṃ taṃ cāgrabodhi pariṇāmayate jagārtham // Rgs_31.13 //
na ca vastuniśrayu karoti daditva dānaṃ vidu pāku naiva pratikāṅkṣati so kadācit /
evaṃ tyajitva bhavate vidu sarvatyāgī alpaṃ tyajitva labhate bahu aprameyam // Rgs_31.14 //
yāvanta sattva tribhave nikhilena asti te sarvi dāna dadayanti anantakalpān /
buddhānuloki vidu nārhatipratyayānāṃ yāvanti śrāvakaguṇān parikalpa sthāne // Rgs_31.15 //
yaśco upāyakuśalo vidu bodhisattvo teṣāṃ sa puṇyakriyavastvanumodayitvā /
sattvārtha agravarabodhayi nāmayeyā abhibhoti sarvajagatī pariṇāmayukto // Rgs_31.16 //
kācasya vā maṇina rāśi siyā mahanto vaiḍūryaratna abhibhoti sa sarva eko /
emeva sarvajagatī pṛthu dānaskandho abhibhoti sarvapariṇāmaku bodhisattvo // Rgs_31.17 //
yadi bodhisattva dadamāna jagasya dānaṃ mamatāṃ na tatra karayenna ca vastuprema /
tatu vardhate kuśalamūla mahānubhāvo candro va tatra prabhamaṇḍalu śuklapakṣe // Rgs_31.18 //
bhagavatyāṃ ratnaguṇasaṃcayagāthāyāṃ dharmodgataparivarto nāmaikatriṃśatimaḥ //
dānena pretagati chindati bodhisattvo dāridrakaṃ ca chinatī tatha sarvakleśān /
bhogāṃścanantavipulāṃ labhate caranto dānena sattva paripācayi kṛcchraprāptān // Rgs_32.1 //
śīlena tīryagati varjayi nekarupām aṣṭau ca akṣaṇa kṣaṇāṃ labhate sa nityam /
kṣāntīya rupa labhate paramaṃ udāraṃ suvarṇacchavi priyu jagasya udīkṣaṇīyo // Rgs_32.2 //
vīryeṇa śuklaguṇa hāni na abhyupaiti jñānaṃ ananta labhate jinakośagañjam /
dhyānena kāmaguṇa utsṛjate jugupsyān vidyā abhijña abhinirharate samādhim // Rgs_32.3 //
prajñāya dharmaprakṛtī parijānayitvā traidhātukānta samatikramate apāyān /
vartitva cakraratanaṃ puruṣarṣabhāṇāṃ deśeti dharma jagatī dukhasaṃkṣayāye // Rgs_32.4 //
paripūrayitva imi dharma sa bodhisattvo api kṣetraśuddhi parigṛhṇati sattvaśuddhim /
api buddhavaṃśa parigṛhṇati dharmavaṃśaṃ tatha saṃghavaṃśa parigṛhṇati sarvadharmān // Rgs_32.5 //
vaidyottamo jagati rogacikitsakārī prajñopadeśa kathito ayu bodhimārgo /
nāmena ratnaguṇasaṃcaya bodhimārgaḥ taṃ sarvasattva itu mārgatu prāpnuvanti // Rgs_32.6 //
bhagavatyāṃ ratnaguṇasaṃcayagāthāyāṃ parīndanāparivarto nāma dvātriṃśatimaḥ //
[ācāryaharibhadrakṛtā praśastiḥ] /
lokaṃ prāpayituṃ sukhena padavīṃ saṃpaddūyāvāhinīṃ kāruṇyāhitacetasā bhagavatā buddhena saṃdīpitam /
śrutvā te 'khiladharmatattvanilayaṃ sūtraṃ samādānato gatvā sthānamaharniśaṃ nijamalaṃ dhmāyantu ye 'bhyāgatāḥ // Rgs_HPr_1 //
kāle 'smin bahudṛṣṭisaṃkulakalau pāṭhe 'pi dūraṃ gate gāthābhedamanekapustakagataṃ dṛṣṭvādhunā nyāyataḥ /
kūpaṃ vādigajendrakumbhadaraṇe bhadreṇa yā śodhitā lokārthaṃ hariṇā mayā suvihitā seyaṃ budhairgṛhyatām // Rgs_HPr_2 //
āryāṣṭasāhasrikāyā bhagavatyāḥ prajñāpāramitāyāḥ parivartānusāreṇa bhagavatī ratnaguṇasaṃcayagāthā samāptā //
ye dharmā hetuprabhavā hetuṃ teṣāṃ tathāgato hyavadat /
teṣāṃ ca yo nirodha evaṃ vādī mahāśramaṇaḥ //
[lekhakapraśastiḥ] /
yo 'sau dharmaṃ sugatagaditaṃ paṭhate bhaktibhāvān mātrāhīnaṃ kathamapi padaṃ pādagāthākṣaraṃ vā /
jihvādoṣaiḥ pavanacaritaiḥ śleṣmadoṣapracārair yūyaṃ buddhāḥ subhavanagatā bodhisattvāḥ kṣamadhvam // Rgs_LPr_1 //
samāptam /
