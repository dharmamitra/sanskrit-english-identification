maṅgalācaraṇam
siddhiḥ sādhye satām astu prasādāt tasya dhūrjaṭeḥ /
jāhnavī-phena-lekheva yan-mūrdhni śaśinaḥ kalā // Hit_0.1 //
śruto hitopadeśo 'yaṃ pāṭavaṃ saṃskṛtoktiṣu /
vācāṃ sarvatra vaicitryaṃ nīti-vidyāṃ dadāti ca // Hit_0.2 //
vidyā-praśaṃsā
ajarāmaravat prājño vidyāmarthaṃ ca cintayet /
gṛhīta iva keśeṣu mṛtyunā dharmamācaret // Hit_0.3 //
sarva-dravyeṣu vidyaiva dravyam āhur anuttamam /
ahāryatvād anarghatvād akṣayatvāc ca sarvadā // Hit_0.4 //
saṃyojayati vidyaiva nīcagāpi naraṃ sarit /
samudram iva durgharṣaṃ nṛpaṃ bhāgyam ataḥ param // Hit_0.5 //
vidyā dadāti vinayaṃ vinayād yāti pātratām /
pātratvāt dhanam āpnoti dhanād dharmaṃ tataḥ sukham // Hit_0.6 //
vidyā śastraṃ ca śāstraṃ ca dve vidye pratipattaye /
ādyā hāsyaya vṛddhatve dvitīyādriyate sadā // Hit_0.7 //
yan nave bhājane lagnaḥ saṃskāro nānyathā bhavet /
kathā-cchalena bālānāṃ nītis tad iha kathyate // Hit_0.8 //
mitra-lābhaḥ suhṛd-bhedo vigrahaḥ sandhir eva ca /
pañca-tantrāt tathānyasmād granthād ākṛṣya likhyate // Hit_0.9 //
atha kathā-mukham
asti bhāgīrathī-tīre pāṭaliputra-nāmadheyaṃ nagaram /
tatra sarva-svāmi-guṇopetaḥ sudarśano nāma narapatir āsīt /
sa bhūpatir ekadā kenāpi pāṭhyamānaṃ śloka-dvayaṃ śuśrāva-
aneka-saṃśayocchedi parokṣārthasya darśakam /
sarvasya locanaṃ śāstraṃ yasya nāsty andha eva saḥ // Hit_0.10 //
yauvanaṃ dhana-sampattiḥ prabhutvam avivekitā /
ekaikam apy anarthāya kim u yatra catuṣṭayam // Hit_0.11 //
ity ākarṇyātmanaḥ putrāṇām anadhigata-śāstrāṇāṃ nityam unmārga-gāmināṃ śāstrānanuṣṭhānenodvigna-manāḥ sa rājā cintayāmāsa /
ko 'rthaḥ putreṇa jātena yo na vidvān na dhārmikaḥ /
kāṇena cakṣuṣā kiṃ vā cakṣuḥ pīḍaiva kevalam // Hit_0.12 //
ajāta-mṛta-mūrkhāṇāṃ varam ādyau na cāntimaḥ /
sakṛd duḥkha-karāv ādyāv antimas tu pade pade // Hit_0.13 //
kiṃ ca-
varaṃ garbha-srāvo varam api ca naivābhigamanaṃ
varaṃ jātaḥ preto varam api ca kanyāvajanitā /
varaṃ bandhyā bhāryā varam api ca garbheṣu vasatir
na vāvidvān rūpa-draviṇa-guṇa-yukto 'pi tanayaḥ // Hit_0.14 //
sa jāto yena jātena yāti vaṃśaḥ samunnatim /
parivartini saṃsāre mṛtaḥ ko vā na jāyate // Hit_0.15 //
anyac ca-
guṇi-gaṇa-gaṇanā'rambhe
na patati kaṭhinī sa-sambhramād yasya /
tenāmbā yadi sutinī
vada bandhyā kīdṛśī bhavati ? // Hit_0.16 //
api ca-
dāne tapasi śaurye ca yasya na prathitaṃ manaḥ /
vidyāyām artha-lābhe ca mātur uccāra eva saḥ // Hit_0.17 //
aparaṃ ca-
varam eko guṇī putro na ca mūrkha-śatair api /
ekaś candramas tamo hanti na ca tārā-gaṇair api // Hit_0.18 //
puṇya-tīrthe kṛtaṃ yena tapaḥ kvāpy atiduṣkaram /
tasya putro bhaved vaśyaḥ samṛddho dhārmikaḥ sudhīḥ // Hit_0.19 //
tathā coktaṃ-
arthāgamo nityam arogitā ca priyā ca bhāryā priya-vādinī ca /
vaśyaś ca putro 'rtha-karī ca vidyā ṣaḍ jīva-lokasya sukhāni rājan // Hit_0.20 //
ko dhanyo bahubhiḥ putraiḥ kuśūlāpūraṇāḍhakaiḥ /
varam ekaḥ kulālambī yatra viśrūyate pitā // Hit_0.21 //
ṛṇa-kartā pitā śatrur mātā ca vyabhicāriṇī /
bhāryā rūpavatī śatruḥ putraḥ śatrur apaṇḍitaḥ // Hit_0.22 //
yasya kasya prasūto 'pi guṇavān pūjyate naraḥ /
dhanur vaṃśa-viśuddho 'pi nirguṇaḥ kiṃ kariṣyati // Hit_0.23 //
hā hā putraka nādhītaṃ gatāsv etāsu rātriṣu /
tena tvaṃ viduṣāṃ madhye paṅke gaur iva sīdasi // Hit_0.24 //
tat katham idānīm ete mama putrā guṇavantaḥ kriyantām ? yataḥ-
āhāra-nidrā-bhaya-maithunāni sāmānyam etat paśubhir narāṇām /
jñānaṃ narāṇām adhiko viśeṣo jñānena hīnāḥ paśubhiḥ samānāḥ // Hit_0.25 //
yataḥ-
dharmārtha-kāma-mokṣāṇāṃ yasyaiko 'pi na vidyate /
ajāgala-stanasyeva tasya janma nirarthakam // Hit_0.26 //
yac cocyate-
āyuḥ karma ca vittaṃ ca vidyā nidhanam eva ca /
pañcaitāni hi sṛjyante garbhasthasyaiva dehinaḥ // Hit_0.27 //
kiṃ ca-
avaśyaṃ bhāvino bhāvā bhavanti mahatām api /
nagnatvaṃ nīlakaṇṭhasya mahāhi-śayanaṃ hareḥ // Hit_0.28 //
anyac ca-
yad abhāvi na tad bhāvi bhāvi cen na tad anyathā /
iti cintā-viṣa-ghno 'yam agadaḥ kiṃ na pīyate // Hit_0.29 //
etat kāryākṣamāṇāṃ keṣāṃcid ālasya-vacanam /
puruṣakārautkārṣyam āha-
yathā hy ekena cakreṇa na rathasya gatir bhavet /
tathā puruṣakāreṇa vinā daivaṃ na siddhyati // Hit_0.30 //
tathā ca-
pūrva-janma-kṛtaṃ karma tad daivam iti kathyate /
tasmāt puruṣakāreṇa yatnaṃ kuryād atandritaḥ // Hit_0.31 //
na daivam api saṃcintya tyajed udyogam ātmanaḥ /
anudyogena tailāni tilebhyo nāptum arhati // Hit_0.32 //
anyac ca-
udyoginaṃ puruṣa-siṃham upaiti lakṣmīr
daivena deyam iti kāpuruṣā vadanti /
daivaṃ nihatya kuru pauruṣam ātma-śaktyā
yatne kṛte yadi na sidhyati ko 'tra doṣaḥ // Hit_0.33 //
yathā mṛt-piṇḍataḥ kartā kurute yad yad icchati /
evam ātma-kṛtaṃ karma mānavaḥ pratipadyate // Hit_0.34 //
kākatālīyavat prāptaṃ dṛṣṭvāpi nidhim agrataḥ /
na svayaṃ daivam ādatte puruṣārtham apekṣate // Hit_0.
udyamena hi sidhyanti kāryāṇi na manorathaiḥ /
nahi suptasya siṃhasya praviśanti mukhe mṛgāḥ // Hit_0.36 //
tathā coktaṃ-
mātā śatruḥ pitā vairī yena bālo na pāṭhitaḥ /
na śobhate sabhā-madhye haṃsa-madhye bako yathā // Hit_0.37 //
rūpa-yauvana-sampannā viśāla-kula-sambhavāḥ /
vidyā-hīnā na śobhante nirgandhā iva kiṃśukāḥ // Hit_0.38 //
aparac ca-
pustakeṣu ca nādhītaṃ nādhītaṃ guru-sannidhau /
na śobhate sambhā-madhye jāra-garbha iva striyāḥ // Hit_0.39 //
etac cintayitvā rājā paṇḍita-sabhāṃ kāritavān /
rājovāca-bho bhoḥ paṇḍitāḥ /
śrūyatāṃ mama vacanam /
 asti kaścid evambhūto vidvān yo mama putrāṇāṃ nityam unmārga-gāminām anadhigata-śāstrāṇām idānīṃ nīti-śāstropadeśena punar janma kārayituṃ  #
samarthaḥ ? yataḥ- 
kācaḥ kāñcana-saṃsargād dhatte mārakatīr dyutīḥ /
tathā sat-sannidhānena mūrkho yāti pravīṇatām // Hit_0.40 //
uktaṃ ca-
hīyate hi matis tāta hīnaiḥ saha samāgamāt /
samaiś ca samatām eti viśiṣṭaiś ca viśiṣṭatām // Hit_0.41 //
atrāntare viṣṇu-śarma-nāmā mahā-paṇḍitaḥ sakala-nīiti-śāstra-tattva-jño bṛhaspatir ivābravīt-deva mahākula-sambhūtā ete rājaputrāḥ /
tat mayā nītiṃ grāhayituṃ śakyante / yataḥ-
nādravye nihitā kācit kriyā phalavatī bhavet /
na vyāpāra-śatenāpi śukavat pāṭhyate bakaḥ // Hit_0.42 //
anyac ca-
asmiṃs tu nirguṇaṃ gotre nāpatyam upajāyate /
ākare padya-rāgānāṃ janma kāca-maṇeḥ kutaḥ // Hit_0.43 //
ato 'haṃ ṣaṇ-māsābhyantare bhavat-putrān nīti-śāstrābhijñān kariṣyāmi /
rājā sa-vinayaṃ punar uvāca /
kīṭo 'pi sumanaḥ-saṅgād ārohati satāṃ śiraḥ /
aśmāpi yāti devatvaṃ mahadbhiḥ supratiṣṭhitaḥ // Hit_0.44 //
anyac ca-
yathodaya-girer dravyaṃ sannikarṣeṇa dīpyate /
tathā sat-sannidhānena hīna-varṇo 'pi dīpyate // Hit_0.45 //
guṇā guṇajñeṣu guṇā bhavanti
te nirguṇaṃ prāpya bhavanti doṣāḥ /
āsvādya-toyāḥ pravahanti nadyaḥ
samudram āsādya bhavanty upeyāḥ // Hit_0.46 //
tad eteṣām asmat-putrāṇāṃ nīti-śāstropadeśāya bhavantaḥ pramāṇam ity uktvā tasya viṣṇu-śarmaṇo kare bahumāna-puraḥsaraṃ putrān samarpitavān
--o)0(o-- i.
mitra-lābhaḥ
atha prāsāda-pṛṣṭhe sukhopaviṣṭānāṃ rājaputrāṇāṃ purastāt prastāva-krameṇa paṇḍito 'bravīt-bho rāja-putrāḥ śṛṇuta-
kāvya-śāstra-vinodena kālo gacchati dhīmatām /
vyasanena tu mūrkhāṇāṃ nidrayā kalahena vā // Hit_1.1 //
tad bhavatāṃ vinodāya kāka-kūrmādīnāṃ vicitrāṃ kathāṃ kathayiṣyāmi /
rāja-putrair uktam-ārya /
kathyatāṃ /
viṣṇu-śarmovāca-śṛṇuta yūyam /
samprati mitra-lābhaḥ prastūyate /
yasyāyam ādyaḥ ślokaḥ-
asādhanā vitta-hīnā buddhimantaḥ suhṛn-matāḥ /
sādhayanty āśu kāryāṇi kāka-kūrma-mṛgākhuvat // Hit_1.2 //
rājaputrā ūcuḥ-katham etat ?
so 'bravīt-asti godāvarī-tīre viśālaḥ śālmalī-taruḥ /
tatra nānā-dig-deśād āgatya rātrau pakṣiṇo nivasanti /
atha kadācid avasannāyāṃ rātrau astācala-cūḍāvalambini bhagavati kumudinī-nāyake candramasi /
laghupatana-nāmā vāyasaḥ prabuddhaḥ kṛtāntam iva dvitīyam aṭantaṃ pāśa-hastaṃ vyāgham apaśyat /
tam ālokyācintayat-adya prātar evāniṣṭa-darśanaṃ jātam /
na jāne kim anabhimataṃ darśayiṣyati /
ity uktvā tad anusaraṇa-krameṇa vyākulaś calati / yataḥ-
śoka-sthāna-sahasrāṇi bhaya-sthāna-śatāni ca /
divase divase mūḍham āviśanti na paṇḍitam // Hit_1.3 //
anyac ca-viṣayiṇām idam avaśyaṃ kartavyam /
utthāyotthāya boddhavyaṃ kim adya sukṛtaṃ kṛtam /
āyuṣaḥ khaṇḍam ādāya ravir astaṃ gamiṣyati // Hit_1.4 //
atha tena vyādhena taṇḍula-kaṇān vikīrya jālaṃ vistīrṇam /
sa ca tatra pracchanno bhūtvā sthitaḥ /
asminn eva kāle citragrīva-nāmā kapota-rājaḥ sa-parivāro viyati visarpaṃs taṇḍula-kaṇān avalokayāmāsa /
tataḥ kapota-rājas taṇḍula-kaṇa-lubdhān kapotān prāha-kuto 'tra nirjane vane taṇḍula-kaṇānāṃ sambhavaḥ /
tan nirūpyatāṃ tāvat /
bhadram idaṃ na paśyāmi prāyeṇānena taṇḍula-kaṇa-lobhenāsmābhir api tathā bhavitavyam /
kaṅkaṇasya tu lobhena magnaḥ paṅke sudustare /
vṛddha-vyāghreṇa samprāptaḥ pathikaḥ sammṛtaḥ // Hit_1.5 //
kapotā ūcuḥ-katham etat ?
kathā 1
so 'bravīt-aham ekadā dakṣiṇāraṇye carann apaśyam eko vṛddho vyāghraḥ snātaḥ kuśa-hastaḥ saras-tīre brūte-bho bho panthāḥ /
idaṃ suvarṇa-kaṅkaṇaṃ gṛhyatām /
tato lobhākṛṣṭena kenacit pānthena ālocitam-bhāgyena etat sambhavati /
kintu asmin ātma-sandehe pravṛttir na vidheyā / yataḥ-
aniṣṭād iṣṭa-lābhe'pi na gatir jāyate śubhā /
yatrāste viṣa-saṃsargo 'mṛtaṃ tad api mṛtyave // Hit_1.6 //
kintu sarvatrārthārjana-pravṛttau sandeha eva /
tathā coktam-
na saṃśayam anāruhya naro bhadrāṇi paśyati /
saṃśayaṃ punar āruhya yadi jīvati paśyati // Hit_1.7 //
tan nirūpayāmi tāvat /
prakāśaṃ brūte /
kutra tava kaṅkaṇam ?
vyāghro hastaṃ prasārya darśayati /
pāntho 'vadat-kathaṃ mārātmake tvayi viśvāsaḥ ?
vyāghra uvāca-śṛṇu re pāntha /
prāg eva yauvana-daśāyām aham atīva durvṛtta āsam /
aneka-go-mānuṣāṇāṃ vadhād me putrā mṛtā dārāś ca /
vaṃśa-hīnaś cāham /
tataḥ kenacid dhārmikeṇāham upadiṣṭaḥ /
dāna-dharmādikaṃ caratu bhavān iti /
tad-upadeśādi-dānīm ahaṃ snāna-śīlo dātā vṛddho galita-nakha-dantaḥ na kathaṃ viśvāsa-bhūmiḥ ? uktaṃ ca-
ijyā'dhyayana-dānāni tapaḥ satyaṃ dhṛtiḥ kṣamā /
alobha iti mārgo 'yaṃ dharmasyāṣṭa-vidhaḥ smṛtaḥ // Hit_1.8 //
tatra pūrvaś caturvargo dambhārtham api sevyate /
uttaras tu caturvargo mahātmany eva tiṣṭhati // Hit_1.9 //
mama caitāvān lobha-virahaḥ /
yena sva-hasta-stham api suvarṇa-kaṅkaṇaṃ yasmai kasmaicid dātum icchāmi tathāpi vyāghro mānuṣaṃ khādatīti lokāpavādo durnivāraḥ / yataḥ-
gatānugatiko lokaḥ kuṭṭanīm upadeśinīm /
pramāṇayati no dharme yathā goghnam api dvijam // Hit_1.10 //
mayā ca dharma-śāstrāṇi adhītāni / śṛṇu-
maru-sthalyāṃ yathā vṛṣṭiḥ kṣudhārte bhojanaṃ tathā /
daridre dīyate dānaṃ saphalaṃ pāṇḍu-nandana // Hit_1.11 //
prāṇā yathātmano 'bhīṣṭā bhūtānām api te tathā /
ātmaupamyena bhūtānāṃ dayāṃ kurvanti sādhavaḥ // Hit_1.12 //
aparaṃ ca-
pratyākhyāne ca dāne ca sukha-duḥkhe priyāpriye /
ātmaupamyena puruṣaḥ pramāṇam adhigacchati // Hit_1.13 //
anyac ca-
mātṛvat para-dāreṣu para-dravyeṣu loṣṭravat /
ātmavat sarva-bhūteṣu yaḥ paśyati sa paṇḍitaḥ // Hit_1.14 //
tvaṃ ca atīva-durgataḥ /
tena tat tubhyaṃ dātuṃ sa-yatno 'ham /
tathā coktam-
daridrān bhara kaunteya mā prayaccheśvare dhanam /
vyādhitasyauṣadhaṃ pathyaṃ nīrujasya kim auṣadhaiḥ // Hit_1.15 //
anyat ca-
dātavyam iti yad dānaṃ dīyate'nupakāriṇi /
deśe kāle ca pātre ca tad dānaṃ sāttvikaṃ viduḥ // Hit_1.16 //
tad atra sarasi snātvā suvarṇa-kaṅkaṇam idaṃ gṛhāṇa /
tato yāvad asau tad-vacaḥ-pratīto lobhāt saraḥ snātuṃ praviṣṭaḥ,
tāvan mahā-paṅke nimagnaḥ palāyitum akṣamaḥ /
taṃ paṅke patitaṃ dṛṣṭvā vyāghro 'vadat-ahaha mahā-paṅke patito 'si /
atas tvām aham utthāpayāmi /
ity uktvā śanaiḥ śanair upagamya tena vyāghreṇa dhṛtaḥ sa pāntho 'cintayat-
na dharma-śāstraṃ paṭhatīti kāraṇaṃ
na cāpi vedādhyayanaṃ durātmanaḥ /
svabhāva evātra tathātiricyate
yathā prakṛtyā madhuraṃ gavāṃ payaḥ // Hit_1.17 //
kiṃ ca-
avaśendriya-cittānāṃ hasti-snānam iva kriyā /
durbhagābharaṇa-prāyo jñānaṃ bhāraḥ kriyāṃ vinā // Hit_1.18 //
tan mayā bhadraṃ na kṛtam /
yad atra mārātmake viśvāsaḥ kṛtaḥ /
tathā coktam-
nadīnāṃ śastra-pāṇīnāṃ nakhināṃ śṛṅgiṇāṃ tathā /
viśvāso naiva kartavyaḥ strīṣu rāja-kuleṣu ca // Hit_1.19 //
aparaṃ ca-
sarvasya hi parīkṣyante svabhāvā netare guṇāḥ /
atītya hi guṇān sarvān svabhāvo mūrdhni vartate // Hit_1.20 //
anyac ca-
sa hi gagana-vihārī kalmaṣa-dhvaṃsa-kārī
daśa-śata-kara-dhārī jyotiṣāṃ madhya-cārī /
vidhur api vidhi-yogād grasyate rāhuṇāsau
likhitam api lalāṭe projjhitaṃ kaḥ samarthaḥ // Hit_1.21 //
iti cintayann evāsau vyāghreṇa dhṛtvā vyāpāditaḥ khāditaś ca /
ato 'haṃ bravīmi-kaṅkaṇasya tu lobhenety ādi /
ata eva sarvathāvicāritaṃ karma na kartavyam iti / yataḥ-
sujīrṇam annaṃ suvicakṣaṇaḥ sutaḥ
suśāsitā strī nṛpatiḥ susevitaḥ /
sucintya coktaṃ suvicārya yat kṛtaṃ
sudīrgha-kāle'pi na yāti vikriyām // Hit_1.22 //
etad vacanaṃ śrutvā kaścit kapotaḥ sa-darpam āha-āḥ /
kim evam ucyate ?
vṛddhasya vacanaṃ grāhyam āpat-kāle hy upasthite /
sarvatraivaṃ vicāre ca bhojane'pi pravartatām // Hit_1.23 //
yataḥ-
śaṅkābhiḥ sarvam ākrāntam annaṃ pānaṃ ca bhūtale /
pravṛttiḥ kutra kartavyā jīvitavyaṃ kathaṃ na vā ? // Hit_1.24 //
yathā coktam-
īrṣyī ghṛṇī tv asantuṣṭaḥ krodhano nitya-śaṅkitaḥ /
para-bhāgyopajīvī ca ṣaḍ ete nitya-duḥkhitāḥ // Hit_1.25 //
etac chrutvā taṇḍul-kaṇa-lobhena nabho-maṇḍalād avatīryas arve kapotās tatropaviṣṭāḥ / yataḥ-
sumahānty api śāstrāṇi dhārayanto bahu-śrutāḥ /
chettāḥ saṃayānāṃ ca kliśyante lobha-mohitāḥ // Hit_1.26 //
anyac ca-
lobhāt krodhaḥ prabhavati lobhāt kāmaḥ prajāyate /
lobhān mohaś ca nāśaś ca lobhaḥ pāpasya kāraṇam // Hit_1.27 //
anyac ca-
asaṃbhavaṃ hema-mṛgasya janma
tathāpi rāmo lulubhe mṛgāya /
prāyaḥ samāpanna-vipatti-kāle
dhiyo 'pi puṃsāṃ malinā bhavanti // Hit_1.28 //
anantaraṃ te sarve jāla-nibaddhā babhūvuḥ,
tato yasya vacanāt tatrāvalambitās taṃ sarve tiraskurvanti sma / yataḥ,
na gaṇasyāgrato gacchet siddhe kārye samaṃ phalam /
yadi kārya-vipattiḥ syān mukharas tatra hanyate // Hit_1.29 //
tasya tiraskāraṃ śrutvā citragrīva uvāca-nāyam asya doṣaḥ, yataḥ
āpadām āpatantīnāṃ hito 'py āyāti hetutām /
mātṛ-jaṅghā hi vatsasya stambhī-bhavati bandhane // Hit_1.30 //
anyac ca-
sa bandhur yo vipannānām āpad-uddharaṇa-kṣamaḥ /
na tu bhīta-paritrāṇa-vastūpālambha-paṇḍitaḥ // Hit_1.31 //
vipat-kāle vismaya eva kāpuruṣa-lakṣaṇam /
tad atra dhairyam avalambya pratīkāraś cintyatām, yataḥ-
vipadi dhairyam athābhyudaye kṣamā
sadasi vākya-paṭutā yudhi vikramaḥ /
yaśasi cābhirucir vyasanaṃ śrutau
prakṛti-siddham idaṃ hi mahātmanām // Hit_1.32 //
sampadi yasya na harṣo vipadi viṣādo raṇe ca bhīrutvam /
taṃ bhuvana-traya-tilakaṃ janayati jananī sutaṃ viralam // Hit_1.33 //
anyac ca-
ṣaḍ-doṣāḥ puruṣeṇeha hātavyā bhūtim icchatā /
nidrā tandrā bhayaṃ krodha ālasyaṃ dīrgha-sūtratā // Hit_1.34 //
idānīm api evaṃ kriyatām-sarvair ekacittībhūya jālam ādāya uḍḍīyatām / yataḥ-
alpānām api vastūnāṃ saṃhatiḥ kārya-sādhikā /
tṛṇair guṇatvam āpannair badhyante matta-dantinaḥ // Hit_1.35 //
saṃhatiḥ śreyasī puṃsāṃ svakulair alpakair api /
tuṣeṇāpi parityaktā na prarohanti taṇḍulāḥ // Hit_1.36 //
iti vicitya pakṣiṇaḥ sarve jālam ādāya utpatitāḥ /
anantaraṃ ca vyādhaḥ sudūrāj jālāpahārakāṃs tān avalokya paścād dhāvito 'cintayat-
saṃhatās tu haranty ete mama jālaṃ vihaṅgamāḥ /
yadā tu nipatiṣyanti vaśam eṣyanti me tadā // Hit_1.37 //
tatas teṣu cakṣur viṣayam atikrānteṣu pakṣiṣu sa vyādho nivṛttaḥ /
atha lubdhakaṃ nivṛttaṃ dṛṣṭvā kapotā ūcuḥ-svāmin /
kim idānīṃ kartum ucitam ?
citragrīva uvāca-
mātā mitraṃ pitā ceti svabhāvāt tritayaṃ hitam /
kārya-kāraṇataś cānye bhavanti hita-buddhayaḥ // Hit_1.38 //
tan me mitraṃ hiraṇyako nāma mūṣika-rājo gaṇḍakī-tīre citra-vane nivasati /
so 'smākaṃ pāśāṃś chetsyati ity ālocya sarve hiraṇyaka-vivara-samīpaṃ gatāḥ /
hiraṇyakaś ca sarvadā apāya-śaṅkayā śata-dvāraṃ vivaraṃ kṛtvā nivasati /
tato hiraṇyakaḥ kapotāvapāta-bhayāc cakitaḥ tūṣṇīṃ sthitaḥ /
citragrīva uvāca-sakhe hiraṇyaka /
katham asmān na sambhāṣase ?
tato hiraṇyakas tad-vacanaṃ pratyabhijñāya sa-sambhramaṃ bahir niḥsṛtya abravīt-āḥ /
puṇyavān asmi priya-suhṛn me citragrīvaḥ samāyātaḥ /
yasya mitreṇa sambhāṣo yasya mitreṇa saṃsthitiḥ /
yasya mitreṇa saṃlāpas tato nāstīha puṇyavān // Hit_1.39 //
atha pāśa-baddhāṃś caitān dṛṣṭvā sa-vismayaḥ kṣaṇaṃ sthitvā uvāca-sakhe / kim etat ?
citragrīva uvāca-sakhe /
asmākaṃ prāktana-janma-karmaṇaḥ phalam etat /
yasmāc ca yena ca yathā ca yadā ca yac ca
yāvac ca yatra ca śubhāśubham ātma-karma /
tasmāc ca tena ca tathā ca tadā ca tac ca
tāvac ca tatra ca vidhātṛ-vaśād upaiti // Hit_1.40 //
rāga-śoka-parītāpa-bandhana-vyasanāni ca /
ātmāparādha-vṛkṣāṇāṃ phalāny etāni dehinām // Hit_1.41 //
etac chrutvā hiraṇyakaś citragrīvasya bandhanaṃ chettuṃ satvaram upasarpati /
tatra citragrīva uvāca-mitra /
mā maivaṃ kuru /
prathamam asmad-āśritānām eteṣāṃ tāvat pāśāṃś chindhi /
mama pāśaṃ paścāc chetsyasi /
hiraṇyako 'py āha-aham alpa-śaktiḥ /
dantāś ca me komalāḥ /
tad eteṣāṃ pāśāṃś chettuṃ kathaṃ samartho bhavāmi ?
tat yāvan me dantā na truṭyanti,
tāvat tava pāśaṃ chinadmi /
tad-anantaram apy eteṣāṃ bandhanaṃ yāvat śakyaṃ chetsyāmi /
citragrīva uvāca-astv evam /
tathāpi yathā-śakti bandhanam eteṣāṃ khaṇḍaya /
hiraṇyakenoktam-ātma-parityāgena yadāśritānāṃ parirakṣaṇaṃ tan na nīti-vedināṃ sammatam / yataḥ-
āpad-arthe dhanaṃ rakṣed dārān rakṣed dhanair api /
ātmānaṃ satataṃ rakṣed dārair api dhanair api // Hit_1.42 //
anyac ca--
dharmārtha-kāma-mokṣāṇāṃ prāṇāḥ saṃsthita-hetavaḥ /
tān nighnatā kiṃ na hataṃ rakṣatā kiṃ na rakṣitam // Hit_1.43 //
citragrīva uvāca-sakhe /
nītis tāvad īdṛśy eva,
kintv aham asmad-āśritānāṃ duḥkhaṃ soḍhuṃ sarvathāsamarthas tenedaṃ bravīmi / yataḥ-
dhanāni jīvitaṃ caiva parārthe prājña utsṛjet /
sannimitte varaṃ tyāgo vināśe niyate sati // Hit_1.44 //
ayam aparaś cāsādhāraṇo hetuḥ /
jāti-dravya-balānāṃ ca sāmyam eṣāṃ mayā saha /
mat-prabhutva-phalaṃ brūhi kadā kiṃ tad bhaviṣyati // Hit_1.45 //
anyac ca-
vinā vartanam evaite na tyajanti mamāntikam /
tan me prāṇa-vyayenāpi jīvayaitān mamāśritān // Hit_1.46 //
kiṃ ca-
māṃsa-mūtra-purīṣāsthi-pūrite'tra kalevare /
vinaśvare vihāyāsthāṃ yaśaḥ pālaya mitra me // Hit_1.47 //
aparaṃ ca paśya-
yadi nityam anityena nirmalaṃ mala-vāhinā /
yaśaḥ kāyena labhyeta tan na labdhaṃ bhaven nu kim // Hit_1.48 //
yataḥ-
śarīrasya guṇānāṃ ca dūram atyantam antaram /
śarīraṃ kṣaṇa-vidhvaṃsi kalpānta-sthāyino guṇāḥ // Hit_1.49 //
ity ākarṇya hiraṇyakaḥ prahṛṣṭa-manāḥ pulakitaḥ san abravīt-sādhu mitra /
sādhu /
anenāśrita-vātsalyena trailokyasyāpi prabhutvaṃ tvayi yujyate /
evam uktvā tena sarveṣāṃ kapotānāṃ bandhanāni chinnāni /
tato hiraṇyakaḥ sarvān sādaraṃ sampūjya āha-sakhe citragrīva /
sarvathātra jāla-bandhana-vidhau sati doṣam āśaṅkya ātmani avajñā na kartavyā / yataḥ-
yo 'dhikād yojana-śatān paśyatīhāmiṣaṃ khagaḥ /
sa eva prāpta-kālas tu pāśa-bandhaṃ na paśyati // Hit_1.50 //
aparaṃ ca-
śaśi-divākarayor graha-pīḍanaṃ
gaja-bhujaṅgamayor api bandhanam /
matimatāṃ ca vilokya daridratāṃ
vidhir aho balavān iti me matiḥ // Hit_1.51 //
anyac ca-
vyomaikānta-vihāriṇo 'pi vihagāḥ samprāpnuvanty āpadaṃ
badhyante nipuṇair agādha-salilān matsyāḥ samudrād api /
durnītaṃ kim ihāsti kiṃ sucaritaṃ kaḥ sthāna-lābhe guṇaḥ
kālo hi vyasana-prasārita-karo gṛhṇāti dūrād api // Hit_1.52 //
iti prabodhya ātithyaṃ kṛtvā āliṅgya ca tena sampreṣitaś citragrīvo 'pi saparivāro yatheṣṭa-deśān yayau,
hiraṇyako 'pi sva-vivaraṃ praviṣṭaḥ /
yāni kāni ca mitrāṇi kartavyāni śatāni ca /
paśya mūṣika-mitreṇa kapotā mukta-bandhanāḥ // Hit_1.53 //
atha laghu-patanaka-nāmā kākaḥ sarva-vṛttānta-darśī sāścaryam idam āha-aho hiraṇyaka /
ślāghyo 'si, ato 'ham api tvayā saha maitrīṃ kartum icchāmi /
atas tvaṃ māṃ maitryeṇānugrahītum arhasi /
etac chrutvā hiraṇyako 'pi vivarābhyantarād āha-kas tvam ?
sa brūte-laghupatanaka-nāmā vāyaso 'ham /
hiraṇyako vihasyāha-kā tvayā saha maitrī ? yataḥ-
yad yena yujyate loke budhas tat tena yojayet /
aham annaṃ bhavān bhoktā kathaṃ prītir bhaviṣyati // Hit_1.54 //
aparaṃ ca-
bhakṣya-bhakṣayoḥ prītir vipatteḥ kāraṇaṃ matam /
śṛgālāt pāśabaddho 'sau mṛgaḥ kākena rakṣitaḥ // Hit_1.55 //
vāyaso 'bravīt--katham etat ?
hiraṇyakaḥ kathayati-
kathā 2
asti magadha-deśe campakavatī nāma araṇyānī /
tasyāṃ cirāt mahatā snehena mṛga-kākau nivasataḥ /
sa ca mṛgaḥ svecchayā bhrāmyan hṛṣṭa-puṣṭāṅgaḥ kenacit śṛgālenāvalokitaḥ /
taṃ dṛṣṭvā śṛgālo 'cintayat-āḥ /
katham etan-māṃsaṃ sulalitaṃ bhakṣayāmi ?
bhavatu, viśvāsaṃ tāvad utpādayāmi ity ālocya upasṛtyābravīt-mitra / kuśalaṃ te ?
mṛgeṇoktam-kas tvam ?
sa brūte-kṣudra-buddhi-nāmā jambuko 'ham /
atrāraṇye bandhu-hīno mṛtavat ekākī nivasāmi /
idānīṃ tvāṃ mitram āsādya punaḥ sa-bandhur jīva-lokaṃ praviṣṭo 'smi /
adhunā tavānucareṇa mayā sarvathā bhavitavyam iti /
mṛgeṇoktam-evam astu /
tataḥ paścād astaṃ gate savitari bhagavati marīci-mālini tau mṛgasya vāsa-bhūmiṃ gatau /
tatra campaka-vṛkṣa-śākhāyāṃ subuddhi-nāmā kāko mṛgasya cira-mitraṃ nivasati /
tau dṛṣṭvā kāko 'vadat-sakhe citrāṅga /
ko 'yaṃ dvitīyaḥ ?
mṛgo brūte-mitra /
akasmād āgantunā saha maitrī na yuktā /
tan na bhadram ācaritam /
tathā coktam-
ajñāta-kula-śīlasya vāso deyo na kasyacit /
mārjārasya hi doṣeṇa hato gṛdhro jarad-gavaḥ // Hit_1.56 //
tau āhatuḥ--katham etat ?
kākaḥ kathayati-
kathā 3
 asti bhāgīrathī-tīre gṛdhrakūṭa-nāmni parvate mahān parkaṭī-vṛkṣaḥ tasya koṭare daiva-durvipākāt galita-nakha-nayano jaradgava-nāmā gṛdhraḥ  #
prativasati / 
atha kṛpayā taj-jīvanāya tad-vṛkṣa-vāsinaḥ pakṣiṇaḥ svāhārāt kiṃcit kiṃcid uddhṛtya tasmai dadati,
tenāsau jīvati,
teṣāṃ śāvaka-rakṣāṃ ca karoti /
atha kadācit dīrghakarṇa-nāmā mārjāraḥ pakṣi-śāvakān bhakṣayituṃ tatrāgataḥ /
tatas tam āyāntaṃ dṛṣṭvā pakṣi-śāvakair bhayārtaiḥ kolāhalaḥ kṛtaḥ /
tac chrutvā jaradgavena uktam-ko 'yam āyāti ?
dīrghakarṇo gṛdhram avalokya sa-bhayam āha-hā hato 'smi yato 'yaṃ māṃ vyāpādayiṣyati / athavā-
tāvad bhayasya bhetavyaṃ yāvad bhayam anāgatam /
āgataṃ tu bhayaṃ vīkṣya naraḥ kuryād yathocitam // Hit_1.57 //
adhunātisannidhāne palāyitum akṣamaḥ /
tad yathā bhavitavyaṃ tathā bhavatu,
tāvat viśvāsam utpādyāsya samīpam upagacchāmīty ālocya tam upasṛtyābravīt-ārya /
tvām abhivande /
gṛdhro 'vadat-kas tvam ?
so 'vadat-mārjāro 'ham /
gṛdhro brūte-dūram apasara no cet hantavyo 'si mayā /
mārjāro 'vadat-śrūyatāṃ tāvat mad-vacanam /
tato yady ahaṃ vadhyas tadā hantavyaḥ / yataḥ -
jāti-mātreṇa kiṃ kaścid vadhyate pūjyate kvacit /
vyavahāraṃ parijñāya vadhyaḥ pūjyo 'thavā bhavet // Hit_1.58 //
gṛdhro brūte-brūhi kim artham āgato 'si ?
so 'vadat-aham atra gaṅgā-tīre nitya-snāyī nirāmiṣāśī brahmacārī cāndrāyaṇa-vratam ācaraṃs tiṣṭhāmi /
yuṣmān dharma-jñāna-ratāḥ prema-viśvāsa-bhūmayaḥ iti pakṣiṇaḥ sarve sarvadā mamāgre prastuvanti,
ato bhavadbhyo vidyāvayo-vṛddhebhyo dharmaṃ śrotum ihāgataḥ /
bhavantaś caitādṛśā dharmajñāḥ,
yan mām atithiṃ hantum udyatāḥ ?
gṛhastha-dharmaś ca eṣaḥ -
arāv apy ucitaṃ kāryam ātithyaṃ gṛham āgate /
chettum apy āgate chāyāṃ nopasaṃharate drumaḥ // Hit_1.59 //
kiṃ ca-yadi annaṃ nāsti,
tadā suprītenāpi vacasā tāvad atithiḥ pūjya eva /
tṛṇāni bhūmir udakaṃ vāk caturthī ca sūnṛtā /
etāny api satāṃ gehe nocchidyante kadācana // Hit_1.60 //
anyac ca-
bālo vā yadi vā vṛddho yuvā vā gṛham āgataḥ /
tasya pūjā vidhātavyā sarvasyābhyāgato guruḥ // Hit_1.61 //
aparaṃ ca-
nirguṇeṣv api sattveṣu dayāṃ kurvanti sādhavaḥ /
na hi saṃharate jyotsnāṃ candraś cāṇḍāla-veśmanaḥ // Hit_1.62 //
anyac ca-
atithir yasya bhagnāśo gṛhāt pratinivartate /
sa dattvā duṣkṛtaṃ tasmai puṇyam ādāya gacchati // Hit_1.63 //
anyac ca-
uttamasyāpi varṇasya nīco 'pi gṛham āgataḥ /
pūjanīyo yathā-yogyaṃ sarva-deva-mayo 'tithiḥ // Hit_1.64 //
gṛdhro 'vadat-mārjāro hi māṃsa-ruciḥ /
pakṣi-śāvakāś cātra nivasanti /
tenāham eva bravīmi /
tac chrutvā mārjāro bhūmiṃ spṛṣṭvā karṇau spṛśati,
brūte ca-mayā dharma-śāstraṃ śrutvā vīta-rāgenedaṃ duṣkaraṃ vrataṃ cāndrāyaṇam adhyavasitam /
yataḥ parasparaṃ vivadamānānām api dharma-śāstrāṇām ahiṃsā paramo dharmaḥ ity atraikamatyam / yataḥ-
sarva-hiṃsā-nivṛttā ye narāḥ sarva-sahāś ca ye /
sarvasyāśraya-bhūtāś ca te narāḥ svarga-gāminaḥ // Hit_1.65 //
anyac ca-
eka eva suhṛd dharmo nidhane'py anuyāti yaḥ /
śarīreṇa samaṃ nāśaṃ sarvam anyad hi gacchati // Hit_1.66 //
kiṃ ca-
yo 'tti yasya yadā māṃsam ubhayoḥ paśyatāntaram /
ekasya kṣaṇikā prītir anyaḥ prāṇair vimucyate // Hit_1.67 //
api ca-
martavyam iti yad duḥkhaṃ puruṣasyopajāyate /
śakyas tenānumānena paro 'pi parirakṣitum // Hit_1.68 //
śṛṇu punaḥ-
svacchanda-vana-jātena śākenāpi prapūryate /
asya dagdhodarasyārthe kaḥ kuryāt pātakaṃ mahat // Hit_1.69 //
evaṃ viśvāsya sa mārjāras taru-koṭare sthitaḥ /
tato dineṣu gacchatsu asau pakṣi-śāvakān ākramya sva-koṭaram ānīya pratyahaṃ khādati /
atha yeṣām apatyāni khāditāni /
taiḥ śokārtair vilapadbhir itas tato jijñāsā samārabdhā /
tat parijñāya mārjāraḥ koṭarān niḥsṛtya bahiḥ palāyitaḥ /
paścāt pakṣibhir itas tato nirūpayadbhis tatra taru-koṭare śāvakāḥ khāditā iti sarvaiḥ pakṣibhir niścitya ca gṛdhro vyāpāditaḥ /
ato 'haṃ bravīmi-ajñāta-kula-śīlasya ity ādi /
ity ākarṇya sa jambukaḥ sa-kopam āha-mṛgasya prathama-darśana-dine bhavān api ajñāta-kula-śīla eva āsīt /
tat kathaṃ bhavatā saha etasya snehānuvṛttir uttarottaraṃ vardhate ? athavā-
yatra vidvaj-jano nāsti ślāghyas tatrālpadhīr api /
nirasta-pādape deśe eraṇḍo 'pi drumāyate // Hit_1.70 //
anyac ca-
ayaṃ nijaḥ paro veti gaṇanā laghu-cetasām /
udāra-caritānāṃ tu vasudhaiva kuṭumbakam // Hit_1.71 //
yathā cāyaṃ mṛgo mama bandhus tathā bhavān api /
mṛgo 'bravīt kamanena uttarottareṇa ?
sarvair ekatra viśrambhālāpaiḥ sukham anubhavadbhiḥ sthīyatām / yataḥ-
na kaścit kasyacin mitraṃ na kaścit kasyacid ripuḥ /
vyavahāreṇa mitrāṇi jāyante ripavas tathā // Hit_1.72 //
kākena uktam-evam astu /
atha prātaḥ sarve yathābhimata-deśaṃ gatāḥ /
ekadā nibhṛtaṃ śṛgālo brūte-sakhe mṛga /
etasminn eva vanaika-deśe sasya-pūrṇaṃ kṣetram asti /
tad ahaṃ tvāṃ tatra nītvā darśayāmi /
tathā kṛte sati mṛgaḥ pratyahaṃ tatra gatvā sasyaṃ khādati /
tato dina-katipayena kṣetra-patinā tad dṛṣṭvā pāśās tatra yojitāḥ /
anantaraṃ punar āgato mṛgaḥ tatra caran pāśair baddho 'cintayat-ko mām itaḥ kāla-pāśād iva vyādha-pāśāt trātuṃ mitrād anyaḥ samarthaḥ ?
atrāntare jambukas tatrāgatya upasthito 'cintayat-phalitas tāvad asmākaṃ kapaṭa-prabandhaḥ /
manoratha-siddhir api bāhulyān me bhaviṣyati /
yataḥ etasya uktṛtyamānasya māṃsāsṛg-liptāni asthīni mayā avaśyaṃ prāptavyāni /
tāni ca bāhulyena mama bhojanāni bhaviṣyanti /
sa ca mṛgas taṃ dṛṣṭvā ullāsito brūte-sakhe /
chindhi tāvan mama bandhanam /
satvaraṃ trāyasva mām / yataḥ-
āpatsu mitraṃ jānīyād raṇe śūraṃ ṛṇe śucim /
bhāryāṃ kṣīṇeṣu vitteṣu vyasaneṣu ca bāndhavān // Hit_1.73 //
aparaṃ ca-
utsave vyasane prāpte durbhikṣe śatru-saṅkaṭe /
rāja-dvāre śmaśāne ca yas tiṣṭhati sa bāndhavaḥ // Hit_1.74 //
jambukaḥ pāśaṃ muhur muhur vilokyācintayat-dṛḍhas tāvad ayaṃ bandhaḥ /
brūte ca-sakhe /
snāyu-nirmitāḥ pāśāḥ,
tad adya bhaṭṭāraka-vāre katham etān dantaiḥ spṛśāmi ? mitra /
yadi citte na anyathā manyase,
tadā prabhāte yat tvayā vaktavyaṃ tat kartavyam iti /
anantaraṃ sa kākaḥ pradoṣakā mṛgamanāgatam avalokya itas tato 'nviṣyan tathāvidhaṃ taṃ dṛṣṭvā uvāca-sakhe /
kim etat ? mṛgeṇoktam-avadhīrita-suhṛd-vākyasya phalam etat tathā coktam-
suhṛdāṃ hita-kāmānāṃ yaḥ śṛṇoti na bhāṣitam /
vipat sannihitā tasya sa naraḥ śatrunandanaḥ // Hit_1.75 //
kāko brūte-sa vañcakaḥ kvāste ?
mṛgeṇoktaṃ-man-māṃsārthī tiṣṭhaty atraiva /
kāko brūte-mitra /
uktam eva mayā pūrvam /
aparādho na me'stīti naitad viśvāsa-kāraṇam /
vidyate hi nṛśaṃsebhyo bhayaṃ guṇavatām api // Hit_1.76 //
dīpa-nirvāṇa-gandhaṃ ca suhṛd-vākyam arundhatīm /
na jighranti na śṛṇvanti na pśyanti gatāyuṣaḥ // Hit_1.77 //
parokṣe kārya-hantāraṃ pratyakṣe priya-vādinam /
varjayet tādṛśaṃ mitraṃ viṣa-kumbhaṃ payomukham // Hit_1.78 //
tataḥ kāko dīrghaṃ niḥśvasya uvāca-are vañcaka /
kiṃ tvayā pāpa-karmaṇā kṛtam / yataḥ-
saṃlāpitānāṃ madhurair vacobhir
mithyopacāraiś ca vaśīkṛtānām /
āśāvatāṃ śraddadhatāṃ ca loke
kim arthināṃ vañcayitavyam asti // Hit_1.79 //
anyac ca-
upakāriṇi viśrabdhe śuddha-matau yaḥ samācarati pāpam /
taṃ janam asatya-sandhaṃ bhagavati vasudhe kathaṃ vahasi // Hit_1.80 //
durjanena samaṃ sakhyaṃ vairaṃ cāpi na kārayet /
uṣṇo dahati cāṅgāraḥ śītaḥ kṛṣṇāyate karam // Hit_1.81 //
athavā sthitir iyaṃ durjanānām-
prāk pādayoḥ patati khādati pṛṣṭha-māṃsaṃ
karṇe phalaṃ kim api rauti śanair vicitram /
chidraṃ nirūpya sahasā praviśaty aśaṅkaḥ
sarvaṃ khalasya caritaṃ maśakaḥ karoti // Hit_1.82 //
tathā ca-
durjanaḥ priya-vādī ca naitad viśvāsa-kāraṇam /
madhu tiṣṭhati jihvāgre hṛdi hālāhalaṃ viṣam // Hit_1.83 //
atha prabhāte sa kṣetra-patir laguḍa-hastas taṃ pradeśam āgacchan kākenāvalokitaḥ /
tam avalokya kākenoktam-sakhe mṛga /
tvam ātmānaṃ mṛtavat sandarśya vātenodaraṃ pūrayitvā pādān stabdhīkṛtya tiṣṭha /
ahaṃ tava cakṣuṣī cañcvā kim api vilikhāmi,
yadāhaṃ śabdaṃ karomi,
tadā tvam utthāya satvaraṃ palāyiṣyase /
mṛgas tathaiva kāka-vacanena sthitaḥ /
tataḥ kṣetra-patinā harṣotphulla-locanena tathāvidho mṛga ālokitaḥ /
athāsau-āḥ /
svayaṃ mṛto 'si ?
ity uktvā mṛgaṃ bandhanāt mocayitvā pāśān saṃvarītuṃ satvaro babhūva /
tataḥ kiyad dūre antarite kṣetra-patau sa mṛgaḥ kākasya śabdaṃ śrutvā satvaram utthāya palāyitaḥ /
tam uddiśya tena kṣetra-patinā prakopāt kṣiptena laguḍena śṛgālo vyāpāditaḥ /
tathā coktam-
tribhir varṣais tribhir māsais tribhiḥ pakṣais tribhir dinaiḥ /
atyutkaṭaiḥ pāpa-puṇyair ihaiva phalam aśnute // Hit_1.84 //
ato 'haṃ bravīmi-bhakṣya-bhakṣyakayoḥ prītir ity ādi /
iti mṛga-vāyasa-śṛgāla-kathā
kākaḥ punar āha-
bhakṣitenāpi bhavatā nāhāro mama puṣkalaḥ /
tvayi jīvati jīvāmi citragrīva ivānagha // Hit_1.85 //
anyac ca-
tiraścām api viśvāso dṛṣṭaḥ puṇyaika-karmaṇām /
satāṃ hi sādhu-śīlatvāt svabhāvo na nivartate // Hit_1.86 //
kiṃ ca-
sādhoḥ prakopitasyāpi mano nāyāti vikriyām /
na hi tāpayituṃ śakyaṃ sāgarāmbhas tṛṇolkayā // Hit_1.87 //
hiraṇyako brūte-capalas tvam /
capalena saha snehaḥ sarvathā na kartavyaḥ /
tathā coktam-
mārjāro mahiṣo meṣaḥ kākaḥ kāpuruṣas tathā /
viśvāsāt prabhavanty ete viśvāsas tatra no hitaḥ // Hit_1.88 //
kiṃ cānyat-śatru-pakṣo bhavān asmākam /
śatruṇā sandhir na vidheyam /
uktaṃ caitat-
śatruṇā na hi sandadhyāt saṃśliṣṭenāpi sandhinā /
sutaptam api pānīyaṃ śamayaty eva pāvakam // Hit_1.89 //
durjanaḥ parihartavyo vidyayālaṅkṛto 'pi san /
maṇinā bhūṣitaḥ sarpaḥ kim asau na bhayaṅkaraḥ // Hit_1.90 //
yad aśakyaṃ na tac chaktyaṃ yac chaktyaṃ śakyam eva tat /
nodake śakaṭaṃ yāti na ca naur gacchati sthale // Hit_1.91 //
aparaṃ ca-
mahatāpy artha-sāreṇa yo viśvasiti śatruṣu /
bhāryāsu ca viraktāsu tad-antaṃ tasya jīvanam // Hit_1.92 //
laghu-patanako brūte-śrutaṃ mayā sarvaṃ,
tathāpi mamaitāvan eva saṅkalpaḥ /
yat tvayā saha sauhṛdyam avaśyaṃ karaṇīyam iti /
anyathā anāhāreṇātmānaṃ tava dvāri vyāpādayiṣyāmīti / tathā hi-
mṛd-ghaṭavat sukha-bhedyo duḥsandhānaś ca durjano bhavati /
sujanas tu kanaka-ghaṭavad durbhedyaś cāśu sandheyaḥ // Hit_1.93 //
kiṃ ca-
dravatvāt sarva-lohānāṃ nimittād mṛga-pakṣiṇām /
bhayāl lobhāc ca mūrkhāṇāṃ saṅgataḥ darśanāt satām // Hit_1.94 //
kiṃ ca-
nārikela-samākārā dṛśyante hi suhṛjjanāḥ /
anye badarikākārā bahir eva manoharāḥ // Hit_1.95 //
anyac ca-
sneha-cchede'pi sādhūnāṃ guṇā nāyānti vikriyām /
bhaṅge'pi hi mṛṇālānām anubadhnanti tantavaḥ // Hit_1.96 //
anyac ca-
śucitvam tyāgitā śauryaṃ sāmānyaṃ sukha-duḥkhayoḥ /
dākṣiṇyaṃ cānuraktiś ca satyatā ca suhṛd-guṇāḥ // Hit_1.97 //
etair guṇair upeto bhavad=anyo mayā kaḥ suhṛt prāptavyaḥ ?
ity ādi tad-vacanam ākarṇya hiraṇyako bahiḥ niḥsṛtyāha-āpyāyito 'haṃ bhavatām etena vacanāmṛtena /
tathā coktam-
gharmārtaṃ na tathā suśītala-jalaiḥ snānaṃ na muktāvalī
na śrīkhaṇḍa-vilepanam sukhayati pratyaṅgam apy arpitam /
prītyai sajjana-bhāṣitaṃ prabhavati prāyo yathā cetasaḥ
sad-yuktyā ca pariṣkṛtaṃ sukṛtinām ākṛṣṭi-mantropamam // Hit_1.98 //
anyac ca-
rahasya-bhedo yācñā ca naiṣṭhuryaṃ cala-cittayā /
krodho niḥsatyatā dyūtam etan mitrasya dūṣaṇam // Hit_1.99 //
anena vacana-krameṇa tat ekam api dūṣaṇaṃ tvayi na lakṣyate / yataḥ-
paṭutvaṃ satyavāditvaṃ kathā-yogena buddhyate /
astabdhatvam acāpalyaṃ pratyakṣenāvagamyate // Hit_1.100 //
aparaṃ ca-
anyathaiva hi sauhārdaṃ bhavet svacchāntarātmanaḥ /
pravartate'nyathā vāṇī śāṭhyopahata-cetasaḥ // Hit_1.101 //
manasy anyad vacasy anyat karmaṇy anyad durātmanām /
manasy ekaṃ vacasy ekaṃ karmaṇy ekaṃ mahātmanām // Hit_1.102 //
tad bhavatu bhavataḥ abhimatam eva ity uktvā hiraṇyako maitryaṃ vidhāya bhojana-viśeṣair vāyasaṃ santoṣya vivaraṃ praviṣṭaḥ /
vāyaso 'pi sva-sthānaṃ gataḥ tataḥ-prabhṛti tayoḥ anyo 'nyāhāra-pradānena kuśala-praśnaiḥ viśrambhālāpaiś ca kiyat-kālo 'tivartane /
ekadā laghu-patanako hiraṇyakam āha-sakhe /
vāyasasya kaṣṭataralabhyāhāram idaṃ sthānam /
tad etat parityajya sthānāntaraṃ gantum icchāmi /
hiraṇyako brūte-
sthāna-bhraṣṭā na śobhante dantāḥ keśā nakhā narāḥ /
iti vijñāya matimān sva-sthānaṃ na parityajet // Hit_1.103 //
kāko brūte-mitra /
kāpuruṣasya vacanam etat / yataḥ-
sthānam utsṛjya gacchanti siṃhāḥ sat-puruṣā gajāḥ /
tatraiva nidhanaṃ yānti kākāḥ kāpuruṣā mṛgāḥ // Hit_1.104 //
anyac ca-
ko vīrasya manasvinaḥ sva-viṣayaḥ ko vā videśaḥ smṛtaḥ
yaṃ deśaṃ śrayate tam eva kurute bāhu-pratāpārjitam /
yad daṃṣṭrānakha-lāṅgula-praharaṇaḥ siṃho vanaṃ gāhate
tasminn eva hata-dvipendra-rudhirais tṛṣṇāṃ chinnatty ātmanaḥ // Hit_1.105 //
hiraṇyako brūte-mitra kva gantavyam ?
tathā coktam-
calaty ekena pādena tiṣṭhaty ekena buddhimān /
nāsamīkṣya paraṃ sthānaṃ pūrvam āyatanaṃ tyajet // Hit_1.106 //
vāyaso brūte-mitra /
asti sunirūpitaṃ sthānam /
hiraṇyako 'vadat-kiṃ tat ?
vāyasaḥ kathayati-asti daṇḍakāraṇye karpūragaurābhidhānaṃ saraḥ /
tatra cira-kālopārjitaḥ priya-suhṛn me mantharābhidhānaḥ kūrmaḥ sahaja-dhārmikaḥ prativasati /
paśya mitra /
paropadeśe pāṇḍityaṃ sarveṣāṃ sukaraṃ nṛṇām /
dharme svīyam anuṣṭhānaṃ kasyacit tu mahātmanaḥ // Hit_1.107 //
sa ca bhojana-viśeṣair māṃ saṃvardhayiṣyati /
hiraṇyako 'py āha-tat kim atrāvasthāya mayā kartavyam ? yataḥ-
yasmin deśe na sammāno na vṛttir na ca bāndhavaḥ /
na ca vidyāgamaḥ kaścit taṃ deśaṃ parivarjayet // Hit_1.108 //
aparaṃ ca---
dhanikaḥ śrotriyo rājā nadī vaidyas tu pañcamaḥ /
pañca yatra na vidyante tatra vāsaṃ na kārayet // Hit_1.109 //
aparaṃ ca---
loka-yātrā bhayaṃ lajjā dākṣiṇyaṃ tyāga-śīlatā /
pañca yatra na vidyante na kuryāt tatra saṃsthitim // Hit_1.110 //
anyac ca-
tatra mitra /
na vastavyaṃ yatra nāsti catuṣṭayam /
ṛṇa-dātā ca vaidyaś ca śrotriyaḥ sajalā nadī // Hit_1.111 //
ato mām api tatra naya /
vāyaso 'vadat-evam astu /
atha vāyasas tena mitreṇa saha vicitrālāpa-sukhena tasya sarasaḥ samīpaṃ yayau /
tato mantharo dūrād eva laghu-patanakam avalokya utthāya yathocitam ātithyaṃ vidhāya mūṣikasyāpy atithi-satkāraṃ cakāra / yataḥ-
bālo vā yadi vā vṛddho yuvā vā gṛham āgataḥ /
tasya pūjā vidhātavyā sarvatrābhyāgato guruḥ // Hit_1.112 //
tathā-
gurur agnir dvijātīnāṃ varṇānāṃ brāhmaṇo guruḥ /
patir eko guruḥ strīṇāṃ sarvatrābhyāgato guruḥ // Hit_1.113 //
aparaṃ ca-
uttamasyāpi varṇasya nīco 'pi gṛham āgataḥ /
pūjanīyo yathā-yogyaṃ sarva-deva-mayo 'tithiḥ // Hit_1.114 //
vāyaso 'vadat-sakhe /
manthara /
sa-viśeṣa-pūjām asami vidhehi,
yato 'yaṃ puṇya-karmaṇāṃ dhurīṇaḥ kāruṇya-ratnākaro hiraṇyaka-nāmā mūṣika-rājaḥ /
etasya guṇa-stutiṃ jihvā-sahasra-dvayenāpi yadi sarpa-rājaḥ kadācit kartuṃ samarthaḥ syāt ity uktvā citragrīvopākhyānaṃ varṇitavān /
tato mantharaḥ sādaraṃ hiraṇyakaṃ sampūjyāha-bhadra /
ātmano nirjana-vanāgamana-kāraṇam ākhyātum arhasi ?
hiraṇyako 'vadat-kathayāmi, śrūyatām /
kathā 4
asti campakābhidhānāyāṃ nagaryāṃ parivrājakāvasathaḥ /
tatra cūḍākarṇo nāma parivrājakaḥ prativasati /
sa ca bhojanāvaśiṣṭa-bhikṣānna-sahitaṃ bhikṣāpātraṃ nāgadantake'vasthāpya svapiti /
ahaṃ ca tad annam utplutya utplutya pratyahaṃ bhakṣayāmi /
anantaraṃ tasya priya-suhṛd vīṇākarṇo nāma parivrājakaḥ samāyātaḥ,
tena saha nānā-kathā-prasaṅgāvasthito mama trāsārthaṃ jarjara-vaṃśa-khaṇḍena cūḍākarṇo bhūmim atāḍayat /
taṃ tathāvidhaṃ dṛṣṭvā vīṇākarṇa uvāca-sakhe /
kim iti mama kathā-virakto 'nyāsakto bhavān ? yataḥ-
mukhaṃ prasannaṃ vimalā ca dṛṣṭiḥ
kathānurāgo madhurā ca vāṇī /
sneho 'dhikaḥ sambhrama-darśanaṃ ca
sadānuraktasya janasya lakṣma // Hit_1.115 //
adṛṣṭi-dānaṃ kṛta-pūrva-nāśanam
ānanaṃ duścaritānukīrtanam /
kathā-prasaṅgena ca nāma-vismṛtir
virakta-bhāvasya janasya lakṣaṇam // Hit_1.116 //
cūḍākarṇenoktam-bhadra /
nāhaṃ viraktaḥ,
kintu paśya ayaṃ mūṣiko mamāpakārī sadā pātrasthaṃ bhikṣānnam utplutya bhakṣayati /
vīṇākarṇo nāgadantam avalokyāha-katham ayaṃ mūṣikaḥ svalpa-balo 'py etāvad dūram utpatati ?
tad atra kenāpi kāraṇena bhavitavyam /
kṣaṇaṃ vicintya parivrājakenoktam-kāraṇaṃ cātra dhana-bāhulyam eva pratibhāti / yataḥ-
dhanavān balavān loke sarvaḥ sarvatra sarvadā /
prabhutvaṃ dhana-mūlaṃ hi rājñām apy upajāyate // Hit_1.117 //
tataḥ khanitram ādāya tena parivrājakena vivaraṃ khanitvā cira-sañcitaṃ mama dhanaṃ gṛhītam /
 tataḥ prabhṛti pratyahaṃ nija-śakti-hīnaḥ sattvotsāha-rahitaḥ svāhāram apy utpādayitum akṣamaḥ sann āsaṃ mandaṃ mandam upasarpan cūḍākarṇenāvalokitaḥ 
tatas tenoktam-
dhanena balavān loko dhanād bhavati paṇḍitaḥ /
paśyainaṃ mūṣikaṃ pāpaṃ svajāti-samatāṃ gatam // Hit_1.118 //
kiṃ ca-
arthena tu vihīnasya puruṣasyālpa-medhasaḥ /
kriyā sarvā vinaśyanti grīṣme kusarito yathā // Hit_1.119 //
aparaṃ ca-
yasyārthās tasya mitrāṇi yasyārthās tasya bāndhavāḥ /
yasyārthāḥ sa pumān loke yasyārthāḥ sa hi paṇḍitaḥ // Hit_1.120 //
aparaṃ ca-
aputrasya gṛhaṃ śūnyaṃ san-mitra-rahitasya ca /
mūrkhasya ca diśaḥ śūnyāḥ sarva-śūnyā daridratā // Hit_1.121 //
aparaṃ ca-
dāridryān maraṇād vāpi dāridryam avaraṃ smṛtam /
alpa-kleśena maraṇaṃ dāridryam atiduḥsaham // Hit_1.122 //
anyac ca-
tānīndriyāṇy avikalāni tad eva nāma
sā buddhir apratihatā vacanaṃ tad eva /
arthoṣmaṇā virahitaḥ puruṣaḥ sa eva
anyaḥ kṣaṇena bhavatīti vicitram etat // Hit_1.123 //
etat sarvam ākarṇya mayālocitaṃ-mamānnāvasthānam ayuktam idānīm /
tathā coktam-
atyanta-vimukhe daive vyarthe yatne ca pauruṣe /
manasvino daridrasya vanād anyat kutaḥ sukham // Hit_1.124 //
anyac ca-
manasvī miryate kāmaṃ kārpaṇyaṃ na tu gacchati /
api nirvāṇam āyāti nānalo yāti śītatām // Hit_1.125 //
kiṃ ca-
kusuma-stavakasyeva dve vṛttī tu manasvinaḥ /
sarveṣāṃ mūrdhni vā tiṣṭhed viśīryeta vane'thavā // Hit_1.126 //
yac cānyasmai etad vṛttānta-kathanaṃ tad apy anucitam / yataḥ-
artha-nāśaṃ manas-tāpaṃ gṛhe duścaritāni ca /
vañcanaṃ cāpamānaṃ ca matimān na prakāśayet // Hit_1.127 //
yac cātraiva yācñayā jīvanaṃ tad apy atīva-garhitam / yataḥ-
varaṃ vibhava-hīnena prāṇaiḥ santarpito 'nalaḥ /
nopacāra-paribhraṣṭaḥ kṛpaṇaḥ prārthyate janaḥ // Hit_1.128 //
anyac ca-
dāridryād dhriyam eti hrī-parigataḥ sattvāt paribhraśyate
niḥsattvaṃ paribhūyate paribhavān nirvedam āpadyate /
nirviṇṇaḥ śucam eti śoka-phihito buddhyā parityajyate
nirbuddhiḥ kṣayam ety aho nidhanatā sarvāpadām āspadam // Hit_1.129 //
kiṃ ca-
varaṃ maunaṃ kāryaṃ na ca vacanam uktaṃ yad anṛtaṃ
varaṃ klaibyaṃ puṃsāṃ na ca para-kalatrābhigamanam /
varaṃ prāṇa-tyāgo na ca piśuna-vākyeṣv abhirucir
varaṃ bhikṣāśitvaṃ na ca para-dhanāsvādana-sukham // Hit_1.130 //
varaṃ śūnyā śālā na ca khalu varo duṣṭa-vṛṣabho
varaṃ veśyā patnī na punar avinītā kula-vadhūḥ /
varaṃ vāso 'raṇye na punar avivekādhipa-pure
varaṃ prāṇa-tyāgo na punar adhamānām upagamaḥ // Hit_1.131 //
api ca-
seveva mānam akhilaṃ jyotsneva tamo jareva lāvaṇyam /
hari-hara-katheva duritaṃ guṇa-śatam apy arthitā harati // Hit_1.132 //
tat kim ahaṃ para-piṇḍena ātmānaṃ poṣayāmi ?
kaṣṭaṃ bhoḥ /
tad api dvitīyaṃ mṛtyu-dvāram / anyac ca-
rogī cira-pravāsī parānna-bhojī parāvasatha-śāyī /
yaj jīvati tan maraṇaṃ yan maraṇaṃ so 'sya viśrāmaḥ // Hit_1.133 //
ity ālocyāpi lobhāt punar api tadīyam annaṃ grahītuṃ graham akaravam /
tathā coktam-
lobhena buddhiś calati lobho janayate tṛṣām /
tṛṣārto duḥkham āpnoti paratreha ca mānavaḥ // Hit_1.134 //
 tato 'haṃ mandaṃ mandam upasarpaṃs tena vīṇākarṇena jarjara-vaṃśa-khaṇḍena tāḍitaś cācintayam-lubdho hy asantuṣṭo niyatam ātma-drohī bhavati  #
/ tathā ca- 
dhana-lubdho hy asantuṣṭo 'niyatātmājitendriyaḥ /
sarvā evāpadas tasya yasya tuṣṭaṃ na mānasam // Hit_1.135 //
sarvāḥ sampattasyas tasya santuṣṭaṃ yasya mānasam /
upānad-gūḍha-pādasya nanu carmāvṛteva bhūḥ // Hit_1.136 //
aparaṃ ca-
santoṣāmṛta-tṛptānāṃ yat sukhaṃ śānta-cetasām /
kutas tad-dhana-lubdhānām itaś cetaś ca dhāvatām // Hit_1.137 //
kiṃ ca-
tenādhītaṃ śrutaṃ tena tena sarvam anuṣṭhitam /
yenāśāḥ pṛṣṭhataḥ kṛtvā nairāśyam avalambitam // Hit_1.138 //
api ca-
aseviteśvara-dvāram adṛṣṭa-viraha-vyatham /
anukta-klība-vacanaṃ dhanyaṃ kasyāpi jīvanam // Hit_1.139 //
na yojana-śataṃ dūraṃ vāhyamānasya tṛṣṇayā /
santuṣṭasya kara-prāpte'py arthe bhavati nādaraḥ // Hit_1.140 //
tad atra avasthocita-kārya-paricchedaḥ śreyān /
ko dharmo bhūta-dayā kiṃ saukhyaṃ nityam aroginā jagati /
kaḥ snehaḥ sad-bhāvaḥ kiṃ pāṇḍityaṃ paricchedaḥ // Hit_1.141 //
tathā ca-
paricchedo hi pāṇḍityaṃ yadāpannā vipattayaḥ /
apariccheda-kartṝṇāṃ vipadaḥ syuḥ pade pade // Hit_1.142 //
tathā hi-
tyajed ekaṃ kulasyārthe grāmasyārthe kulaṃ tyajet /
grāmaṃ janapadasyārthe ātmārthe pṛthivīṃ tyajet // Hit_1.143 //
aparaṃ ca-
pānīyaṃ vā nirāyāsaṃ svādvannaṃ vā bhayottaram /
vicāryaṃ khalu paśyāmi tat sukhaṃ yatra nirvṛtiḥ // Hit_1.144 //
ity ālocyāhaṃ nirjana-vanam āgataḥ / yataḥ-
varaṃ vanaṃ vyāghra-gajendra-sevitaṃ
drumālayaḥ patra-phalāmbu-bhakṣitam /
tṛṇāni śayyā vasanaṃ ca valkalaṃ
na bandhu-madhye dhana-hīna-jīvanam // Hit_1.145 //
ataḥ-
saṃsāra-viṣaya-vṛkṣasya dve eva rasavat phale /
kāvyāmṛta-rasāsvādaḥ saṅgamaḥ sajjanaiḥ saha // Hit_1.146 //
aparaṃ ca-
sat-saṅgaḥ keśave bhaktir gaṅgāmbhasi nimajjanam /
asāre khalu saṃsāre trīṇi sārāṇi bhāvayet // Hit_1.147 //
manthara uvāca-
arthāḥ pāda-rajopamā giri-nadī-vegopamaṃ yauvanam
āyuṣyaṃ jala-bindu-lola-capalaṃ phenopamaṃ jīvanam /
dharmaṃ yo na karoti niścala-matiḥ svargārgalodghāṭanaṃ
paścāt-tāpa-hato jarā-pariṇataḥ śokāgninā dahyate // Hit_1.148 //
yuṣmābhir atisañcayaḥ kṛtaḥ /
tasyāyaṃ doṣaḥ / śṛṇu-
upārjitānāṃ vittānāṃ tyāga eva hi rakṣaṇam /
taḍāgodara-saṃsthānāṃ parīvāhaivāmbhasām // Hit_1.149 //
anyac ca-
yad adho 'dhaḥ kṣitau vittaṃ nicakhāna mitampacaḥ /
tad-adho nilayaṃ gantuṃ cakre panthānam agrataḥ // Hit_1.150 //
yataḥ-
nija-saukhyaṃ nirundhāno yo dhanārjanam icchati /
parārtha-bhāra-vāhīva sa kleśasyaiva bhājanam // Hit_1.151 //
tathā coktaṃ-
dānopabhoga-hīnena dhanena dhanino yadi /
bhavāmaḥ kiṃ na tenaiva dhanena dhanino vayam // Hit_1.152 //
yataḥ-
dhanena kiṃ yo na dadāti nāśnute
balena kiṃ yaś ca ripūn na yādhatte /
śrutena kiṃ yo na ca dharmam ācaret
kim ātmanā yo na jitendriyo bhavet // Hit_1.153 //
anyac ca-
asambhogena sāmānyaṃ kṛpaṇasya dhanaṃ paraiḥ /
asyedam iti sambandho hānau duḥkhena gamyate // Hit_1.154 //
api ca-
na devāya na viprāya na bandhubhyo na cātmane /
kṛpaṇasya dhanaṃ yāti vahni-taskara-pārthivaiḥ // Hit_1.155 //
tathā coktam-
dānaṃ priya-vāk-sahitaṃ
jñānam agarvaṃ kṣamānvitaṃ sauryam /
tyāgaṃ sahitaṃ ca vittaṃ
durlabham etac catur bhadram // Hit_1.156 //
uktaṃ ca-
kartavyaḥ sañcayo nityaṃ na tu kāryo 'tisañcayaḥ /
atisañcaya-śīlo 'yaṃ dhanuṣā jambuko hataḥ // Hit_1.157 //
tāv āhatuḥ-katham etat ?
mantharaḥ kathayati-
kathā 5
āsīt kalyāṇa-kaṭaka-vāstavyo bhairavo nāma vyādhaḥ /
sa caikadā māṃsa-lubdho dhanur ādāya mṛgam anviṣyan vindhyāṭavī-madhyaṃ gataḥ /
tatra tena mṛga eko vyāpāditaḥ /
tato mṛgam ādāya gacchatā tena ghorākṛtiḥ śūkaro dṛṣṭaḥ /
tatas tena mṛgaṃ bhūmau nidhāya śūkaraḥ śareṇa hataḥ /
śūkareṇāpy āgatya pralaya-ghana-ghora-garjanaṃ kurvāṇena sa vyādho muṣka-deśe hataḥ chinna-druma iva papāta /
tathā coktam-
jalam agnir viṣaṃ śastaṃ kṣud vyādhiḥ patanaṃ gireḥ /
nimittaṃ kiñcid āsādya dehī prāṇair vimucyate // Hit_1.158 //
atha tayoḥ pādāsphālanena ekaḥ sarpo 'pi mṛtaḥ /
atrāntare dīrgharāvo nāma jambukaḥ paribhramanāhārārthā tān mṛtān mṛga-vyādha-sarpa-śūkarān apaśyat /
ālokyācintayac ca-aho bhāgyam /
adya mahad bhojyaṃ me samupasthitam /
athavā-
acintitāni duḥkhāni yathaivāyānti dehinām /
sukhāny api tathā manye daivam atrātiricyate // Hit_1.159 //
māsam ekaṃ naro yāti dvau māsau mṛga-śūkarau /
ahir ekaṃ dinaṃ yāti adya bhakṣyo dhanurguṇaḥ // Hit_1.160 //
tataḥ prathama-bubhukṣāyām idaṃ niḥsvādu kodaṇḍa-lagnaṃ snāyu-bandhanaṃ khādāmi,
ity uktvā tathākarot /
tataś chinne snāyu-bandhane drutam utpatitena dhanuṣā hṛdi nirbhinnaḥ sa dīrgharāvaḥ pañcatvaṃ gataḥ /
ato 'haṃ bravīmi kartavyaḥ sañcayo nityam ity ādi / tathā ca-
yad dadāti yad aśnāti tad eva dhanino dhanam /
anye mṛtasya krīḍanti dārair api dhanair api // Hit_1.161 //
kiṃ ca-
yad dadāsi viśiṣṭebhyo yac cāśnāsi dine dine /
tat te vittam ahaṃ manye śeṣaṃ kasyāpi rakṣasi // Hit_1.162 //
yātu, kim idānīm atikrāntopavarṇanena / yataḥ-
nāprāyam abhivāñchanti naṣṭaṃ necchanti śocitum /
āpatsv api na muhyanti narāḥ paṇḍita-buddhayaḥ // Hit_1.163 //
tat sakhe / sarvadā tvayā sotsāhena bhavitavyam, yataḥ-
śāstrāṇy adhītyāpi bhavanti mūrkhā
yas tu kriyāvān puruṣaḥ sa vidvān /
sucintitaṃ cauṣadham āturāṇāṃ
na nāma-mātreṇa karoty arogam // Hit_1.164 //
anyac ca-
na svalpam apy adhyavasāya-bhīroḥ
karoti vijñāna-vidhir guṇaṃ hi /
andhasya kiṃ hasta-tala-sthito 'pi
prakāśayaty artham iha pradīpaḥ // Hit_1.165 //
tad atra sakhe daśātiśeṣEṇa śāntiḥ karaṇīyā /
etad apy atikaṣṭaṃ tvayā na mantavyam /
sukham āpatitaṃ sevyaṃ duḥkham āpatitaṃ tathā /
cakravat parivartante duḥkhāni ca sukhāni ca // Hit_1.166 //
aparaṃ ca-
nipānam iva maṇḍūkāḥ saraḥ pūrṇam ivāṇḍajāḥ /
sodyogaṃ naram āyānti vivaśāḥ sarva-sampadaḥ // Hit_1.167 //
api ca-
utsāha-saṃpannam adīrgha-sūtraṃ kriyā-vidhijñaṃ vyasaneṣv asaktam /
śūraṃ kṛtajñaṃ dṛḍha-sauhṛdaṃ ca- lakṣmīḥ svayaṃ vāñchati vāsa-hetoḥ // Hit_1.168 //
viśeṣataś ca-
vināpy arthair dhīraḥ spṛśati bahumānonnati-padaṃ
samāyukto 'py arthaiḥ paribhava-padaṃ yāti kṛpaṇaḥ /
svabhāvād udbhūtāṃ guṇa-samudayāvāpti-viṣayāṃ
dyutiṃ saiṃhīṃ śvā kiṃ dhṛta-kanaka-mālo 'pi labhate // Hit_1.169 //
kiṃ ca-
dhanavān iti hi madas te kiṃ gata-vibhavo viṣādam upayāsi /
kara-nihata-kanduka-samāḥ pātotpātā manuṣyāṇām // Hit_1.170 //
anyac ca-
vṛtty-arthaṃ nāticeṣṭate sā hi dhātraiva nirmitā /
garbhād utpatite jantau mātuḥ prasravataḥ stanau // Hit_1.171 //
api ca sakhe śṛṇu-
yena śuklī-kṛtā haṃsāḥ śukāś ca haritīkṛtāḥ /
mayūrāś citritā yena sa te vṛttiṃ vidhāsyati // Hit_1.172 //
aparaṃ ca satāṃ rahasyaṃ śṛṇu, mitra /
janayanty arjane duḥkhaṃ tāpayanti vipattiṣu /
mohayanti ca sampattau katham arthāḥ sukhāvahāḥ // Hit_1.173 //
aparaṃ ca-
dharmārdhaṃ yasya vittehā varaṃ tasya nirīhatā /
prakṣālanād dhi paṅkasya dūrād asparśanaṃ varam // Hit_1.174 //
yataḥ-
yathāāmiṣam ākāśe pakṣibhiḥ śvāpadair bhuvi /
bhakṣyate salile matsyais tathā sarvatra vittavān // Hit_1.175 //
anyac ca-
rājataḥ salilād agneś corataḥ svajanād api /
bhayam arthavatāṃ nityaṃ mṛtyoḥ prāṇa-bhṛtām iva // Hit_1.176 //
tathā hi-
janmani kleśa-bahule kiṃ nu duḥkham ataḥ param /
icchā-sampad yato nāsti yac cecchā na nivartate // Hit_1.177 //
anyac ca bhrātaḥ śṛṇu-
dhanaṃ tāvad asulabhaṃ labdhaṃ kṛcchreṇa pālyate /
labdha-nāśo yathā mṛtyus tasmād etan na cintayet // Hit_1.178 //
sā tṛṣṇā cet parityaktā ko daridraḥ ka īśvaraḥ /
tasyāś cet prasaro datto dāsyaṃ ca śirasi sthitam // Hit_1.179 //
aparaṃ ca-
yad yad eva hi vāñcheta tato vāñchā pravartate /
prāpta evārthataḥ so 'rtho yato vāñchā nivartate // Hit_1.180 //
kiṃ bahunā, viśrambhālāpair mayaiva sahātra kālo nīyatām / yataḥ-
āmraṇāntāḥ praṇayāḥ kopāś ca kṣaṇa-bhaṅgurāḥ /
parityāgāś ca niḥsaṅgā na bhavanti mahātmanām // Hit_1.181 //
iti śrutvā laghupatanako brūte-dhanyo 'si manthara /
sarvathā āśrayaṇīyo 'si / yataḥ-
santa eva satāṃ nityam āpad-uddharaṇa-kṣamāḥ /
gajānāṃ paṅka-magnānāṃ gajā eva dhurandharāḥ // Hit_1.182 //
aparaṃ ca-
ślāghyaḥ sa eko bhuvi mānavānāṃ
sa uttamaḥ sat-puruṣaḥ sa dhanyaḥ /
yasyārthino vā śaraṇāgatā vā
nāśāvibhaṅgā vimukhāḥ prayānti // Hit_1.183 //
tad evaṃ te svecchāhāra-vihāraṃ kurvāṇāḥ santuṣṭāḥ sukhaṃ nivasanti sma /
atha kadācit citrāṅga-nāmā mṛgaḥ kenāpi trāsitas tatrāgatya militaḥ /
tat-paścād āyāntaṃ bhaya-hetuṃ sambhāvya mantharo jalaṃ praviṣṭaḥ /
mūṣikaś ca vivaraṃ gataḥ,
kāko 'pi uḍḍīya vṛkṣāgram ārūḍhaḥ /
tato laghupatanakena sudūraṃ nirūpya bhaya-hetur na ko 'py avalambitaḥ /
paścāt tad-vacanād āgatya punaḥ sarve militvā tatraivopaviṣṭāḥ /
manthareṇoktaṃ-bhadra mṛga /
kuśalaṃ te ? svecchayā udakādyāhāro 'nubhūyatām /
atrāvasthānena vanam idaṃ sanāthīkriyatām /
citrāṅgo brūte-lubdhaka-trāsito 'haṃ bhavatāṃ śaraṇam āgataḥ /
tataś ca, bhavadbhiḥ saha mitratvam icchāmi /
bhavantaś ca anukampayantu maitryeṇa / yataḥ-
lobhād vātha bhayād vāpi yas tyajec charaṇāgatam /
brahma-hatyā-samaṃ tasya pāpam āhur manīṣiṇaḥ // Hit_1.184 //
hiraṇyako 'py avadat-mitratvaṃ tāvad asmābhiḥ saha,
ayatnena niṣpannaṃ bhavataḥ / yataḥ-
aurasaṃ kṛta-sambandhaṃ tathā vaṃśa-kramāgatam /
rakṣakaṃ vyasanebhyaś ca mitraṃ jñeyaṃ catur-vidham // Hit_1.185 //
tad atra bhavatā sva-gṛha-nirviśeṣeṇa sthīyatām /
tac chrutvā mṛgaḥ sānando bhūtvā kṛta-svecchāhāraḥ pānīyaṃ pītvā jalāsanna-vaṭa-taru-cchāyāyām upaviṣṭaḥ /
atha mantharo brūte-sakhe mṛga /
kena trāsito 'si ?
asmin nirjane vane kadācit kiṃ vyādhāḥ sañcaranti ?
mṛgeṇoktam-asti kaliṅga-viṣaye rukmāṅgado nāma nṛpatiḥ /
sa ca digvijaya-vyāpāra-krameṇa āgatya candrabhāgā-nadī-tīre samāveśita-kaṭako vartate,
prātaś ca tenātrāgatya karpūra-saraḥ samīpe bhavitavyam iti vyādhānāṃ mukhāt kiṃvadantī śrūyate /
tad atrāpi prātar-avasthānaṃ bhaya-hetukam ity ālocya yathā kāryaṃ tathā ārabhyatām /
tac chrutvā kūrmaḥ sa-bhayam āha-mitra /
jalāśayāntaraṃ gacchāmi /
kāka-mṛgāv api uktavantau-mitra / evam astu /
hiraṇyako vimṛśyābravīt-punar jalāśaye prāpte mantharasya kuśalam /
sthale gacchato 'sya kā vidhā ?
ambhāṃsi jala-jantūnāṃ durgaṃ durga-nivāsinām /
sva-bhūmiḥ śvāpadādīnāṃ rājñāṃ sainyaṃ paraṃ balam // Hit_1.186 //
upāyena hi yac chakyaṃ na tac chakyaṃ parākramaiḥ /
kākī kanaka-sūtreṇa kṛṣṇa-sarpam aghātayat // Hit_1.187 //
tad yathā-
kathā 6
asti brahmāraṇye karpā̆ūratilako nāma hastī /
tam avalokya sarve śṛgālāś cintayanti sma /
yady ayaṃ kenāpy upāyena miryate,
tadāsmākam etena dehena māsa-catuṣṭayasya svecchā-bhojanaṃ bhavet /
tatas tan-madhyād ekena vṛddha-śṛgālena pratijñā kṛtā /
mayā buddhi-prabhāvād asya maraṇaṃ sādhayitavyam /
anantaraṃ sa vañcakaḥ karpūratilaka-samīpaṃ gatvā sāṣṭāṅga-pātaṃ praṇamyovāca-deva /
dṛṣṭi-prasādaṃ kuru /
hastī brūte-kas tvam ?
kutaḥ samāyātaḥ ?
so 'vadat-jambuko 'haṃ sarvair vana-vāsibhiḥ paśubhir militvā bhavat-sakāśaṃ prasthāpitaḥ /
yad vinā rājñā sthātuṃ na yuktam /
tad atrāṭavī-rājye'bhiṣektuṃ bhavān sarva-svāmi-guṇopeto nirūpitaḥ / yataḥ-
kulācāra-janācārair atiśuddhaḥ pratāpavān /
dhārmiko nīti-kuśalaḥ sa svāmī yujyate bhuvi // Hit_1.188 //
aparaṃ ca paśya-
rājānaṃ prathamaṃ vindet tato bhāryāṃ tato dhanam /
rājany asati loke'smin kuto bhāryā kuto dhanam // Hit_1.189 //
anyac ca-
parjanya iva bhūtānām ādhāraḥ pṛthivī-patiḥ /
vikale'pi hi parjanye jīvyate na tu bhūpatau // Hit_1.190 //
kiṃ ca-
niyata-viṣaya-vartī prāyaśo daṇḍa-yogāj
jagati para-vaśe'smin durlabhaḥ sādhu-vṛtteḥ /
kṛśam api vikalaṃ vā vyādhitaṃ vādhanaṃ vā
patim api kula-nārī daṇḍa-bhītyābhyupaiti // Hit_1.191 //
tad yathā lagna-velā na calati tathā kṛtvā satvaram āgamyatāṃ devena /
ity uktvā utthāya calitaḥ /
tato 'sau rājya-lābhākṛṣṭaḥ karpūratilakaḥ śṛgāla-darśita-vartmanā dhāvan mahā-paṅke nimagnaḥ /
hastinoktam-sakhe śṛgāla /
kim adhunā vidheyam ?
mahā-paṅke patito 'haṃ mriye /
parāvṛtya paśya /
śṛgālena vihasyoktam-deva /
mama pucchāgre hastaṃ dattvā uttiṣṭha /
yasmāt mad-vidhasya vacasi tvayā viśvāsaḥ kṛtaḥ,
tasya phalam etat /
tad anubhūyatām aśaraṇaṃ duḥkham /
tathā coktam-
yadāsat-saṅga-rahito bhaviṣyasi bhaviṣyasi /
yadāsajjana-goṣṭhīṣu patiṣyasi patiṣyasi // Hit_1.192 //
tato mahā-paṅke nimagno hastī śṛgālair bhakṣitaḥ /
ato 'haṃ bravīmi-upāyena hi yac chakyam ity ādi /
tatas tad-dhita-vacanam avadhīrya mahatā bhayena vimugdha iva mantharass taj-jalāśayam utsṛjya pracalitaḥ /
te'pi hiraṇyakādayaḥ snehād aniṣṭaṃ śaṅkamānās tam anujagmuḥ /
tataḥ sthale gacchan kenāpi vyādhena vane paryaṭatā sa mantharaḥ prāptaḥ /
sa ca taṃ gṛhītvā utthāya dhanuṣi baddhvā dhanyo 'smīty abhidhāya bhramaṇa-kleśāt kṣut-pipāsākulaḥ sva-gṛhābhimukhaṃ prayātaḥ /
atha te mṛga-vāyasa-mūṣikāḥ paraṃ viṣādam upagatāḥ tam anugacchanti sma /
tato hiraṇyako vilapati-
ekasya duḥkhasya na yāvad antaṃ gacchāmy ahaṃ pāram ivārṇavasya /
tāvad dvitīyaṃ samupasthitaṃ me chidreṣv anarthā bahulī-bhavanti // Hit_1.193 //
svabhāvajaṃ tu yan mitraṃ bhāgyenaivābhijāyate /
tad-akṛtrima-sauhārdam āpatsv api na muñcati // Hit_1.194 //
api ca-
na mātari na dāreṣu na sodarye na cātmaje /
viśvāsas tādṛśaḥ puṃsāṃ yādṛṅ mitre svabhāvaje // Hit_1.195 //
iti muhuḥ vicintya prāha-aho me durdaivam / yataḥ-
sva-karma-santāna-viceṣṭitāni
kālāntarāvarti-śubhāśubhāni /
ihaiva dṛṣṭāni mayaiva tāni
janmāntarāṇīva daśāntarāṇi // Hit_1.196 //
athavā ittham evaitat /
kāyaḥ saṃnihitāpāyaḥ sampadaḥ padam āpadām /
samāgamāḥ sāpagamāḥ sarvam utpādi bhaṅguram // Hit_1.197 //
punar vimṛśyāha-
śokārāti-bhaya-trāṇaṃ prīti-viśrambha-bhājanam /
kena ratnam idaṃ sṛṣṭaṃ mitram ity akṣara-dvayam // Hit_1.198 //
kiṃ ca-
mitraṃ prīti-rasāyanaṃ nayanayor ānandanaṃ cetasaḥ
pātraṃ yat sukha-duḥkhayoḥ samam idaṃ puṇyātmanā labhyate /
ye cānye suhṛdaḥ samṛddhi-samaye dravyābhilāṣākulās
te sarvatra milanti tattva-nikaṣa-grāvā tu teṣāṃ vipat // Hit_1.199 //
iti bahu vilapya hiraṇyakaś citrāṅga-laghupatanakāv āha-yāvad ayaṃ vyādho vanān na niḥsarati,
tāvan mantharaṃ mocayituṃ yatnaḥ kriyatām /
tāv ūcatuḥ-satvaraṃ yathā-kāryam upadiśa /
hiraṇyako brūte-citrāṅgo jala-samīpaṃ gatvā mṛtam ivātmānaṃ niśceṣṭaṃ darśayatu /
kākaś ca tasyopari sthitvā cañcvā kim api vilikhatu /
nūnam anena lubdhakena mṛga-māṃsārthinā tatra kacchapaṃ parityajya sarvaraṃ gantavyam /
tato 'haṃ mantharasya bandhanaṃ chetsyāmi /
sannihite lubdhake bhavadbhyāṃ palāyitavyam /
 tataś citrāṅga-laghupatanakābhyāṃ śīghraṃ gatvā tathānuṣṭhite sati sa vyādhaḥ pariśrāntaḥ pānīyaṃ pītvā taror adhastād upaviṣṭaḥ san tathāvidhaṃ  #
mṛgam apaśyat / 
tataḥ kacchapaṃ jala-samīpe nidhāya kartarikām ādāya prahṛṣṭa-manā mṛgāntikaṃ calitaḥ /
atrāntare hiraṇyakena āgatya mantharasya bandhanaṃ chinnam /
chinna-bandhanaḥ kūrmaḥ satvaraṃ jalāśayaṃ praviṣṭaḥ /
sa ca mṛga āsannaṃ taṃ vyādhaṃ vilokyotthāya drutaṃ palāyitaḥ /
pratyāvṛttya lubdhako yāvat taru-talam āyāti tāvat kūrmam apaśyann acintayat-ucitam evaitat mamāsamīkṣya-kāriṇaḥ / yataḥ-
yo dhruvāṇi parityajya adhruvāṇi niṣevate /
dhruvāṇi tasya naśyanti adhruvaṃ naṣṭam eva hi // Hit_1.200 //
tato 'sau sva-karma-vaśān nirāśaḥ kaṭakaṃ praviṣṭaḥ /
mantharādayaś ca sarve muktāpadaḥ sva-sthānaṃ gatvā yathā-sukham āsthitāḥ /
atha rāja-putraiḥ sānandam uktam-sarve śrutavantaḥ sukhino vayam /
siddhaṃ naḥ samīhitam /
viṣṇu-śarmovāca-etad bhavatām abhilaṣitam api sampannam /
aparam apīdam astu-
mitraṃ yāntu ca sajjanā janapadair lakṣmīḥ samālabhyatāṃ
bhūpālāḥ paripālayantu vasudhāṃ śaśvat sva-dharme sthitāḥ /
āstāṃ mānasa-tuṣṭaye sukṛtināṃ nītir navoḍheva vaḥ
kalyāṇaṃ kurutāṃ janasya bhagavāṃś candrārdha-cūḍāmaṇiḥ // Hit_1.201 //
--o)0(o-- ii.
suhṛd-bhedaḥ
atha rāja-putrā ūcuḥ-ārya /
mitralābhaḥ śrutas tāvad asmābhiḥ /
idānīṃ suhṛd-bhedaṃ śrotum icchāmaḥ /
viṣṇuśarmovāca-suhṛd-bhedaṃ tāvac chṛṇuta,
yasyāyam ādyaḥ ślokaḥ-
vardhamāno mahān sneho mṛgendra-vṛṣayor vane /
piśunenātilubdhena jambukena vināśitaḥ // Hit_2.1 //
rāja-putrair uktam-katham etat ?
viṣṇuśarmā kathayati-asti dakṣiṇā-pathe suvarṇavatī nāma nagarī /
tatra vardhamāno nāma vaṇig nivasati /
tasya pracure'pi vitte' parān bandhūn atisamṛddhān samīkṣya punar artha-vṛddhiḥ karaṇīyeti matir babhūva / yataḥ,
adho 'dhaḥ paśyataḥ kasya mahimā nopacīyate /
upary upari paśyantaḥ sarva eva daridrati // Hit_2.2 //
aparaṃ ca-
brahmahāpi naraḥ pūjyo yasyāsti vipulaṃ dhanam /
śaśinas tulya-vaṃśo 'pi nirdhanaḥ paribhūyate // Hit_2.3 //
anyac ca-
avyavasāyinam alasaṃ daiva-paraṃ sahasāc ca parihīṇam /
pramadeva hi vṛddha-patiṃ necchaty avagūhituṃ lakṣmīḥ // Hit_2.4 //
kiṃ ca-
ālasyaṃ strī-sevā sa-rogatā janma-bhūmi-vātsalyam /
santoṣo bhīrutvaṃ ṣaḍ vyāghātā mahattvasya // Hit_2.5 //
yataḥ-
sampadā susthiraṃ-manyo bhavati svalpayāpi yaḥ /
kṛtakṛtyo vidhir manye na vardhayati tasya tām // Hit_2.6 //
aparaṃ ca-
nirutsāhaṃ nirānandaṃ nirvīryam ari-nandanam /
mā sma sīmantinī kācij janayet putram īdṛśam // Hit_2.7 //
tathā coktam-
alabdhaṃ caiva lipseta labdhaṃ rakṣet prayatnataḥ /
rakṣitaṃ vardhayec caiva vṛddhaṃ pātreṣu nikṣipet // Hit_2.8 //
yato 'labdham icchato 'rtha-yogād arthasya prāptir eva /
labdhasyāpy arakṣitasya nidher api svayaṃ vināśaḥ /
api ca, avardhamānaś cārthaḥ kāle svalpa-vyayo 'py añjanavat kṣayam eti /
naupabhujyamānaś ca niṣprayojana eva saḥ /
tathā coktam-
dhanena kiṃ yo na dadāti nāśnute
balena kiṃ yaś ca ripūn na bādhate /
śrutena kiṃ yo na ca dharmam ācaret
kim ātmanā yo na jitendriyo bhavet // Hit_2.9 //
yataḥ,
jala-bindu-nipātena kramaśaḥ pūryate ghaṭaḥ /
sa hetuḥ sarva-vidyānāṃ dharmasya ca dhanasya ca // Hit_2.10 //
dānopabhoga-rahitā divasā yasya yānti vai /
sa karma-kāra-bhastreva śvasann api na jīvati // Hit_2.11 //
 iti saṃcintya nandaka-sajīvaka-nāmānau vṛṣabhau dhuri niyojya śakaṭaṃ nānāvidha-dravya-pūrṇaṃ kṛtvā vāṇijyena gataḥ kaśmīraṃ prati / anyac 
añjanasya kṣayaṃ dṛṣṭvā valmīkasya ca sañcayam /
avandhyaṃ divasaṃ kuryād dānādhyayana-karmabhiḥ // Hit_2.12 //
yataḥ-
ko 'tibhāraḥ samarthānāṃ kiṃ dūraṃ vyavasāyinām /
ko videśaḥ savidyānāṃ kaḥ paraḥ priya-vādinām // Hit_2.13 //
atha gacchatas tasya sudurga-nāmni mahāraṇye sañjīvako bhagna-jānur nipatitaḥ /
tam ālokya vardhamāno 'cintayat-
karotu nāma nīti-jño vyavasāyam itas tataḥ /
phalaṃ punas tad eva syād yad vidher manasi sthitam // Hit_2.14 //
kintu-
vismayaḥ sarvathā heyaḥ pratyūhaḥ sarva-karmaṇām /
tasmād vismayam utsṛjya sādhye siddhir vidhīyatām // Hit_2.15 //
 iti saṃcintya saṃjīvakaṃ tatra parityajya vardhamānaḥ punaḥ svayaṃ dharmapuraṃ nāma nagaraṃ gatvā mahākāyam anyaṃ vṛṣabham ekaṃ samānīya dhuri  #
niyojya calitaḥ / 
tataḥ saṃjīvako 'pi kathaṃ katham api khura-traye bharaṃ kṛtvotthitaḥ / yataḥ-
nimagnasya payo-rāśau parvatāt patitasya ca /
takṣakeṇāpi daṣṭasya āyur marmāṇi rakṣati // Hit_2.16 //
nākāle miryate jantur viddhaḥ śara-śatair api /
kuśāgreṇaiva saṃspṛṣṭaḥ prāpta-kālo na jīvati // Hit_2.17 //
arakṣitaṃ tiṣṭhati daiva-rakṣitaṃ
surakṣitaṃ daiva-hataṃ vinaśyati /
jīvaty anātho 'pi vane visarjitaḥ
kṛta-prayatno 'pi gṛhe na jīvati // Hit_2.18 //
tato dineṣu gacchatsu saṃjīvakaḥ svecchāhāra-vihāraṃ kṛtvāraṇyaṃ bhrāmyan hṛṣṭa-puṣṭāṅgo balavan nanāda /
tasmin vane piṅgalaka-nāmā siṃhaḥ sva-bhujopārjita-rājya-sukham anubhavan nivasati /
tathā coktam-
nābhiṣeko na saṃskāraḥ siṃhasya kriyate mṛgaiḥ /
vikramārjita-rājyasya svayam eva mṛgendratā // Hit_2.19 //
sa caikadā pipāsākulitaḥ pānīyaṃ pātuṃ yamunā-kaccham agacchat /
tena ca tatra siṃhenānanubhūta-pūrvakam akāla-ghana-garjitam iva saṃjīvaka-narditam aśrāvi /
tac chrutvā pānīyam apītvā sa-cakitaḥ parivṛtya sva-sthānam āgatya kim idam ity ālocayaṃs tūṣṇīṃ sthitaḥ /
sa ca tathāvidhaḥ karaṭa-kadamanakābhyām asya mantri-putrābhyāṃ dṛṣṭaḥ /
taṃ tathāvidhaṃ dṛṣṭvā damanakaḥ karaṭakam āha-sakhe karaṭaka /
kim ity ayam udakārthī svāmī pānīyam apītvā sacakito mandaṃ mandam avatiṣṭhate /
karaṭako brūte-mitra damanaka /
asman-matenāsya sevaiva na kriyate /
yadi tathā bhavati tarhi kim anena svāmi-ceṣṭānirūpeṇāsmākam /
yato 'nena rājñā vināparādhena ciram avadhīritābhyām āvābhyāṃ mahad-duḥkham anubhūtam /
sevayā dhanam icchadbhiḥ sevakaiḥ paśya yat kṛtam /
svātantryaṃ yac charīrasya mūḍhais tad api hāritam // Hit_2.20 //
aparaṃ ca-
śīta-vātātapa-kleśān sahante yān parāśritāḥ /
tad-aṃśenāpi medhāvī tapas taptvā mukhī bhavet // Hit_2.21 //
anyac ca-
etāvaj janmasāphalyaṃ dehinām iha dehiṣu /
prāṇair arthair dhiyā vācā śreya evācaret sadā // Hit_2.22 //
aparaṃ ca-
ehi gaccha patottiṣṭha vada maunaṃ samācara /
iti vitrasta-sāraṅga-netrayā ko na vañcitaḥ // Hit_2.23 //
kiṃ ca-
abudhair artha-lābhāya paṇya-strībhir iva svayam /
ātmā saṃskṛtya saṃskṛtya paropakaraṇī-kṛtaḥ // Hit_2.24 //
kiṃ ca-
yā prakṛtyaiva capalā nipataty aśucāv api /
svāmino bahu manyante dṛṣṭiṃ tām api sevakāḥ // Hit_2.25 //
aparaṃ ca-
maunān mūrkhaḥ pravacana-paṭur bātulo jalpako vā
kṣāntyā bhīrur yadi na sahate prāyaśo nābhijātaḥ /
dhṛṣṭaḥ pārśve vasati niyataṃ dūrataś cāpragalbhaḥ
sevā-dharmaḥ parama-gahano yoginām apy agamyaḥ // Hit_2.26 //
viśeṣataś ca-
praṇamaty unnati-hetor jīvita-hetor vimuñcati prāṇān /
duḥkhīyati sukha-hetoḥ ko mūḍhaḥ sevakād anyaḥ // Hit_2.27 //
damanako brūte-mitra sarvathā manasāpi naitat kartavyam, yataḥ-
kathaṃ nāma na sevyante yatnataḥ parameśvarāḥ /
acireṇaiva ye tuṣṭāḥ pūrayanti manorathān // Hit_2.28 //
anyac ca-
kutaḥ sevā-vihīnānāṃ cāmaroddhūta-sampadaḥ /
uddaṇḍa-dhavala-cchatraṃ vāji-vāraṇa-vāhinī // Hit_2.29 //
karaṭako brūte-tathāpi kim anenāsmākaṃ vyāpāreṇa /
yato 'vyāpāreṣu vyāpāraḥ sarvathā pariharaṇīyaḥ / paśya-
avyāpareṣu vyāpāraṃ yo naraḥ kartum icchati /
sa eva nidhanaṃ yāti kīlotpaṭīva vānaraḥ // Hit_2.30 //
damanakaḥ pṛcchati--katham etat ?
karakaṭaḥ kathayati-
kathā 1
asti magadha-deśe dharmāraṇya-saṃnihita-vasudhāyāṃ śubhadatta-nāmnā kāyasthena vihāraḥ kartum ārabdhaḥ /
tatra karapatradārya-māṇaika-stambhasya kiyad dūrasphāṭitasya kāṣṭha-khaṇḍa-dvaya-madhye kīlakaḥ sūtra-dhāreṇa nihitaḥ /
tatra balavān vānara-yūthaḥ krīḍann āgataḥ /
eko vānaraḥ kāla-prerita iva taṃ kīlakaṃ hastābhyāṃ dhṛtvopaviṣṭam /
anantaraṃ sa ca sahaja-capalatayā mahatā prayatnena taṃ kīlakam ākṛṣṭavān /
ākṛṣṭe ca kīlake cūrṇitāṇḍa-dvayaḥ pañcatvaṃ gataḥ /
ato 'haṃ bravīmi-avyāpareṣu vyāpāram ity ādi /
damanako brūte-tathāpi svāmi-ceṣṭā-nirūpaṇaṃ sevakenāvaśyaṃ karaṇīyam /
karaṭako brūte-sarvasminn adhikāre ya eva niyuktaḥ pradhāna-mantrī sa karotu /
yato 'nujīvinā parādhikāra-carcā sarvathā na kartavyā / paśya-
parādhikāra-carcā yaḥ kuryāt svāmi-hitecchayā /
sa viṣīdati cītkārād gardabhas tāḍito yathā // Hit_2.31 //
damanakaḥ pṛcchati--katham etat ?
karaṭako brūte-
kathā 2
asti vārāṇasyāṃ karpūra-paṭako nāma rajakaḥ /
sa rātrau gāḍha-nidrāyāṃ prasuptaḥ /
tad-anantaraṃ tad-gṛha-dravyāṇi hartuṃ cauraḥ praviṣṭaḥ /
tasya prāṅgaṇe gardabho baddhas tiṣṭhati /
kukkuraś copaviṣṭo 'sti /
atha gardabhaḥ śvānam āha-sakhe /
bhavatas tāvad ayaṃ vyāpāraḥ /
tat kim iti tvam uccaiḥ śabdaṃ kṛtvā svāminaṃ na jāgarayasi /
kukkuro brūte-bhadra /
mama niyogasya carcā tvayā na kartavyā /
tvam eva kiṃ na jānāsi yathā tasyāharniśaṃ gṛha-rakṣāṃ karomi /
yato 'yaṃ cirān nirvṛto mamopayogaṃ na jānāti /
tenādhunāpi mamāhāra-dāne mandādaraḥ /
yato vinā vidhura-darśanaṃ svāmina upajīviṣu mandādarā bhavanti /
gardabho brūte-śṛṇu re barbara /
yācate kārya-kāle yaḥ sa kiṃ-bhṛtyaḥ sa kiṃ-suhṛt /
kukkuro brūte-
bhṛtyān sambhāṣayed yas tu kārya-kāle sa kiṃ-prabhuḥ // Hit_2.32 //
yataḥ-
āśritānāṃ bhṛtau svāmi-sevāyāṃ dharma-sevane /
putrasyotpādane caiva na santi pratihastakāḥ // Hit_2.33 //
tato gardabhaḥ sa-kopam āha-are duṣṭa-mate /
pāpīyāṃs tvaṃ yad vipattau svāmi-kārye upekṣāṃ karoṣi /
bhavatu tāvat /
yathā svāmī jāgariṣyati,
tan mayā kartavyam / yataḥ-
pṛṣṭhataḥ sevayed arkaṃ jaṭhareṇa hutāśanam /
svāminaṃ sarva-bhāvena paralokam amāyayā // Hit_2.34 //
ity uktvātīva cītkāra-śabdaṃ kṛtavān /
tataḥ sa rajakas tena cītkāreṇa prabuddho nidrā-bhaṅga-kopād utthāya gardabhaṃ laguḍena tādayāmāsa /
tenāsau pañcatvam agamat /
ato 'haṃ bravīmi-parādhikāra-carcām ity ādi /
paśya, paśūnām anveṣaṇam evāsman-niyogaḥ /
sva-niyoga-carcā kriyatām /
kintv adya tayā carcayā na prayojanam /
yata āvayor bhakṣita-śeṣāhāraḥ pracuro 'sti /
damanakaḥ saroṣam āha-katham āhārārthī bhavān kevalaṃ rājānaṃ sevate ?
etad ayuktam uktaṃ tvayā / yataḥ-
suhṛdām upakāra-kāraṇād
dviṣatām apy apakāra-kāraṇāt /
nṛpa-saṃśraya iṣyate budhair
jaṭharaṃ ko na bibharti kevalam // Hit_2.35 //
jīvite yasya jīvanti viprā mitrāṇi bāndhavāḥ /
saphalaṃ jīvitaṃ tasya ātmārthe ko na jīvati // Hit_2.36 //
api ca-
yasmin jīvati jīvanti bahavaḥ sa tu jīvatu /
kāko 'pi kiṃ na kurute cañcvā svodara-pūraṇam // Hit_2.37 //
paśya-
pañcabhir yāti dāsatvaṃ purāṇaiḥ ko 'pi mānavaḥ /
ko 'pi lakṣaiḥ kṛtī ko 'pi lakṣair api na labhyate // Hit_2.38 //
anyac ca-
manuṣya-jātau tulyāyāṃ bhṛtyatvam ati-garhitam /
prathamo yo na tan nāpi sa kiṃ jīvatsu gaṇyate // Hit_2.39 //
tathā coktaṃ-
vāji-vāraṇa-lohānāṃ kāṣṭha-pāṣāṇa-vāsasām /
nārī-puruṣa-toyānām antaraṃ hada-hantaram // Hit_2.40 //
tathā hi svalpam apy atiricyate-
svalpa-snāyu-vasāvaśeṣa-malinaṃ nirmāṃsam apy asthikaṃ
śvā labdhvā paritoṣam eti na bhavet tasya kṣudhaḥ śāntaye /
siṃho jambukam aṅkam āgatam api tyaktvā nihanti dvipaṃ
sarvaḥ kṛcchra-gato 'pi vāñchati janaḥ sattvānurūpaṃ phalam // Hit_2.41 //
aparaṃ ca, sevya-sevakayor antaraṃ paśya-
lāṅgūla-cālanam adhaś caraṇāvapātaṃ
bhūmau nipatya vadanodara-darśanaṃ ca /
śvā piṇḍadasya kurute gaja-puṅgavas tu
dhīraṃ vilokayati cāṭu-śataiś ca bhuṅkte // Hit_2.42 //
kiṃ ca-
yaj jīvyate kṣaṇam api prathitaṃ manuṣyair
vijñāna-vikrama-yaśobhir abhajyamānam /
tan nāma jīvitam iha pravadanti taj-jñāḥ
kāko 'pi jīvati cirāya baliṃ ca bhuṅkte // Hit_2.43 //
aparaṃ ca-
yo nātmaje na ca gurau na ca bhṛtya-varge
dīne dayāṃ na kurute na ca bandhu-varge /
kiṃ tasya jīvita-phalena manuṣya-loke
kāko 'pi jīvati cirāya baliṃ ca bhuṅkte // Hit_2.44 //
aparam api-
ahita-hita-vicāra-śūnya-buddheḥ
śruti-samayair bahubhir bahiṣkṛtasya /
udara-bharaṇa-mātra-kevalecchoḥ
puruṣa-paśoś ca paśoś ca ko viśeṣaḥ // Hit_2.45 //
karaṭako brūte-āvāṃ tāvad apradhānau /
tadāpy āvayoḥ kim anayā vicāraṇayā /
damanako brūte-kiyatā kālenāmātyāḥ pradhānatām apradhānatāṃ vā labhante, yataḥ-
na kasyacit kaścid iha svabhāvād
bhavaty udāro 'bhimataḥ khalo vā /
loke gurutvaṃ viparītatāṃ vā
sva-ceṣṭitāny eva naraṃ nayanti // Hit_2.46 //
kiṃ ca-
āropyate śilā śaile yatnena mahatā yathā /
nipātyate kṣaṇenādhas tathātmā guṇa-doṣayoḥ // Hit_2.47 //
yāty adho 'dhaḥ vrajaty uccair naraḥ svair eva karmabhiḥ /
kūpasya khanitā yadvat prākārasyeva kārakaḥ // Hit_2.48 //
tad bhadram /
svayatnāyatto hy ātmā sarvasya /
karaṭako brūte-atha bhavān kiṃ bravīti ?
sa āha-ayaṃ tāvat svāmī piṅgalakaḥ kuto 'pi kāraṇāt sa-cakitaḥ parivṛtyopaviṣṭaḥ /
karaṭako brūte-
udīrito 'rthaḥ paśunāpi gṛhyate hayāś ca nāgāś ca vahanti coditāḥ /
anuktam apy ūhati paṇḍito janaḥ pareṅgita-jñāna-phalā hi buddhayaḥ // Hit_2.49 //
ākāra-riṅgatair gatyā ceṣṭayā bhāṣaṇena ca /
netra-vaktra-vikāreṇa lakṣyate'ntargataṃ manaḥ // Hit_2.50 //
atra bhaya-prastāve prajñā-balenāham enaṃ svāminam ātmīyaṃ kariṣyāmi / yataḥ-
prastāva-sadṛśaṃ vākyaṃ sad-bhāva-sadṛśaṃ priyam /
ātma-śakti-samaṃ kopaṃ yo jānāti sa paṇḍitaḥ // Hit_2.51 //
karaṭako brūte-sakhe tvaṃ sevānabhijñaḥ / paśya-
anāhūto viśed yas tu apṛṣṭo bahu bhāṣate /
ātmānaṃ manyate prītaṃ bhū-pālasya sa durmatiḥ // Hit_2.52 //
damanako brūte-bhadra /
katham ahaṃ sevānabhijñaḥ ? paśya-
kim apy asti svabhāvena sundaraṃ vāpy asundaram /
yad eva rocate yasmai bhavet tat tasya sundaram // Hit_2.53 //
yataḥ-
yasya yasya hi yo bhāvas tena tena hi taṃ naram /
anupraviśya medhāvī kṣipram ātma-vaśaṃ nayet // Hit_2.54 //
anyac ca-
ko 'trety aham iti brūyāt samyag ādeśayeti ca /
ājñām avitathāṃ kuryād yathā-śakti mahīpateḥ // Hit_2.55 //
aparaṃ ca-
alpecchur dhṛtimān prājñaś chāyevānugataḥ sadā /
ādiṣṭo na vikalpeta sa rāja-vasatiṃ vaset // Hit_2.56 //
karaṭako brūte-kadācit tvām anavasara-praveśād avagamyate svāmī /
sa cāha-astv evam /
tathāpy anujīvinā svāmi-sāṃnidhyam avaśyaṃ karaṇīyam /
yataḥ-
doṣa-bhīter anārambhas tat kāpuruṣa-lakṣaṇam /
kair ajīrṇa-bhayād bhrātar bhojanaṃ parihīyate // Hit_2.57 //
paśya-
āsannam eva nṛpatir bhajate manuṣyaṃ vidyā-vihīnam akulīnam asaṃstutaṃ vā /
prāyeṇa bhūmi-patayaḥ pramadā-latāś ca yaḥ pārśvato vasati taṃ pariveṣṭayanti // Hit_2.58 //
karaṭako brūte-atha tatra gatvā kiṃ vakṣyati bhavān /
sa āha-śṛṇu / kim anurakto virakto vā mayi svāmīti jñāsyāmi /
karaṭako brūte-kiṃ taj jñāna-lakṣaṇam /
damanako brūte-śṛṇu-
dūrād avekṣaṇaṃ hāsaḥ sampraśneṣv ādaro bhṛśam /
parokṣe'pi guṇa-ślāghā smaraṇaṃ priya-vastuṣu // Hit_2.59 //
asevake cānuraktir dānaṃ sa-priya-bhāṣaṇam /
anuraktasya cihnāni doṣe'pi guṇa-saṅgrahaḥ // Hit_2.60 //
anyac ca--
kāla-yāpanam āśānāṃ vardhanaṃ phala-khaṇḍanam /
virakteśvara-cihnāni jānīyān matimān naraḥ // Hit_2.61 //
etaj jñātvā yathā cāyaṃ mamāyatto bhaviṣyati /
tathā vadiṣyāmi /
apāyasaṃ darśanajāṃ vipattim
upāya-sandarśana-jāṃ ca siddhim /
medhāvino nīti-vidhi-prayuktāṃ
puraḥ sphurantīm iva darśayanti // Hit_2.62 //
karaṭako brūte-tathāpy aprāpte prastāve na vaktum arhasi, yataḥ-
aprāpta-kālaṃ vacanaṃ bṛhaspatir api bruvan /
labhate buddhy-avajñānam avamānaṃ ca bhārata // Hit_2.63 //
damanako brūte-mitra /
mā bhaiṣīḥ /
nāham aprāptāvasaraṃ vacanaṃ vadiṣyāmi / yataḥ-
āpady unmārga-gamane kārya-kālātyayeṣu ca /
apṛṣṭo 'pi hitānveṣī brūyāt kalyāṇa-bhāṣitam // Hit_2.64 //
yadi ca prāptāvasareṇāpi mayā mantro na vaktavyas tadā mantritvam eva mamānupapannam / yataḥ-
kalpayati yena vṛttiṃ yena ca loke praśasyate /
sa guṇas tena guṇinā rakṣyaḥ saṃvardhanīyaś ca // Hit_2.65 //
tad bhadra / anujānīhi mām / gacchāmi /
karaṭako brūte-śubham astu /
śivās te panthānaḥ /
yathābhilaṣitam anuṣṭhīyatām iti /
tato damanako vismita iva piṅgalaka-samīpaṃ gataḥ /
atha dūrād eva sādaraṃ rājñā praveśitaḥ sāṣṭāṅga-praṇipātaṃ praṇipatyopaviṣṭaḥ /
rājāha-cirād dṛṣṭo 'si /
damanako brūte-yadyapi mayā sevakena śrīmad-devapādānāṃ na kiṃcit prayojanam asti,
tathāpi prāpta-kālam anujīvinā sāṃnidhyam avaśyaṃ kartavyam ity āgato 'smi / kiṃ ca-
dantasya nirgharṣaṇakena rājan
karṇasya kaṇḍūyanakena vāpi /
tṛṇena kāryaṃ bhavatīśvarāṇāṃ
kim aṅga-vāk-pāṇi-matā nareṇa // Hit_2.66 //
yadyapi cireṇāvadhīritasya deva-pādair me buddhi-nāśaḥ śakyate,
tad api na śaṅkanīyam / yataḥ-
kadarthitasyāpi ca dhairya-vṛtter
buddher vināśo nahi śaṅkanīyaḥ /
adhaḥ-kṛtasyāpi tanūnapāto
nādhaḥ śikhā yāti kadācid eva // Hit_2.67 //
deva / tat sarvathā viśeṣajñena svāminā bhavitavyam / yataḥ-
maṇir luṭhati pādeṣu kācaḥ śirasi dhāryate /
yathaivāste tathaivāstāṃ kācaḥ kāco maṇir maṇiḥ // Hit_2.68 //
anyac ca-
nirviśeṣo yadā rājā samaṃ sarveṣu vartate /
tadodyama-samarthānām utsāhaḥ parihīyate // Hit_2.69 //
kiṃ ca-
trividhāḥ puruṣā rājann uttamādhama-madhyamāḥ /
niyojayet tathaivaitāṃs trividheṣv eva karmasu // Hit_2.70 //
yataḥ-
sthāna eva nijyojyante bhṛtyāś cābharaṇāni ca /
nahi cūḍāmaṇiḥ pāde nūpuraṃ śirasā kṛtam // Hit_2.71 //
api ca-
kanaka-bhūṣaṇa-saṅgrahaṇocito yadi maṇis trapuṇi praṇidhīyate /
na sa virauti na cāpi na śobhate bhavati yojayitur vacanīyatā // Hit_2.72 //
anyac ca-
mukuṭe ropitā kācaś caraṇābharaṇe maṇiḥ /
nahi doṣo maṇer asti kintu sādhor avijñatā // Hit_2.73 //
paśya-
buddhimān anurakto 'yam ayaṃ śūra ito bhayam /
iti bhṛtya-vicārajño bhṛtyair āpūryate nṛpaḥ // Hit_2.74 //
tathā hi-
aśvaḥ śastraṃ śāstraṃ vīṇā vāṇī naraś ca nārī ca /
puruṣa-viśeṣaṃ prāptā bhavanty ayogyāś ca yogyāś ca // Hit_2.75 //
anyac ca-
kiṃ bhaktenāsamarthena kiṃ śaktenāpakāriṇā /
bhaktaṃ śaktaṃ ca māṃ rājan nāvajñātuṃ tvam arhasi // Hit_2.76 //
yataḥ-
avajñānād rājño bhavati mati-hīnaḥ parijanas
tatas tat-prāmāṇyād bhavati na samīpe budha-janaḥ /
budhais tyakte rājye na hi bhavati nītir guṇavatī
vipannāyāṃ nītau sakalam avaśaṃ sīdati jagat // Hit_2.77 //
aparaṃ ca-
janaṃ janapadā nityam arcayanti nṛpārcitam /
nṛpeṇāvamato yas tu sa sarvair avamanyate // Hit_2.78 //
kiṃ ca-
bālād api gṛhītavyaṃ yuktam uktaṃ manīṣibhiḥ /
raver aviṣaye kiṃ na pradīpasya prakāśanam // Hit_2.79 //
piṅgalako 'vadat-bhadra damanaka /
kim etat ? tvam asmadīya-pradhānāmātya-putra iyantaṃ kālaṃ yāvat kuto 'pi khala-vākyān nāgato 'si /
idānīṃ yathābhimataṃ brūhi /
damanako brūte-deva /
pṛcchāmi kiṃcit /
ucyatām /
udakārthī svāmī pānīyam apītvā kim iti vismita iva tiṣṭhati /
piṅgalako 'vadat-bhadram uktaṃ tvayā /
kintv etad rahasyaṃ vaktuṃ kācid viśvāsa-bhūmir nāsti /
tathāpi nibhṛtaṃ kṛtvā kathayāmi /
śṛṇu, samprati vanam idam apūrva-sattvādhiṣṭhitam ato 'smākaṃ tyājyam /
anena hetunā vismito 'smi /
tathā ca śruto mayāpi mahān apūrva-śabdaḥ /
śabdānurūpeṇāsya prāṇino mahatā balena bhavitavyam /
damanako brūte-deva /
asti tāvad ayaṃ mahān bhaya-hetuḥ /
sa śabdo 'syābhir apy ākarṇitaḥ /
kintu sa kiṃ mantrī yaḥ prathamaṃ bhūmi-tyāgaṃ paścād yuddhaṃ copaviśati asmin kārya-sandehe bhṛtyānām upayoga eva jñātavyaḥ / yataḥ-
bandhu-strī-bhṛtya-vargasya buddheḥ sattvasya cātmanaḥ /
āpan-nikaṣa-pāṣāṇe naro jānāti sāratām // Hit_2.80 //
siṃho brūte-bhadra /
mahatī śaṅkā māṃ bādhate /
damanakaḥ punar āha svagatam-anyathā rājya-sukhaṃ parityajya sthānāntaraṃ gantuṃ kathaṃ māṃ sambhāṣase ?
prakāśaṃ brūte-deva /
yāvad ahaṃ jīvāmi tāvad bhayaṃ na kartavyam /
kintu karaṭakādayo 'py āśvāsyantāṃ yasmād āpat-pratīkāra-kāle durlabhah puruṣa-samavāyaḥ /
tatas tau damanaka-karaṭakau rājñā sarvasvenāpi pūjitau bhaya-pratīkāraṃ pratijñāya calitau /
karaṭako gacchan damanakam āha-sakhe /
kiṃ śaktya-pratīkāro bhaya-hetur aśakya-pratīkāro veti na jñātvā bhayopaśamaṃ pratijñāya katham ayaṃ mahā-prasādo gṛhītaḥ ?
yato 'nupakurvāṇo na kasyāpy upāyanaṃ gṛhṇīyād viśeṣato rājñaḥ / paśya-
yasya prasāde padmāste vijayaś ca parākrame /
mṛtyuś ca vasati krodhe sarva-tejomayo hi saḥ // Hit_2.81 //
tathā hi-
bālo 'pi nāvamantavyo manuṣya iti bhūmipaḥ /
mahatī devatā hy eṣā nara-rūpeṇa tiṣṭhati // Hit_2.82 //
damanako vihasyāha-mitra /
tūṣṇīm āsyatām /
jñātaṃ mayā bhaya-kāraṇam /
balīvarda-narditaṃ tat /
vṛṣabhāś cāsmākam api bhakṣyāḥ /
kiṃ punaḥ siṃhasya /
karaṭako brūte-yady evaṃ tadā kim punaḥ svāmi-trāsas tatraiva kim iti nāpanītaḥ /
damanako brūte-yadi svāmi-trāsas tatraiva mucyate tadā katham ayaṃ mahā-prasāda-lābhaḥ syāt / aparaṃ ca-
nirapekṣo na kartavyo bhṛtyai svāmī kadācana /
nirapekṣaṃ prabhuṃ kṛtvā bhṛtyaḥ syād dadhi-karṇavat // Hit_2.83 //
karaṭakaḥ pṛcchati--katham etat ?
damanakaḥ kathayati-
kathā 3
asty uttara-pathe'rbudaśikhara-nāmni parvate durdānto nāma mahā-vikramaḥ siṃhaḥ /
tasya parvata-kandaram adhiśayānasya kesarāgraṃ kaścin mūṣikaḥ pratyahaṃ chinatti /
tataḥ kesarāgraṃ lūnaṃ dṛṣṭvā kupito vivarāntargataṃ mūṣikam alabhamāno 'cintayat-
kṣudra-śatrur bhaved yas tu vikramān naiva labhyate /
tam āhantuṃ puraskāryaḥ sadṛśas tasya sainikaḥ // Hit_2.84 //
ity ālocya tena grāmaṃ gatvā viśvāsaṃ kṛtvā dadhikarṇa-nāmā biḍālo yatnevānīya māṃsāhāraṃ dattvā sva-kandare sthāpitaḥ /
anantaraṃ tad-bhayān mūṣiko 'pi vilān na niḥsarati /
tenāsau siṃho 'kṣata-keśaraḥ sukhaṃ svapiti /
mūṣika-śabdaṃ yadā yadā śṛṇoti,
tadā tadā māṃsāhāra-dānena taṃ biḍālaṃ saṃvardhayati /
ājñā-bhaṅgo narendrāṇāṃ brāhmaṇānām anādaraḥ /
pṛthak śayyā ca nārīṇām aśastra-vihito vadhaḥ // Hit_2.85 //
tato deśa-vyavahārānabhijñaḥ saṃjīvakaḥ sabhayam upasṛtya sāṣṭāṅga-pātaṃ karaṭakaṃ praṇatavān /
tathā coktam-
matir eva balād garīyasī yad-abhāve kariṇām iyaṃ daśā /
iti ghoṣayatīva ḍiṇḍimaḥ kariṇo hastipakāhataḥ kvaṇan // Hit_2.86 //
atha saṃjīvakaḥ sāśaṅkam āha-senāpate /
kiṃ mayā kartavyam /
tad abhidhīyatām /
karaṭako brūte-vṛṣabha /
atra kānane tiṣṭhasi /
asmad-deva-pādāravindaṃ praṇaya /
saṃjīvako brūte-tad-abhaya-vācaṃ me yaccha / gacchāmi /
karaṭako brūte-śṛṇu re balīvarda /
alam anayā śaṅkayā / yataḥ-
prativācam adatta keśavaḥ śapamānāya na cedi-bhūbhuje /
anuhuṅkurute ghana-dhvaniṃ na hi gomāyu-rutāni kesarī // Hit_2.87 //
anyac ca-
tṛṇāni nonmūlayati prabhañjano
mṛdūni nīcaiḥ praṇalāni sarvataḥ /
samucchritān eva tarūn prabādhate
mahān mahaty eva karoti vikramam // Hit_2.88 //
tatas tau saṃjīvakaṃ kiyad dūre saṃsthāpya piṅgalaka-samīpaṃ gatau /
tato rājā sādaram avalokitau praṇamyopaviṣṭau /
rājāha-tvayā sa dṛṣṭaḥ ?
damanako brūte-deva /
dṛṣṭaḥ /
kintu yad devena jñātaṃ tat tathā /
mahān evāsau devaṃ draṣṭum icchati /
kintu mahābalo 'sau tataḥ sajjībhūyopaviśya dṛśyatām /
śabda-mātrād eva na bhetavyam /
tathā coktam-
śabda-mātrān na bhetavyam ajñātvā śabda-kāraṇam /
śabda-hetuṃ parijñāya kuṭṭanī gauravaṃ gatā // Hit_2.89 //
rājāha-katham etat ?
damanakaḥ kathayati---
kathā 4
asti śrī-parvata-madhye brahmapurākhyaṃ nagaram /
tac-chikhara-pradeśe ghaṇṭākarṇo nāma rākṣasaḥ prativasatīti jana-pravādaḥ śrūyate /
ekadā ghaṇṭām ādāya palāyamānaḥ kaścic cauro vyāghreṇa vyāpāditaḥ /
tat-pāṇi-patitā ghaṇṭā vānaraiḥ prāptā /
vānarās tāṃ ghaṇṭām anukṣaṇaṃ vādayanti /
tato nagara-janaiḥ sa manuṣyaḥ khādito dṛṣṭaḥ pratikṣaṇaṃ ghaṇṭā-ravaś ca śrūyate /
anantaraṃ ghaṇṭākarṇaḥ kupito manuṣyān khādati ghaṇṭāṃ ca vādayatīty uktvā sarve janā nagarāt palāyitāḥ /
tataḥ karālayā nāma kuṭṭanyā vimṛśyānavaro 'yaṃ ghaṇṭā-nādaḥ /
tat kiṃ markaṭā ghaṇṭāṃ vādayantīti svayaṃ vijñāya rājā vijñāpitaḥ-deva /
yadi kiyad dhanopakṣayaḥ kriyate, tadāham
enaṃ ghaṇṭākarṇaṃ sādhayāmi /
tato rājā tasyai dhanaṃ dattam /
kuṭṭanyā maṇḍalaṃ kṛtvā tatra gaṇeśādi-pūjā-gauravaṃ darśayitvā svayaṃ vānara-priya-phalāny ādāya vanaṃ praviśya phalāny ākīrṇāni /
tato ghaṇṭāṃ parityajya vānarāḥ phalāsaktā babhūvuḥ /
kuṭṭanī ca ghaṇṭāṃ gṛhītvā nagaram āgatā sarva-jana-pūjyābhavat /
ato 'haṃ bravīmi-śabda-mātrān na bhetavyam ity ādi /
tataḥ saṃjīvakam ānīya darśanaṃ kāritavantau /
paścāt tatraiva parama-prītyā nivasati /
atha kadācit tasya siṃhasya bhrātā stabdha-karṇa-nāmā siṃhaḥ samāgataḥ /
tasyātithyaṃ kṛtvā siṃham upaveśya piṅgalakas tad-āhārāya paśuṃ hantuṃ calitaḥ /
atrāntare saṃjīvako vadati-deva /
adya hata-mṛgāṇāṃ māṃsāni kva ?
rājāha-damanaka-karaṭakau jānītaḥ /
saṃjīvako brūte-jñāyatāṃ kim asti nāsti vā ?
siṃho vimṛśyāha-nāsty eva tat /
saṃjīvako brūte-katham etāvan māṃsaṃ tābhyāṃ khāditam ?
rājāha-khāditaṃ vyayitam avadhīritaṃ ca /
pratyaham eṣa kramaḥ /
saṃjīvako brūte-kathaṃ śrīmad-deva-pādānāṃ agocareṇaiva kriyate ?
rājāha-madīyāgocareṇaiva kriyate /
atha saṃjīvako brūte-naitad ucitam /
tathā coktam-
nānivedya prakurvīta bhartuḥ kiṃcid api svayam /
kāryam āpat-pratīkārād anyatra jagatī-pate // Hit_2.90 //
anyac ca-
kamaṇḍalūpamo 'mātyas tanu-tyāgī bahu-grahaḥ /
nṛpate kiṅkṣaṇo mūrkho daridraḥ kiṃvarāṭakaḥ // Hit_2.91 //
sa hy amātyaḥ sadā śreyān kākinīṃ yaḥ pravardhayet /
koṣaḥ koṣavataḥ prāṇāḥ prāṇāḥ prāṇā na bhūpateḥ // Hit_2.92 //
kiṃ cārthair na kulācāraiḥ sevatām eti pūruṣaḥ /
dhana-hīnaḥ sva-patnyāpi tyajyate kiṃ punaḥ paraiḥ // Hit_2.93 //
etac ca rājñaḥ pradhānaṃ dūṣaṇam-
ativyayo 'napekṣā ca tathārjanam adharmataḥ /
moṣaṇaṃ dūra-saṃsthānāṃ koṣa-vyasanam ucyate // Hit_2.94 //
yataḥ-
kṣipram āyatam anālocya vyayamānaḥ sva-vāñchayā /
parikṣīyata evāsau dhanī vaiśravaṇopamaḥ // Hit_2.95 //
stabdhakarṇo brūte-śṛṇu bhrātaḥ cirāśritād etau damanaka-karaṭakau sandhi-vigraha-kāryādhikāriṇau ca kadācid arthādhikāre na niyoktavyau /
aparaṃ ca niyoga-prastāve yan mayā śrutaṃ tat kathyate /
brāhmaṇaḥ kṣatriyo bandhur nādhikāre praśasyate /
brāhmaṇaḥ siddham apy arthaṃ kṛcchreṇāpi na yacchati // Hit_2.96 //
niyuktaḥ kṣatriyo dravye khaḍgaṃ darśayate dhruvam /
sarvasvaṃ grasate bandhur ākramya jñāti-bhāvataḥ // Hit_2.97 //
aparādhe'pi niḥśaṅko niyogī cira-sevakaḥ /
sa svāminam avajñāya carec ca niravagrahaḥ // Hit_2.98 //
upakartādhikāra-sthaḥ svāparādhaṃ na manyate /
upakāraṃ dhvajī-kṛtya sarvam eva vilumpati // Hit_2.99 //
upaṃśu-krīḍito 'mātyaḥ svayaṃ rājāyate yataḥ /
avajñā kriyate tena sadā paricayād dhruvam // Hit_2.100 //
antar-duṣṭaḥ kṣamā-yuktaḥ sarvānartha-karaḥ kila /
śakuniḥ śakaṭāraś ca dṛṣṭāntāv atra bhūpate // Hit_2.101 //
sadāmatyo na sādhyaḥ syāt samṛddhaḥ sarva eva hi /
siddhānām ayam ādeśaḥ ṛddhiś citta-vikāriṇī // Hit_2.102 //
prāptārtha-grahaṇaṃ dravya-parīvarto 'nurodhanam /
upekṣā buddhi-hīnatvaṃ bhogo 'mātyasya dūṣaṇam // Hit_2.103 //
niyogy artha-grahopāyo rājñā nitya-parīkṣaṇam /
pratipatti-pradānaṃ ca tathā karma-viparyayaḥ // Hit_2.104 //
nipīḍitā vamanty uccair antaḥ-sāraṃ mahīpateḥ /
duṣṭa-vraṇā iva prāyo bhavanti hi niyoginaḥ // Hit_2.105 //
muhur niyoginī bādhyā vasudhārā mahīpate /
sakṛt kiṃ pīḍitaṃ snāna-vastraṃ muñced dhṛtaṃ payaḥ // Hit_2.106 //
etat sarvaṃ yathāvasaraṃ jñātvā vyavahartavyam /
siṃho brūte-asti tāvad evam /
kintv etau sarvathā na mama vacana-kāriṇau /
stabdhakarṇo brūte-etat sarvam anucitaṃ sarvathā / yataḥ-
ājñā-bhaṅga-karān rājā na kṣameta sutān api /
viśeṣaḥ ko nu rājñaś ca rājñaś citra-gatasya ca // Hit_2.107 //
stabdhasya naśyati yaśo viṣam asya maitrī
naṣṭendriyasya kulam artha-parasya dharmaḥ /
vidyā-phalaṃ vyasaninaḥ kṛpaṇasya saukhyaṃ
rājyaṃ pramatta-sacivasya narādhipasya // Hit_2.108 //
aparaṃ ca-
taskarebhyo niyuktebhyaḥ śatrubhyo nṛpa-vallabhāt /
nṛpatir nija-lobhāc ca prajā rakṣet piteva hi // Hit_2.109 //
bhrātaḥ / sarvathāsmad-vacanaṃ kriyatām /
vyavahāro 'py asmābhiḥ kṛta eva /
ayaṃ saṃjīvakaḥ sasya-bhakṣako 'rthādhikāre niyujyatām /
etad-vacanāt tathānuṣṭhite sati tad ārabhya piṅgalaka-saṃjīvakayoḥ sarva-bandhu-parityāgena mahatā snehena kālo 'tivartate /
tato 'nujīvinām apyāhāra-dāne śaithilya-darśanād damanaka-karaṭakāv anyonyaṃ cintayataḥ /
tad āha damanakaḥ karaṭakam-mitra /
kiṃ kartavyam ?
ātma-kṛto 'yaṃ doṣaḥ /
svayaṃ kṛte'pi doṣe paridevanam apy anucitam /
tathā coktam-
svarṇa-rekhām ahaṃ spṛṣṭvā baddhvātmānaṃ ca dūtikā /
āditsuś ca maṇiṃ sādhuḥ sva-doṣād duḥkhitā ime // Hit_2.110 //
karaṭako brūte--katham etat ?
damanakaḥ kathayati-
kathā 5
asti kāñcanapura-nāmni nagare vīravikramo rājā /
 tasya dharmādhikāriṇā kaścin nāpito vadhya-bhūmiṃ nīyamānaḥ kandarpaketu-nāmnā parivrājakena sādhu-dvitīyakena nāyaṃ hantavyaḥ ity uktvā vastrāñcalena  #
dhṛtaḥ / 
rāja-puruṣā ūcuḥ-kim iti nāyaṃ vadhyaḥ /
sa āha-śrūyatām /
svarṇa-rekhām ahaṃ spṛṣṭvā ity ādi paṭhati /
ta āhuḥ--katham etat ?
parivrājakaḥ kathayati-ahaṃ siṃhala-dvīpasya bhūpater jīmūtaketaḥ putraḥ dandarpaketur nāma /
 madhye caturdaśyām āvirbhūta-kalpataru-tale ratnāvalī-kiraṇa-kabūtara-paryaṅka-sthitā sarvālaṅkāra-bhūṣitā lakṣmīr iva vīnāṃ vādayantī kanyā  #
kācid dṛśyate iti / 
tato 'haṃ pota-vṇijam ādāya potam āruhya tatra gataḥ /
anantaraṃ tatra gatvā paryaṅke'dhamagrā tathaiva sāvalokitā /
tatas tal-lāvaṇya-guṇākṛṣṭena mayāpi tat-paścāj jhampo dattaḥ /
tad-anantaraṃ kanakapattanaṃ prāpya suvarṇa-prāsāde tathaiva paryaṅke sthitā vidyādharībhir upāsyamānā mayālokitā /
tathāpy ahaṃ dūrād eva dṛṣṭvā sakhīṃ prasthāpya sādaraṃ sambhāṣitaḥ /
tat-sakhyā ca mayā pṛṣṭayā samākhyātam-eṣā kandarpakeli-nāmno vidyādhara-cakravartinaḥ
putrī ratnamañjarī nāma pratijñāpitā vidyate /
yaḥ kanakavartanaṃ sva-cakṣuṣāgatya paśyati,
sa eva pitur agocaro 'pi māṃ pariṇeṣyatīti manasaḥ saṅkalpaḥ /
tad enāṃ gāndharva-vivāhena pariṇayatu bhavān /
atha tatra vṛtte gandharva-vivāhe tathā saha ramamāṇas tatrāhaṃ tiṣṭhāmi /
tata ekadā rahasi tayoktam-svāmin /
svecchayā sarvam idam upabhoktavyam /
eṣā citra-gatā svarṇa-rekhā nāma vidyādharī na kadācit spraṣṭavyā /
paścād upajāta-kautukena mayā svarṇarekhā sva-hastena spṛṣṭā /
tathā citratayāpy ahaṃ caraṇa-padmena tāḍita āgatya sva-rāṣṭre patitaḥ /
atha duḥkhito 'haṃ parivrajitaḥ pṛthivīṃ paribhrāmyann imāṃ ngarīm anuprāptaḥ /
atra cātikānte divase gopa-gṛhe suptaḥ sann apaśyam /
pradoṣa-samaye paśūnāṃ pālanaṃ kṛtvā sva-geham āgato gopaḥ sva-vadhūṃ dūtyā saha kim api mantrayantīm apaśyat /
tatas tāṃ gopīṃ tāḍayitvā stambhe baddhvā suptaḥ /
 tato 'rdha-rātre etasya nāpitasya vadhūr dūtī punas tāṃ gopīm upetyāvadat-tava virahānala-dagdho 'sau smara-śara-jarjarito mumūrṣur iva vartate 
tathā coktam-
rajanī-cara-nāthena khaṇḍite timire niśi /
yūnāṃ manāṃsi vivyādha dṛṣṭvā dṛṣṭvā manobhavaḥ // Hit_2.111 //
tasya tādṛśīm avasthām avalokya parikliṣṭa-manās tvām anuvartitum āgatā /
tad aham atrātmānaṃ baddhvā tiṣṭhāmi /
tvaṃ tatra gatvā taṃ santoṣya satvaram āgamiṣyasi /
tathānuṣṭhite sati sa gopaḥ prabuddho 'vadat-idānīṃ tvāṃ pāpiṣṭhāṃ jārāntikaṃ nayāmi /
 tato yadāsau na kiṃcid api brūte tadā kruddho gopaḥ-darpān mama vacasi pratyuttaram api na dadāsi ity uktvā kopena tena kartarikāmādāyāsyā  #
nāsikā chinnā / 
tathā kṛtvā punaḥ supto gopo nidrām upagataḥ /
athāgatya gopī dūtīm apṛcchat-kā vārtā ?
dūtyoktam-paśya mām /
mukham eva vārtāṃ kathayati /
anantaraṃ sā gopī tathā kṛtvātmānaṃ baddhvā sthitā /
iyaṃ ca dūtī tāṃ chinna-nāsikāṃ gṛhītvā sva-gṛhaṃ praviśya sthitā /
tataḥ prātar evānena nāpitena sva-vadhūḥ kṣura-bhāṇḍaṃ yācitā satī kṣuram ekaṃ prādāt /
tato 'samagra-bhāṇḍe prāpte samupajāta-kopo 'yaṃ nāpitas taṃ kṣuraṃ dūrād eva gṛhe kṣiptavān /
atha kṛtārtarāyeyaṃ me nāsikānena chinnety uktvā dharmādhikāri-samīpam etam ānītavatī /
sā ca gopī tena gopena punaḥ pṛṣṭovāca-are pāpa /
ko māṃ mahāsatī virūpayituṃ samarthaḥ /
mama vyavahāram akalmaṣam aṣṭau lokapālā eva jānanti, yataḥ-
āditya-candrāvanilānalaś ca
dyaur bhūmir āpo hṛdayaṃ yamaś ca /
ahaś ca rātriś ca ubhe ca sandhye
dharmaś ca jānāti narasya vṛttam // Hit_2.112 //
atathyāny api tathyāni darśayanti hi peśalāḥ /
same nimnonnatānīva citra-karma-vido janāḥ // Hit_2.113 //
utpanneṣu ca kāryeṣu matir yasya na hīyate /
sa nistarati durgāṇi gopī jāra-dvayaṃ yathā // Hit_2.114 //
karaṭakaḥ pṛcchati-katham etat ?
kathā 6
damanakaḥ kathayati-asti dvāravatyāṃ puryāṃ kasyacid gopasya vadhūr bandhakī /
sā grāmasya daṇḍa-nāyakena tat-putreṇa ca samaṃ ramate /
tathā coktam-
nāgnis tṛpyati kāṣṭhānāṃ nāpagānāṃ mahodadhiḥ /
nāntakaḥ sarva-bhūtānāṃ na puṃsāṃ vāma-locanā // Hit_2.115 //
na dānena na mānena nārjavena na sevayā /
na śastreṇa na śāstreṇa sarvathā viṣamāḥ striyaḥ // Hit_2.116 //
yataḥ-
guṇāśrayaṃ kīrti-yutaṃ ca kāntaṃ
patiṃ ratijñaṃ sadhanaṃ yuvānam /
vihāya śīghraṃ vanitā vrajanti
narāntaraṃ śīla-guṇādi-hīnam // Hit_2.117 //
aparaṃ ca-
na tādṛśīṃ prītim upaiti nārī
vicitra-śayyā śayitāpi kāmam /
yathā hi dūrvādi-vikīrṇa-bhūmau
prayāti saukhyaṃ para-kānti-saṅgāt // Hit_2.118 //
atha kadācit sā daṇḍa-nāyaka-putreṇa saha ramamāṇā tiṣṭhati /
atha daṇḍa-nāyako 'pi rantuṃ tatrāgataḥ /
tam āyāntaṃ dṛṣṭvā tat-putraṃ kusūle nikṣipya daṇḍanāyakena saha tathaiva krīḍati /
anantaraṃ tasya bhartā gopo goṣṭhāt samāgataḥ /
tam avalokya gopyoktam-daṇḍanāyaka /
tvaṃ laguḍaṃ gṛhītvā kopaṃ darśayan satvaraṃ gaccha /
tathā tenānuṣṭhite gopena gṛham āgatya pṛṣṭhā-kena kāryeṇa daṇḍanāyakaḥ samāgatyātra sthitaḥ ?
sā brūte-anyaṃ kenāpi kāryeṇa putrasyopari kruddhaḥ /
sa ca māryamāṇo 'py atrāgatya praviṣṭo mayā kusūle nikṣipya rakṣitaḥ /
tat-pitrā cānviṣyātra na dṛṣṭaḥ /
ata evāyaṃ daṇḍanāyakaḥ kruddha eva gacchati /
tataḥ sā tat-putraṃ kuṣulād bahiṣkṛtya darśitavatī /
tathā coktam-
āhāro dviguṇaḥ strīṇāṃ buddhis tāsāṃ catur-guṇā /
ṣaḍ-guṇo vyavasāyaś ca kāmāś cāṣṭaguṇaḥ smṛtaḥ // Hit_2.119 //
ato 'haṃ bravīmi-utapanneṣv api kāryeṣu ity ādi /
karaṭako brūte-astv evam /
kintv anayor mahānanyognya-nisargopajāta-sneha kathaṃ bhedayituṃ śakyaḥ ?
damanako brūte-upāyaḥ kriyatām /
tathā coktam-
upāyena jayo yādṛg ripos tādṛṅ na hetibhiḥ /
upāya-jño 'lpa-kāyo 'pi na śūraiḥ paribhūyate // Hit_2.120 //
karaṭakaḥ pṛcchati-katham etat ?
damanakaḥ kathayati--
kathā 7
kasmiṃścit tarau vāyasa-dampatī nivasataḥ /
tayoś cāpṛtyāni tat-koṭarāvasthitena kṛṣṇa-sarpeṇa khāditāni /
tataḥ punar garbhavatī vāyasī vāyasm āha-nātha /
tyajyatām ayaṃ vṛkṣaḥ /
atrāvasthita-kṛṣṇa-sarpeṇāvayoḥ santatiḥ satataṃ bhakṣyate / yataḥ-
duṣṭā bhāryā śaṭhaṃ mitraṃ bhṛtyaś cottara-dāyakaḥ /
sa-sarpe ca gṛhe vāso mṛtyur eva na saṃśayaḥ // Hit_2.121 //
vāyaso brūte-priye /
na bhetavyam /
vāraṃ vāraṃ mavaitasya soḍhaḥ /
idānīṃ punar na kṣantavyaḥ /
vāyasy āha-katham etena balavatā sārdhe bhavān vigrahītuṃ samarthaḥ /
vāyaso brūte-alam anayā śaṅkayā / yataḥ-
buddhir yasya balaṃ tasya nirbuddhes tu kuto balam /
paśya siṃho madonmattaḥ śaśakena nipātitaḥ // Hit_2.122 //
vāyasī vihasyāha--katham etat ?
vāyasaḥ kathayati-
kathā 8
asti mandara-nāmni parvate durdānto nāma siṃhaḥ /
sa ca sarvadā paśūnāṃ vadhaṃ kurvann āste /
tataḥ sarvaiḥ paśubhir militvā sa siṃho vijñaptaḥ-mṛgendra /
kim artham ekadā bahu-paśu-ghātaḥ kriyate /
yadi prasādo bhavati tadā vayam eva bhavad-āhārāya pratyaham ekaikaṃ paśum upaḍhaukayāmaḥ /
tataḥ siṃhenoktam-yady etad abhimataṃ bhavatāṃ tarhi bhavatu tat /
tataḥ-prabhṛty ekaikaṃ paśum upakalpitaṃ bhakṣayann āste /
atha kadācid vṛddha-śaśakasya vāraḥ samāyātaḥ /
so 'cintayat-
trāsa-hetor vinītis tu kriyate jīvitāśayā /
pañcatvaṃ ced gamiṣyāmi kiṃ siṃhānunayena me // Hit_2.123 //
tan mandaṃ mandaṃ gacchāmi /
tataḥ siṃho 'pi kṣudhā-pīḍitaḥ kopāt tam uvāca-kutas tvaṃ vilambya samāgato 'si /
śaśako 'bravīt-deva /
nāham aparādhī /
āgacchan pathi siṃhāntareṇa balād dhṛtaḥ /
tasyāgre punar āgamanāya śapathaṃ kṛtvā svāminaṃ nivedayitum atrāgato 'sim /
siṃhaḥ sakopam āha-satvaraṃ gatvā durātmānaṃ darśaya /
kva sa durātmā tiṣṭhati /
tataḥ śaśakas taṃ gṛhītvā gabhīra-kūpaṃ darśayituṃ gataḥ /
tatrāgatya svayam eva paśyatu svāmīty uktvā tasmin kūpa-jale tasya siṃhasyaiva pratibimbaṃ darśitavān /
tato 'sau krodhādhmāto darpāt tasyopary ātmānaṃ nikṣipya pañcatvaṃ gataḥ /
ato 'haṃ bravīmi buddhir yasya ity ādi /
vāyasy āha-śrutaṃ mayā sarvam /
samprati yathā kartavyaṃ brūhi /
vāyaso 'vadat-atrāsanne sarasi rāja-putraḥ pratyaham āgatya snāti /
snāna-samaye mad-aṅgād avatāritaṃ tīrtha-śilā-nihitaṃ kanaka-sūtraṃ cañcvā vidhṛtyānīyāsmin koṭare dhārayiṣyasi /
atha kadācit snātuṃ jalaṃ praviṣṭe rāja-putre vāyasyā tad-anuṣṭhitam /
atha kanaka-sūtrānusaraṇa-pravṛttai rāja-puruṣais tatra taru-koṭare kṛṣṇa-sarpo dṛṣṭo vyāpāditaś ca /
ato 'haṃ bravīmi-upāyena hi yac chakyam itena hi yac chakyam ity ādi /
karaṭako brūte-yady evaṃ tarhi gaccha /
śivās te santu panthānaḥ /
tato damanakaḥ piṅgalaka-samīpaṃ gatvā praṇamyovāca-deva /
ātyantikaṃ kim api mahā-bhaya-kāri kāryaṃ manyamānaḥ samāgato 'smi / yataḥ-
āpady unmārga-gamane kārya-kālātyayeṣu ca /
kalyāṇa-vacanaṃ brūyād apṛṣṭo 'pi hito naraḥ // Hit_2.124 //
anyac ca-
bhogasya bhājanaṃ rājā na rājā kārya-bhājanam /
rāja-kārya-paridhvaṃsī mantrī doṣeṇa lipyate // Hit_2.125 //
tathā hi paśya /
amātyānām eṣa kramaḥ /
varaṃ prāṇa-parityāgaḥ śirasā vāpi kartanam /
na tu svāmi-padāvāpti-pātakecchor upekṣaṇam // Hit_2.126 //
piṅgalakaḥ sādaram āha-atha bhavān kiṃ vaktum icchati /
damanako brūte-deva /
saṃjīvakas tavopaya-sadṛśa-vyavahārīva lakṣyate /
tathā cāsmat sannidhāne śrīmad-deva-pādānāṃ śakti-traya-nindāṃ kṛtvā rājyam evābhilaṣati /
etac chrutvā,
piṅgalakaḥ sabhayaṃ sāścaryaṃ matvā tūṣṇīṃ sthitaḥ /
damanakaḥ punar āha-deva /
sarvāmātya-parityāgaṃ kṛtvaika evāyaṃ yat tvāṃ sarvādhikārī kṛtaḥ /
sa eva doṣaḥ / yataḥ-
atyucchrite mantriṇi pārthive ca
viṣṭabhya pādāv upatiṣṭhate śrīḥ /
sā strī-svabhāvād asahā bharasya
tayor dvayor ekataraṃ jahāti // Hit_2.127 //
aparaṃ ca-
ekaṃ bhūmi-patiḥ karoti sacivaṃ rājye pramāṇaṃ yadā taṃ mohāt śrayate madaḥ sa ca madālasyena nirvidyate /
nirviṇṇasya padaṃ karoti hṛdaye tasya svatantra-spṛhā- svātantrya-spṛhayā tataḥ sa nṛpateḥ prāṇān abhidruhyati // Hit_2.128 //
anyac ca-
viṣa-dagdhasya bhaktasya dantasya calitasya ca /
amātyasya ca duṣṭasya mūlād uddharaṇaṃ sukham // Hit_2.129 //
kiṃ ca-
yaḥ kuryāt sacivāyattāṃ śriyaṃ tad-vyasane sati /
so 'ndhavaj jagatī-pālaḥ sīdet sañcārakair vinā // Hit_2.130 //
sarva-kāryeṣu svecchātaḥ pravartate /
tad atra pramāṇaṃ svāmī /
etaṃ ca jānāti /
na so 'sti puruṣo loke yo na kāmayate śriyam /
parasya yuvatiṃ ramyāṃ sādaraṃ nekṣate'tra kaḥ // Hit_2.131 //
siṃho vimṛśyāha-bhadra /
yadyapy evaṃ tathāpi saṃjīvakena saha mama mahān snehaḥ / paśya-
kurvann api vyalīkāni yaḥ priyaḥ priya eva saḥ /
aśeṣa-doṣa-duṣṭo 'pi kāyaḥ kasya na vallabhaḥ // Hit_2.132 //
anyac ca-
apriyāṇy api kurvāṇo yaḥ priyaḥ priya eva saḥ /
dagdha-mandira-sāre'pi kasya vahnāv anādaraḥ // Hit_2.133 //
damanakaḥ punare evāha-deva /
sa evātidoṣaḥ, yataḥ-
yasminn evādhikaṃ cakṣur ārohayati pārthivaḥ /
sute'mātye'py udāsīne sa lakṣmyāśrīyate janaḥ // Hit_2.134 //
śṛṇu deva /
apriyasyāpi pathyasya pariṇāmaḥ sukhāvahaḥ /
vaktā śrotā ca yatrāsti ramante tatra sampadaḥ // Hit_2.135 //
tvayā ca mūla-bhṛtyānapāsyāyam āgantukaḥ puraskṛtaḥ /
etac cānucitaṃ kṛtam / yataḥ-
mūla-bhṛtyān parityajya nāgantūn pratimānayet /
nātaḥ parataro doṣo rājya-bheda-karo yataḥ // Hit_2.136 //
siṃho brūte-kim āścaryam /
mayā yad abhaya-vācaṃ dattvānītaḥ saṃvardhitaś ca tat kathaṃ mahyaṃ druhyati /
damanako brūte-deva /
durjano nārjavaṃ yāti sevyamāno 'pi nityaśaḥ /
sveda-nābhyañjanopāyaiḥ śvapuccham iva nāmitam // Hit_2.137 //
aparaṃ ca-
svedito marditaś caiva rañjubhiḥ pariveṣṭitaḥ /
mukto dvādaśabhir varṣaiḥ śva-pucchaḥ prakṛtiṃ gataḥ // Hit_2.138 //
anyac ca-
vardhanaṃ vā sammānaṃ khalānāṃ prītaye kutaḥ /
phalanty amṛta-seke'pi na pathyāni viṣa-drumāḥ // Hit_2.139 //
ato 'haṃ bravīmi-
apṛṣṭas tasya na brūyād yaś ca necchet parābhavam /
eṣa eva satāṃ dharmo viparīto 'satāṃ mataḥ // Hit_2.140 //
tathā coktam-
snigdho 'kuśalān nivārayati yas tat karma yan nirmalaṃ
sā strī yātu-vidhāyinī sa matimān yaḥ sadbhir abhyarcyate /
sā śrīr yā na madaṃ karoti sa sukhī yas tṛṣṇayā mucyate
tan mitraṃ yat kṛtrimaṃ sa puruṣo yaḥ khidyate nendriyaiḥ // Hit_2.141 //
yadi sañjīvaka-vyasanādito 'vijñāpito 'pi svāmī na nivartate,
tad īdṛśe bhṛtye na doṣaḥ / tathā ca-
nṛpaḥ kāmāsakto gaṇayati na kārye na ca hitaṃ
yatheṣṭaṃ svacchandaḥ pravicarati matto gaja iva /
tato māna-dhmātaḥ sa patati yadā śoka-gahane
tadā bhṛtye doṣān kṣipati na nijaṃ vetty avinayam // Hit_2.142 //
piṅgalakaḥ svagatam-
na parasyāparādhena pareṣāṃ daṇḍam ācaret /
ātmanāvagataṃ kṛtvā badhnīyāt pūjayec ca vā // Hit_2.143 //
tathā coktam-
guṇa-doṣāv aniścitya vidhinaṃ graha-nigrahe /
sva-nāśāya yathā nyasto darpāt sarpa-mukhe karaḥ // Hit_2.144 //
prakāśaṃ brūte-tadā saṃjīvakaḥ kiṃ pratyādiśyatām /
damanakaḥ sa-sambhramam āha-deva /
mā maivam /
etāvatā mantra-bhedo jāyate /
tathā hy uktam-
mantra-bījam idaṃ guptaṃ rakṣaṇīyaṃ yathā tathā /
manāg api na bhidyeta tad bhinnaṃ na prarohati // Hit_2.145 //
kiṃ ca-
ādeyasya pradeyasya kartavyasya ca karmaṇaḥ /
kṣipram akriyamāṇasya kālaḥ pibati tad-rasam // Hit_2.146 //
tad avaśyaṃ samārabdhaṃ mahatā prayatnena sampādanīyam / kiṃ ca-
mantro yodhaḥ ivādhīraḥ sarvāṅgaiḥ saṃvṛtair api /
ciraṃ na sahate sthātuṃ parebhyo bheda-śaṅkayā // Hit_2.147 //
yady asau dṛṣṭa-doṣo 'pi doṣān nivatyaṃ sandhātavyas tad atīvānucitam / yataḥ-
sakṛd duṣṭaṃ tu yo mitraṃ punaḥ sandhātum icchati /
sa mṛtyur eva gṛhṇāti garbham aśvatarī yathā // Hit_2.148 //
aṅgāṅgi-bhāvam ajñātvā kathaṃ sāmarthya-nirṇayaḥ /
paśya ṭiṭṭibha-mātreṇa samudro vyākulīkṛtaḥ // Hit_2.149 //
siṃhaḥ pṛcchati--katham etat ?
damanakaḥ kathayati-
kathā 9
dakṣiṇa-samudra-tīre ṭiṭṭibha-dampatī nivasataḥ /
tatra cāsanna-prasadā ṭiṭṭibhī bhartāram āha-nātha /
prasava-yogya-sthānaṃ nibhṛtam anusandhīyatām /
ṭiṭṭibho 'vadat-bhārye,
nanv idam eva sthānaṃ prasūti-yogyam /
sā brūte-samudra-velayā vyāpyate sthānam etam /
ṭiṭṭibho 'vadat-kim ahaṃ tvayā nirbalaḥ samudreṇa nigrahītavyaḥ /
ṭiṭṭibhī vihasyāha-svāmin /
tvayā samudreṇa ca mahad antaram / athavā-
parābhavaṃ paricchettuṃ yogyāyogyaṃ ca vetti yaḥ /
astīha yasya vijñānaṃ kṛcchreṇāpi na sīdati // Hit_2.150 //
api ca-
anucita-kāryārambhaḥ svajana-virodho balīyasā spardhā /
pramadā-jana-viśvāso mṛtyor dvārāṇi catvāri // Hit_2.151 //
tataḥ kṛcchreṇa svāmi-vacanātmā tatraiva prasūtā /
etat sarvaṃ śrutvā samudreṇāpi yac chakti-jñānārthaṃ tad-aṇḍāny avahṛtāni /
tataṣ ṭiṭṭibhī śokārtā bhartāram āha-nātha /
kaṣṭam āpatitam /
tāny aṇḍāni me naṣṭāni /
ṭiṭṭibho 'vadat-priye /
mā bhaiṣīḥ ity uktvā pakṣiṇāṃ melakaṃ kṛtvā pakṣi-svāmino garuḍasya samīpaṃ gataḥ /
tatra gatvā sakala-vṛttāntaṃ ṭiṭṭibhena bhagavato garuḍasya purato niveditam-deva,
samudreṇāhaṃ sva-gṛhāvasthito vināparādhanenaiva nigṛhītaḥ /
tatas tad-vacanam ākarṇya garutmanā prabhur bhagavān nārāyaṇaḥ sṛṣṭi-sthiti-pralaya-hetur vijñaptaḥ /
sa samudram aṇḍa-dānāyādideśa /
tato bhagavad-ājñāṃ maulau nidhāya samudreṇa tāny aṇḍāni ṭiṭṭibhāya samarpitāni /
ato 'haṃ bravīmi-aṅgāṅgi-bhāvam ajñātvā ity ādi /
rājāha-katham asau jñātavyo droha-buddhir iti /
damanako brūte-yadāsau sa-darpaḥ śṛṅgāgra-praharaṇābhimukhaś cakitam ivāgacchati tadā jñāsyati svāmī /
evam uktvā saṃjīvaka-samīpaṃ gataḥ /
tatra gataś ca mandaṃ mandam upasarpan vismitam ivātmānam adarśayat /
saṃjīvakena sādaram uktam-bhadra / kuśalaṃ te /
damanako brūte-anujīvināṃ kutaḥ kuśalam / yataḥ-
sampattayaḥ parādhīnāḥ sadā cittam anirvṛttam /
sva-jīivite'py aviśvāsas teṣāṃ ye rāja-sevakāḥ // Hit_2.152 //
anyac ca-
ko 'rthān prāpya na garvito viṣayiṇaḥ kasyāpado 'staṃ gatāḥ
strībhiḥ kasya na khaṇḍitaṃ bhuvi manaḥ ko vāsti rājñāṃ priyā /
kaḥ kālasya bhujāntaraṃ na ca gataḥ ko 'rthī gato gauravaṃ
ko vā durjana-vāgurāsu patitaḥ kṣemeṇa yātaḥ pumān // Hit_2.153 //
saṃjīvakenoktam-sakhe /
brūhi kim etat ?
damanaka āha-kiṃ bravīmi manda-bhāgyaḥ / paśya-
majjann api payorāśau labdhvā sarpāvalambanam /
na muñcati na cādatte tathā mugdho 'smi samprati // Hit_2.154 //
yataḥ-
ekatra rāja-viśvāso naśyaty anyatra bāndhavaḥ /
kiṃ karomi kva gacchāmi patit o duḥkha-sāgare // Hit_2.155 //
ity uktvā dīrghaḥ niḥśvasyopaviṣṭaḥ /
saṃjīvako brūte-mitra /
tathāpi sa-vistaraṃ manogatam ucyatām /
damanakaḥ sunibhṛtam āha-yadyapi rāja-viśvāso na kathanīyas tathāpi bhavān asmadīya-pratyayād āgataḥ /
mayā paralokārthināvaśyaṃ tava hitam ākhyeyam /
śṛṇu, ayaṃ svāmī tavopari vikṛta-buddhī rahasy uktavān -saṃjīvakam eva hatvā sva-parivāraṃ tarpayāmi /
etac chrutvā saṃjīvakaḥ paraṃ viṣādam agamat /
damanakaḥ punar āha-alaṃ viṣādena /
prāpta-kālakāyam anuṣṭhīyatām /
saṃjīvakaḥ kṣaṇaṃ vimṛśyāha sva-gatam-suṣṭhu khalv idam ucyate /
kiṃ vā durjana-ceṣṭitaṃ na vety etad vyavahārān nirṇetuṃ na śakyate / yataḥ-
durjana-gamyā nāryaḥ prāyeṇāpātra-bhṛd bhavati rājā /
kṛpaṇānusāri ca dhanaṃ devo giri-jaladhi-varṣī ca // Hit_2.156 //
kaścid āśraya-saundaryād dhatte śobhām asajjanaḥ /
pramadālocana-nyastaṃ malīmasam ivāñjanam // Hit_2.157 //
ārādhyamāno nṛpatiḥ prayatnān na toṣam āyāti kim atra citram /
ayaṃ tv apūrva-pratimā-viśeṣo yaḥ sevyamāno riputām upaiti // Hit_2.158 //
tad ayam aśakyarthaḥ prameyaḥ, yataḥ-
nimittam uddiśya hi yaḥ prakupyati
dhruvaṃ sa tasyāpagame prasīdati /
akāraṇa-dveṣi manas tu yasya vai
kathaṃ janas taṃ paritoṣayiṣyati // Hit_2.159 //
kiṃ mayāpakṛtaṃ rājñaḥ /
athavā nirnimittāpakāriṇaś ca bhavanti rājānaḥ /
damanako brūte-evam etat / śṛṇu-
vijñaiḥ snigdhair upakṛtam api dveṣyatām eti kaiścit
sākṣād anyair apakṛtam api prītim evopayāti /
citraṃ citraṃ kim atha caritaṃ naikabhāvāśrayāṇāṃ
sevā-dharmaḥ parama-gahano yoginām apy agamyaḥ // Hit_2.160 //
anyac ca-
kṛta-śatam asatsu naṣṭaṃ subhāṣita-śataṃ ca naṣṭam abudheṣu /
vacana-śatam avacana-kare buddhi-śatam acetane naṣṭam // Hit_2.161 //
kiṃ ca-
candana-taruṣu bhujaṅgā jaleṣu kamalāni tatra ca grāhāḥ /
guṇa-ghātinaś ca bhoge khalā na ca sukhāny avighnāni // Hit_2.162 //
mūlaṃ bhujaṅgaiḥ kusumāni bhṛṅgaiḥ
śākhāḥ plavaṅgaiḥ śikharāṇi bhallaiḥ /
nāsty eva tac-candana-pādapasya
yan nāśritaṃ duṣṭataraiś ca hiṃsraiḥ // Hit_2.163 //
ayaṃ tāvat svāmī vāci madhuro viṣa-hṛdayo jñātaḥ / yataḥ-
dūrād ucchrita-pāṇir ādra-nayanaḥ protsāritārdhāsano
gāḍhāliṅgana-tat-paraḥ priya-kathā-praśneṣu dattādaraḥ /
antarbhūta-viṣo bahir madhumayaś cātīva māyā-paṭuḥ
ko nāmāyam apūrva-nāṭaka-vidhir yaḥ śikṣito durjanaiḥ // Hit_2.164 //
tathā hi-
poto dustara-vāri-rāśitaraṇe dīpo 'ndhakārāgame
nirvāte vyajanaṃ madāndha-kariṇāṃ darpopaśāntyai sṛṇiḥ /
itthaṃ tad bhuvi nāsti yasya vidhinā nopāya-cintā kṛtā
manye durjana-citta-vṛtti-haraṇe dhātāpi bhagnodyamaḥ // Hit_2.165 //
saṃjīvakaḥ punar niḥśvasya-kaṣṭaṃ bhoḥ /
katham ahaṃ sasya-bhakṣakaḥ siṃhena nipātayitavyaḥ ? yataḥ-
yayor eva samaṃ vittaṃ yayor eva samaṃ balam /
tayor vivādo mantavyo nottamādhamayoḥ kvacit // Hit_2.166 //
ayuddhe hi yadā paśyen na kāñcid hitam ātmanaḥ /
yudhyamānas tadā prājño mriyate ripuṇā saha // Hit_2.170 //
aparaṃ ca-
bhūmy-eka-deśasya guṇānvitasya
bhṛtyasya vā buddhimataḥ praṇāśaḥ /
bhṛtya-praṇāśo maraṇaṃ nṛpāṇāṃ
naṣṭāpi bhūmiḥ sulabhā na bhṛtyāḥ // Hit_2.177 //
damanako brūte-svāmin /
ko 'yaṃ nūtano nyāyo yad arātiṃ hatvā santāpaḥ kriyate ?
tathā coktam-
pitā vā yadi vā bhrātā putrī vā yadi vā suhṛt /
prāṇa-ccheda-karā rājñā hantavyā bhūtim icchatā // Hit_2.178 //
api ca-
dharmārtha-kāma-tattvajño naikānta-karuṇo bhavet /
nahi hastastham apy annaṃ kṣamāvān bhakṣituṃ kṣamaḥ // Hit_2.179 //
kiṃ ca-
kṣamā śatrau ca mitre ca yatīnām eva bhūṣaṇam /
aparādhiṣu sattveṣu nṛpāṇāṃ saiva dūṣaṇam // Hit_2.180 //
aparaṃ ca-
rājya-lobhād ahaṅkārād icchataḥ svāminaḥ padam /
prāyaścittaṃ tu tasyaikaṃ jīvotsargo na cāparam // Hit_2.181 //
anyac ca-
rājā ghṛṇī brāhmaṇaḥ sarva-bhakṣī
strī cāvajñā duṣprakṛtiḥ sahāyaḥ /
preṣyaḥ pratīpo 'dhikṛtaḥ pramādī
tyājyā ime yaś ca kṛtaṃ na vetti // Hit_2.182 //
viśeṣataś ca-
satyānṛtā ca paruṣā priya-vādinī ca
hiṃsrā dayālur api cārtha-parā vadānyā /
nitya-vyayā pracura-ratna-dhanāgamā ca
vārāṅganeva nṛpa-nītir aneka-rūpā // Hit_2.183 //
iti damanakena santoṣitaḥ piṅgalakaḥ svāṃ prakṛtim āpannaḥ siṃhāsane samupaviṣṭaḥ /
damanakaḥ prahṛṣṭa-manāḥ vijayatāṃ mahārājaḥ śubham astu sarva-jagatām ity uktvā yathā-sukham avasthitaḥ /
viṣṇu-śarmovāca-suhṛd-bhedaḥ śrutas tāvad bhavadbhiḥ /
rāja-putrā ūcuḥ-bhavat-prasādāc chrutaḥ /
sukhino bhūtā vayam /
viṣṇuśarmābravīt-aparam apīdam astu-
suhṛd-bhedas tāvad bhavatu bhavatāṃ śatru-nilaye
khalaḥ kālākṛṣṭaḥ pralayam upasarpatv ahar-ahaḥ /
jano nityaṃ bhūyāt sakala-sukha-sampatti-vasatiḥ
kathārambhe rambhye satatam iha bālo 'pi ramatām // Hit_2.184 //
iti hitopadeśe suhṛd-bhedo nāma dvitīyaḥ
kathā-saṅgrahaḥ samāptaḥ
--o)0(o-- iii.
vigrahaḥ
atha punaḥ kathārambha-kāle rāja-putrā ūcuḥ-ārya /
rājaputrā vayam /
tad vigrahaṃ śrotuṃ naḥ kutūhalam asti /
viṣṇuśarmaṇoktam-yad evaṃ bhavadbhyo rocate tat kathayāmi /
vigrahaḥ śrūyatāṃ,
yasyāyam ādyaḥ ślokaḥ-
haṃsaiḥ saha mayūrāṇāṃ vigrahe tulya-vikrame /
viśvāsya vañcitā haṃsāḥ kākaiḥ sthitvāri-mandire // Hit_3.1 //
rāja-putrā ūcuḥ-katham etat ?
viṣṇuśarmā kathayati-
asti karpūradvīpe padmakeli-nāmadheyaṃ saraḥ /
tatra hiraṇyagarbho nāma rājahaṃsaḥ prativasati /
sa ca sarvair jalacaraiḥ pakṣibhir militvā pakṣi-rājye'bhiṣiktaḥ / yataḥ-
yadi na syān narapatiḥ samyaṅ-netā tataḥ prajā /
akarṇa-dhārā jaladhau viplaveteha naur iva // Hit_3.2 //
aparaṃ ca-
prajāṃ saṃrakṣati nṛpaḥ sā vardhayati pārthivam /
vardhanād rakṣaṇaṃ śreyas tad-abhāve sad apy asat // Hit_3.3 //
ekadāsau rājahaṃsaiḥ suvistīrṇa-kamala-paryaṅke sukhāsīnaḥ parivāra-parivṛtas tiṣṭhati /
tataḥ kutaścid deśād āgatya dīrgha-mukho nāma bakaḥ praṇamyopaviṣṭaḥ /
rājovāca-dīrghamukha /
daśāntarād āgato 'si /
vārtāṃ kathaya /
sa brūte-deva /
asti mahatī vārtā /
tām ākhyātukāma eva satvaram āgato 'ham / śrūyatām-
asti jambūdvīpe vindhyo nāma giriḥ /
tatra citravarṇo nāma mayūraḥ pakṣirājo nivasati /
tasyānucaraiś caradbhiḥ pakṣibhir ahaṃ dagdhāracya-madhye carann avalokitaḥ /
pṛṣṭaś ca-kas tvam ?
kutaḥ samāgato 'si ?
tadā mayoktam-karpūradvīpasya rājacakravartino hiraṇyagarbhasya rjahaṃsasyānucaro 'haṃ,
kautukād deśāntaraṃ draṣṭum āgato 'smi /
etac chrutvā pakṣibhir uktam-anayor deśayoḥ ko deśo bhadrataro rājā ca ?
tato mayoktam-āḥ kim evam ucyate mahad antaram /
yataḥ karpūradvīpaḥ svarga eva /
rājahaṃsaś ca dvitīyaḥ svargapatiḥ kathaṃ varṇayituṃ śakyate /
atra marusthale patitā yūyaṃ kiṃ kurutha /
asmad-deśe gamyatām /
tato 'smad-vacanam ākarṇya sarva-pakṣiṇaḥ sakopā babhūvuḥ /
tathā coktam-
payaḥ-pānaṃ bhujaṅgānāṃ kevalaṃ viṣa-vardhanam /
upadeśo hi mūrkhāṇāṃ prakopāya na śāntaye // Hit_3.4 //
anyac ca-
vidvān evopadeṣṭavyo nāvidvāṃs tu kadācana /
vānarānupadiśyātha sthāna-bhraṣṭā yayuḥ khagāḥ // Hit_3.5 //
rājovāca-katham etat ?
dīrghamukhaḥ kathayati-
kathā 1
asti narmadā-tīre parvatopatyakāyāṃ viśālaḥ śālmalī-taruḥ /
tatra nirmita-nīḍa-koḍe pakṣiṇaḥ sukhena nivasanti /
athaikadā varṣāsu nīlapaṭair iva jaladhara-paṭalair āvṛte nabhas-tale /
dhārā-sārair mahatī vṛṣṭir babhūva /
tato vānarāṃś ca taru-tale'vasthitān śītākulān kampamānān avalokya,
kṛpayā pakṣibhir uktam-bho bho vānarāḥ / śṛṇuta--
asmābhir nirmitā nīḍāś cañcu-mātrāhṛtais tṛṇaiḥ /
hasta-pādādi-saṃyuktā yūyaṃ kim avasīdatha // Hit_3.6 //
tac chrutvā vānarair jātāmarṣair ālocitam-aho /
nirvāta-nīḍa-garbhāvasthitāḥ sukhinaḥ pakṣiṇo 'smān nindanti /
tad bhavatu tāvad vṛṣṭer upaśamaḥ /
anantaraṃ śānte pānīya-varṣe tair vānarair vṛkṣam āruhya,
sarve nīḍā bhagnāḥ,
teṣām aṇḍāni cādhaḥ pātitāni /
ato 'haṃ bravīmi vidvān evopadeṣṭavyaḥ ity ādi /
rājovāca-tatas taiḥ pakṣibhiḥ kiṃ kṛtam ?
bakaḥ kathayati-tatas taiḥ pakṣibhiḥ kopād uktam-kenāsau rājahaṃso rājā kṛtaḥ ?
tato mayopajāta-kopenoktam-ayaṃ yuṣmadīyo mayūraḥ kena rājā kṛtaḥ ?
etac chrutvā te pakṣiṇo māṃ hantum udyatāḥ /
tato mayāpi sva-vikramo darśitaḥ / yataḥ-
anyadā bhūṣaṇaṃ puṃsaḥ kṣamā lajjeva yoṣitaḥ /
parākramaḥ paribhave vaiyātyaṃ surateṣv iva // Hit_3.7 //
rājā vihasyāha-
ātmanaś ca pareṣāṃ ca yaḥ samīkṣya balābalam /
antaraṃ naiva jānāti sa tiraskriyate'ribhiḥ // Hit_3.8 //
suciraṃ hi caran nityaṃ kṣetre satyam abuddhimān /
dvīpi-carma-paricchanno vāg-doṣād gardabho hataḥ // Hit_3.9 //
bakaḥ pṛcchati-katham etat ?
rājā kathayati-
kathā 2
asti hastināpure vilāso nāma rajakaḥ /
tasya gardabho 'tibhāra-vahanād durbalo mumūrṣur ivābhavat /
tatas tena rajakenāsau vyāghracarmaṇā pracchādyāraṇyaka-samīpe sasya-kṣetre vimuktaḥ /
tato dūrāt tam avalokya vyāghra-buddhyā kṣetra-patayaḥ satvaraṃ palāyante /
athaikadā kenāpi sasya-rakṣakeṇa dhūsara-kambala-kṛta-tanu-trāṇena dhanuṣkāṇḍaṃ sajjīkṛtyānata-kāyenaikānte sthitam /
 taṃ ca dūrād dṛṣṭvā gardabhaḥ puṣṭāṅgo yetheṣṭa-sasya-bhakṣaṇa-jāta-balo gardabho 'yam iti matvoccaiḥ śabdaṃ kurvāṇas tad-abhimukhaṃ dhāvitaḥ 
tatas tena sasya-rakṣakeṇa cītkāra-śabdād gardabho 'yam iti niścitya,
līlayaiva vyāpāditaḥ /
ato 'haṃ bravīmi-suciraṃ hi caran nityam ity ādi /
dīrghamukho brūte-tataḥ paścāt taiḥ pakṣibhir uktam-are pāpā duṣṭa-baka /
asmākaṃ bhūmau carann asmākaṃ svāminam adhikṣipasi /
tan na kṣantavyam idānīm /
ity uktvā sarve māṃ cañcubhir hatvā,
sa-kopā ūcuḥ-paśya re mūrkha /
sa haṃsas tava rājā sarvathā mṛduḥ /
tasya rājyādhikāro nāsti /
yata ekānta-mṛduḥ karatalastham apy arthaṃ rakṣitum akṣamaḥ /
sa kathaṃ pṛthivīṃ śāsti ?
rājyaṃ vā tasya kim ?
tvaṃ ca kūpa-maṇḍūkaḥ /
tena tad-āśrayam upadiśasi / śṛṇu-
sevitavyo mahā-vṛkṣaḥ phala-cchāyā-samanvitaḥ /
yadi daivāt phalaṃ nāsti cchāyā kena nivāryate // Hit_3.10 //
anyac ca-
hīna-sevā na kartavyā kartavyo mahad āśrayaḥ /
payo 'pi śauṇḍikī-haste vāruṇĪty abhidhīyate // Hit_3.11 //
anyac ca-
mahān apy alpatāṃ yāti nirguṇe guṇa-vistaraḥ /
ādhārādheya-bhāvena gajendra iva darpaṇe // Hit_3.12 //
kintu-
ajā siṃha-prasādena vane carati nirbhayam /
rāmam āsādya laṅkāyāṃ lebhe rājyaṃ vibhīṣaṇaḥ // Hit_3.13 //
viśeṣataś ca-
vyapadeśe'pi siddhiḥ syād atiśakte narādhipe /
śaśino vyapadeśena śaśakāḥ sukham āsate // Hit_3.14 //
mayoktam-katham etat ?
pakṣiṇaḥ kathayanti-
kathā 3
kadācid varṣāsv api vṛṣṭer abhāvāt tṛṣārto gaja-yūtho yūthapatim āha-nātha /
ko 'bhyupāyo 'smākaṃ jīvanāya ?
nāsti kṣudra-jantūnāṃ api nimajjana-sthānam /
vayaṃ ca nimajjana-sthānābhāvān mṛtāḥ /
andhā iva kiṃ kurmaḥ ? kva yāmaḥ ?
tato hastirājo nātidūraṃ gatvā nirmalaṃ hradaṃ darśitavān /
tato dineṣu gacchatsu tat-tīrāvasthitāḥ kṣudra-śaśakā gaja-pādāhatibhiś cūrṇitāḥ /
anantaraṃ śilīmukho nāma śaśakaś cintayāmāsa-anena gajayūthena pipāsākulitena pratyaham atrāgantavyam /
tato vinaṣṭam asmat-kulam /
tato vijayo nāma vṛddha-śaśako 'vadat-mā viṣīdata /
mayātra pratīkāraḥ kartavyaḥ /
tato 'sau pratijñāya calitaḥ /
gacchatā ca tenālocitam-kathaṃ mayā gaja-yūtha-nātha-samīpe sthitvā vaktavyam / yataḥ-
spṛśann api gajo hanti jighrann api bhujaṅgamaḥ /
pālayann api bhūpālaḥ prahasann api durjanaḥ // Hit_3.15 //
ato 'haṃ parvata-śikharam āruhya yūthanāthaṃ saṃvādayāmi /
tathānuṣṭhite sati yūthanātha uvāca-kas tvam ?
kutaḥ samāyātaḥ ?
sa brūte-śaśako 'ham /
bhagavatā candreṇa bhavad-antikaṃ preṣitaḥ /
yūthapatir āha-kāryam ucyatām /
vijayo brūte-
udyateṣv api śastreṣu dūto vadati nānyathā /
sadaivāvadhya-bhāvena yathārthasya hi vācakaḥ // Hit_3.16 //
tad ahaṃ tad-ājñayā bravīmi, śṛṇu /
yad ete candrasaro-rakṣakāḥ śaśakās tvayā niḥsāritās tad anucitaṃ kṛtam /
te śaśakāś ciram asmākaṃ rakṣitāḥ /
ata eva me śaśāṅka iti prasiddhiḥ /
evam uktavati dūte yūthapatir bhayād idam āha-praṇidhe /
idam ajñānataḥ kṛtam /
punar na tatra gamiṣyāmi /
dūta uvāca-yady evaṃ tad atra sarasi kopāt kampamānaṃ bhagavantaṃ śaśāṅkaṃ praṇamya,
prasādya ca gaccha /
tatas tena rātrau yūthapatiṃ nītvā,
tatra jale cañcalaṃ candra-bimbaṃ darśayitvā sa yūthaptiḥ praṇāmaṃ kāritaḥ /
uktaṃ ca tena-deva /
ajñānād anenāparādhaḥ kṛtaḥ /
tataḥ kṣamyatām /
naivaṃ vārāntaraṃ vidhāsyate /
ity uktvā prasthāpitaḥ /
ato vayaṃ brūmaḥ-vyapadeśe'pi siddhiḥ syāt iti /
tato mayoktam-sa evāsmat-prabhū rājahaṃso mahā-pratāpo 'tismarthaḥ /
trailokyasyāpi prabhutvaṃ tatra yujyate,
kiṃ punā rājyam iti /
tadāhaṃ taiḥ pakṣibhiḥ-duṣṭa /
katham asmad-bhūmau carasi ity abhidhāya rājñaś citravarṇasya samīpaṃ nītaḥ /
tato rājñaḥ puro māṃ pradarśya taiḥ praṇamyoktam-deva /
avadhīyatām /
eṣa duṣṭo 'smad-deśe carann api deva-pādān adhikṣipati /
rājāha-ko 'yam ?
kutaḥ samāyātaḥ ?
te ūcuḥ-hiraṇyagarbha-nāmno rājahaṃsasyānucaraḥ karpūradvīpād āgataḥ /
athāhaṃ gṛdhreṇa mantriṇā pṛṣṭaḥ-kas tatra mukhyo mantrī ? iti /
mayoktam-sarva-śāstrārtha-pāragaḥ śarvajño nāma cakravākaḥ /
gṛdhro brūte-yujyate /
sva-deśajo 'sau / yataḥ-
svadeśajaṃ kulācāra-viśuddham upadhāśucim /
mantrajñam avasaninaṃ vyabhicāra-vivarjitam // Hit_3.17 //
adhīta-vyavahārārthaṃ maulaṃ khyātaṃ vipaścitam /
arthasyotpādakaṃ caiva vidadhyān mantriṇaṃ nṛpaḥ // Hit_3.18 //
atrāntare śukenoktam-deva /
karpūra-dvīpādayo laghudvīpā jambūdvīpāntargatā eva /
tatrāpi deva-pādānām evādhipatyam /
tato rājñāpy uktam-evam eva / yataḥ-
rājā mattaḥ śiśuś caiva pramadā dhana-garvitaḥ /
aprāpyam api vāñchanti kiṃ punar labhyate'pi yat // Hit_3.19 //
tato mayoktam-yadi vacanam-mātreṇaivādhipatyaṃ siddhyati /
tadā jambūdvīpe'py asmat-prabhor hiraṇyagarbhasya svāmyam asti /
śuko brūte-katham atra nirṇayaḥ ?
mayoktaṃ-saṅgrāma eva /
rājñā vihasyoktam-sva-svāminaṃ gatvā sajjīkuru /
tadā mayoktam-sva-dūto 'pi prasthāpyatām /
rājovāca-kaḥ prayāsyati dautyena ?
yata evambhūto dūtaḥ kāryaḥ-
bhakto guṇī śucir dakṣaḥ pragalbho 'vyasanī kṣamī /
brāhmaṇaḥ paramarmajño dūtaḥ syāt pratibhānavān // Hit_3.20 //
gṛdhro vadati-santy eva dūtā bahavaḥ,
kintu brāhmaṇa eva kartavyaḥ / yataḥ,
prasādaṃ kurute patyuḥ sampattiṃ nābhivāñchati /
kālimā kālakūṭasya nāpaitīśvara-saṅgamāt // Hit_3.21 //
rājāha-tataḥ śuka eva vrajatu /
śuka /
tvam evānena saha tatra gatvāsmad-abhilaṣitaṃ brūhi /
śuko brūte-yathājñāpayati devaḥ /
kintv ayaṃ durjano bakaḥ /
tad anena saha na gacchāmi /
tathā coktam-
khalaḥ karoti durvṛttaṃ nūnaṃ phalati sādhuṣu /
daśānano 'harat sītāṃ bandhanaṃ syān mahodadheḥ // Hit_3.22 //
aparaṃ ca-
na sthātavyaṃ na gantavyaṃ durjanena samaṃ kvacit /
kāka-saṅgād dhato haṃsas tiṣṭhan gachaṃś ca vartakaḥ // Hit_3.23 //
rājovāca-katham etat ?
śukaḥ kathayati-
kathā 4
asty ujjayinī-vartma-prāntare plakṣa-taruḥ /
tatra haṃsa-kākau nivasataḥ /
kadācit grīṣma-samaye pariśrāntaḥ kaścit pathikas tatra taru-tale dhanuṣkāṇḍaṃ saṃnidhāya suptaḥ /
tatra kṣaṇāntare tan-mukhād vṛkṣa-cchāyāpagatā /
tataḥ sūrya-tejasā tan-mukhaṃ vyāptam avalokya,
tad-vṛkṣa-sthitena puṇya-śīlena śucinā rājahaṃsena kṛpayā pakṣau prasārya punas tan-mukhe chāyā kṛtā /
tato nirbhara-nidrā-śukhinā pathi-bhramaṇa-pariśrāntena pānthena mukha-vyādānaṃ kṛtam /
atha para-sukham asahiṣṇuḥ svabhāva-daurjanyena sa kākas tasya mukhe purīṣotsargaṃ kṛtvā palāyitaḥ /
tato yāvad asau pāntha utthāyordhvaṃ nirīkṣate,
tāvat tenāvalokito haṃsaḥ kāṇḍena hato vyāpāditaḥ /
ato 'haṃ bravīmi-na sthātavyam iti /
deva / vartaka-kathām api kathayāmi / śrūyatām-
kathā 5
ekatra vṛkṣe kāka-vartukau sukhaṃ nivasataḥ /
ekadā bhagavato garuḍasya yātrā-prasaṅgena sarve pakṣiṇaḥ samudra-tīraṃ gatāḥ /
tataḥ kākena saha vartakaś calitaḥ /
atha gacchato gopālasya mastakāvasthita-dadhi-bhāṇḍād vāraṃ vāraṃ tena kākena dadhi khādyate /
tato yāvad asau dadhi-bhāṇḍaṃ bhūmau nidhāyordhvam avalokate,
tāvat tena kāka-vartakau dṛṣṭau /
tatas tena dṛṣṭaḥ kākaḥ palāyitaḥ /
vartakaḥ svabhāva-niraparādho manda-gatis tena prāpto vyāpāditaḥ /
ato 'haṃ bravīmi-na gantavyam ity ādi /
tato mayoktam-bhrātaḥ śuka /
kim evaṃ bravīṣi ?
māṃ prati yathā śrīmad-deva-pādās tathā bhavān api /
śukenoktam-astv evam / kintu,
durjanair ucyamānāni saṃmatāni priyāṇy api /
akāla-kusumānīva bhayaṃ saṃjanayanti hi // Hit_3.24 //
durjanatvaṃ ca bhavato vākyād eva jñātam /
yad anayor bhūpālayor vigrahe bhavad-vacanam eva nidānam / paśya-
pratyakṣe'pi kṛte doṣe mūrkhaḥ sāntvena tuṣyati /
ratha-kāro nijāṃ bhāryāṃ sajārāṃ śirasākarot // Hit_3.25 //
rājñoktam--katham etat ?
śukaḥ kathayati-
kathā 6
asti yauvana-śrī-nagare manda-matir nāma rathakāraḥ /
sa ca sva-bhāryāṃ bandhakīṃ jānāti /
kintu jāreṇa samaṃ sva-cakṣuṣā naika-sthāne paśyati /
tato 'sau rathakāraḥ aham anyaṃ grāmaṃ gacchāmīty uktvā calitaḥ /
sa kiyad dūraṃ gatvā punar āgatya paryaṅka-tale sva-gṛhe nibhṛtaṃ sthitaḥ /
atha rathakāro grāmāntaraṃ gata ity upajāta-viśvāsaḥ sa jāraḥ sandhyā-kāla evāgataḥ /
paxcāt tena jāreṇa samaṃ tasmin paryaṅke nirbharaṃ krīḍantī,
paryaṅka-tala-sthitasya bhartuḥ kiñcid aṅga-sparśāt svāminaṃ māyāvinaṃ vijñāya,
manasi sā viṣaṇṇābhavat /
tato jāreṇoktam-kim iti tvam adya mayā saha nirbharaṃ na ramase ?
vismiteva pratibhāsi me tvam /
atha tayoktam-anabhijño 'si /
yo 'sau mama prāṇeśvaro,
yena mamākaumāraṃ sakhyaṃ so 'dya grāmāntaraṃ gataḥ /
tena vinā sakala-jana-pūrṇo 'pi grāmo māṃ praty araṇyavat pratibhāti /
kiṃ bhāvi ? tatra para-sthāne kiṃ khāditavān ?
kathaṃ vā prasuptaḥ ?
ity asmad-dhṛdayaṃ vidīryate /
jāro brūte-tava kim evaṃvidhā sneha-bhūmī rathakāraḥ ?
bandhaky avadat-re barbara /
kiṃ vadasi ? śṛṇu-
paruṣāṇy api yā proktā dṛṣṭā yā krodha-cakṣuṣā /
suprasanna-mukhī bhartuḥ sā nārī dharma-bhājanam // Hit_3.26 //
aparaṃ ca-
nagarastho vanastho vā pāpo vā yadi vā śuciḥ /
yāsāṃ strīṇāṃ priyo bhartā tāsāṃ lokā mahodayāḥ // Hit_3.27 //
anyac ca-
bhartā hi paramaṃ nāryā bhūṣaṇaṃ bhūṣaṇair vinā /
eṣā virahitā tena śobhanāpi na śobhate // Hit_3.28 //
tvaṃ ca jāraḥ pāpa-matiḥ,
mano-laulyāt puṣpa-tāmbūla-sadṛśaḥ kadācit sevyase,
kadācin na sevyase ca /
sa ca punar me svāmī ,
māṃ vikretuṃ,
devebhyo,
brāhmaṇebhyo vā dātum īśvaraḥ /
kiṃ bahunā ? tasmin jīvati jīvāmi /
tan-maraṇe cānumaraṇaṃ kariṣyāmīti pratijñā vartate / yataḥ-
tisraḥ koṭyo 'rdha-koṭī ca yāni lomāni mānave /
tāvat kālaṃ vaset svarge bhartāraṃ yo 'nugacchati // Hit_3.29 //
anyac ca-
vyāla-grāhī yathā vyālaṃ balād uddharate bilāt /
tadvad bhartāram ādāya svarga-loke mahīyate // Hit_3.30 //
aparaṃ ca-
citau pariṣvajya vicetanaṃ patiṃ
priyā hi yā muñcati deham ātmanaḥ /
kṛtvāpi pāpaṃ śata-lakṣam apy asau
patiṃ gṛhītvā sura-lokam āpnuyāt // Hit_3.31 //
yataḥ-
yasmai dadyāt pitā tv enāṃ bhrātā vānumate pituḥ /
taṃ śuśrūṣeta jīvantaṃ saṃsthitaṃ ca na laṅghayet // Hit_3.32 //
etat sarvaṃ śrutvā manda-matiḥ sa rathakāraḥ-dhanyo 'haṃ yasyedṛśī priya-vādinī,
svāmi-vatsalā ca bhāryā iti manasi nidhāya,
tāṃ khaṭvāṃ strī-puruṣa-sahitāṃ mūrdhni kṛtvā sānandaṃ nanarta /
ato 'haṃ bravīmi prayakṣe'pi kṛte doṣe ity ādi /
ato 'haṃ tena rājñā yathā-vyavahāraṃ sampūjya prasthāpitaḥ /
śuko 'pi mama paścād āgacchann āste /
etat sarvaṃ parijñāya yathā-kartavyam anusandhīyatām /
cakravāko vihasyāha-deva /
bakena tāvad deśāntaram api gatvā yathā-śakti rāja-kāryam anuṣṭhitam /
kintu deva svabhāva eṣa mūrkhānām / yataḥ,
śataṃ dadyān na vivaded iti vijñasya saṃmatam /
vinā hetum api dvandvam etan mūrkhasya lakṣaṇam // Hit_3.33 //
rājāha-alam anenātītopālambhanena /
prastutam anusandhīyatām /
cakravāko brūte-deva /
vijane bravīmi / yataḥ,
varṇākāra-pratidhvānair netra-vaktra-vikārataḥ /
apy ūhanti mano dhīrās tasmād rahasi mantrayet // Hit_3.34 //
tato rājā mantrī ca tatra sthitau anye'nyatra gatāḥ /
cakravāko brūte-deva /
aham evaṃ jānām-kasyāpy asman-niyoginaḥ preraṇayā bakenedam anuṣṭhitam / yataḥ,
vedyānām āturaḥ śreyān vyasanī yo niyoginām /
viduṣāṃ jīvanaṃ mūrkhaḥ sad-varṇo jīvanaṃ satām // Hit_3.35 //
rājābravīt-bhavatu,
kāraṇam atra paścān nirūpaṇīyam /
samprati yat kartavyaṃ tan nirūpyatām /
cakravāko brūte-deva /
praṇidhis tāvat tatra prahīyatām /
tatas tad-anuṣṭhānaṃ balābalaṃ ca jānīmaḥ / tathā hi-
bhavet sva-para-rāṣṭrāṇāṃ kāryākāryāvalokane /
cāraś cakṣur mahībhartur yasya nāsty andha eva saḥ // Hit_3.36 //
sa ca dvitīyaṃ viśvāsa-pātraṃ gṛhītvā yātu /
tenāsau svayaṃ tatrāvasthāya,
dvitīyaṃ tatratya-mantra-kāryaṃ sunibhṛtaṃ niścitya nigadya prasthāpayati /
tathā coktaṃ-
tīrthāśrama-sura-sthāne śāstara-vijñāna-hetunā /
tapasvi-vyañjanopetaiḥ sva-caraiḥ saha saṃvaset // Hit_3.37 //
gūḍha-cāraś ca-yo jale sthale ca carati /
tato 'sāv eva bako niyujyatām /
etādṛśa eva kaścid bako dvitīyatvena prayātu /
tad-gṛha-lokāś ca rāja-dvāre tiṣṭhantu /
kintu etad api suguptam anuṣṭhātavyam / yataḥ-
ṣaṭ-karṇo bhidyate mantras tathā prāptaś ca vārtayā /
ity ātmanā dvitīyena mantraḥ kāryo mahī-bhṛtā // Hit_3.38 //
paśya-
mantra-bhede hi ye doṣā bhavanti pṛthivī-pateḥ /
na śakyās te samādhātum iti nīti-vidāṃ matam // Hit_3.39 //
rājā vimṛśyovāca-prāptas tāvan mayottamaḥ pratinidhiḥ /
mantrī brūte-deva /
saṅgrāme vijayo 'pi prāptaḥ /
atrāntare pratīhāraḥ praviśya praṇamyovāca-deva /
jambūdvīpād āgato dvāri śukas tiṣṭhati /
rājā cakravākam ālokate /
cakravākenoktam-kṛtāvāse tāvad gatvā tiṣṭhatu,
paścād ānīya draṣṭavyaḥ /
yathājñāpayati devaḥ ity abhidhāya pratīhāraḥ śukaṃ gṛhītvā tam āvāsa-sthānaṃ gataḥ /
rājāha-vigrahas tāvat samupasthitaḥ /
cakravāko brūte-deva /
tathāpi prāg eva vigraho na vidhiḥ / yataḥ-
sa kiṃ bhṛtyaḥ sa kiṃ mantrī ya ādāv eva bhūpatim /
yuddhodyogaṃ sva-bhū-tyāgaṃ nirdiśaty avicāritam // Hit_3.40 //
aparaṃ ca-
vijetuṃ prayatetārīn na yuddhena kadācana /
anityo vijayo yasmād dṛśyate yudhyamānayoḥ // Hit_3.41/
anyac ca-
sāmnā dānena bhedena samastair athavā pṛthak /
sādhituṃ prayatetārīn na yuddhena kadācana // Hit_3.42 //
aparaṃ ca-
sarva eva janaḥ śūro hy anāsādita-vigrahaḥ /
adṛṣṭa-para-sāmarthyaḥ sa-darpaḥ ko bhaven na hi // Hit_3.43 //
kiṃ ca-
na tathotthāpyate grāvā prāṇibhir dāruṇā yathā /
alpopāyān mahā-siddhir etan-mantra-phalaṃ mahat // Hit_3.44 //
kintu vigraham upasthitaṃ vilokya vyavahriyatām, yataḥ-
yathā kāla-kṛtodyogāt kṛṣiḥ phalavatī bhavet /
tadvan nītir iyaṃ deva cirāt phalati na kṣaṇāt // Hit_3.45 //
aparaṃ ca-
dūre bhīrutvam āsanne śūratā mahato guṇaḥ /
vipattau hi mahān loke dhīratvam adhigacchati // Hit_3.46 //
anyac ca-
pratyūhaḥ sarva-siddhīnām uttāpaḥ prathamaḥ kila /
atiśītalam apy ambhaḥ kiṃ bhinatti na bhūbhṛtaḥ // Hit_3.47 //
balinā saha yoddhavyam iti nāsti nidarśanam /
tad yuddhaṃ hastinā sārdhaṃ narāṇāṃ mṛtyum āvahet // Hit_3.48 //
anyac ca-
sa mūrkhaḥ kālam aprāpya yo 'pakartari vartate /
kalir balavatā sārdhaṃ kīṭa-pakṣodgamo yathā // Hit_3.49 //
kiṃ ca-
kaurmaṃ saṅkocam āsthāya prahāram api marṣayet /
prāpta-kāle tu nītijña uttiṣṭhet krūra-sarpavat // Hit_3.50 //
mahaty alpe'py upāyajñaḥ samam eva bhavet kṣamaḥ /
samunmūlayituṃ vṛkṣāṃs tṛṇānīva nadīrayaḥ // Hit_3.51 //
ato dūto 'yaṃ śuko 'trāśvāsya tāvad dhriyatāṃ yāvad durgaṃ sajjīkriyate, yataḥ-
ekaḥ śataṃ yodhayati prākāra-stho dhanurdharaḥ /
śataṃ śata-sahasrāṇi tasmād durgaṃ viśiṣyate // Hit_3.52 //
kiṃ ca-
adurga-viṣayaḥ kasya nāreḥ paribhavāspadam /
adurgo 'nāśrayo rājā pota-cyuta-manuṣyavat // Hit_3.53 //
durgaṃ kuryān mahākhātam ucca-prākāra-saṃyutam /
sa-yantraṃ sa-jalaṃ śaila-sarin-maru-vanāśrayam // Hit_3.54 //
vistīrṇatāti-vaiṣamyaṃ rasa-dhānyedhma-saṅgrahaḥ /
praveśaś cāpa-sāraś ca saptaitā durga-sampadaḥ // Hit_3.55 //
rājāha-durgānusandhāne ko niyujyatām ?
cakravāko brūte-
yo yatra kuśalaḥ kārye taṃ tatra viniyojayet /
karmasv adṛṣṭa-karmā yaḥ śāstrajño 'pi vimuhyati // Hit_3.56 //
tadāhūyatāṃ sārasaḥ /
tathānuṣṭhite sati samāgataṃ sārasam avalokya rājovāca-bhoḥ sārasa /
tvaṃ satvaraṃ durgam anusandhehi /
sārasaḥ praṇamyovāca-deva /
durgaṃ tāvad idam eva cirāt sunirūpitam āste mahat saraḥ /
kintv etan-madhya-dvīpe dravya-saṅgrahaḥ kriyatām / yataḥ-
dhānyānāṃ saṅgraho rājann uttamaḥ sarva-saṅgrahāt /
nikṣiptaṃ hi mukhe ratnaṃ na kuryāt prāṇa-dhāraṇam // Hit_3.57 //
kiṃ ca-
khyātaḥ sarva-rasānāṃ hi lavaṇo rasa uttamaḥ /
gṛhṇīyāt taṃ vinā tena vyañjanaṃ gomayāyate // Hit_3.58 //
rājāha-satvaraṃ gatvā sarvam anuṣṭhīyatām /
punaḥ praviśya pratīhāro brūte-deva /
siṃhala-dvīpād āgato meghavarṇo nāma vāyasaḥ saparivāro dvāri vartate /
sa ca deva-pādān draṣṭum icchati /
rājāha-kākaḥ prājño bahudṛśvā ca tad bhavati sa saṅgrāhyaḥ /
cakravāko brūte-deva /
asty evaṃ /
kintu asmad-vipakṣaḥ kākaḥ sthalacaraḥ /
tenāsmad-vipakṣa-pakṣe niyuktaḥ kathaṃ saṅgṛhyate ?
tathā coktam-
ātma-pakṣaṃ parityajya para-pakṣeṣu yo rataḥ /
sa parair hanyate mūḍho nīla-varṇa-śṛgālavat // Hit_3.59 //
rājovāca--katham etat ?
mantrī kathayati-
kathā 7
asty araṇye kaścic chṛgālaḥ svecchayā nagaropānte bhrāmyan nīlībhāṇḍe nipatitaḥ /
paścāt tata utthātum asamarthaḥ,
prātar ātmānaṃ mṛtavat sandarśya sthitaḥ /
atha nīlī-bhāṇḍa-svāminā mṛti iti jñātvā,
tasmāt samutthāpya,
dūre nītvāsau parityaktaḥ /
tasmāt palāyitaḥ /
tato 'sau vane gatvā ātmānaṃ nīlapvarṇam avalokyācintayat-aham idānīm uttama-varṇaḥ /
tad ahaṃ svakīyotkarṣaṃ kiṃ na sādhayāmi ity ālocya śṛgālān āhūya,
tenoktaṃ-ahaṃ bhagavatyā vana-devatayā sva-hastenāraṇya-rājye sarvauṣadhi-rasenābhiṣiktaḥ /
paśyantu mama varṇam /
tad adyārabhyāsmad-ājñayāsminn araṇye vyavahāraḥ kāryaḥ /
śṛgālāś ca taṃ viśiṣṭa-varṇam avalokya,
sāṣṭāṅga-pātaṃ praṇamyocuḥ-yathājñāpayati devaḥ iti /
anenaiva krameṇa sarveṣv araṇya-vāsiṣv ādhipatyaṃ tasya babhūva /
tatas tena svajñātibhir āvṛtenādhikyaṃ sādhitam /
tatas tena vyāghra-siṃhādīn uttama-parijanān prāpya,
sadasi śṛgālān avalokya lajjamānenāvajñayā svajñātayaḥ sarve dūrīkṛtāḥ /
tato viṣaṇṇān śṛgālān avalokya kenacid vṛddha-śṛgālenaitat pratijñātaṃ-mā viṣīdata,
yad anenānītijñena vayaṃ marmajñāḥ /
sva-samīpāt paribhūtās tad yathāyaṃ naśyati tathā vidheyam /
yato 'mī vyāghrādayo varṇa-mātra-vipralabdhāḥ śṛgālam ajñātvā rājānam imaṃ manyante /
tad yathāyaṃ paricīyate tathā kuruta /
tatra caivam anuṣṭheyam,
yathā vadāmi-sarve sandhyā-samaye
tat-sannidhāne mahārāvam ekadaiva kariṣyatha /
tatas taṃ śabdam ākarṇya jāti-svabhāvāt tenāpi śabdaḥ kartavyaḥ / yataḥ-
yaḥ svabhāvo hi yasyāsti sa nityaṃ duratikramaḥ /
śvā yadi kriyate rājā tat kiṃ nāśnāty upānaham // Hit_3.60 //
tataḥ śabdād abhijñāya sa vyāghreṇa hantavyaḥ /
tatas tathānuṣṭhite sati tad vṛttam /
tathā coktam-
chidraṃ marma ca vīryaṃ ca sarvaṃ vetti nijo ripuḥ /
dahaty antargataś caiva śuṣkaṃ vṛkṣam ivānalaḥ // Hit_3.61 //
ato 'haṃ bravīmi-ātma-pakṣaṃ parityajyety ādi /
rājāha-yady evaṃ tathāpi dṛśyatāṃ tāvad ayaṃ dūrād āgataḥ /
tat-saṅgrahe vicāraḥ kāryaḥ /
cakro brūte-deva /
praṇidhis tāvat prahito,
durgaṃ ca sajjīkṛtam /
ataḥ śuko 'py ānīya prasthāpyatām /
kintu yodha-bala-samanvito bhūtvā,
dūrād eva tam avalokaya / yataḥ-
nandaṃ jaghāna cāṇakyas tīkṣṇa-dūta-prayogataḥ /
tad dūrāntaritaṃ dūtaṃ paśyed vīra-samanvitaḥ // Hit_3.62 //
tataḥ sabhāṃ kṛtvāhūtaḥ śukaḥ kākaś ca /
śukaḥ kiṃcid unnata-śirā dattāsane upaviśya brūte-bho hiraṇyagarbha /
tvāṃ mahārājādhirājaḥ śrīmac-citravarṇaḥ samājñāpayati-yadi jīvitena śriyā vā prayojanam asti,
tadā satvaram āgatyāsmac-caraṇau praṇama /
no ced avasthātuṃ sthānāntaraṃ paricintaya /
rājā sa-kopam āha-āḥ,
sabhāyām asmākaṃ na ko 'pi vidyate ya enaṃ galahastayati ?
tata utthāya meghavarṇo brūte-deva /
ājñāpaya, hami cainaṃ duṣṭa-śukam /
sarvajño rājānaṃ kākaṃ ca sāntvayan brūte-bhadra /
mā maivam / śṛṇu tāvat-
na sā sabhā yatra na santi vṛddhā
vṛddhā na te ye na vadanti dharmam /
dharmaḥ sa no yatra na satyam asti
satyaṃ na tad yac chalam abhyupaiti // Hit_3.63 //
yato rājadharmaś caiṣaḥ-
dūto mleccho 'py avadhyaḥ syād rājā dūta-mukho yataḥ /
udyateṣv api śastreṣu dūto vadati nānyathā // Hit_3.64 //
anyac ca-
svāpakarṣaṃ parotkarṣaṃ dūtoktair manyate tu kaḥ /
sadaivāvadhya-bhāvena dūtaḥ sarvaṃ hi jalpati // Hit_3.65 //
tato rājā kākaś ca svāṃ prakṛtim āpannau /
śuko 'py utthāya calitaḥ /
paścāc cakravākeṇānīya prabodhya kanakālaṅkārādikaṃ datvā sampreṣitaḥ svadeśaṃ yayau /
śuko 'pi vindhyācalaṃ gatvā,
svasya rājānaṃ citravarṇaṃ praṇatavān /
taṃ vilokya rājovāca-śuka /
kā vārtā ? kīdṛśo 'sau deśaḥ ?
śuko brūte-deva /
saṃkṣepād iyaṃ vārtā /
samprati yuddhodyogaḥ kriyatām /
deśaś cāsau karpūra-dvīpaḥ svargaika-deśo,
rājā ca dvitīyaḥ svarga-patiḥ kathaṃ varṇayituṃ śakyate /
tataḥ sarvān śiṣṭān āhūya rājā mantrayitum upaviṣṭaḥ /
āha ca tān-samprati kartavye vigrahe yathā-kartavyam upadeśaṃ brūta /
vigrahaḥ punar avaśyaṃ kartavyaḥ /
tathā coktam-
asantuṣṭā dvijā naṣṭāḥ santuṣṭāś ca mahībhṛtaḥ /
salajjā gaṇikā naṣṭā nirlajjāś ca kulāṅganā // Hit_3.66 //
dūradarśī nāma gṛdhro mantrī brūte-deva /
vyasanitayā vigraho na vidhiḥ / yataḥ-
mitrāmātya-suhṛd-vargā yadā syur dṛḍha-bhaktayaḥ /
śatrūṇāṃ viparītāś ca kartavyo vigrahas tadā // Hit_3.67 //
anyac ca-
bhūmir mitraṃ hiraṇyaṃ ca vigrahasya phalaṃ trayam /
yadaitan niścitaṃ bhāvi kartavyo vigrahas tadā // Hit_3.68 //
rājāha-mad-balaṃ tāvad avalokayatu mantrī /
tadaiteṣām upayogo jñāyatām /
evam āhūyatāṃ mauhūrtikaḥ /
sa yātrārthaṃ śubha-lagnaṃ nirṇīya dadātu /
mantrī brūte-deva /
tathāpi sahasā yātrā-karaṇam anucitam / yataḥ-
viśanti sahasā mūḍhā ye'vicārya dviṣad-balam /
khaḍga-dhārā-pariṣvaṅgaṃ labhante te suniścitam // Hit_3.69 //
rājāha-mantrin /
mamotsāha-bhaṅgaṃ sarvathā mā kṛthāḥ /
vijigīṣur yathā para-bhūmim ākramati tathā kathaya /
gṛdhro brūte-deva /
tat kathayāmi /
kintu tad-anuṣṭhitam eva phala-pradam /
tathā coktam-
kiṃ mantreṇānanuṣṭhāne śāstravit pṛthivī-pateḥ /
na hy auṣadha-parijñānād vyādheḥ śāntiḥ kvacid bhavet // Hit_3.70 //
rājādeśaś cānatikramaṇīya iti yathā-śrutaṃ nivedayāmi śṛṇu-deva /
nady-adri-vana-durgeṣu yatra yatra bhayaṃ nṛpa /
tatra tatra ca senānīr yāyād vyūhīkṛtair balaiḥ // Hit_3.71 //
balādhyakṣaḥ puro yāyāt pravīra-puruṣānvitaḥ /
madhye kalatraṃ svāmī ca kośaḥ phalgu ca yad balam // Hit_3.72 //
pārśvayor ubhayor aśvā aśvānāṃ pārśvato rathāḥ /
rathānāṃ pārśvato nāgā nāgānāṃ ca padātayaḥ // Hit_3.73 //
paścāt senāpatir yāyāt khinnānāśvāsayan chanaiḥ /
mantribhiḥ subhaṭair yuktaḥ pratigṛhya balaṃ nṛpaḥ // Hit_3.74 //
sameyād viṣamaṃ nāgair jalāḍhyaṃ samahīdharam /
samam aśvair jalaṃ nīmiḥ sarvatraiva padātibhiḥ // Hit_3.75 //
hastināṃ gamanaṃ proktaṃ praśastaṃ jaladāgame /
tad anyatra turaṅgāṇāṃ pattīnāṃ sarvadaiva hi // Hit_3.76 //
śaileṣu durga-mārgeṣu vidheyaṃ nṛpa-rakṣaṇam /
sva-yodhai rakṣitasyāpi śayanaṃ yoga-nidrayā // Hit_3.77 //
nāśayet karṣayec chatrūn durga-kaṇṭaka-mardanaiḥ /
para-deśa-praveśe ca kuryād āṭavikān puraḥ // Hit_3.78 //
yatra rājā tatra kośo vinā kośaṃ na rājatā /
subhaṭebhyas tato dadyāt ko hi dātur na yudhyate // Hit_3.79 //
yataḥ-
na narasya naro dāso dāsas tv arthasya bhūpate /
gauravaṃ lāghavaṃ vāpi dhanādhana-nibandhanam // Hit_3.80 //
abhedena ca yudhyeta rakṣec caiva parasparam /
phalgu sainyaṃ ca yat kiṃcin madhye vyūhasya kārayet // Hit_3.81 //
padātīṃś ca mahīpālaḥ puro 'nīkasya yojayet /
uparudhyārim āsīta rāṣṭraṃ cāsyopapīḍayet // Hit_3.82 //
syandanāśvaiḥ same yudhyed anūpe nau-dvipais tathā /
vṛkṣa-gulmāvṛte cāpair asi-carmāyudhaiḥ sthale // Hit_3.83 //
dūṣayec cāsya satataṃ yavasān nodakendhanam /
bhindyāc caiva taḍāgāni prakārārān parikhās tathā // Hit_3.84 //
baleṣu pramukho hastī na tathānyo mahīpateḥ /
nijair avayavair eva mātaṅgo 'ṣṭāyudhaḥ smṛtaḥ // Hit_3.85 //
balam aśvaś ca sainyānāṃ prākāro jaṅgamo yataḥ /
tasmād aśvādhiko rājā vijayī sthala-vigrahe // Hit_3.86 //
tathā coktam-
yudhyamānā hayārūḍhā devānām api durjayāḥ /
api dūrasthitās teṣāṃ vairiṇo hastavattinaḥ // Hit_3.87 //
prathamaṃ yuddha-kāritvaṃ samasta-bala-pālanam /
diṅ-mārgāṇāṃ viśodhitvaṃ patti-karma pracakṣate // Hit_3.88 //
svabhāva-śūram astrajñam aviraktaṃ jita-śramam /
prasiddha-kṣatriya-prāyaṃ balaṃ śreṣṭhatamaṃ viduḥ // Hit_3.89 //
yathā prabhu-kṛtān mānād yudhyante bhuvi mānavāḥ /
na tathā bahubhir dattair draviṇair api bhūpate // Hit_3.90 //
varam alpa-balaṃ sāraṃ na kuryān muṇḍa-maṇḍalīm /
kuryād asāra-bhaṅgo hi sāra-bhaṅgam api sphuṭam // Hit_3.91 //
aprasādo 'nadhiṣṭhānaṃ deyāṃśa-haraṇaṃ ca yat /
kāla-yāpo 'pratīkāras tad vairāgyasya kāraṇam // Hit_3.92 //
apīḍayan balaṃ śatrūñ jigīṣur abhiṣeṇayet /
sukha-sādhyaṃ dviṣāṃ sainyaṃ dīrgha-prayāṇa-pīḍitam // Hit_3.93 //
dāyādād aparo yasmān nāsti bheda-karo dviṣām /
tasmād utthāpayed yatnād dāyādaṃ tasya vidviṣaḥ // Hit_3.94 //
sandhāya yuvarājena yadi vā mukhya-mantriṇā /
antaḥ-prakopaṇaṃ kuryād abhiyoktā sthirātmanaḥ // Hit_3.95 //
krūrāmitraṃ raṇe cāpi bhaṅgaṃ dattvā vighātayet /
athavā go-grahākṛṣṭyā tan-mukhyāśrita-bandhanāt // Hit_3.96 //
svarājyaṃ vāsayed rājā para-deśāpaharaṇāt /
athavā dāna-mānābhyāṃ vāsitaṃ dhanadaṃ hi tat // Hit_3.97 //
athavā bahunoditena-
ātmodayaḥ para-glānir dvayaṃ nītir itīyatī /
tad ūrīkṛtya kṛtibhir vācaspatyaṃ pratīyate // Hit_3.98 //
rājñā vihasyoktam-sarvam etad viśeṣataś cocyate / kintu,
anyad ucchṛṅkhalaṃ sattvam anyac chāstra-niyantritam /
sāmānādhikaraṇyaṃ hi tejas-timirayoḥ kutaḥ // Hit_3.99 //
tata utthāya rājā mauhūrtikāvedita-lagne prasthitaḥ /
atha prahita-praṇidhiś caro hiraṇyagarbham āgatya praṇamyovāca-deva /
samāgata-prāyo rājā citravarṇaḥ /
samprati malaya-parvatādhityakāyāṃ samāvāsita-kaṭako vartate /
durga-śodhanaṃ pratikṣaṇam anusandhātavyam /
yato 'sau gṛdhro mahāmantrī /
kiṃ ca kenacit saha tasya viśvāsa-kathā-prasaṅgenetad iṅgitam avagataṃ mayā /
yat-anena ko 'py asmad-durge prāg eva niyuktaḥ /
cakravāko brūte-deva /
kāka evāsau sambhavati /
rājāha-na kadācid etat /
yady evaṃ tadā kathaṃ tena śukasyābhibhavodyogaḥ kṛtaḥ ?
aparaṃ ca, śukasyāgamanāt tasya vigrahotsāhaḥ /
sa ca cirād atrāste /
mantrī brūte-tathāpy āgantukaḥ śaṅkanīyaḥ /
rājāha-āgantukā api kadācid upakārakā dṛśyante / śṛṇu-
paro 'pi hitavān bandhur bandhur apy ahitaḥ paraḥ /
ahito dehajo vyādhir hitam āraṇyam auṣadham // Hit_3.100 //
aparaṃ ca-
āsīd vīra-varo nāma śūdrakasya mahībhṛtaḥ /
sevakaḥ svalpa-kālena sa dadau sutam ātmanaḥ // Hit_3.101 //
cakravākaḥ pṛcchati--katham etat ?
rājā kathayati-
kathā 8
ahaṃ purā śūdrakasya rājñaḥ krīḍā-sarasi karpūrakeli-nāmno rājahaṃsasya putryā karpūramañjaryā sahānurāgavān abhavam /
vīravaro nāma rājaputraḥ kutaścid deśād āgatya rāja-dvāram upagamya pratīhāram uvāca-ahaṃ tāvad vartanārthī rājaputraḥ /
māṃ raja-darśanaṃ kāraya /
tatas tenāsau rāja-darśanaṃ kārito brūte-deva /
yadi mayā sevakena prayojanam asti,
tadāsmad-vartanaṃ kriyatām /
śūdraka uvāca-kiṃ te vartanam ?
vīravaro brūte-pratyahaṃ suvarṇa-pañca-śatāni dehi /
rājāha-kā te sāmagrī ?
vīravaro brūte-dvau bāhū /
tṛtīyaś ca khaḍgaḥ /
rājāha-naitac chakyam /
tac chrutvā vīravaraḥ praṇamya calitaḥ /
atha mantribhir uktam-deva /
dina-catuṣṭayasya vartanaṃ dattvā jñāyatām asya svarūpam /
kim upayukto 'yam etāvad vartanaṃ gṛhṇāti anupayukto veti /
tato mantri-vacanād āhuhūya vīravarāya tāmbūlaṃ dattvā pañca-śatāni suvarṇāni dattāni /
vartana-viniyogaś ca rājñā sunibhṛtaṃ nirūpitaḥ /
tad-ardhaṃ vīravareṇa devebhyo brāhmaṇebhyo dattam /
sthitasyārdhaṃ duḥkhitebhyaḥ /
tad avaśiṣṭaṃ bhojya-vilāsa-vyayena /
etat sarvaṃ nitya-kṛtyaṃ kṛtvā,
rāja-dvāram aharniśaṃ khaḍga-pāṇiḥ sevate /
yadā ca rājā svayaṃ samādiśati tadā sva-gṛham api yāti /
athaikadā kṛṣṇa-caturdaśyāṃ rātrau sa rājā sa-karuṇa-krandana-dhvaniṃ śuśrāva /
tat śrutvā rājā brūte-kaḥ ko 'tra dvāri tiṣṭhati ?
tadā tenoktaṃ-deva /
ahaṃ vīravaraḥ /
rājovāca-krandanānusaraṇaṃ kriyatām /
vīravaro 'pi-yathājñāpayati devaḥ,
ity uktvā calitaḥ /
rājñā ca cintitam-ayam ekākī rājaputro mayā sūcībhedye tamasi prahitaḥ /
naitad ucitam /
tad aham api gatvā kim etad iti nirūpayāmi /
tato rājāpi khaḍgam ādāya tad-anusaraṇa-krameṇa nagarād bahir nirjagāma /
gatvā ca vīravareṇa rudatī rupa-yauvana-sampannā sarvālaṅkāra-bhūṣitā kācit strī dṛṣṭā,
pṛṣṭā ca-kā tvam ?
kim arthaṃ rodiṣi ? iti /
striyoktam-aham etasya śūdrakasya rāja-lakṣmīḥ /
cirād etasya bhuja-cchāyāyāṃ mahatā sukhena viśrāntā /
idānīm anyatra gamiṣyāmi /
vīravaro brūte-yatāpāyaḥ sambhavati,
tatropāyo 'py asti /
tat kathaṃ syāt punar ihāvāso bhavatyāḥ ?
lakṣmīr uvāca-yadi tvam ātmanaḥ putraṃ śaktidharaṃ dvātriṃśal-lakṣaṇopetaṃ bhagavatyāḥ sarva-maṅgalāyā upahārīkaroṣi,
tadāhaṃ punar atra suciraṃ nivasāmi /
ity uktvādṛśyābhavat /
tato vīravareṇa sva-gṛhaṃ gatvā nidrāyamāṇā sva-vadhūḥ prabodhitā putraś ca /
tau nidrāṃ parityajyotthāyopaviṣṭau /
vīravaras tat sarvaṃ lakṣmī-vacanam uktavān /
tac chrutvā sānandaḥ śaktidharo brūte-dhanyo 'ham evambhūtaḥ /
svāmi-rājya-rakṣārthaṃ yasyopayogaḥ /
tāta /
tat ko 'dhunā vilambasya hetuḥ ?
evaṃ-vidhe karmaṇi dehasya viniyogaḥ ślāghyaḥ / yataḥ-
dhanāni jīvitaṃ caiva parārthe prājña utsṛjet /
tan-nimitto varaṃ tyāgo vināśe niyate sati // Hit_3.102 //
śaktidhara-mātovāca-yady etan na kartavyaṃ tat kenānyena karmaṇā gṛhītasya mahāvartanasya niṣkrayo bhaviṣyati /
ity ālocya sarve sarvamaṅgalāyāḥ sthānaṃ gatāḥ /
tatra sarvamaṅgalāṃ sampūjya vīravaro brūte-devi /
prasīda /
vijayatāṃ śūdrako mahārājaḥ /
gṛhyatām ayam upahāraḥ /
ity uktvā putrasya śiraś ciccheda /
tato vīravaraś cintayāmāsa-gṛhīta-rāja-vartanasya nistāraḥ kṛtaḥ /
adhunā niṣputrasya me jīvanenālam /
ity ālocyātmanaḥ śiraś ciccheda /
tataḥ striyāpi svāmi-putra-śokārtayā tad anuṣṭhitam /
tat sarvaṃ dṛṣṭvā rājā sāścaryaṃ cintayāmāsa--
jāyante ca mriyante ca mad-vidhāḥ kṣudra-jantavaḥ /
anena sadṛśo loke na bhūto na bhaviṣyati // Hit_3.103 //
tad etat-parityaktena mama rājyenāpi kiṃ prayojanam /
tataḥ śūdrakeṇāpi sva-śiraś chettuṃ khaḍgaḥ samutthāpitaḥ /
atha bhagavatyā sarvamaṅgalayā pratyakṣa-bhūtayā rājā haste dhṛtaḥ /
uktaṃ ca-putra /
prasanno 'smi te,
etāvatā sāhasenālam /
jīvanānte'pi tava rāja-bhaṅgo nāsti /
rājā ca sāṣṭāṅga-pātaṃ praṇamyovāca-devi /
kiṃ me rājyena ?
jīvitena vā mama kiṃ prayojanam ?
yady aham anukampanīyas tadā mamāyuḥ-śeṣeṇāpy ayaṃ sa-dāra-putro vīravaro jīvatu /
anyathāhaṃ yathā-prāptāṃ gatiṃ gacchāmi /
bhagavaty uvāca-putra /
anena te sattvotkarṣeṇa bhṛtya-vātsalyena ca sarvathā santuṣṭāsmi /
gaccha vijayī bhava /
ayam api sa-parivāro rāja-putro jīvatu /
ity uktvā devy adṛśyābhavat /
tato vīravaraḥ sa-putra-dāraḥ prāpta-jīvanaḥ sva-gṛhaṃ gataḥ /
rājāpi tair alakṣitaḥ satvaram antaḥ-puraṃ praviṣṭaḥ /
atha prabhāte vīravaro dvārasthaḥ punar bhūpālena pṛṣṭaḥ sann āha-deva /
sā rudatī mām avalokyādṛśyābhavat /
na kāpy anyā vārtā vidyate /
tad vacanam ākarṇya santuṣṭo rājā sāścaryaṃ cintayāmāsa-katham ayaṃ ślāghyo mahā-sattvaḥ ? yataḥ-
priyaṃ brūyād akṛpaṇaḥ śūraḥ syād avikatthanaḥ /
dātā nāpātra-varṣī ca pragalbhaḥ syād aniṣṭhuraḥ // Hit_3.104 //
etan mahāpuruṣa-lakṣaṇam etasmin sarvam asti /
tataḥ sa rājā prātaḥ śiṣṭa-sabhāṃ kṛtvā,
sarvaṃ vṛttāntaṃ prastutya prasādāt tasmai karṇāṭaka-rājyaṃ dadau /
tat kim āgantuko jāti-mātrād duṣṭaḥ ?
tatrāpy uttamādhama-madhyamāḥ santi /
cakravāko brūte-
yo 'kāryaṃ kāryavac chāsti sa kiṃ mantrī nṛpecchayā /
varaṃ svāmi-mano-duḥkhaṃ tan-nāśo na tv akāryataḥ // Hit_3.105 //
vaidyo guruś ca mantrī ca yasya rājñaḥ priyaṃvadāḥ /
śarīra-dharma-kośebhyaḥ kṣipraṃ sa parihīyate // Hit_3.106 //
śṛṇu deva /
puṇyāl labdhaṃ yad ekena tan mamāpi bhaviṣyati /
hatvā bhikṣuṃ yato mohān nidhy-arthī nāpito hataḥ // Hit_3.107 //
rājā pṛcchati--katham etat ?
mantrī kathayati-
kathā 9
asty ayodhyāyāṃ puri cūḍāmaṇir nāma kṣatriyaḥ /
tena dhanārthinā mahatā kleśena bhagavāṃś candrārdha-cūḍāmaṇiś ciram ārādhitaḥ /
tataḥ kṣīṇa-pāpo 'sau svapne darśanaṃ dattvā,
bhagavad-ādeśādy-akṣeśvareṇādiṣṭo yat tvam adya prātaḥ kṣauraṃ kārayitvā,
laguḍa-hastaḥ san sva-gṛha-dvāri nibhṛtaṃ sthāsyasi,
tato yam evāgataṃ bhikṣukaṃ prāṅgaṇe paśyasi taṃ nirdakṣaṃ laguḍa-prahāreṇa haniṣyasi /
tato 'sau bhikṣukas tat-kṣaṇāt suvarṇa-kalaso bhaviṣyati /
tena tvayā yāvaj-jīvaṃ sukhinā bhavitavyam /
tatas tathānuṣṭhite tad vṛttam /
tatra kṣaura-karaṇāyānītena nāpitena tat sarvam ālokya cintitam-aye nidhi-prāpter ayam upāyaḥ /
tad aham apy evaṃ kiṃ na karomi ?
tataḥ prabhṛti sa nāpitaḥ pratyahaṃ tathāvidho laguḍa-hastaḥ sunibhṛtaṃ bhikṣor āgamanaṃ pratīkṣate /
ekadā tena prāpto bhikṣur laguḍena vyāpāditaḥ /
tasmād aparādhāt so 'pi nāpito rāja-puruṣair vyāpāditaḥ /
ato 'haṃ bravīmi-puṇyāl labdhaṃ yad ekena ity ādi /
rājāha-
purāvṛtta-kathodgāraiḥ kathaṃ nirṇīyate paraḥ /
syān niṣkāraṇa-bandhur vā kiṃ vā viśvāsa-ghātakaḥ // Hit_3.108 //
yātu, prastutam anusandhīyatām /
malayādhityakāyāṃ cec citravarṇas tad adhunā kiṃ vidheyam ?
mantrī vadati-deva /
āgata-praṇidhi-mukhān mayā śrutaṃ,
yat mahā-mantriṇo gṛdhrasyopadeśe citravarṇenānādaraḥ kṛtaḥ tato 'sau mūḍho jetuṃ śakyaḥ /
tathā coktam-
lubdhaḥ krūro 'laso 'satyaḥ pramādī bhīrur asthiraḥ /
mūḍho yodhāvamantā ca sukha-cchedyo ripuḥ smṛtaḥ // Hit_3.109 //
tato 'sau yāvad asmad durga-dvāra-rodhaṃ na karoti,
tāvan nady-adri-vana-vartmasu tad-balāni hantuṃ sārasādayaḥ senāpatayo niyujyantām /
tathā coktam-
dīrgha-vartma-pariśrāntaṃ nady-adri-vana-saṅkulam /
ghorāgni-bhaya-santrastaṃ kṣut-pipāsārditaṃ tathā // Hit_3.110 //
pramattaṃ bhojana-vyagraṃ vyādhi-durbhikṣa-pīḍitam /
asaṃsthitam abhūyiṣṭhaṃ vṛṣṭi-vāta-samākulam // Hit_3.111 //
paṅka-pāṃśu-jalācchannaṃ suvyastaṃ dasyu-vidrutam /
evambhūtaṃ mahīpālaḥ para-sainyaṃ vighātayet // Hit_3.112 //
anyac ca-
avaskanda-bhayād rājā prajāgara-kṛta-śramam /
divā-suptaṃ sadā hanyān nidrā-vyākula-sainikam // Hit_3.113 //
atas tasya pramādito balaṃ gatvā yathāvakāśaṃ divā-niśaṃ ghnantv asmat-senāpatayaḥ /
tathānuṣṭhite citravarṇasya sainikāḥ senāpatayaś ca bahavo nihatāḥ /
tataś citravarṇo viṣaṇṇaḥ sva-mantriṇaṃ dūra-darśinam āha-tāta /
kim ity asmad-upekṣā kriyate ?
kiṃ kvāpy avinayo mamāsti ?
tathā coktam-
na rājyaṃ prāptam ity eva vartitavyam asāmpratam /
śriyaṃ hy avinayo hanti jarā rūpam ivottamam // Hit_3.114 //
api ca-
dakṣaḥ śriyam adhigacchati pathy āśī kalyatāṃ sukham arogī /
udyukto viyāntaṃ dharmārtha-yaśāṃsi ca vinītaḥ // Hit_3.115 //
gṛdhro 'vadat-deva / śṛṇu-
avidvān api bhū-pālo vidyā-vṛddhopasevayā /
parāṃ śriyam avāpnoti jalāsanna-tarur yathā // Hit_3.116 //
anyac ca-
pāpaṃ strī mṛgayā dyūtam artha-dūṣaṇam eva ca /
vāg-daṇḍayoś ca pāruṣyaṃ vyasanāni mahībhujām // Hit_3.117 //
kiṃ ca-
na sāhasaikānta-rasānuvartinā
na cāpy upāyopahatāntarātmanā /
vibhūtayaḥ śakyam avāptum ūrjitā
naye ca śaurye ca vasanti sampadaḥ // Hit_3.118 //
tvayā sva-balotsāham avalokya,
sāhasaika-rasikena mayopanthas teṣv api mantreṣv anavadhānaṃ,
vāk-pāruṣyaṃ ca kṛtam /
ato durnīteḥ phalam idam anubhūyate /
tathā coktam-
durmantriṇaṃ kam upayānti na nīti-doṣāḥ ?
santāpayanti kam apathya-bhujaṃ na rogāḥ ?
kaṃ śrīr na darpayati kaṃ na nihanti mṛtyuḥ
kaṃ strī-kṛtā na viṣayāḥ paritāpayanti // Hit_3.119 //
aparaṃ ca-
mudaṃ viṣādaḥ śaradaṃ himāgamas
tamo vivasvān sukṛtaṃ kṛtaghnatā /
priyopapattiḥ śucam āpadaṃ nayaḥ
śriyaḥ samṛddhā api hanti durnayaḥ // Hit_3.120 //
tato mayāpy ālocitam-prajñā-hīno 'yaṃ rājā /
na cet kathaṃ nīti-śāstra-kathā-kaumudīṃ vāg-ulkābhis timirayati / yataḥ-
yasya nāsti svayaṃ prajñā śāstraṃ tasya karoti kim ?
locanābhyāṃ vihīnasya darpaṇaḥ kiṃ kariṣyati // Hit_3.121 //
ity ālocyāham api tūṣṇīṃ sthitaḥ /
atha rājā baddhāñjalir āha-tāta /
asty ayaṃ mamāparādhaḥ,
idānīṃ yathāham avaśiṣṭa-bala-sahitaḥ pratyāvṛttya vindhyācalaṃ gacchāmi,
tathopadiśa /
gṛdhraḥ svagataṃ cintayati-kriyatām atra pratīkāraḥ / yataḥ,
devatāsu gurau goṣu rājasu brāhmaṇeṣu ca /
niyantavyaḥ sadā kopo bāla-vṛddhātureṣu ca // Hit_3.122 //
mantrī prahasya brūte-deva mā bhaiṣīḥ /
samāśvasihi / śṛṇu deva-
mantriṇāṃ bhinna-sandhāne bhiṣajāṃ sāṃnipātike /
karmaṇi vyajyate prajñā susthe ko vā na paṇḍitaḥ // Hit_3.123 //
aparaṃ ca-
ārambhante'lpam evājñāḥ kāmaṃ vyagrā bhavanti ca /
mahārambhāḥ kṛta-dhiyas tiṣṭhanti ca nirākulāḥ // Hit_3.124 //
tad atra bhavat-pratāpād eva durgaṃ bhaṅktvā,
kīrti-pratāpa-sahitaṃ tvām acireṇa kālena vindhyācalaṃ neṣyāmi /
rājāha-katham adhunā svalpa-balena tat sampadyate ?
gṛdhro vadati-deva /
sarvaṃ bhaviṣyati /
yato vijigīṣor adīrgha-sūtratā vijaya-siddher avaśyambhāvi lakṣaṇam /
tat sahasaiva durga-dvārāvarodhaḥ kriyatām /
atha prahita-praṇidhinā bakenāgatya hiraṇyagarbhasya kathitam-deva /
svalpa-bala evāyaṃ rājā citravarṇo gṛdhrasya vacanopaṣṭambhād āgatya durga-dvārāvarodhaṃ kariṣyati /
rājahaṃso brūte-sva-bale sārāsāra-vicāraḥ kriyatām /
taj jñātvā suvarṇa-vastrādikaṃ yathārhaṃ prasāda-pradānaṃ ca kriyatām / yataḥ-
yaḥ kākiṇīm apy apatha-prapannāṃ
samuddharen niṣka-sahasra-tulyām /
kāleṣu koṭiṣv api mukta-hastas
taṃ rāja-siṃhaṃ na jahāti lakṣmīḥ // Hit_3.125 //
anyac ca-
kratau vivāhe vyasane ripu-kṣaye
yaśaskare karmaṇi mitra-saṅgrahe /
priyāsu nārīṣv adhaneṣu bāndhaveṣv
ativyayo nāsti narādhipāṣṭasu // Hit_3.126 //
yataḥ-
mūrkhaḥ svalpa-vyaya-trāsāt sarvanāśaṃ karoti hi /
kaḥ sudhīḥ santyajed bhāṇḍaṃ śuklasyaivātisādhvasāt // Hit_3.127 //
rājāha-katham iha samaye'tivyayo yujyate ?
uktaṃ ca-āpad-arthe dhanaṃ rakṣed iti /
mantrī brūte-śrīmatāṃ katham āpadaḥ ?
rājāha-kadācic calitā lakṣmīḥ /
mantrī brūte-sañcitāpi vinaśyati /
tad deva /
kārpaṇyaṃ vimucya sva-bhaṭā dāna-mānābhyāṃ puraskriyantām /
tathā coktam-
parasparajñāḥ saṃhṛṣṭās tyaktuṃ prāṇān suniścitāḥ /
kulīnāḥ pūjitāḥ samyag vijayante dviṣad-balam // Hit_3.128 //
aparaṃ ca-
subhaṭāḥ śīla-sampannāḥ saṃhatāḥ kṛta-niścayāḥ /
api pañca-śataṃ śūrā nighnanti ripu-vāhinīm // Hit_3.129 //
kiṃ ca-
śiṣṭair apy avaśeṣajña ugraś ca kṛta-nāśakaḥ /
tyajyate kiṃ punar nānyair yaś cāpy ātmambharir naraḥ // Hit_3.130 //
yataḥ-
satyaṃ śauryaṃ dayā tyāgo nṛpasyaite mahā-guṇāḥ /
etais tyakto mahīpālaḥ prāpnoti khalu vācyatām // Hit_3.131 //
īdṛśi prastāve'mātyās tāvad avaśyam eva puraskartavyāḥ /
tathā coktam-
yo yena pratibaddhaḥ syāt saha tenodayī vyayī /
sa viśvasto niyoktavyaḥ prāṇeṣu ca dhaneṣu ca // Hit_3.132 //
yataḥ-
dhūrtaḥ strī vā śiśur yasya mantriṇaḥ syur mahīpateḥ /
anīti-pavana-kṣipto 'kāryābdhau sa nimajjati // Hit_3.133 //
śṛṇu deva/ -
harṣa-krodhau yatau yasya śāstrārthe pratyayas tathā /
nityaṃ bhṛtyānupekṣā ca tasya syād dhanadā dharā // Hit_3.134 //
yeṣāṃ rājñā saha syātām uccayāpacayau dhruvam /
amātyā iti tān rājā nāvamanyet kadācana // Hit_3.135 //
mahībhujo madāndhasya saṅkīrṇasyeva dantinaḥ /
skhalato hi karālambaḥ suśiṣṭair eva kīyate // Hit_3.136 //
athāgatya praṇamya meghavarṇo brūte-deva /
dṛṣṭi-prasādaṃ kuru /
idānīṃ vipakṣo durga-dvāri vartate /
tad deva-pādādeśād bahir niḥsṛtya sva-vikramaṃ darśayāmi /
tena deva-pādānām ānṛṇyam upagacchāmi /
cakravāko brūte-maivam /
yadi bahir niḥsṛtya yoddhavyam /
tadā durgāśrayaṇam eva niṣprayojanam / aparaṃ ca-
viṣamo 'pi yathā nakraḥ salilān nisṛto vaśaḥ /
vanād vinirgataḥ śūraḥ siṃho 'pi syāc chagālavat // Hit_3.137 //
atha te sarve durga-dvāraṃ gatvā mahāhavaṃ kṛtavantaḥ /
aparedyuś citravarṇo rājā gṛdhram uvāca-tāta /
sva-pratijñātam adhunā nirvāhaya /
vāyaso brūte-deva /
svayaṃ gatvā dṛśyatāṃ yuddham / yataḥ-
puraskṛtya balaṃ rājā yodhayed avalokayan /
svāminādhiṣṭhitaḥ śvāpi kiṃ na siṃhāyate dhruvam // Hit_3.138 //
gṛdhro brūte-deva / śṛṇu tāvat-
akāla-sahamaty-alpaṃ mūrkha-vyasani-nāyakam /
aguptaṃ bhīru-yodhaṃ ca durga-vyasanam ucyate // Hit_3.139 //
tat tāvad atra nāsti-
upajāpaś cirārodho 'vaskandas tīvra-pauruṣam /
durgasya laṅghanopāyāś catvāraḥ kathitā ime // Hit_3.140 //
atra yathāśakti kriyate yatnaḥ /
karṇe kathayati-evam evam /
tato 'nudita eva bhāskare caturṣv api durga-dvāreṣu pravṛtte yuddhe,
durgābhyantara-gṛheṣv ekadā kākair agni-nikṣiptaḥ /
 tataḥ gṛhītaṃ gṛhītaṃ durgam iti kolāhalaṃ śrutvā sarvataḥ pradīptāgnim avalokya rāja-haṃsa-sainikā bahavo durga-vāsinaś ca satvaraṃ hradaṃ  #
praviṣṭāḥ, yataḥ- 
sumantritaṃ suvikrāntaṃ suyuddhaṃ supalāyitam /
kārya-kāle yathā-śakti kuryān na tu vicārayet // Hit_3.141 //
rājā haṃsaś ca svabhāvān manda-gatiḥ /
sārasa-dvitīyaś citravarṇasya senāpatinā kukkuṭenāgatya veṣṭitaḥ /
hiraṇyagarbhaḥ sārasam āha-senāpate /
sārasa /
mamānurodhād ātmānaṃ kathaṃ vyāpādayasi /
adhunāhaṃ gantum asamarthaḥ /
tvaṃ gantum adhunāpi samarthaḥ /
tad gatvā jalaṃ praviśyātmānaṃ parirakṣa /
asmat-putraṃ cūḍāmaṇi-nāmānaṃ sarvajñasya saṃmatyā rājānaṃ kariṣyasi /
sāraso brūte-deva /
na vaktavyam evaṃ duḥsahaṃ vacaḥ,
yāvac candrārkau divi tiṣṭhatas tāvad vijayatāṃ devaḥ /
ahaṃ deva durgādhikārī /
tan mama māṃsāsṛg viliptena dvāra-vartmanā tāvat praviśatu śatruḥ /
aparaṃ ca, deva--
dātā kṣamī guṇa-grāhī svāmī duḥkhena labhyate /
rājāha-satyam evaitat / kintu-
śucir dakṣo 'nuraktaś ca jāne bhṛtyo 'pi durlabhaḥ // Hit_3.142 //
sāraso brūte-śṛṇu deva/
yadi samaram apāsya nāsti mṛtyor
bhayam iti yuktam ito 'nyataḥ prayātum /
atha maraṇam avaśyam eva jantoḥ
kim iti mudhā malinaṃ yaśaḥ kriyate ? // Hit_3.143 //
anyac ca-
bhave'smin pavanodbhrānta-vīci-vibhrama-bhaṅgure /
jāyate puṇay-yogena parārthe jīvita-vyayaḥ // Hit_3.144 //
svāmy-amātyaś ca rāṣṭraṃ ca durgaṃ kośo balaṃ suhṛt /
rājyāṅgāni prakṛtayaḥ paurāṇāṃ śreṇayo 'pi ca // Hit_3.145 //
deva / tvaṃ ca svāmī sarvathā rakṣaṇīyaḥ / yataḥ-
prakṛtiḥ svāminaṃ tyaktvā samṛddhāpi na jīvati /
api dhanvantarir vaidyaḥ kiṃ karoti gatāyuṣi // Hit_3.146 //
aparaṃ ca-
nareśe jīva-loko 'yaṃ nimīlati nimīlati /
udety udīyamāne ca ravāv iva saroruham // Hit_3.147 //
atrāpi pradhānāṅgaṃ rājā /
atha kukkuṭenāgatya rājahaṃsasya śarīre kharatara-nakhāghātaḥ kṛtaḥ /
tadā satvaram upasṛtya sārasena sva-dehāntarito rājā jale kṣiptaḥ /
atha kukkuṭa-nakha-prahāra-jarjarīkṛtenāpi sārasena kukkuṭa-senā bahuśo hatā /
paścāt sāraso 'pi bahubhiḥ pakṣibhiḥ sametya cañcu-prahāreṇa vibhidya vyāpāditaḥ /
atha citravarṇo durgaṃ praviśya,
durgāvasthitaṃ dravyaṃ grāhayitvā vandibhir jaya-śabdair ānanditaḥ sva-skandhāvāraṃ jagāma /
atha rāja-putrair uktaṃ-tasmin rājahaṃsa-pakṣe puṇyavān sa sārasa eva,
yena sva-deha-tyāgena svāmī rakṣitaḥ / yataḥ-
janayanti sutān gāvaḥ sarvā eva gavākṛtīn /
viṣāṇollikhita-skandhaṃ kācid eva gavāṃ patim // Hit_3.148 //
viṣṇuśarmovāca-sa tāvat sattva-krītān akṣaya-lokān vidyādharī-parivṛtto 'nubhavatu mahā-sattvaḥ /
tathā coktam-
āhaveṣu ca ye śūrāḥ svāmy-arthe tyakta-jīvitāḥ /
bhartṛ-bhaktāḥ kṛtajñāś ca te narāḥ svarga-gāminaḥ // Hit_3.149 //
yatra tatra hataḥ śūraḥ śatrubhiḥ pariveṣṭitaḥ /
akṣayān labhate lokān yadi klaibyaṃ na gacchati // Hit_3.150 //
atha viṣṇuśarmā prāha-vigrahaḥ śruto bhavadbhiḥ /
rājaputrair uktam-śrutvā sukhino bhūtā vayam /
viṣṇuśarmābravīt-aparam apy evam astu-
vigrahaḥ kari-turaṅga-pattibhir
no kadāpi bhavatān mahībhujām /
nīti-mantra-pavanaiḥ samāhatāḥ
saṃśrayantu giri-gahvaraṃ dviṣaḥ // Hit_3.151 //
iti śrī-nārāyaṇa-paṇḍita-kṛte hitopadeśe nīti-śāstre
vigraho nāma tṛtīyaḥ kathā-saṅgrahaḥ /
--o)0(o-- iv.
sandhiḥ
punaḥ kathārambha-kāle rāja-putrair uktam-ārya /
vigrahaḥ śruto 'smābhiḥ /
sandhir adhunābhidhīyatām /
viṣṇuśarmeṇoktam-śrūyatām /
sandhim api kathayāmi /
yasyāyam ādyaḥ ślokaḥ-
vṛtte mahati saṅgrāme rājñor nihata-senayoḥ /
stheyābhyāṃ gṛdhra-cakrābhyāṃ vācā sandhiḥ kṛtaṃ kṣaṇat // Hit_4.1 //
rājaputrā ūcuḥ-katham etat ?
viṣṇuśarmā kathayati-tatas tena rājahaṃsena uktam-kenāsmad-durge nikṣipto 'gniḥ ?
kiṃ pārakyeṇa ?
kiṃ vāsmad-durga-vāsinā kenāpi vipakṣa-prayuktena ?
cakravāko brūte-deva /
bhavato niṣkāraṇa-bandhur asau meghavarṇaḥ saparivāro na dṛśyate /
tan manye tasyaiva viceṣṭitam idam /
rājā kṣaṇaṃ vicintyāha-asti tāvad evam /
mama durdaivam etat /
tathā coktam-
aparādhaḥ sa daivasya na punar mantriṇām ayam /
kāryaṃ sucaritaṃ kvāpi daiva-yogād vinaśyati // Hit_4.2 //
viṣamāṃ hi daśāṃ prāpya daivaṃ garhayate naraḥ /
ātmanaḥ karma-doṣāṃś ca naiva jānāty apaṇḍitaḥ // Hit_4.3 //
aparaṃ ca-
suhṛdāṃ hita-kāmānāṃ yo vākyaṃ nābhinandati /
sa kūrma iva durbuddhiḥ kāṣṭhād bhraṣṭo vinaśyati // Hit_4.4 //
anyac ca-
rakṣitavyaṃ sadā vākyaṃ vākyād bhavati nāśanam /
haṃsābhyāṃ nīyamānasya kūrmasya patanaṃ yathā // Hit_4.5 //
rāhāha-katham etat ?
mantrī kathayati-
kathā 1
asti magadha-deśe phullotpalābhidhānaṃ saraḥ /
tatra ciraṃ saṅkaṭa-vikaṭa-nāmānau haṃsau nivasataḥ /
tayor mitraṃ kambugrīva-nāmā kūrmaś ca prativasati /
athaikadā dhīvarair āgatya tathoktaṃ yat-atrāsmābhir adyoṣitvā prātar matsya-kūrmādayo vyāpādayitavyāḥ /
tad ākarṇya kūrmo haṃsāv āha-suhṛdau /
śruto 'yaṃ dhīvarālāpaḥ /
adhunā kiṃ mayā kartavyam?
haṃsāv āhatuḥ-jñāyatāṃ tāvat /
punas tāvat prātar yad ucitaṃ tat kartavyam /
kūrmo brūte-maivam /
yato dṛṣṭa-vyatikaro 'ham atra /
yathā coktam-
anāgata-vidhātā ca pratyutpanna-matis tathā /
dvāv eva sukham edhete yad-bhaviṣyo vinaśyati // Hit_4.6 //
tāv ūcatuḥ-katham etat ?
kūrmaḥ kathayati-
kathā 2
purāsminn eva sarasy evaṃvidheṣv eva dhīvareṣūpasthiteṣu matsya-trayeṇālocitam /
tatrānāgata-vidhātā nāmaiko matsyaḥ /
tenoktaṃ-ahaṃ tāvaj-jalāśayāntaraṃ gacchāmi /
ity uktvā sa hradāntaraṃ gataḥ /
apareṇa pratyutpannamati-nāmnā mastyenābhihitam-bhaviṣyad-arthe pramāṇābhāvāt kutra mayā gantavyam ?
tad utpanne yathā-kāryaṃ tad anuṣṭheyam /
tathā coktam-
utpannām āpadaṃ yas tu samādhatte sa buddhimān /
vaṇijo bhāryayā jāraḥ pratyakṣe nihnuto yathā // Hit_4.7 //
yadbhaviṣyaḥ pṛcchati-katham etat ?
pratyutpannamatiḥ kathayati-
kathā 3
purā vikramapure samudradatto nāma vaṇig asti /
tasya ratnaprabhā nāma gṛhiṇī sva-sevakena saha sadā ramate / yataḥ-
na strīṇām apriyaḥ kaścit priyo vāpi na vidyate /
gāvas tṛṇam ivāraṇye prārthayante navaṃ navam // Hit_4.8 //
athaikadā sā ratnaprabhā tasya sevakasya mukhe cumbanaṃ dadatī samudradattenāvalokitā /
tataḥ sā bandhakī satvaraṃ bhartuḥ samīpaṃ matvāha-nātha /
etasya sevakasya mahatī nikṛtiḥ /
yato 'yaṃ caurikāṃ kṛtvā karpūraṃ khādatīti /
mayāsya mukham āghrāya jñātam /
tathā coktam-
āhāro dviguṇaḥ strīṇāṃ buddhis tāsāṃ catur-guṇā /
ṣaḍ-guṇo vyavasāyaś ca kāmāś cāṣṭaguṇaḥ smṛtaḥ // Hit_4.9 //
tac chrutvā sevakenāpi prakupyoktaṃ-nātha /
yasya svāmino gṛhe etādṛśī bhāryā tatra sevakena kathaṃ sthātavyam ?
yatra ca pratikṣaṇaṃ gṛhiṇī sevakasya mukhaṃ jighrati /
tato 'sāv utthāya calitaḥ /
sādhunā ca yatnāt prabodhya dhṛtaḥ /
ato 'haṃ bravīmi-utpannām āpadam ity ādi /
tato yadbhaviṣyeṇoktam-
yad abhāvi na tad bhāvi bhāvi cen na tad anyathā /
iti cintā-viṣa-ghno 'yam agadaḥ kiṃ na pīyate // Hit_4.10 //
tataḥ prātar jālena baddhaḥ pratyutpannamatir mṛtavad ātmānaṃ sandarśya sthitaḥ /
tato jālād apasārito yathāśakty utplutya gabhīraṃ nīraṃ praviṣṭaḥ /
yadbhaviṣyaś ca dhīvaraiḥ prāpto vyāpāditaḥ /
ato 'haṃ bravīmi-anāgata-vidhātā ca ity ādi /
tad yathāham anyaṃ hradaṃ prāpnomi tathā kriyatām /
haṃsāv āhatuḥ-jalāśayāntare prāpte tava kuśalam /
sthale gacchatas te ko vidhiḥ ?
kūrma āha-yathāhaṃ bhavadbhyāṃ sahākāśa-vartmanā yāmi,
tathā vidhīyatām /
haṃsāv brūtaḥ-katham upāyaḥ sambhavati ?
kacchapo vadati-yuvābhyāṃ cañcu-dhṛtaṃ kāṣṭha-khaṇḍam ekaṃ mayā mukhenāvalambitavyam /
tataś ca yuvayoḥ pakṣa-balena mayāpi sukhena gantavyam /
haṃsau brūtaḥ-sambhavaty eṣa upāyaḥ / kintu-
upāyaṃ cintayet prājño hy apāyam api cintayet /
paśyato baka-mūrkhasya nakulair bhakṣitāḥ sutāḥ // Hit_4.11 //
kūrmaḥ pṛcchati--katham etat ?
tau kathayataḥ-
kathā 4
asty uttarā-pathe gṛdhrakūṭa-nāmni parvate mahān pippala-vṛkṣaḥ /
tatrāneke bakā nivasanti /
tasya vṛkṣasyādhastād vivare sarpas tiṣṭhati /
sa ca bakānāṃ bālāpatyāni khādati /
atha śokārtānāṃ vilāpaṃ śrutvā kenacid vṛddha-bakenābhihitaṃ-bho evaṃ kuruta,
yūyaṃ matsyān upādāya nakula-vivarād ārabhya sarpa-vivaraṃ yāvat-paṅkti-krameṇa ekaikaśo vikirata /
tatas tad-āhāra-lubdhair nakulair āgatya sarpo draṣṭavyaḥ /
svabhāva-dveṣād vyāpadayitavyaś ca /
tathānuṣṭhite sati tad vṛttam /
atha nakulair vṛkṣopari baka-śāvakānāṃ rāvaḥ śrutaḥ /
paścāt tad-vṛkṣam āruhya baka-śāvakāḥ khāditāḥ /
ata āvāṃ brūvaḥ-upāyaṃ cintayan ity ādi /
āvābhyāṃ nīyamānaṃ tvām avalokya lokaiḥ kiṃcid vaktavyam eva /
yadi tvam uttaraṃ dāsyasi,
tadā tvan-maraṇam /
tat sarvathaiva sthīyatām /
kūrmo vadati-kim aham aprājñaḥ ?
nāham uttaraṃ dāsyāmi /
na kim api mayā vaktavyam /
tathānuṣṭhite tathā-vidhaṃ kūrmam ālokya sarve go-rakṣakāḥ paścād dhāvanti,
vadanti ca-aho /
mahad āścaryam /
pakṣibhyāṃ kūrmo nīyate /
kaścid vadati-yady ayaṃ kūrmaḥ patati,
tadātraiva paktvā khāditavyaḥ /
kaścid vadati-sarasas tīre dagdhvā khāditavyo 'yam /
kaścid vadati-gṛhaṃ nītvā bhakṣaṇīyaḥ / iti /
 tad-vacanaṃ śrutvā sa kūrmaḥ kopāviṣṭo vismṛta-pūrva-saṃskāraḥ prāha-yuṣmābhir bhasma bhakṣitavyam iti vadann eva patitas tair vyāpāditaś ca 
ato 'haṃ bravīmi-suhṛdāṃ hita-kāmānām ity ādi /
atha praṇidhir bakas tatrāgatyovāca-deva /
prāg eva mayā nigaditaṃ durga-śodha hi pratikṣaṇaṃ kartavyam iti /
tac ca yuṣmābhir na kṛtaṃ,
tad-anavadhānasya phalam idam anubhūtam /
durga-dāho meghavarṇena vāyasena gṛdhra-pratyuktena kṛtaḥ /
rājā niḥśvasyāha-
praṇayād upakārād vā yo viśvasiti śatruṣu /
sa supta iva vṛkṣāgrāt patitaḥ pratibudhyate // Hit_4.12 //
atha praṇidhir uvāca-ito durgadāhaṃ vidhāya,
yadā yato meghavarṇas tadā citravarṇena prasāditenoktam-ayaṃ meghavarṇo 'tra karpūra-dvīpa-rājye'bhiṣicyatām /
tathā coktam-
kṛta-kṛtyasya bhṛtyasya kṛtaṃ naiva praṇāśayet /
phalena manasā vācā dṛṣṭyā cainaṃ praharṣayet // Hit_4.13 //
cakravāko brūte-deva /
śrutaṃ yat praṇidhiḥ kathayati ?
rājā prāha--tatas tataḥ ?
praṇidhir uvāca-tataḥ pradhāna-mantriṇā gṛdhreṇābhihitam-deva /
nedam ucitam /
prasādāntaraṃ kim api kriyatām / yataḥ-
avicārayato yukti-kathanaṃ tuṣa-khaṇḍanam /
nīceṣūpakṛtaṃ rājan bālukāsv iva mūtritam // Hit_4.14 //
mahatām āspade nīcaḥ kadāpi na kartavyaḥ /
tathā coktam-
nīcaḥ ślāghya-padaṃ prāpya svāminaṃ hantum icchati /
mūṣiko vyāghratāṃ prāpya muniṃ hantuṃ gato yathā // Hit_4.15 //
citravarṇaḥ pṛcchati--katham etat ?
mantrī kathayati-
kathā 5
asti gautamasya maharṣes tapovane mahātapā nāma muniḥ /
tatra tena āśrama-saṃnidhāne mūṣika-śāvakaḥ kāka-mukhād bhraṣṭo dṛṣṭaḥ /
tato dayā-yuktena tena muniā nīvāra-kaṇaiḥ saṃvardhitaḥ /
tato biḍālas taṃ mūṣikaṃ khāditum upadhāvati /
tam avalokya mūṣikas tasya muneḥ kroḍe praviveśa /
tato muninoktam-mūṣika /
tvaṃ mārjāro bhava /
tataḥ sa biḍālaḥ kukkuraṃ dṛṣṭvā palāyate /
tato muninoktaṃ-kukkurād bibheṣi,
tvam eva kukkuro bhava /
sa ca kukkuro vyāghrād bibheti tatas tena muninā kukkuro vyāghraḥ kṛtaḥ /
atha taṃ vyāghraṃ munir mūṣiko 'yam iti paśyati /
atha taṃ muniṃ vyāghraṃ ca dṛṣṭvā sarve vadanti-anena muninā mūṣiko vyāghratāṃ nītaḥ /
etac chrutvā sa-vyatho vyāghro 'cintayat-yāvad anena muninā sthīyate,
tāvad idaṃ me svarūpākhyānam akīrtikaraṃ na palāyiṣyate ity ālocya mūṣikas taṃ muniṃ hantuṃ gataḥ /
tato muninā taj jñātvā-punar mūṣiko bhava ity uktvā mūṣika eva kṛtaḥ /
ato 'haṃ bravīmi-nīcaḥ ślāghya-padaṃ prāpyety ādi // Hit_4.
aparaṃ ca, deva /
sukaram idam iti na mantavyam / śṛṇu-
bhakṣayitvā bahūn matsyān uttamādhama-madhyamān /
atilobhād bakaḥ paścān mṛtaḥ karkaṭaka-grahāt // Hit_4.16 //
citravarṇaḥ pṛcchati--katham etat ?
mantrī kathayati-
kathā 6
asti mālava-viṣaye padmagarbhābhidhānaṃ saraḥ /
tatraiko vṛddho bakaḥ sāmarthya-hīna udvignam ivātmānaṃ darśayitvā sthitaḥ /
sa ca kenacit kulīraṇe dūrād eva dṛṣṭaḥ /
pṛṣṭaś ca-kim iti bhavān atrāhāra-tyāgena tiṣṭhati ?
bakenoktam-matsyā mama jīvana-hetavaḥ /
te kaivartair āgatya vyāpādayitavyā iti vārtā nagaropānte mayā śrutā /
ato vartanābhāvād evāsman maraṇam upasthitam iti jñātvāhāre'py anādaraḥ kṛtaḥ /
tato matsyair ālocitam-iha samaye tāvad upakāraka evāyaṃ lakṣyate /
tad ayam eva yathā-kartavyaṃ pṛcchyatām /
tathā coktam-
upakartrāriṇā sandhir na mitreṇāpakāriṇā /
upakārāpakāro hi lakṣyaṃ lakṣaṇam etayoḥ // Hit_4.17 //
matsyā ūcuḥ-bho baka /
ko 'tra asmākaṃ rakṣanopāyaḥ ?
bako brūte-asti rakṣaṇopāyo jalāśayāntarāśrayaṇam /
tatrāham ekaikaśo yuṣmān nayāmi /
matsyā āhuḥ-evam astu /
tato 'sau duṣṭa-bakas tān matsyān ekaikaśo nītvā khādati /
anantaraṃ kulīras tam uvāca-bho baka /
mām api tatra naya /
tato bako 'py apūrva-kulīra-māṃsārthī sādaraṃ taṃ nītvā sthale dhṛtavān /
kulīro 'pi mastya-kaṇṭakākīrṇaṃ taṃ sthalam ālokyācintayat-hā hato 'smi manda-bhāgyaḥ /
bhavatu idānīṃ samayocitaṃ vyavahariṣyāmi / yataḥ-
tāvad bhayena bhetavyaṃ yāvad bhayam anāgatam /
āgataṃ tu bhayaṃ dṛṣṭvā praharatvayam abhītivat // Hit_4.18 //
kiṃ ca-
abhiyukto yadā paśyen na kiñcid gatim ātmanaḥ /
yudhyamānas tadā prājño mriyate ripuṇā saha // Hit_4.19 //
ity ālocya sa kulīrakas tasya bakasya grīvāṃ ciccheda /
atha sa bakaḥ pañcatvaṃ gataḥ /
ato 'haṃ bravīmi-bhakṣayitvā bahūn matsyān ity ādi /
tataś citravarṇo 'vadat-śṛṇu tāvan mantrin /
mayaitad ālocitam /
asti yad atrāvasthitenānena meghavarṇena rājñā yāvanti vastūni karpūra-dvīpasyottamāni tāvanty asmākam upanetavyāni /
tenāsmābhir mahā-sukhena vindhyācale sthātavyam /
dūradarśī vihasyāha-deva /
anāgatavatīṃ cintāṃ kṛtvā yas tu prahṛṣyati /
sa tiraskāram āpnoti bhagna-bhāṇḍo dvijo yathā // Hit_4.20 //
rājāha--katham etat ?
mantrī kathayati---
kathā 7
asti devī-koṭa-nāmni nagare devaśarmā nāma brāhmaṇaḥ /
tena mahāviṣuvat-saṅkrāntyāṃ saktupūrṇaśarāva ekaḥ prāptaḥ /
tatas tam ādāyāsau kumbhakārasya bhāṇḍapūrṇa-maṇḍapaika-deśe raudreṇākulitaḥ suptaḥ /
tataḥ saktu-rakṣārthaṃ haste daṇḍam ekam ādāyācintayat-adyāhaṃ saktuśarāvaṃ vikrīya daśa kapardakān prāpsyāmi,
tadātraiva taiḥ kapardakair ghaṭaśarāvādikam upakrīyānekadhā vṛddhais tad-dhanaiḥ punaḥ punaḥ pūrga-vastrādim upakrīya,
vikrīya lakṣa-saṅkhyāni dhanāni kṛtvā,
vivāha-catuṣṭayaṃ kariṣyāmi /
anantaraṃ tāsu sva-patnīṣu yā rūpa-yauvanavatī tasyām adhikānurāgaṃ kariṣyāmi /
sapatnyo yadā dvandvaṃ kariṣyāmi,
tadā kopākulo 'haṃ tāḥ sarvā laguḍena tāḍayiṣyāmīty
abhidhāya tena laguḍaḥ prakṣiptaḥ /
tena saktuśarāvaś cūrṇito bhāṇḍāni ca bahūni bhagnāni /
tatas tena śabdenāgatena kumbhakāreṇa tathā-vidhāni bhāṇḍāny avalokya,
brāhmaṇas tiraskṛto maṇḍapād bahiṣkṛtaś ca /
ato 'haṃ bravīmi - anāgatavatīṃ cintām ity ādi /
tato rājā rahasi gṛdhram uvāca-tāta /
yathā kartavyaṃ tathopadiśa /
gṛdhro brūte-
madoddhatasya nṛpateḥ prakīrṇasyeva dantinaḥ /
gacchanty unmārga-yātasya netāraḥ khalu vācyatām // Hit_4.21 //
śṛṇu deva / kim asmābhir bala-darpād durgaṃ bhagnam ?
uta tava pratāpādhiṣṭhitenopāyena ?
rājāha-bhavatām upāyena /
gṛdhro brūte-yady asmad-vacanaṃ kriyate,
tadā sva-deśe gamyatām /
anyathā varṣā-kāle prāpte punas tulya-balena vigrahe saty asmākaṃ para-bhūmiṣṭhānāṃ sva-deśa-gamanam api durlabhaṃ bhaviṣyati /
tat-sukha-śobhārthaṃ sandhāya gamyatām /
durgaṃ bhagnaṃ,
kīrtiś ca labdheva /
mama saṃmataṃ tāvad etat / yataḥ-
yo hi dharmaṃ puraskṛtya hitvā bhartuḥ priyāpriye /
apriyāṇy āha pathyāni tena rājā sahāyavān // Hit_4.22 //
anyac ca-
suhṛd-balaṃ tathā rājyam ātmānaṃ kīrtim eva ca /
yudhi sandehadolāsthaṃ ko hi kuryād abāliśaḥ // Hit_4.23 //
aparaṃ ca-
sandhim icchet samenāpi sandigdho vijayo yudhi /
nahi saṃśayitaṃ kuryād ity uvāca bṛhaspatiḥ // Hit_4.24 //
api ca-
yuddhe vināśo bhavati kadācid ubhayor api /
sundopa-sundāv anyonyaṃ naṣṭau tulya-balau na kim // Hit_4.25 //
rājovāca--katham etat ?
mantrī kathayati-
kathā 8
purā daityau sahodarau sundopasunda-nāmānau mahatā kāya-kleśena trailokya-rājya-kāmanayā cirāc candra-śekharam ārādhitavantau /
tatas tayor bhagavān parituṣṭaḥ san varaṃ varayatam ity uvāca /
 anantaraṃ tayoḥ kaṇṭhādhiṣṭhitāyāḥ sarasvatyāḥ prabhāvāt tāv anyad vaktu-kāmāv anyad-abhihitavantau-yady āvayor bhavān parituṣṭas tadā sva-priyāṃ  #
pārvatīṃ parameśvaro dadātu / 
atha bhagavatā kruddhena varadānasyāvaśyakatayā,
vicāra-mūḍhayoḥ pārvatī pradattā /
tatas tasyā rūpa-lāvaṇya-lubdhābhyāṃ,
jagad-ghātibhyāṃ masasotsukābhyāṃ,
pāpa-timirābhyām,
mamety anyonyaṃ kalahāyamānābhyāṃ,
pramāṇa-puruṣaḥ kaścit pṛcchyatām iti matau kṛtāyāṃ,
sa eva bhaṭṭārako vṛddha-dvija-rūpaḥ samāgatya tatropasthitaḥ /
anantaraṃ-āvābhyām iyaṃ sva-bala-labdhā,
kasyeyam āvayor bhavati iti brāhmaṇam apṛcchatām /
brāhmaṇo brūte-
jñāna-śreṣṭho dvijaḥ pūjyaḥ kṣatriyo balavān api /
dhana-dhānyādhiko vaiśyaḥ śūdras tu dvija-sevayā // Hit_4.26 //
tad yuvāṃ kṣātra-dharmānugau /
yudda eva yuvayor niyama ity abhihite sati sādhūktam aneneti kṛtvānyonya-tulya-vīryau,
sama-kālam anyonya-ghātena vināśam upāgatau /
ato 'haṃ bravīmi-sandhim icchet samenāpi ity ādi /
rājāha-tat prāg eva kiṃ nedam upadiṣṭaṃ bhavadbhiḥ ?
mantrī brūte-tadā mad-vacanaṃ kim avasāna-paryantaṃ śrutaṃ bhavadbhiḥ ?
tadāpi mama saṃmatyā nāyaṃ vigrahārambhaḥ /
yataḥ-sādhu-guṇa-yukto 'yaṃ hiraṇyagarbho na vigrāhyaḥ /
tathā coktaṃ-
satyārthau dhārmiko 'nāryo bhrātṛ-saṅhātavān balī /
aneka-yuddha-vijayī sandheyāḥ sapta kīrtitāḥ // Hit_4.27 //
satyo 'nupālayan satyaṃ sandhito naiti vikriyām /
prāṇa-bādhe'pi suvyaktam āryo nāyāty anārthatām // Hit_4.28 //
dhārmikasyābhiyuktasya sarva eva hi yudhyate /
prajānurāgād dharmāc ca duḥkhocchedyo hi dhārmikaḥ // Hit_4.29 //
sandhiḥ kāryo 'py anāryeṇa vināśe samupasthite /
vinā tasyāśrayeṇāryo na kuryāt kāla-yāpanam // Hit_4.30 //
saṃhatatvād yathā veṇur niviḍaiḥ kaṇṭakair vṛtaḥ /
na śakyate samucchettuṃ bhrātṛ-saṅghātavāṃs tathā // Hit_4.31 //
balinā saha yoddhavyam iti nāsti nidarśanam /
prativātaṃ na hi ghanaḥ kadācid upasarpati // Hit_4.32 //
jamadagneḥ sutasyeva sarvaḥ sarvatra sarvadā /
aneka-yuddha-jayinaḥ pratāpād eva bhajyate // Hit_4.33 //
aneka-yuddha-vijayī sandhānaṃ yasya gacchati /
tat-pratāpena tasyāśu vaśam āyānti śatravaḥ // Hit_4.34 //
tatra tāvad bahubhir guṇair upetaḥ sandheyo 'yaṃ rājā /
cakravāko 'vadat-praṇidhe /
sarvam avagatam /
vraja /
punar āgamiṣyasi /
atha rājā hiraṇyagarbhaś cakravākaṃ pṛṣṭhavān-mantrin /
asandheyāḥ kati ?
tān śrotum icchāmi /
mantrī brūte-deva /
kathayāmi / śṛṇu-
bālo vṛddho dīrgha-rogī tathājñāti-bahiṣkṛtaḥ /
bhīruko bhīruka-jano lubdho lubdha-janas tathā // Hit_4.35 //
virakta-prakṛtiś caiva viṣayeṣv atisaktimān /
aneka-citta-mantras tu deva-brāhmaṇa-nindakaḥ // Hit_4.36 //
daivopahatakaś caiva tathā daiva-parāyaṇaḥ /
durbhikṣa-vyasanopeto bala-vyasana-saṅkulaḥ // Hit_4.37 //
adeśastho bahu-ripur yuktaḥ kālena yaś ca na /
satya-dharma-vyapetaś ca viṃśatiḥ puruṣā amī // Hit_4.38 //
etaiḥ sandhiṃ na kurvīta vigṛhṇīyāt tu kevalam /
ete vigṛhyamāṇā hi kṣipraṃ yānti ripor vaśam // Hit_4.39 //
bālasyālpa-prabhāvatvān na loko yoddhum icchati /
yuddhāyuddha-phalaṃ yasmāj jñātuṃ śakto na bāliśaḥ // Hit_4.40 //
utsāha-śakti-hīnatvād vṛddho dīrghāmayas tathā /
svair eva paribhūyete dvāv apy etāv asaṃśayam // Hit_4.41 //
sukha-cchedyo hi bhavati sarva-jñāti-bahiṣkṛtaḥ /
ta evainaṃ vinighnanti jñātayas tv ātma-sātkṛtāḥ // Hit_4.42 //
bhīrur yuddha-parityāgāt svayam eva praṇaśyati /
tathaiva bhīru-puruṣaḥ saṅgrāme tair vimucyate // Hit_4.43 //
lubdhasyāsaṃvibhāgitvān na yudhyante'nujīvinaḥ /
lubdhānujīvī tair eva dāna-bhinnair nihanyate // Hit_4.44 //
santy ajyate prakṛtibhir virakta-prakṛtir yudhi /
sukhābhiyojyo bhavati viṣayev atisaktimān // Hit_4.45 //
aneka-citta-mantras tu dveṣyo bhavati mantriṇām /
anavasthita-cittatvāt karyataḥ sa upekṣyate // Hit_4.46 //
sadādharma-balīyastvād deva brāhmaṇa-nindakaḥ /
viśīryate svayaṃ hy eṣa daivopahatakas tathā // Hit_4.47 //
sampatteś ca vipatteś ca daivam eva hi kāraṇam /
iti daivaparo dhyāyann ātmanā na viceṣṭate // Hit_4.48 //
durbhikṣa-vyasanī caiva svayam eva viṣīdati /
bala-vyasana-saktasya yoddhuṃ śaktir na jāyate // Hit_4.49 //
adeśa-stho hi ripuṇā svalpakenāpi hanyate /
grāho 'lpīyān api jale jalendram api karṣati // Hit_4.50 //
bahu-śatrus tu santrastaḥ śyena-madhye kapotavat /
yenaiva gacchati pathā tenaivāśu vipadyate // Hit_4.51 //
akāla-yukta-sainyas tu hanyate kāla-yodhinā /
kauśikena hata-jyotir niśītha iva vāyasaḥ // Hit_4.52 //
satya-dharma-vyapetena sandadhyān na kadācana /
sa sandhito 'py asādhutvād acirād yāti vikriyām // Hit_4.53 //
aparam api kathayāmi-sandhi-vigraha-yānāsana-saṃśraya-dvaidhī-bhāvāḥ ṣāḍguṇyam /
karmaṇām ārambhopāyaḥ /
puruṣa-dravya-sampat /
deśa-kāa-vibhāgaḥ /
vinipāta-pratīkāraḥ /
kārya-siddhiś ceti pañcāṅgo mantraḥ /
sāma-dāna-bheda-daṇḍāś catvāra upāyāḥ /
utsāha-śaktiḥ,
mantra-śaktiḥ,
prabhu- śaktiś ceti śakti-trayam /
etat sarvam ālocya nityaṃ vijigīṣavo bhavanti mahāntaḥ / yataḥ-
yā hi prāṇa-parityāga-mūlyenāpi na labhyate /
sā śrīr nītividaṃ paśya cañcalāpi pradhāvati // Hit_4.54 //
yathā coktaṃ-
vittaṃ sadā yasya samaṃ vibhaktaṃ
gūḍhaś caraḥ saṃnibhṛtaś ca mantraḥ /
nacāpriyaṃ prāṇiṣu yo bravīti
sa sāgarāntāṃ pṛthivīṃ praśāsti // Hit_4.55 //
kintu deva yadyapi mahā-mantriṇā gṛdhreṇa sandhānam upanyastaṃ,
tathāpi tena rājñā samprati bhūta-jaya-darpān na mantavyam /
deva /
tad evaṃ kriyatāṃ /
siṃhala-dvīpasya mahābalo nāma sāraso rājāsman-mitraṃ jambudvīpe kopaṃ janayatu / yataḥ-
suguptim ādhāya susaṃhatena
balena vīro vicarann arātim /
santāpayed yena samaṃ sutaptas
taptena sandhānam upaiti taptaḥ // Hit_4.56 //
rājñā evam astv iti nigadya vicitra-nāmā bakaḥ sugupta-lekhaṃ dattvā siṃhala-dvīpaṃ prahitaḥ /
atha praṇidhiḥ punar āgatyovāca-deva /
śrūyatāṃ tāvat tatratya-prastāvaḥ /
evaṃ tatra gṛdhreṇoktam-deva /
meghavarṇas tatra ciram uṣitaḥ /
sa vetti kiṃ sandheya-guṇa-yukto hiraṇyagarbho rājā, na vā ? iti /
tato 'sau meghavarṇaś citravarṇena rājñā samāhūya pṛṣṭaḥ-vāyasa /
kīdṛśo hiraṇyagarbho rājā ?
cakravāko mantrī vā kīdṛśaḥ ?
vāyasa uvāca-deva /
sa hiraṇyagarbho rājā yudhiṣṭhira-samo mahāśayaḥ satya-vāk /
cakravāka-samo mantrī na kvāpy avalokyate /
rājāha-yady evaṃ tadā katham asau tvayā vañcitaḥ ?
vihasya meghavarṇaḥ prāha-deva /
viśvāsa-pratipannānāṃ vañcane kā vidagdhatā /
aṅkam āruhya suptaṃ hi hatvā kiṃ nāma pauruṣam // Hit_4.57 //
śṛṇu deva / tena mantriṇāhaṃ prathama-darśane evaṃ vijñātaḥ,
kintu mahāśayo 'sau rājā,
tena mayā vipralabdhaḥ /
tathā coktam-
ātmaupamyena yo vetti durjanaṃ satya-vādinam /
sa tathā vañcyate dhūrtair brāhmaṇāś chāgato yathā // Hit_4.58 //
rājovāca-katham etat ?
meghavarṇaḥ kathayati-
kathā 9
asti gautamasyāraṇye prastuta-yajñaḥ kaścid brāhmaṇaḥ /
sa ca yajñārthaṃ grāmāntarāc chāgam upakrīya,
skandhe nītvā,
gaccha dhūrta-trayeṇāvalokitaḥ /
tatas te dhūrtāḥ-yady eṣa chāgaḥ kenāpy upāyena labhyate,
tadā mati-prakarṣo bhavatīti samālocya,
vṛkṣa-traya-tale krośāntareṇa tasya brāhmaṇasyāgamanaṃ pratīkṣya pathi sthitāḥ /
tatraikena dhūrtena gacchan sa brāhmaṇo 'bhihitaḥ-bho brāhmaṇa /
kim iti tvayā kukkuraḥ skandhenohyate /
vipreṇoktaṃ-nāyaṃ śvā,
kintu yajña-cchāgaḥ /
athāntara-sthitenānyena dhūrtena tathaivoktam /
tad ākarṇya brāhmaṇaś chāgaṃ bhūmau nidhāya muhur nirīkṣya,
punaḥ skandhe kṛtvā dolāyamāna-matiś calitaḥ / yataḥ-
matir dolāyate satyaṃ satām api khaloktibhiḥ /
tābhir viśvāsitaś cāsau mriyate citrakarṇavat // Hit_4.59 //
rājāha--katham etat ?
sa kathayati-
kathā 10
asti kasmiṃścid vanoddeśe madotkaṭo nāma siṃhaḥ /
tasya sevakās trayaḥ kāko vyāghro jambukaś ca /
atha tair bhramadbhiḥ sārtha-bhraṣṭaḥ kaścid uṣṭro dṛṣṭaḥ /
pṛṣṭaś ca-kuto bhavān āgataḥ sārthād bhraṣṭaḥ ?
sa cātma-vṛttāntam akathayat /
tatas tair nītvā siṃhāyāsau samarpitaḥ /
tena cābhaya-vācaṃ dattvā,
citrakarṇa iti nāma kṛtvā sthāpitaḥ /
atha kadācit siṃhasya śarīra-vaikalyād bhūri-vṛṣṭi-kāraṇāc cāhāram alabhamānās te vyagrā babhūvuḥ /
tatas tair ālocitam /
citrakarṇam eva yathā svāmī vyāpādayati tathānuṣṭhīyatām /
kim anena kaṇṭaka-bhujāsmākam ?
vyāghra uvāca-svāminābhaya-vācaṃ dattvānugṛhīto 'yaṃ,
tat katham evaṃ sambhavati ?
kāko brūte-iha samaye parikṣīṇaḥ svāmī pāpam api kariṣyati / yataḥ-
tyajet kṣudhārtā mahilā svaputraṃ
khādet kṣudhārtā bhujagī svamaṇḍam /
bubhukṣitaḥ kiṃ na karoti pāpaṃ
kṣīṇā narā niṣkaruṇā bhavanti // Hit_4.60 //
anyac ca-
mattaḥ pramattaś conmattaḥ śrāntaḥ kruddho bubhukṣitaḥ /
lubdho bhīrus tvarā-yuktaḥ kāmukaś ca na dharma-vit // Hit_4.61 //
iti sañcintya sarve siṃhāntikaṃ jagmuḥ /
siṃhenoktam-āhārārthaṃ kiñcit prāptam ?
tair uktam-deva /
yatnād api prāptaṃ kiñcit ?
siṃhenoktaṃ-ko 'dhunā jīvanopāyaḥ ?
kāko vadati-deva /
svādhīnāhāra-parityāgāt sarva-nāśo 'yam upasthitaḥ ?
siṃhenoktam-atrāhāraḥ kaḥ svādhīnaḥ ?
kākaḥ karṇe kathayati-citrakarṇa iti /
siṃho bhūmiṃ spṛṣṭvā karṇau spṛśati /
abravīc ca-abhaya-vācaṃ dattvā dhṛto 'yam asmābhiḥ /
tat katham evaṃ sambhavati ? tathā hi-
na bhūta-dānaṃ na suvarṇa-dānaṃ
na go-pradānaṃ na tathānna-dānam /
yathā vadantīha mahā-pradānaṃ
sarveṣu dāneṣv abhaya-pradānam // Hit_4.62 //
anyac ca-
sarva-kāma-samṛddhasya aśvamedhasya yat phalam /
tat-phalaṃ labhate samyag rakṣite śaraṇāgate // Hit_4.63 //
kāko brūte-nāsau svāminā vyāpādayitavyaḥ /
kintv asmābhir eva tathā kartavyaṃ,
yathāsau sva-deha-dānam aṅgīkaroti /
siṃhas tac chrutvā tūṣṇīṃ sthitaḥ /
tato 'sau labdhāvakāśaḥ kūṭaṃ kṛtvā sarvān ādāya siṃhāntikaṃ gataḥ /
atha kākenoktaṃ-deva /
yatnād apy āhāro na prāptaḥ /
anekopavāsa-kliṣṭaś ca svāmī /
tad idānīṃ madīya-māṃsam upabhujyatām / yataḥ-
svāmi-mūlā bhavanty eva sarvāḥ prakṛtayaḥ khalu /
samūleṣv api vṛkṣeṣu prayatnaḥ saphalo nṛṇām // Hit_4.64 //
siṃhenoktaṃ-bhadra /
varaṃ prāṇa-parityāgo,
na punar īdṛśe karmaṇi pravṛttiḥ /
jambukenāpi tathoktam /
tataḥ siṃhenoktaṃ-maivam /
atha vyāghreṇoktaṃ-mad-dehena jīvatu svāmī /
siṃhenoktaṃ-na kadācid evam ucitam /
atha citrakarṇo 'pi jāta-viśvāsas tathaivātma-deha-dānam āha-tatas tad-vacanāt tena vyāghreṇāsau kukṣiṃ vidārya vyāpāditaḥ /
sarvair bhakṣitaś ca /
ato 'haṃ bravīmi-matir dolāyate satyam ity ādi /
tatas tṛtīya-dhūrta-vacanaṃ śrutvā,
sva-mati-bhramaṃ niścitya chāgaṃ tyaktvā,
brāhmaṇaḥ snātvā gṛhaṃ yayau /
chāgaś ca tair dhūrtair nītvā bhakṣitaḥ /
ato 'haṃ bravīmi-ātmaupamyena yo vettīty ādi /
rājāha-meghavarṇa /
kathaṃ śatru-madhye tvayā suciram uṣitam ?
kathaṃ vā teṣām anunayaḥ kṛtaḥ ?
meghavarṇa uvāca-deva /
svāmi-kāryārthitayā sva-prayojana-vaśād vā kiṃ kiṃ na kriyate ? paśya-
loko vahati kiṃ rājan na mūrdhnā dagdhum indhanam /
kṣālayanty api vṛkṣāṅghriṃ nadī-velā nikṛntati // Hit_4.65 //
tathā coktam-
skandhenāpi vahec chatrūn kāryam āsādya buddhimān /
yathā vṛddhena sarpeṇa maṇḍūkā vinipātitāḥ // Hit_4.66 //
rājāha-katham etat ?
meghavarṇaḥ kathayati-
kathā 11
asti jīrṇodyāne manda-viṣo nāma sarpaḥ /
so 'tijīrṇatayā svāhāram apy anveṣṭum akṣamaḥ saras-tīre patitvā sthitaḥ /
tato dūrād eva kenacin maṇḍūkena dṛṣṭaḥ,
pṛṣṭaś ca-kim iti tvām āhāraṃ nānviṣyati ?
sarpo 'vadat-gaccha bhadra /
kiṃ te mama manda-bhāgyasya vṛttānta-praśnena ?
tataḥ sañjāta-kautukaḥ sa ca bhekaḥ sarvathā kathyatām ity āha /
sarpo 'py āha-bhadra /
pura-vāsinaḥ śrotriyasya kauṇḍinyasya putro viṃśati-varṣa-deśīyaḥ sarva-guṇa-sampanno durdaivān mayā nṛśaṃsena daṣṭaḥ /
tatas taṃ suśīla-nāmānaṃ putraṃ mṛtam avalokya,
śokena mūrcchitaḥ kauṇḍinyaḥ pṛthivyāṃ luloṭha /
anantaraṃ brahmapura-vāsinaḥ sarve bāndhavās tatrāgatyopaviṣṭāḥ /
tathā coktam-
utsave vyasane yuddhe durbhikṣe rāṣṭra-viplave /
rāja-dvāre śmaśāne ca yas tiṣṭhati sa bāndhavaḥ // Hit_4.67 //
tatra kapilo nāma snātako 'vadat-are kauṇḍinya /
mūḍho 'si yenaivaṃ vilapasi / śṛṇu-
kroḍīkaroti prathamaṃ yadā jātam anityatā /
dhātrīva jananī paścāt tadā śokasya kaḥ kramaḥ // Hit_4.68 //
tathā ca-
kva gatāḥ pṛthivī-pālāḥ sa-sainya-bala-vāhanāḥ /
viyoga-sākṣiṇī yeṣāṃ bhūmir adyāpi tiṣṭhati // Hit_4.69 //
tathā ca-
jātasya hi dhruvo mṛtyur dhruvaṃ janma mṛtasya ca /
adya vābda-śatānte vā mṛtyur vai prāṇināṃ dhruvaḥ // Hit_4.70 //
aparaṃ ca-
kāyaḥ saṃnihitāpāyaḥ sampadaḥ padam āpadām /
samāgamāḥ sāpagamāḥ sarvam utpādi bhaṅguram // Hit_4.71 //
pratikṣaṇam ayaṃ kāyaḥ kṣīyamāṇo na lakṣyate /
āmakumbha ivāmbhaḥ-stho viśīrṇaḥ san vibhāṣyate // Hit_4.72 //
āsannataratāmeti mṛtyur jantor dine dine /
āghātaṃ nīyamānasya vadhyasyeva pade pade // Hit_4.73 //
yataḥ-
anityaṃ yauvanaṃ rūpaṃ jīvitaṃ dravya-sañcayaḥ /
aiśvaryaṃ priya-saṃvāso muhyet tatra na paṇḍitaḥ // Hit_4.74 //
yathā kāṣṭhaṃ ca kāṣṭhaṃ ca sameyātāṃ mahodadhau /
sametya ca vyapeyātāṃ tadvad bhūta-samāgamaḥ // Hit_4.75 //
yathā hi pathikaḥ kaścic chāyām āśritya tiṣṭhati /
viśramya ca punar gacched tadvad bhūta-samāgamaḥ // Hit_4.76 //
anyac ca-
pañcabhir nirmite dehe pañcatvaṃ ca punar gate /
svāṃ svāṃ yonim anuprāpte tatra kā paridevanā // Hit_4.77 //
yāvataḥ kurute jantuḥ sambandhān manasaḥ priyān /
tāvanto 'sya nikhanyante hṛdaye śoka-śaṅkavaḥ // Hit_4.78 //
nāyam atyanta-saṃvāso labhyate yena kenacit /
api svena śarīreṇa kim utānyena kenacit // Hit_4.79 //
api ca-
saṃyogo hi viyogasya saṃsūcayati sambhavam /
anatikramaṇīyasya janma mṛtyor ivāgamam // Hit_4.80 //
āpāta-ramaṇīyānāṃ saṃyogānāṃ priyaiḥ saha /
apathyānām ivānnānāṃ pariṇāmo hi dāruṇaḥ // Hit_4.81 //
aparaṃ ca-
vrajanti na nivartante srotāṃsi saritāṃ yathā /
āyur ādāya martyānāṃ tathā rātry-ahanī sadā // Hit_4.82 //
sukhāsvāda-paro yas tu saṃsāre sat-samāgamaḥ /
sa viyogāvasānatvād duḥkhānāṃ dhuri yujyate // Hit_4.83 //
ata eva hi necchanti sādhavaḥ sat-samāgamam /
yad-viyogāsi-lūnasya manaso nāsti bheṣajam // Hit_4.84 //
sukṛtāny api karmāṇi rājabhiḥ sagarādibhiḥ /
atha tāny eva karmāṇi te cāpi pralayaṃ gatāḥ // Hit_4.85 //
saṃcintya saṃcintya tam ugra-daṇḍaṃ
mṛtyuṃ manuṣyasya vicakṣaṇasya /
varṣāmbu-siktā iva carma-bandhāḥ
sarve prayatnāḥ śithilībhavanti // Hit_4.86 //
yām eva rātriṃ prathamām upaiti
garbhe nivāsaṃ naravīra lokaḥ /
tataḥ prabhṛty askhalita-prayāṇaḥ
sa pratyahaṃ mṛtyu-samīpam eti // Hit_4.87 //
ajñānaṃ kāraṇaṃ na syād viyogo yadi kāraṇam /
śoko dineṣu gacchatsu vardhatām apayāti kim // Hit_4.88 //
tad bhadra / tad ātmānam anusandhehi /
śoka-carcāṃ ca parihara, yataḥ-
akāṇḍa-pāta-jātānām astrāṇāṃ marma-bhedinām /
gāḍha-śoka-prahārāṇām acintaiva mahauṣadham // Hit_4.89 //
tatas tad-vacanaṃ niśamya,
prabuddha iva kauṇḍinya utthāyābravīt /
tad alam idānīṃ gṛha-naraka-vāsena vanam eva gacchāmi /
kapilaḥ punar āha-
vane'pi doṣāḥ prabhavanti rāgiṇāṃ
gṛhe'pi pañcendriya-nigrahas tapaḥ /
akutsite karmaṇi yaḥ pravartate
trivṛtta-rāgasya gṛhaṃ tapovanam // Hit_4.90 //
yataḥ-
duḥkhito 'pi cared dharmaṃ yatra kutrāśrame rataḥ /
samaḥ sarveṣu bhūteṣu na liṅgaṃ dharma-kāraṇam // Hit_4.91 //
uktaṃ ca-
vṛtty-arthaṃ bhojanaṃ yeṣāṃ santānārthaṃ ca maithunam /
vāk satya-vacanārthāya durgāṇy api taranti te // Hit_4.92 //
tathā hi-
ātmā nadī saṃyam apuṇya-tīrthā
satyodakā śīla-taṭā dayormiḥ /
tatrābhiṣekaṃ kuru pāṇḍu-putra /
na vāriṇā śuṣyati cāntarātmā // Hit_4.93 //
viśeṣataś ca-
janma-mṛtyu-jarā-vyādhi-vedanābhir upadrutam /
saṃsāram imam utpannam asāraṃ tyajataḥ sukham // Hit_4.94 //
yataḥ-
duḥkham evāsti na sukhaṃ yasmāt tad upalakṣyate /
duḥkhārtasya pratīkāre sukha-saṃjñā vidhīyate // Hit_4.95 //
kauṇḍinyo brūte-evam eva /
tato 'haṃ tena śokākulena brāhmaṇena śapto,
yad adyārabhya maṇḍūkānāṃ vāhanaṃ bhaviṣyatīti /
kapilo brūte-sampraty upadeśāsahiṣṇur bhavān /
śokāviṣṭaṃ te hṛdayam /
tathāpi kāryaṃ śṛṇu-
saṅgaḥ sarvātmanā tyājyaḥ sa cet tyaktuṃ na śakyate /
sa sadbhiḥ saha kartavyaḥ satāṃ saṅgo hi bheṣajam // Hit_4.96 //
anyac ca-
kāmaḥ sarvātmanā heyaḥ sa ced dhātuṃ na śakyate /
sva-bhāryāṃ prati kartavyaḥ saiva tasya hi bheṣajam // Hit_4.97 //
etac chrutvā sa kauṇḍinyaḥ kapilopadeśāmṛta-praśānta-śokānalo yathāvidhi daṇḍa-grahaṇaṃ kṛtavān /
ato brāhmaṇa-śāpān maṇḍūkān voḍhum atra tiṣṭhāmi /
anantaraṃ tena maṇḍūkena gatvā maṇḍūka-nāthasya jālapāda-nāmno 'gre tat kathitam /
tato 'sāv āgatya maṇḍūka-nāthas tasya sarpasya pṛṣṭham ārūḍhavān /
sa ca sarpas taṃ pṛṣṭhe kṛtvā citrapada-kramaṃ babhrāma /
paredyuś calitum asamarthaṃ taṃ maṇḍūka-nātham avadat-kim adya bhavān manda-gatiḥ ?
sarpo brūte-deva /
āhāra-virahād asamartho 'smi /
maṇḍūka-nātho 'vadat-asmād ājñayā maṇḍūkān bhakṣaya /
tataḥ gṛhīto 'yaṃ mahā-prasāda ity uktvā kramaśo maṇḍūkān khāditavān /
atha nirmaṇḍūkaṃ saro vilokya maṇḍūka-nātho 'pi tena khāditaḥ /
ato 'haṃ bravīmi-skandhenāpi vahec chatrūn ity ādi /
deva /
yātv idānīṃ purāvṛttākhyāna-kathanaṃ sarvathā sandheyo 'yaṃ hiraṇyagarbha-rājā sandhīyatām iti me matiḥ /
rājovāca-ko 'yaṃ bhavato vicāraḥ ?
yato jitas tāvad ayam asmābhiḥ /
tato yady asmat sevayā vasati, tad āstām /
no ced vigṛhyatām /
atrāntare jambūdvīpād āgatya śukenoktaṃ-deva /
siṃhala-dvīpasya sāraso rājā samprati jambūdvīpam ākramyāvatiṣṭhate /
rājā sa-sambhramaṃ brūte-kiṃ kim ?
śukaḥ pūrvoktaṃ kathayati /
gṛdhraḥ svagatam uvāca-sādhu re cakravāka mantrin / sādhu /
rājā sa-kopam āha-āstāṃ tāvad ayaṃ gatvā tam eva sa-mūlam unmūlayāmi /
dūradarśī vihasyāha-
na śaran-meghavat kāryaṃ vṛthaiva ghana-garjitam /
parasyārtham anarthaṃ vā prakāśayati no mahān // Hit_4.98 //
aparaṃ ca-
ekadā na vigṛhṇīyād bahūn rājābhighātinaḥ /
sa-darpo 'py uragaḥ kīṭair bahubhir nāśyate dhruvam // Hit_4.99 //
deva / kim ito vinā sandhānaṃ gamanam asti ?
yatas tadāsmākaṃ paścāt prakopo 'nena kartavyaḥ / aparaṃ ca-
yo 'rtha-tattvam avijñāya krodhasyaiva vaśaṃ gataḥ /
sa tathā tapyate mūḍho brāhmaṇo nakulād yathā // Hit_4.100 //
rājāha--katham etat ?
dūradarśī kathayati-
kathā 11
asty ujjayinyāṃ mādhavo nāma vipraḥ /
tasya brāhmaṇī prasūtā,
bālāpatyasya rakṣārthaṃ brāhmaṇam avasthāpya sthātuṃ gatā /
atha brāhmaṇāya rājñaḥ pārvaṇa-śrāddhaṃ dātum āhvānam āgatam /
tac chrutvā brāhmaṇo 'pi sahaja-dāridryād acintayat-yadi satvaraṃ na gacchāmi,
tadānyā kaścic chrutvā śrāddhaṃ grahīṣyati / yataḥ-
ādeyasya pradeyasya kartavyasya ca karmaṇaḥ /
kṣipram akriyamāṇasya kālaḥ pibati tad-rasam // Hit_4.101 //
kintu bālākasyātra rakṣako nāsti /
tat kiṃ karomi ?
yātu, cira-kāla-pālitam imaṃ nakulaṃ putra-nirviśeṣaṃ bālaka-rakṣāyāṃ vyavasthāpya gacchāmi /
tathā kṛtvā gataḥ /
tatas tena nakulena bālaka-samīpam āgacchan kṛṣṇa-sarpo dṛṣṭo vyāpādya kopāt khaṇḍaṃ khaṇḍaṃ kṛtvā bhakṣitaś ca /
tato 'sau nakulo brāhmaṇam āyāntam avalokya rakta-vilipta-mukha-padaḥ satvaram upagamya tac-caraṇayor luloṭha /
tataḥ sa vipras tathā-vidhaṃ dṛṣṭvā mama bālako 'nena khādita ity avadhārya nakulaḥ vyāpāditavān /
anantaraṃ yāvad upasṛtyāpatyaṃ paśyati brāhmaṇas tāvad bālakaḥ susthaḥ svapiti sarpaś ca vyāpāditas tiṣṭhati /
tatas tam upakārakaṃ nakulaṃ nirīkṣya,
bhāvita-cetāḥ sa brāhmaṇaḥ paraṃ viṣādam agamat /
ato 'haṃ bravīmi-yo
'rtha-tattvam avijñāya ity ādi / aparaṃ ca-
kāmaḥ krodhas tathā lobho harṣo māno madas tathā /
ṣaḍ-vargam utsṛjed enaṃ tasmiṃs tyakte sukhī nṛpaḥ // Hit_4.102 //
rājāha-mantrin /
eṣa te niścayaḥ ?
mantrī brūte-evam eva / yataḥ-
smṛtis tat-paratārtheṣu vitarko jñāna-niścayaḥ /
dṛḍhatā mantra-guptiś ca mantriṇaḥ paramo guṇaḥ // Hit_4.103 //
tathā ca-
sahasā vidadhīta na kriyām
avivekaḥ paramāpadāṃ padam /
vṛṇute hi vimṛśya kāriṇaṃ
guṇa-lubdhāḥ svayam eva sampadaḥ // Hit_4.104 //
tad deva / yadīdānīm asmad-vacanaṃ kriyate,
tadā sandhāya gamyatām / yataḥ-
yadyapy upāyāś catvāro nirdiṣṭāḥ sadhya-sādhane /
saṅkhyā-mātraṃ phalaṃ teṣāṃ siddhiḥ sāmni vyavasthitā // Hit_4.105 //
rājāha-katham evaṃ satvaraṃ sambhāvyate ?
mantrī brūte-deva /
satvaraṃ bhaviṣyati / yataḥ-
mṛd-ghaṭavat sukha-bhedyo
duḥsandhānaś ca durjano bhavati /
sujanas tu kanaka-ghaṭavad
durbhedyaś cāśu sandheyaḥ // Hit_4.106 //
ajñaḥ sukham ārādhyaḥ sukhataram ārādhyate viśeṣajñaḥ /
jñāna-lava-durvidagdhaṃ brahmāpi naraṃ na rañjayati // Hit_4.107 //
karmānumeyāḥ sarvatra parokṣa-guṇa-vṛttayaḥ /
tasmāt parokṣa-vṛttīnāṃ phalaiḥ karma vibhāvayet // Hit_4.108 //
rājāha-alam uttarottareṇa,
yathābhipretam anuṣṭhīyatām /
etan mantrayitvā gṛdhro mahāmantrī-tatra yathārhaṃ kartavyam ity uktvā durgābhyantaraṃ calitaḥ /
tataḥ praṇidhi-bakenāgatya rājñī hiraṇyagarbhasya niveditaṃ-deva /
sandhi-kartuṃ mahāmantrī gṛdhro 'smat-samīpam āgacchati /
rājahaṃso brūte-mantrin /
punar abhisandhinā kenacid atrāgamanam /
sarvajño vihasyāha-deva /
na śaṅkāspadam etat /
yato 'sau mahāśayo dūradarśī /
athavā sthitir iyaṃ manda-matīnāṃ,
kadācic chaṅkaiva na kriyate,
kadācit sarvatra śaṅkā / tathā hi-
sarasi bahuśas tārācchāyekṣaṇāt parivañcitaḥ
kumuda-viṭapānveṣī haṃso niśāsvavicakṣaṇaḥ /
na daśati punas tārāśaṅkī divāpi sitotpalaṃ
kuhuka-cakito lokaḥ satye'py apāyam apekṣate // Hit_4.109 //
durjana-dūṣita-manasaḥ sujaneṣv api nāsti viśvāsaḥ /
bālaḥ pāyasa-dagdho dadhy api phūtkṛtya bhakṣayati // Hit_4.110 //
tad deva / yathā-śakti tat-pūjārthaṃ ratnopahārādi-sāmagrī susajjīkriyatām /
tathānuṣṭhite sati sa gṛdhro durga-dvārāc cakravākeṇopagamya,
satkṛtyānīya rāja-darśanaṃ kārito dattāsane copaviṣṭaḥ /
cakravāka uvāca-mantrin /
yuṣmad-āyattaṃ sarvaṃ svecchayopabhujyatām idaṃ rājyam æ
rājahaṃso brūte-evam eva /
dūradarśī kathayati-evam evaitat /
kintv idānīṃ bahu-prapañca-vacanaṃ niṣparyojanam / yataḥ-
lubdham arthena gṛhṇīyāt stabdham añjali-karmaṇā /
mūrkhaṃ chandānurodhena yāthātathyena paṇḍitam // Hit_4.111 //
anyac ca-
sad-bhāvena haren mitraṃ sambhrameṇa tu bāndhavān /
strī-bhṛtyau dāna-mānābhyāṃ dākṣiṇyenetarān janān // Hit_4.112 //
tad idānīṃ sandhātuṃ gamyatām /
mahā-pratāpaś citravarṇo rājā /
cakravāko brūte-yathā sandhānaṃ kāryam /
tad apy ucyatām /
rājahaṃso brūte-kati prakārāḥ sandhīnāṃ sambhavanti ?
gṛdhro brūte-kathayāmi śrūyatām-
balīyasābhiyuktas tu nṛpo nānya-pratikriyaḥ /
āpannaḥ sandhim anvicchet kurvāṇaḥ kāla-yāpanam // Hit_4.113 //
kapāla upahāraś ca santānaḥ saṃgatas tathā /
upanyāsaḥ pratīkāraḥ saṃyogaḥ puruṣāntaraḥ // Hit_4.114 //
adṛṣṭa-nara ādiṣṭa ātmāmiṣa upagrahaḥ /
parikrayas tathocchinnas tathā ca para-dūṣaṇaḥ // Hit_4.115 //
skandhopaneyaḥ sandhiś ca ṣoḍaśaḥ parakīrtitaḥ /
iti ṣoḍaśakaṃ prāhuḥ sandhiṃ sandhi-vicakṣaṇāḥ // Hit_4.116 //
kapāla-sandhir vijñeyaḥ kevalaṃ sama-sandhikaḥ /
sampradānād bhavati ya upahāraḥ sa ucyate // Hit_4.117 //
santāna-sandhir vijñeyo dārikā-dāna-pūrvakaḥ /
sadbhis tu saṅgataḥ sandhir maitrī-pūrva udāhṛtaḥ // Hit_4.118 //
yāvad āyuḥ-pramāṇas tu samānārtha-prayojanaḥ /
sampattau vā vipattau vā kāraṇair yo na bhidyate // Hit_4.119 //
saṅgataḥ sandhir evāyaṃ prakṛṣṭatvāt suvarṇavat /
tathānyaiḥ sandhi-kuśalaiḥ kāñcanaḥ samudāhṛtaḥ // Hit_4.120 //
ātma-kāryasya siddhiṃ tu samuddiśya kriyeta yaḥ /
sa upanyāsa-kuśalair upanyāsa udāhṛtaḥ // Hit_4.121 //
mayāsyopakṛtaṃ pūrvaṃ mamāpy eṣa kariṣyati /
iti yaḥ kriyate sandhiḥ pratīkāraḥ sa ucyate // Hit_4.122 //
upakāraṃ karomy asya mamāpy eṣa kariṣyati /
ayaṃ cāpi pratīkāro rāma-sugṛīvayor iva // Hit_4.123 //
ekārthāṃ samyag uddiśya yātrāṃ yatra hi gacchataḥ /
susaṃhita-prayāṇas tu sandhiḥ saṃyoga ucyate // Hit_4.124 //
āvayor yodha-mukhyābhyāṃ mad-arthaḥ sādhyatām iti /
yasmin paṇaḥ prakriyate sa sandhiḥ puruṣāntaraḥ // Hit_4.125 //
tvayaikena madīyo 'rthaḥ samprasādhyas tv asāv iti /
yatra śatruḥ paṇaṃ kuryāt so 'dṛṣṭa-puruṣaḥ smṛtaḥ // Hit_4.126 //
yatra bhūmy-eka-deśena paṇena ripur ūrjitaḥ /
sandhīyate sandhi-vidbhiḥ sa cādiṣṭa udāhṛtaḥ // Hit_4.127 //
sva-sainyena tu sandhānam ātmādiṣṭa udāhṛtaḥ /
kriyate prāṇa-rakṣārthaṃ sarva-dānād upagrahaḥ // Hit_4.128 //
kośāṃśenārdha-kośena sarva-kośena vā punaḥ /
śiṣṭasya pratirakṣārthaṃ parikraya udāhṛtaḥ // Hit_4.129 //
bhuvāṃ sāravatīnāṃ tu dānād ucchinna ucyate /
bhūmy-uttha-phala-dānena sarveṇa para-bhūṣaṇaḥ // Hit_4.130 //
paricchinnaṃ phalaṃ yatra pratiskandhena dīyate /
skandhopaneyaṃ taṃ prāhuḥ sandhiṃ sandhi-vicakṣaṇāḥ // Hit_4.131 //
parasparopakāras tu maitrī sambandhakas tathā /
upahāraś ca vijñeyāś catvāraś caiva sandhayaḥ // Hit_4.132 //
eka evopahāras tu sandhir etan mataṃ hi naḥ /
upahārasya bhedās tu sarve'nye maitra-varjitāḥ // Hit_4.133 //
abhiyoktā balī yasmād alabdhvā na nivartate /
upahārād ṛte tasmāt saṃdhir anyo na vidyate // Hit_4.134 //
rājāha-bhavanto mahāntaḥ paṇḍitāś ca /
tad atrāsmākaṃ yathā-kāryam upadiśyatām /
dūradarśī brūte-āḥ kim evam ucyate?
ādhi-vyādhi-parītāpād adya śvo vā vināśine /
ko hi nāma śarīrāya dharmāpetaṃ samācaret // Hit_4.135 //
jalāntaś candra-capalaṃ jīvitaṃ khalu dehinām /
tathā-vidham iti jñātvā śaśvat-kalyāṇam ācaret // Hit_4.136 //
vātābhra-vibhramam idaṃ vasudhādhipatyam
āpāta-mātra-madhuro viṣayopabhogaḥ /
prāṇās tṛṇāgra-jala-bindu-samāna-lolā
dharmaḥ sakhā param aho paraloka-yāne // Hit_4.137 //
mṛga-tṛṣṇā-samaṃ vīkṣya saṃsāraṃ kṣaṇa-bhaṅguram /
sajjanaiḥ saṅgataṃ kuryād dharmāya ca sukhāya ca // Hit_4.138 //
tan mama saṃmatena tad eva kriyatām / yataḥ-
aśvamedha-sahasraṃ ca satyaṃ ca tulayā dhṛtam /
aśvamedha-sahasrād dhi satyam eva viśiṣyate // Hit_4.139 //
ataḥ satyābhidhāna-divya-puraḥsaram anayor bhūpālayoḥ kāñcanābhidhānaḥ sandhir vidhīyatām /
sarvajño brūte-evam astu /
tato rājahaṃsena rājñā vastrālaṅkāropahāraiḥ sa mantrī dūradarśī pūjitaḥ /
prahṛṣṭa-manāś cakravākaṃ gṛhītvā,
rājño mayūrasya saṃnidhānaṃ gataḥ /
 tatra citravarṇena rājñā sarvajño gṛdhra-vacanād bahu-māna-dāna-puraḥ-saraṃ sambhāṣitas tathā-vidhaṃ sandhiṃ svīkṛtya rājahaṃsa-samīpaṃ prasthāpitaḥ 
dūradarśī brūte-deva /
siddhaṃ naḥ samīhitam /
idānīṃ svasthānam eva vindhyācalaṃ vyāvṛtya pratigamyatām /
atha sarve sva-sthānaṃ prāpya,
manābhilaṣitaṃ phalaṃ prāpnuvann iti /
viṣṇuśarmenoktaṃ-aparaṃ kiṃ kathayāmi,
tad ucyatām /
rāja-putrā ūcuḥ-ārya /
tava prasādāt sakala-rājya-vyavahārāṅgaṃ jātam /
tataḥ sukhino bhūtā vayam /
viṣṇu-śarmovāca-yadyapy evaṃ tathāpy aparam apīdam astu /
sandhiḥ sarva-mahī-bhujāṃ vijayinām astu pramodaḥ sadā
santaḥ santu nirāpadaḥ sukṛtināṃ kīrtiś ciraṃ vardhatām /
nīti-vāra-vilāsinīva satataṃ vakṣaḥ-sthale saṃsthitā
vaktraṃ cumbatu mantriṇām aharahar bhūyān mahān utsavaḥ // Hit_4.140 //
anyac cāstu-
prāleyādreḥ sutāyāḥ praṇaya-nivasatiś candramauliḥ sa yāvad
yāval lakṣmīr murārer jalada iva taḍin mānase visphurantī /
yāvat svarṇācalo 'yaṃ dava-dahana-samo yasya sūryaḥ sphuliṅgas
tāvan nārāyaṇena pracaratu racitaḥ saṅgraho 'yaṃ kathānām // Hit_4.141 //
kiṃ ca-
urvīm uddāma-sasyāṃ janayatu visṛjan vāsavo vṛṣṭim iṣṭām iṣṭais traiviṣṭapānāṃ vidadhatu vidhivat prīṇanaṃ vipra-mukhyāḥ /
ākalpāntaṃ ca bhūyāt sthira-samupacitā saṅgatiḥ sajjanānāṃ niḥśeṣaṃ yāntu śāntiṃ piśuna-jana-giro duḥsahā vajra-lepāḥ // Hit_4.142 //
aparaṃ ca-
śrīmāndhavalacandro 'sau jīyān māṇḍaliko ripūn /
yenāyaṃ saṅgraho yatnāl lekhayitvā pracāritaḥ // Hit_4.143 //
iti hitopadeśe sandhir nāma caturthaḥ kathā-saṅgrahaḥ
// samāptaś cāyaṃ hitopadeśaḥ //
