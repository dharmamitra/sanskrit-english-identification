auṃ / saha nāv avatu /
saha nau bhunaktu /
saha vīryaṃ karavāvahai /
tejasvi nāv adhītam astu /
mā vidviṣāvahai /
auṃ śāntiḥ śāntiḥ śāntiḥ
prathamo 'dhyāyaḥ
hariḥ oṃ brahma-vādino vadanti
kiṃ kāraṇaṃ brahma kutaḥ sma jātā jīvāma kena kva ca saṃpratiṣṭhāḥ /
adhiṣṭhitāḥ kena sukhetareṣu vartāmahe brahma-vido vyavasthām // SvetUp_1.1 //
kālaḥ svabhāvo niyatir yadṛcchā bhūtāni yoniḥ puruṣa iti cintyā /
saṃyoga eṣāṃ na tv ātma-bhāvād ātmāpy anīśaḥ sukha-duḥkha-hetoḥ // SvetUp_1.2 //
te dhyāna-yogānugatā apaśyan devātma-śaktiṃ sva-guṇair nigūḍhām /
yaḥ kāraṇāni nikhilāni tāni kālātma-yuktāny adhitiṣṭhaty ekaḥ // SvetUp_1.3 //
tam eka-nemiṃ tri-vṛtaṃ ṣoḍaśāntaṃ śatārdhāraṃ viṃśati-pratyarābhiḥ /
aṣṭakaiḥ ṣaḍbhir viśva-rūpaika-pāśaṃ tri-mārga-bhedaṃ dvi-nimittaika-moham // SvetUp_1.4 //
pañca-sroto 'mbuṃ pañca-yony-ugra-vakrāṃ pañca-prāṇormiṃ pañca-buddhy-ādi-mūlām /
pañcāvartāṃ pañca-duḥkhaugha-vegāṃ pañcāśad-bhedāṃ pañca-parvām adhīmaḥ // SvetUp_1.5 //
sarvājīve sarva-saṃsthe bṛhante asmin haṃso bhrāmyate brahma-cakre /
pṛthag ātmānaṃ preritāraṃ ca matvā juṣṭas tatas tenāmṛtatvam eti // SvetUp_1.6 //
udgītam etat paramaṃ tu brahma tasmiṃs trayaṃ supratiṣṭhākṣaraṃ ca /
atrāntaraṃ brahma-vido viditvā līnā brahmaṇi tat-parā yoni-muktāḥ // SvetUp_1.7 //
saṃyuktam etat kṣaram akṣaraṃ ca vyaktāvyaktaṃ bharate viśvam īśaḥ /
anīśaś cātmā badhyate bhoktṛ-bhāvāj jñātvā devaṃ mucyate sarva-pāśaiḥ // SvetUp_1.8 //
jñājñau dvāv ajāv īśanīśāv ajā hy ekā bhoktṛ-bhogyārtha-yuktā /
anantaś cātmā viśva-rūpo hy akartā trayaṃ yadā vindate brahmam etat // SvetUp_1.9 //
kṣaraṃ pradhānam amṛtākṣaraṃ haraḥ kṣarātmānāv īśate deva ekaḥ /
tasyābhidhyānād yojanāt tattva-bhāvād bhūyaś cānte viśva-māyā-nivṛttiḥ // SvetUp_1.10 //
jñātvā devaṃ sarva-pāśāpahāniḥ kṣīṇaiḥ kleśair janma-mṛtyu-prahāṇiḥ /
tasyābhidhyānāt tṛtīyaṃ deha-bhede viśvaiśvaryaṃ kevala āpta-kāmaḥ // SvetUp_1.11 //
etaj jñeyaṃ nityam evātma-saṃsthaṃ nātaḥ paraṃ veditavyaṃ hi kiñcit /
bhoktā bhogyaṃ preritāraṃ ca matvā sarvaṃ proktaṃ trividhaṃ brahmam etat // SvetUp_1.12 //
vahner yathā yoni-gatasya mūrtir na dṛśyate naiva ca liṅga-nāśaḥ /
sa bhūya evendhana-yoni-gṛhyas tad vobhayaṃ vai praṇavena dehe // SvetUp_1.13 //
sva-deham araṇiṃ kṛtvā praṇavaṃ cottarāraṇim /
dhyāna-nirmathanābhyāsād devaṃ paśyan nigūḍhavat // SvetUp_1.14 //
tileṣu tailaṃ dadhanīva sarpir āpaḥ srotaḥsv araṇīṣu cāgniḥ /
evam ātmātmani gṛhyate 'sau satyenainaṃ tapasā yo 'nupaśyati // SvetUp_1.15 //
sarva-vyāpinam ātmānaṃ kṣīre sarpir ivārpitam /
ātma-vidyā-tapo-mūlaṃ tad brahmopaniṣat param // SvetUp_1.16 //
tad brahmopaniṣat param
iti prathamo 'dhyāyaḥ
dvitīyo 'dhyāyaḥ
yuñjānaḥ prathamaṃ manas- tattvāya savitā dhiyaḥ /
agner jyotir nicāyya pṛthivyā adhyābharat [*1] // SvetUp_2.1 //
[*1] This mantra is also found in Yajurveda 11.1.
yuktena manasā vayaṃ devasya savituḥ save /
suvargeyāya śaktyā [*2] ... // SvetUp_2.2 //
[*2] This mantra is also found in Yajurveda 11.2.
yuktvāya manasā devān suvaryato dhiyā divam /
bṛhaj jyotiḥ kariṣyataḥ savitā prasuvāti tān [*3] // SvetUp_2.3 //
[*3] This mantra is also found in Yajurveda 11.3
yuñjate mana uta yuñjate dhiyo viprā viprasya bṛhato vipaścitaḥ /
vi hotrā dadhe vayunāvid eka inmahī devasya savituḥ pariṣṭutiḥ [*4] // SvetUp_2.4 //
[*4] This mantra is also found in Yajurveda 11.4, 5.14, and Rigveda 5.81.1.
yuje vāṃ brahma pūrvyaṃ namobhir viśloka etu pathy eva sūreḥ /
śṛṇvantu viśve amṛtasya putrā ā ye dhāmāni divyāni tasthuḥ [*5] // SvetUp_2.5 //
[*5] This mantra is also found in Yajurveda 11.5 and Rigveda 10.13.1.
agnir yatrābhimathyate vāyur yatrādhirudhyate /
somo yatrātiricyate tatra sañjāyate manaḥ // SvetUp_2.6 //
savitrā prasavena juṣeta brahma pūrvyam /
yatra yoniṃ kṛṇavase na hi te pūrvam akṣipat // SvetUp_2.7 //
trir unnataṃ sthāpya samaṃ śarīraṃ hṛdīndriyāṇi manasā sanniveśya /
brahmoḍupena pratareta vidvān srotāṃsi sarvāṇi bhayāvahāni // SvetUp_2.8 //
prāṇān prapīḍyeha saṃyukta-ceṣṭaḥ kṣīṇe prāṇe nāsikayocchvasīta /
duṣṭāśva-yuktam iva vāham enaṃ vidvān mano dhārayetāpramattaḥ // SvetUp_2.9 //
same śucau śarkarā-vahni-bālukā- vivarjite śabda-jalāśrayādibhiḥ /
mano 'nukūle na tu cakṣu-pīḍane guhā-nivātāśrayaṇe prayojayet // SvetUp_2.10 //
nīhāra-dhūmārkānilānalānāṃ khadyota-vidyut-sphaṭika-śaśīnām /
etāni rūpāṇi puraḥ-sarāṇi brahmaṇy abhivyakti-karāṇi yoge // SvetUp_2.11 //
pṛthivy-ap-tejo 'nila-khe samutthite pañcātmake yoga-guṇe pravṛtte /
na tasya rogo na jarā na mṛtyuḥ prāptasya yogāgni-mayaṃ śarīram // SvetUp_2.12 //
laghutvam ārogyam alolupatvaṃ varṇa-prasādaṃ svara-sauṣṭhavaṃ ca /
gandhaḥ śubho mūtra-purīṣam alpaṃ yoga-pravṛttiṃ prathamāṃ vadanti // SvetUp_2.13 //
yathaiva bimbaṃ mṛdayopaliptaṃ tejo-mayaṃ bhrājate tat sudhāntam /
tad vātma-tattvaṃ prasamīkṣya dehī ekaḥ kṛtārtho bhavate vīta-śokaḥ // SvetUp_2.14 //
yad ātma-tattvena tu brahma-tattvaṃ dīpopameneha yuktaḥ prapaśyet /
ajaṃ dhruvaṃ sarva-tattvair viśuddhaṃ jñātvā devaṃ mucyate sarva-pāśaiḥ // SvetUp_2.15 //
eṣa ha devaḥ pradiśo 'nu sarvāḥ pūrvo ha jātaḥ sa u garbhe antaḥ /
sa eva jātaḥ sa janiṣyamāṇaḥ pratyaṅ janāṃs tiṣṭhati sarvato-mukhaḥ // SvetUp_2.16 //
yo devo agnau yo 'psu yo viśvaṃ bhuvanam āviveśa /
ya oṣadhīṣu yo vanaspatiṣu tasmai devāya namo namaḥ // SvetUp_2.17 //
iti dvitīyo 'dhyāyaḥ
tṛtīyo 'dhyāyaḥ
ya eko jālavān īśata īśanībhiḥ sarvāṃl lokān īśata īśanībhiḥ /
ya evaika udbhave sambhave ca ya etad vidur amṛtās te bhavanti // SvetUp_3.1 //
eko hi rudro na dvitīyāya tasthur ya imāṃl lokān īśata īśanībhiḥ /
pratyaṅ janāṃs tiṣṭhati sañcukocānta-kāle saṃsṛjya viśvā bhuvanāni gopāḥ // SvetUp_3.2 //
viśvataś cakṣur uta viśvato-mukho viśvato-bāhur uta viśvatas-pāt /
saṃ[*6] bāhubhyāṃ dhamati sampatatrair dyāv-ābhūmī janayan deva ekaḥ [*7] // SvetUp_3.3 //
[*6] taṃ
[*7] This mantra is also found in Yajurveda 17.19 and Rigveda 10.82.3.
yo devānāṃ prabhavaś codbhavaś ca viśvādhipo rudro maharṣiḥ /
hiraṇyagarbhaṃ janayāmāsa pūrvaṃ sa no buddhyā śubhayā saṃyunaktu // SvetUp_3.4 //
yā te rudra śivā tanūr aghorāpāpa-kāśinī /
tayā nas tanuvā śantamayā giriśantābhicākaśīhi [*8] // SvetUp_3.5 //
[*8] Yajurveda 16.2.
yābhiṣuṃ giriśanta haste bibharṣy astave /
śivāṃ giritra tāṃ kuru mā hiṃsīḥ puruṣaṃ jagat [*9] // SvetUp_3.6 //
[*9] Yajurveda 16.3.
tataḥ paraṃ brahma paraṃ bṛhantaṃ yathānikāyaṃ sarva-bhūteṣu gūḍham /
viśvasyaikaṃ pariveṣṭitāram īśaṃ taṃ jñātvāmṛtā bhavanti // SvetUp_3.7 //
vedāham etaṃ puruṣaṃ mahāntam āditya-varṇaṃ tamasaḥ parastāt /
tam eva viditvātimṛtyum eti nānyaḥ panthā vidyate 'yanāya [*10] // SvetUp_3.8 //
[*10] Yajurveda 31.8.
yasmāt paraṃ nāparam asti kiṃcid yasmān nāṇīyo na jyāyo 'sti kaścit /
vṛkṣa iva stabdho divi tiṣṭhaty ekas tenedaṃ pūrṇaṃ puruṣeṇa sarvam // SvetUp_3.9 //
tato yad uttarataraṃ tad arūpam anāmayam /
ya etad vidur amṛtāste bhavanti athetare duḥkham evāpi yanti // SvetUp_3.10 //
sarvānana-śiro-grīvaḥ sarva-bhūta-guhāśayaḥ /
sarva-vyāpī sa bhagavāṃs tasmāt sarva-gataḥ śivaḥ // SvetUp_3.11 //
mahān prabhur vai puruṣaḥ sattvasyaiṣa pravartakaḥ /
sunirmalām imāṃ prāptim īśāno jyotir avyayaḥ // SvetUp_3.12 //
aṅguṣṭha-mātraḥ puruṣo 'ntarātmā sadā janānāṃ hṛdaye sanniviṣṭaḥ /
hṛdā manīṣo[*11] manasābhikḷpto ya etad vidur amṛtās te bhavanti // SvetUp_3.13 //
[*11] manvīśo
sahasra-śīrṣā puruṣaḥ sahasrākṣaḥ sahasra-pāt /
sa bhūmiṃ viśvato vṛtvā- [a]tyatiṣṭhad daśāṅgulam // SvetUp_3.14 //
puruṣa evedaṃ sarvaṃ yad bhūtaṃ yac ca bhavyam /
utāmṛtatvasyeśāno yad annenātirohati [*12] // SvetUp_3.15 //
[*12] Yajurveda 31.1-2, Rigveda 10.90.1-2. Atharva-veda 19.6.1,4.
sarvataḥ pāṇi-pādaṃ tat sarvato 'kṣi-śiro-mukham /
sarvataḥ śrutimal loke sarvam āvṛtya tiṣṭhati // SvetUp_3.16 //
sarvendriya-guṇābhāsaṃ sarvendriya-vivarjitam /
sarvasya prabhum īśānaṃ sarvasya śaraṇaṃ bṛhat[*13] // SvetUp_3.17 //
[*13] suhṛt
nava-dvāre pure dehī haṃso lelāyate bahiḥ /
vaśī sarvasya lokasya sthāvarasya carasya ca // SvetUp_3.18 //
apāṇi-pādo javano grahītā paśyaty acakṣuḥ sa śṛṇoty akarṇaḥ /
sa vetti vedyaṃ na ca tasyāsti vettā tam āhur agryaṃ puruṣaṃ mahāntam // SvetUp_3.19 //
aṇor aṇīyān mahato mahīyān ātmā guhāyāṃ nihito 'sya jantoḥ /
tam akratuḥ paśyati vīta-śoko dhātuḥ prasādān mahimānam īśam [*14] // SvetUp_3.20 //
[*14] See KaṭhaU 1.2.20.
vedāham etam ajaraṃ purāṇaṃ sarvātmānaṃ sarva-gataṃ vibhutvāt /
janma-nirodhaṃ pravadanti yasya brahma-vādino hi pravadanti nityam // SvetUp_3.21 //
iti tṛtīyo 'dhyāyaḥ
caturtho 'dhyāyaḥ
ya eko 'varṇo bahudhā śakti-yogād varaṇān anekān nihitārtho dadhāti /
vi caiti cānte viśvam ādau sa devaḥ sa no buddhyā śubhayā saṃyunaktu // SvetUp_4.1 //
tad evāgnis tad ādityas tad vāyus tad u candramāḥ /
tad eva śukraṃ tad brahma tad āpas tat prajāpatiḥ [*15] // SvetUp_4.2 //
[*15] Yajurveda 32.1.
tvaṃ strī pumān asi tvaṃ kumāra uta vā kumārī /
tvaṃ jīrṇo daṇḍena vañcasi tvaṃ jāto bhavasi viśvato-mukhaḥ [*16] // SvetUp_4.3 //
[*16] Atharva-veda 10.8.27.
nīlaḥ pataṅgo harito lohitākṣas taḍid-garbha ṛtavaḥ samudrāḥ /
anādimat tvaṃ vibhutvena vartase yato jātāni bhuvanāni viśvā // SvetUp_4.4 //
ajām ekāṃ lohita-śukla-kṛṣṇāṃ bahvīḥ prajāḥ sṛjamānāṃ sa-rūpāḥ /
ajo hy eko juṣamāṇo 'nuśete jahāty enāṃ bhukta-bhogām ajo 'nyaḥ // SvetUp_4.5 //
dvā suparṇā sayujā sakhāyā samānaṃ vṛkṣaṃ pariṣasvajāte /
tayor anyaḥ pippalaṃ svādv atty anaśnann anyo abhicākaśīti [*17] // SvetUp_4.6 //
[*17] Atharva-veda 9.14.20, Rigveda 1.164.20.
samāne vṛkṣe puruṣo nimagno 'nīśayā śocati muhyamānaḥ /
juṣṭaṃ yadā paśyaty anyam īśam asya mahimānam iti vīta-śokaḥ // SvetUp_4.7 //
ṛco akṣare parame vyoman yasmin devā adhi viśve niṣeduḥ /
yas taṃ na veda kim ṛcā kariṣyati ya it tad vidus ta ime samāsate [*18] // SvetUp_4.8 //
[*18] Atharva-veda 9.15.18, Rigveda 1.164.39.
chandāṃsi yajñāḥ kratavo vratāni bhūtaṃ bhavyaṃ yac ca vedā vadanti /
asmān māyī sṛjate viśvam etat tasmiṃś cānyo māyayā sanniruddhaḥ // SvetUp_4.9 //
māyāṃ tu prakṛtiṃ vidyān māyinaṃ ca maheśvaram /
tasyāvayava-bhūtais tu vyāptaṃ sarvam idaṃ jagat // SvetUp_4.10 //
yo yoniṃ yonim adhitiṣṭhaty eko yasminn idam saṃ ca vicaiti sarvam /
tam īśānaṃ varadaṃ devam īḍyaṃ nicāyyemāṃ śāntim atyantam eti // SvetUp_4.11 //
yo devānāṃ prabhavaś codbhavaś ca viśvādhipo rudro maharṣiḥ /
hiraṇyagarbhaṃ paśyata jāyamānaṃ sa no buddhyā śubhayā saṃyunaktu // SvetUp_4.12 //
yo devānām adhipo yasmin lokā adhiśritāḥ /
ya īśe asya dvipadaś catuṣpadaḥ kasmai devāya haviṣā vidhema // SvetUp_4.13 //
sūkṣmātisūkṣmaṃ kalilasya madhye viśvasya sraṣṭāram aneka-rūpam /
viśvasyaikaṃ pariveṣṭitāraṃ jñātvā śivaṃ śāntim atyantam eti [*19] // SvetUp_4.14 //
[*19] See below 5.13.
sa eva kāle bhuvanasya goptā viśvādhipaḥ sarva-bhūteṣu gūḍhaḥ /
yasmin yuktā brahmarṣayo devatāś ca tam evaṃ jñātvā mṛtyu-pāśāṃś chinatti // SvetUp_4.15 //
ghṛtāt paraṃ maṇḍam ivātisūkṣmaṃ jñātvā śivaṃ sarva-bhūteṣu gūḍham /
viśvasyaikaṃ pariveṣṭitāraṃ jñātvā devaṃ mucyate sarva-pāśaiḥ // SvetUp_4.16 //
eṣa devo viśva-karmā mahātmā sadā janānāṃ hṛdaye saṃniviṣṭaḥ /
hṛdā manīṣā manasābhikḷpto ya etad vidur amṛtās te bhavanti // SvetUp_4.17 //
yadātamas tan na divā na rātrir na san na cāsac chiva eva kevalaḥ /
tad akṣaraṃ tat savitur vareṇyaṃ prajñā ca tasmāt prasṛtā purāṇī // SvetUp_4.18 //
nainam ūrdhvaṃ na tiryañcaṃ na madhye na parijagrabhat /
na tasya pratimā asti yasya nāma mahad yaśaḥ // SvetUp_4.19 //
na saṃdṛśe tiṣṭhati rūpam asya na cakṣuṣā paśyati kaścanainam /
hṛdā hṛdi-sthaṃ manasā ya enam evaṃ vidur amṛtāste bhavanti // SvetUp_4.20 //
ajāta ity evaṃ kaścid bhīruḥ prapadyate /
rudra yat te dakṣiṇaṃ mukhaṃ tena māṃ pāhi nityam // SvetUp_4.21 //
mā nas toke tanaye mā na āyuṣi mā no goṣu mā na aśveṣu rīriṣaḥ /
vīrān mā no rudra bhāmito vadhīr haviṣmantaḥ sadāmit tvā havāmahe [*20] // SvetUp_4.22 //
[*20] Yajurveda 16.16, Rigveda 10.114.8.
iti caturtho 'dhyāyaḥ
pañcamo 'dhyāyaḥ
dve akṣare brahma-pare tv anante vidyāvidye nihite yatra gūḍhe /
kṣaraṃ tv avidyā hy amṛtaṃ tu vidyā vidyāvidye īśate yas tu so 'nyaḥ // SvetUp_5.1 //
yo yoniṃ yonim adhitiṣṭhaty eko viśvāni rūpāṇi yonīś ca sarvāḥ /
ṛṣiṃ prasūtaṃ kapilaṃ yas tam agre jñānair bibharti jāyamānaṃ ca paśyet // SvetUp_5.2 //
ekaika-jālaṃ bahudhā vikurvann asmin kṣetre saṃharaty eṣa devaḥ /
bhūyaḥ sṛṣṭvā patayas tatheśaḥ sarvādhipatyaṃ kurute mahātmā // SvetUp_5.3 //
sarvā diśa ūrdhvam adhaś ca tiryak prakāśayan bhrājate yad v anaḍvān /
evaṃ sa devo bhagavān vareṇyo yoni-svabhāvān adhitiṣṭhaty ekaḥ // SvetUp_5.4 //
yac ca svabhāvaṃ pacati viśva-yoniḥ pācyāṃś ca sarvān pariṇāmayed yaḥ /
sarvam etad viśvam adhitiṣṭhaty eko guṇāṃś ca sarvān viniyojayed yaḥ // SvetUp_5.5 //
tad veda-guhyopaniṣatsu gūḍhaṃ tad brahmā vedate brahma-yonim /
ye pūrvaṃ devā ṛṣayaś ca tad vidus te tan-mayā amṛtā vai babhūvuḥ // SvetUp_5.6 //
guṇānvayo yaḥ phala-karma-kartā kṛtasya tasyaiva sa copabhoktā /
sa viśva-rūpas triguṇas trivartmā prāṇādhipaḥ sañcarati sva-karmabhiḥ // SvetUp_5.7 //
aṅguṣṭha-mātro ravi-tulya-rūpaḥ saṅkalpāhaṅkāra-samanvito yaḥ /
buddher guṇenātma-guṇena caiva ārāgra-mātro 'py aparo 'pi dṛṣṭaḥ // SvetUp_5.8 //
bālāgra-śata-bhāgasya śatadhā kalpitasya ca /
bhāgo jīvaḥ sa vijñeyaḥ sa cānantyāya kalpate // SvetUp_5.9 //
naiva strī na pumān eṣa na caivāyaṃ napuṃsakaḥ /
yad yac charīram ādatte tena tena sa yujyate // SvetUp_5.10 //
saṅkalpana-sparśana-dṛṣṭi-mohair grāsāmbu-vṛṣṭyātma-vivṛddhi-janma /
karmānugāny anukrameṇa dehī sthāneṣu rūpāṇy abhisamprapadyate // SvetUp_5.11 //
sthūlāni sūkṣmāṇi bahūni caiva rūpāṇi dehī sva-guṇair vṛṇoti /
kriyā-guṇair ātma-guṇaiś ca teṣāṃ saṃyoga-hetur aparo 'pi dṛṣṭaḥ // SvetUp_5.12 //
anādy-anantaṃ kalilasya madhye viśvasya sraṣṭāram aneka-rūpam /
viśvasyaikaṃ pariveṣṭitāraṃ jñātvā devaṃ mucyate sarva-pāśaiḥ // SvetUp_5.13 //
bhāva-grāhyam anīḍākhyaṃ bhāvābhāva-karaṃ śivam /
kalā-sarga-karaṃ devaṃ ye vidus te jahus tanum // SvetUp_5.14 //
iti pañcamo 'dhyāyaḥ
ṣaṣṭho 'dhyāyaḥ
svabhāvam eke kavayo vadanti kālaṃ tathānye parimuhyamānāḥ /
devasyaiṣa mahimā tu loke yenedaṃ bhrāmyate brahma-cakram // SvetUp_6.1 //
yenāvṛtaṃ nityam idaṃ hi sarvaṃ jñaḥ kāla-kālo guṇī sarva-vid yaḥ /
teneśitaṃ karma vivartate ha pṛthivy-ap-tejo 'nila-khāni cintyam // SvetUp_6.2 //
tat karma kṛtvā vinivartya bhūyas tattvasya tattvena sametya yogam /
ekena dvābhyāṃ tribhir aṣṭabhir vā kālena caivātma-guṇaiś ca sūkṣmaiḥ // SvetUp_6.3 //
ārabhya karmāṇi guṇānvitāni bhāvāṃś ca sarvān viniyojayed yaḥ /
teṣām abhāve kṛta-karma-nāśaḥ karma-kṣaye yāti sa tattvato 'nyaḥ // SvetUp_6.4 //
ādiḥ sa saṃyoga-nimitta-hetuḥ paras trikālād akalo 'pi dṛṣṭaḥ /
taṃ viśva-rūpaṃ bhava-bhūtam īḍyaṃ devaṃ sva-citta-stham upāsya pūrvam // SvetUp_6.5 //
sa vṛkṣa-kālākṛtibhiḥ paro 'nyo yasmāt prapañcaḥ parivartate 'yam /
dharmāvahaṃ pāpa-nudaṃ bhageśaṃ jñātvātma-stham amṛtaṃ viśva-dhāma // SvetUp_6.6 //
tam īśvarāṇāṃ paramaṃ maheśvaraṃ taṃ devatānāṃ paramaṃ ca daivatam /
patiṃ patīnāṃ paramaṃ parastād vidāma devaṃ bhuvaneśam īḍyam // SvetUp_6.7 //
na tasya kāryaṃ karaṇaṃ ca vidyate na tat-samaś cābhyadhikaś ca dṛśyate /
parāsya śaktir vividhaiva śrūyate svābhāvikī jñāna-bala-kriyā ca // SvetUp_6.8 //
na tasya kaścit patir asti loke na ceśitā naiva ca tasya liṅgam /
sa kāraṇaṃ karaṇādhipādhipo na cāsya kaścij janitā na cādhipaḥ // SvetUp_6.9 //
yas tantu-nābha iva tantubhiḥ pradhānajaiḥ svabhāvataḥ /
deva ekaḥ svam āvṛṇoti sa no dadhātu brahmāpyayam // SvetUp_6.10 //
eko devaḥ sarva-bhūteṣu gūḍhaḥ sarva-vyāpī sarva-bhūtāntarātmā /
karmādhyakṣaḥ sarva-bhūtādhivāsaḥ sākṣī cetā kevalo nirguṇaś ca // SvetUp_6.11 //
eko vaśī niṣkriyāṇāṃ bahūnām ekaṃ bījaṃ bahudhā yaḥ karoti /
tam ātma-sthaṃ ye 'nupaśyanti dhīrās teṣāṃ sukhaṃ śāśvataṃ netareṣām // SvetUp_6.12 //
nityo nityānāṃ cetanaś cetanānām eko bahūnāṃ yo vidadhāti kāmān /
tat kāraṇaṃ sāṅkhya-yogādhigamyaṃ jñātvā devaṃ mucyate sarva-pāśaiḥ // SvetUp_6.13 //
na tatra sūryo bhāti na candra-tārakaṃ nemā vidyuto bhānti kuto 'yam agniḥ /
tam eva bhāntam anubhāti sarvaṃ tasya bhāsā sarvam idaṃ vibhāti // SvetUp_6.14 //
eko haṃso bhuvanasyāsya madhye sa evāgniḥ salile saṃniviṣṭaḥ /
tam eva viditvātimṛtyum eti nānyaḥ panthā vidyate 'yanāya // SvetUp_6.15 //
sa viśva-kṛd viśva-vid ātma-yonir jñaḥ kāla-kālo guṇī sarva-vid yaḥ /
pradhāna-kṣetra-jña-patir guṇeśaḥ saṃsāra-mokṣa-sthiti-bandha-hetuḥ // SvetUp_6.16 //
sa tan-mayo hy amṛta īśa-saṃstho jñaḥ sarvago bhuvanasyāsya goptā /
ya īśe 'sya jagato nityam eva nānyo hetur vidyata īśanāya // SvetUp_6.17 //
yo brahmāṇaṃ vidadhāti pūrvaṃ yo vai vedāṃś ca prahiṇoti tasmai /
taṃ ha devaṃ ātma-buddhi-prakāśaṃ mumukṣur vai śaraṇam ahaṃ prapadye // SvetUp_6.18 //
niṣkalaṃ niṣkriyaṃ śāntaṃ niravadyaṃ nirañjanam /
amṛtasya paraṃ setuṃ dagdhendanam ivānalam // SvetUp_6.19 //
yadā carmavad ākāśaṃ veṣṭayiṣyanti mānavāḥ /
tadā devam avijñāya duḥkhasyānto bhaviṣyati // SvetUp_6.20 //
tapaḥ-prabhāvād deva-prasādāc ca brahma ha śvetāśvataro 'tha vidvān /
atyāśramibhyaḥ paramaṃ pavitraṃ provāca samyag-ṛṣi-saṅgha-juṣṭam // SvetUp_6.21 //
vedānte paramaṃ guhyaṃ purā-kalpe pracoditam /
nāpraśāntāya dātavyaṃ nāputrāyāśiṣyāya vā punaḥ // SvetUp_6.22 //
yasya deve parā bhaktiḥ yathā deve tathā gurau /
tasyaite kathitā hy arthāḥ prakāśante mahātmanaḥ // SvetUp_6.23 //
oṃ saha nāv avatu saha nau bhunaktu saha vīryaṃ karavāvahai
tejasvi nāvadhītam astu mā vidviṣāvahai
oṃ śāntiḥ śāntiḥ śāntiḥ
iti ṣaṣṭho 'dhyāyaḥ
// iti śvetāśvataropaniṣat sampūrṇā //
