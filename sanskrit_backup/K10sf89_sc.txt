Śroṇa (1st)
śaripūtra idam avocat /
ye ke cic chroṇa śramaṇā vā brāhamaṇā vā anityena rūpeṇādhruveṇānāśvāsikena vipariṇāmadharmaṇā
śreyaṁsaḥ sma iti manyante sadṛśās sma iti manyante hīnāḥ sma iti manyante nānyatra
te śroṇa śramaṇā vā brāhmaṇā vā evaṁ yathābhūtasyādarśanāt /
ye ke cic chroṇa śramaṇā vā brāhmaṇā vā anityayā vedanayā saṁjñayā saṁskārair anityena
vijñānenādhruveṇānāśvasikena vipariṇāmadharmaṇā vijñānena śreyāṁsaḥ sma iti manyante
sadṛśāḥ sma iti manyante hīnāḥ sma iti manyante nānyatra te śroṇaśramaṇā vā brāhmaṇā
vā evaṁ yathābhūtasyādarśanād /
ye tu kecit śroṇa śramaṇā vā brāhmaṇā vā anityena rūpeṇādhruveṇānāśvāsikena vipariṇāmadharmaṇā
rūpeṇa na śreyāmsaḥ sma iti manyante na sadṛśāḥ sma iti manyante na hīnāḥ sma iti
manyante nānyatra te śroṇa śramaṇā vā brāhmaṇā vā anityayā vedanayā saṁjñayā saṁskārair
anityena vijñānenādhruveṇānāśvāsikena vipariṇāmadharmaṇā vijñānena na śreyāṁsaḥ sma
iti manyante na sadṛśaḥ sma iti manyante na hīnāḥ sma iti manyante nānyatra te śroṇa
śramaṇā vā brāhmaṇā vā evaṁ yathābhūtasya darśanāt /
tat kim manyase śroṇa rūpaṁ nityaṁ vā anityaṁ vā /
anityam idaṁ bhoḥ śāriputra /
yat punar anityaṁ duḥkhaṁ vā tan na vā duḥkhaṁ vipariṇāmadharma api nu tac chrutavān āryaśrāvaka ātmata upagacched / etan mama eṣo ’ham asmy  #
eṣa me ātmeti / 
no bhoḥ śāriputra /
kiṁ manyase śroṇa vedanā saṁjñā saṁskārā vijñānaṁ nityaṁ vā anityaṁ vā /
anityam idaṁ bhoḥ śāriputra /
yat punar anityaṁ duḥkhaṁ vipariṇāmadharma api nu tac chrutavān āryaśrāvaka ātmata upagacched / etan mama eṣo ’ham asmi eṣa me ātmeti /
no bhadanta śāriputra /
tasmāt tarhi śroṇa yat kiṁ cid rūpam atītānāgatapratyutpannam ādhyātmikaṁ vā bāhyaṁ
vā audārikaṁ vā sūkṣmaṁ vā hīnaṁ vā praṇītaṁ vā yad vā dūre yad vā antike tat sarvaṁ /
naitan mama naiṣo ’ham asmi naiṣa me ātmety evam etad yathābhūtaṁ samyakprajñayā draṣṭavyaṁ /
tasmāt tarhi śroṇa yā kā cid vedanā saṁjñā saṁskārā yat kiṁ cid vijñānam atītānāgatapratyutpannam
ādhyātmikaṁ vā bāhyaṁ vā audārikaṁ vā sūkṣmaṁ vā pūrvavad yāvat sa … vān āryaśrāvako
rūpād api nirvidyate vedanāyāḥ saṁjñāyāḥ saṁskārebhyo vijñānād api nirvidyate nirviṇṇo
virajyate virakto vimucyate vimuktasya vimuktam iti jñānaṁ bhavati kṣīṇā jātir uṣitaṁ
brahmacaryaṁ kṛtaṁ karaṇīyaṁ nāparam asmād bhavaṁ prajānāmīty asmin khalu dharmaparyāye
bhāṣyamāṇe śroṇasya gṛhapatiputrasya virajo vigatamalaṁ dharmeṣu dharmacakṣur utpannam /
atha śroṇo gṛhapatiputro dṛṣṭadharmā prāptadharmā viditadharmā paryavagāḍhadharmā
tīrṇṇa kāṁkṣas tīrṇavicikitso … ṣu vaiśāradyaprāpta utthāyāsanād ekāṁsam uttarāsaṅghaṁ
kṛtvā yenāyusmāṁc chāriputras tenāñjaliṁ pranamayya āyusmantaṁ śāriputra idam avocat /
abhikrānto ’haṁ bhadanta śāriputrābhikrāntaḥ yathāhaṁ bhagavantaṁ śaraṇaṁ gacchāmi
dharmaṁ ca bhikṣusaṁghaṁ copāsakaṁ ca māṁ dhārayādyāgreṇa yāvaj jīv … śroṇo gṛhapatiputra
āyuṣmanaḥ śāriputrasya bhāṣitam abhinandyānumodyāyuṣmanaḥ śāriputrasya pādau śirasā
vanditvā āyuṣmanaḥ śāriputrasyāntikāt prakrāntaḥ //
