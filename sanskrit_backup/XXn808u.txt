 (ārya)tārāṣṭottaraśatanāmastotram
 om namaḥ śrī āryatārāyai |
 śrīmatpotalake ramye nānādhātuvirājite |
 nānādrumalatākīrṇe nānāpakṣinikūjite || 1 ||
 nānānirjharabhāṅkārairnānāmṛgasamākule |
 nānākusumajātībhiḥ samantādadhivāsite || 2 ||
 nānāhṛdyaphalopetaṣaṭpadodgītaniḥsvanaiḥ |
 kinnarairmadhurodgītairmattaravāraṇasaṃkulaiḥ || 3 ||
 siddhavidyādharagaṇairgandharvaiśca ninādite |
 munibhirvītarāgaiśca satataṃ suniṣevite || 4 ||
 bodhisattvagaṇaiścānyairdaśabhūmīśvarairapi |
 āryatārādibhirdevairvidyārājñīsahasrakaiḥ || 5 ||
 krodharājagaṇaiścānyairhayagrīvādibhirvṛte |
 sarvasattvahite yukto bhagavānavalokitaḥ || 6 ||
 vyājahāra tataḥ śrīmān padmagarbhāsane sthitaḥ |
 mahatā tapasā yukto maitryā ca kṛpayānvitaḥ || 7 ||
 dharmaṃ dideśa tasyāṃ ca mahatyāṃ devaparṣadi |
 tatrāpaviddhamāgamya vajrapāṇirmahābalaḥ || 8 ||
 parayā kṛpayā yuktaḥ papraccha cāvalokitam |
 taskaroragasiṃhogragajavyāghrādisaṃkule || 9 ||
 sīdantyamī mune sattvā magnāḥ saṃsārasāgare |
 baddhāḥ sāṃsārikaiḥ pāśai rāgadveṣatamomayaiḥ || 10 ||
 mucyante yena sattvāste tanme brūhi mahāmune |
 evamukto jagannāthaḥ sa śrīmānavalokitaḥ || 11 ||
 uvāca madhurāṃ vāṇīṃ vajrapāṇiṃ prabodhinīm |
 śṛṇu guhyakarājendra amitābhasya tāyaṇīḥ(ṇīm) || 12 ||
 praṇidhānavaśotpannāṃ mamājñāṃ lokamātaram |
 mahākaruṇayopetāṃ jagaduddharaṇoddhṛtām || 13 ||
 uditādityasaṃkāśāṃ purṇenduvadanaprabhām |
 bhāṣayantīmimāṃ tārāṃ sadevāsuramānuṣān || 14 ||
 kampayantīṃ ca trīn lokān trāsayantīṃ yakṣarākṣasān |
 nīlotpalakarāṃ devīṃ mā bhairmā bhairiti bruvan || 15 ||
 jagatsaṃrakṣaṇārthayāhamutpāditā jinaiḥ |
 kāntāre śastrasaṃpāte nānābhayasamākule || 16 ||
 smaraṇādeva nāmāni sattvān rakṣāmyahaṃ sadā |
 tārayiṣyāmyahaṃ sattvān nānābhayamahārṇavāt || 17 ||
 tena tāreti māṃ loke gāyanti munipuṃgavāḥ |
 kṛtāñjalipuṭo bhūtvā tataḥ sādarasādhvasaḥ || 18 ||
 jvalayatyantarikṣe tāmidaṃ vacanamabravīt |
 nāmāṣṭaśatakaṃ brūhi yatpurā kīrtitaṃ janaiḥ || 19 ||
 daśabhūmīśvarairnāthairbodhisattvairmaharddhikaiḥ |
 sarvapāpaharaṃ puṇyaṃ māṅgalyaṃ kīrtivarddhanam || 20 ||
 dhanadhānyakaraṃ caiva ārogyaṃ puṣṭivardhanam |
 āyurārogyajanakaṃ sarvasattvasukhāvaham || 21 ||
 lakṣmyāḥ śriyaḥ sthāpakaṃ ca sarvasattvavivarddhanam |
 maitrīmālambya sattvānāṃ tatkīrtaya mahāmune || 22 ||
 evamukte jagannāthaḥ prahasannavalokitaḥ |
 vyavalokya diśaḥ sarvā maitrīspharaṇayā dṛśā || 23 ||
 dakṣiṇaṃ karamuddhṛtya puṇyalakṣaṇamaṇḍitam |
 tamuvāca mahāprājñaḥ sādhu sādhu mahātapa || 24 ||
 nāmāni śṛṇu mahābhāga sarvasattvaikavatsare |
 yāni saṃkīrtya manujā sampadā syurdhaneśvarāḥ || 25 ||
 sarvavyādhivinirmuktāḥ sarvaiśvaryaguṇānvitāḥ |
 akālamṛtyunirdagdhāścyutā yānti sukhāvatīm || 26 ||
 tānyahaṃ sampravakṣyāmi devasaṃghāḥ śṛṇuta me |
 anumodadhvametadvā bhaviṣyadhvaṃ sunirvṛtāḥ || 27 ||
 om locane sulocane tāre tārodbhave sarvasattvānukampini sarvasattvatāriṇi sahasrabhuje sahasranetre |
 om namo bhagavate avalokaya avalokaya māṃ sarvasattvāṃśca huṃ hu phaṭ phaṭ svāhā |
 om śuddhe viśuddhe sugatātmaje maitrīhṛdaye nirmale śyāme śyāmarūpi mahāprājñe prabalavarabhūṣite |
 aparājitā mahāraudrī viśvarūpī mahābalā | om suśriye ||28 ||
 om kalyāṇī mahātejā lokadhātrī mahāyaśāḥ |
 sarasvatī viśālākṣī prajñā śrīrbuddhivardhinī || 29 ||
 dhṛtidā puṣṭidā svāhā omkārā kāmarūpiṇī |
 sarvasattvahitodyuktā saṃgrāmottāriṇī jayā || 30 ||
 prajñāpāramitā devī āryatārā manoramā |
 dundubhī śaṅkhinī pūrṇā vidyārājñī priyamvadā || 31 ||
 candrānanā mahāgaurī ajitā pītavāsasā |
 mahāmāyā mahāśvetā mahābalaparākramā || 32 ||
 mahāraudrī mahācaṇḍī duṣṭasattvaniṣūdinī |
 praśāntā śāntarūpā ca vijayā jvalanaprabhā || 33 ||
 vidyunmārī dhvajī khaṅgī cakrī cāpodyatāyudhā |
 jambhano stambhanī kālī kālarātrirniśācarī || 34 ||
 rakṣaṇī mohanī śāntā kāntārī drāvaṇī śubhā |
 brahmāṇī vedamātā ca guhyā ca guhyavāsinī || 35 ||
 māṅgalyā śāṅkarī saumyā jātavedā manojavā |
 kapālinī mahāvegā sandhyā satyā'parājitā || 36 ||
 sārthavāhakṛpādṛṣṭirnaṣṭamārgapradarśinī |
 varadā śāsanī śāstrī surūpā'mṛtavikramā || 37 ||
 śarvarī yoginī siddhā caṇḍārī(lī)
 amṛtā dhruvā |
 dhanyā puṇyā mahābhāgā śubhagā priyadarśanā || 38 ||
 kṛtāntatrāsinī bhīmā ugrā ugramahātapā |
 jagaddhite sadodyuktā śaraṇyā bhaktavatsalā || 39 ||
 vāgīśvarī śivā sūkṣmā nityā sarvakramānugā |
 sarvārthasādhanī bhadrā goptrī dhātrī dhanapradā || 40 ||
 abhayā gautamī puṇyā śrīmallokeśvarātmajā || iti ||(108)
 tārānāmaguṇānantā sarvāśāparipūrakā || 41 ||
 om tāre kṛpāvare śrīkleśaśravaṇīye svāhā |
 nāmnāmaṣṭottaraśataṃ hyetadyatkīrtitaṃ mayā |
 rahasyabhūtaṃ guhyaṃ ca devānāmapi durlabham || 42 ||
 saubhāgyabhogakaraṇaṃ sarvakilviṣanāśanam |
 sarvavyādhipraśamanaṃ sarvasattvasukhāvaham || 43 ||
 trikālaṃ yaḥ paṭheddhīmān śucisthāne samāhitaḥ |
 so'cireṇaiva kālena rājyaśriyamavāpnuyāt || 44 ||
 duḥkhī syāttu sukhī nityaṃ daridro dhanavān bhavet |
 putro bhavenmahāprājño medhāvī ca na saṃśayaḥ || 45 ||
 bandhanānmucyate baddho vyavahāre jayoa bhavet |
 śatravo mitratāṃ yānti śṛṅgiṇaḥ śunakā api || 46 ||
 saṃgrāme saṃkaṭe durge nānābhayasamucchrite |
 smaraṇādeva nāmāni sarvānbhayānapohati || 47 ||
 nākālamṛtyurbhavati prāpnoti vipulāśayam |
 mānuṣye saphalaṃ janma tasyaikasya mahātmanaḥ || 48 ||
 yaścedaṃ prātarutthāya mānavaḥ kīrtayiṣyati |
 sa dīrghakālamāyuṣmān śriyaṃ ca labhate naraḥ || 49 ||
 devā nāgāstathā yakṣā gandharvā kaṭhapūtanāḥ |
 piśācā rākṣasā bhūtā mātaro raudratejasāḥ || 50 ||
 ḍākinyastārakāḥ pretāḥ skandomādyā mahāgrahāḥ |
 chāyāpasmārakāścaiva kheṭakā khārdakādayaḥ || 51 ||
 vetālāściṃcakā preṣyā ye cānye duṣṭacetasaḥ |
 chāyāmapi na laṅghanti kiṃ punastasya vigraham || 52 ||
 duṣṭasattvā na bādhante vyādhayo nākramanti ca |
 sarvaiśvaryaguṇairyukto vaṃśavṛddhiśca jāyate || 53 ||
 jātismaro bhaved dhīmān kulīnaḥ priyadarśanaḥ |
 prītimāṃśca mahāvāgmī sarvaśāstraviśāradaḥ || 54 ||
 kalyāṇamitrasaṃsevī bodhicittavibhūṣitaḥ |
 sadā'virahito buddhairyatra yatropapadyate || 55 ||
 śrīāryatārābhaṭṭārikāyā nāmāṣṭottaraśataṃ
 buddhaparibhāṣitaṃ parisamāptam |
