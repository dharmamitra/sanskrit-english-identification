vyāptacarācarabhāvaviśeṣaṃ cinmayam ekam anantam anādim /
bhairavanātham anāthaśaraṇyaṃ tvanmayacittatayā hṛdi vande // 1 //
tvanmayam etad aśeṣam idānīṃ bhāti mama tvadanugrahaśaktyā /
tvaṃ ca maheśa sadaiva mamātmā svātmamayaṃ mama tena samastam // 2 //
svātmani viśvagaye tvayi nāthe tena na saṃsṛtibhītikathāsti /
satsv api durdharaduḥkhavimohatrāsavidhāyiṣu karmagaṇeṣu // 3 //
antaka māṃ prati mā dṛśam enāṃ krodhakarālatamāṃ vinidhehi /
śaṅkarasevanacintanadhīro bhīṣaṇabhairavaśaktimayo 'smi // 4 //
itthaṃ upoḍhabhavanmayasaṃviddīdhitidāritabhūritamisraḥ /
mṛtyuyamāntakakarmapiśācair nātha namo 'stu na jātu bibhemi // 5 //
proditasatyavibodhamarīciprekṣitaviśvapadārthasatattvaḥ /
bhāvaparāmṛtanirbharapūrṇe tvayy aham ātmani nirvṛtim emi // 6 //
mānasagocaram eti yadaiva kleśadaśā 'tanutāpavidhātrī [1] /
nātha tadaiva mama tvadabhedastotraparāmṛtavṛṣṭir udeti // 7 //
śaṅkara satyam idaṃ vratadānasnānatapo bhavatāpavidāri /
tāvakaśāstraparāmṛtacintā syandati cetasi nirvṛtidhārām // 8 //
nṛtyati gāyati hṛṣyati gāḍhaṃ saṃvid iyaṃ mama bhairavanātha /
tvāṃ priyam āpya sudarśanam ekaṃ durlabham anyajanaiḥ samayajñam // 9 /= /
vasurasapauṣe kṛṣṇadaśamyām abhinavaguptaḥ stavam imam akarot /
yena vibhur bhavamarusantāpaṃ śamayati janasya jhaṭiti dayāluḥ //
samāptam stavam idam abhinavākhyam padyanavakam //
[1] var. : tanutām avidhāya @------------------------------------------------------------------------
Gandharva-nagaram /
DSO Sanskrit Archive
