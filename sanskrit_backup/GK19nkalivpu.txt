na bhetavyaṃ na boddhavyaṃ na śrāvyaṃ vādino vacaḥ /
jhaṭiti prativaktavyaṃ sabhāsu vijigīṣubhiḥ // NKv_1 //
asaṃbhramo vilajjatvam avajñā prativādini /
hāso rājñaḥ stavaś ceti pañcaite jayahetavas // NKv_2 //
uccair udghoṣya jetavyaṃ madhyasthaś ced apaṇḍitas /
paṇḍito yadi tatraiva pakṣapāto 'dhiropyatām // NKv_3 //
*VAR. 3b: udghoṣya; ed: udghuṣya (L)
lobho hetur dhanaṃ sādhyaṃ dṛṣṭāntas tu purohitas /
ātmotkarṣo nigamanam anumāneṣv ayaṃ vidhis // NKv_4 //
abhyāsyaṃ lajjamānena tattvaṃ jijñāsunā ciram /
jigīṣunā hriyaṃ tyaktvā kāryaḥ kolāhalo mahān // NKv_5 //
pāṭhanair granthanirmāṇaiḥ pratiṣṭhā tāvad āpyate /
evam ca tathyavyutpattir āyuṣo 'nte bhaven na vā // NKv_6 //
stotāraḥ ke bhaviṣyanti mūrkhasya jagatītale /
na stauti cet svayaṃ ca svaṃ kadā tasyāstu nirvṛtis // NKv_7 //
vācyatāṃ samayo 'tītaḥ spaṣṭam agre bhaviṣyati /
iti pāṭhayatāṃ granthe kāṭhinyaṃ kutra vartate // NKv_8 //
agatitvam atiśraddhā jñānābhāsena tṛptatā /
trayaḥ śiṣyaguṇā hy ete mūrkhācāryasya bhāgyajās // NKv_9 //
yadi na kvāpi vidyāyāṃ sarvathā kramate matis /
māntrikās tu bhaviṣyāmo yogino yatayo 'pi vā // NKv_10 //
avilambena saṃsiddhau māntrikair āpyate yaśas /
vilambe karmabāhulyaṃ vikhyāpyāvāpyate dhanam // NKv_11 //
sukhaṃ sukhiṣu duḥkhe 'pi jīvanaṃ duḥkhaśāliṣu /
anugrahāyate yeṣāṃ te dhanyāḥ khalu māntrikās // NKv_12 //
*VAR: 12b em: sukhe sukhiṣu
yāvad ajñānato maunam ācāro vā vilakṣaṇas /
tāvan māhātmyarūpeṇa paryavasyati māntrike // NKv_13 //
cārān vicārya daivajñair vaktavyaṃ bhūbhujāṃ phalam /
grahacāraparijñānaṃ teṣām āvaśyakaṃ yatas // NKv_14 //
putra ity eva pitari kanyakety eva mātari /
garbhapraśneṣu kathayan daivajño vijayī bhavet // NKv_15 //
āyuspraśne dīrgham āyur vācyaṃ mauhūrtikair janais /
jīvanto bahumanyante mṛtāḥ prakṣyanti kaṃ punas // NKv_16 //
sarvaṃ koṭidvayopetaṃ sarvaṃ kāladvayāvadhi /
sarvaṃ vyāmiśram iva ca vaktavyaṃ daivacintakais // NKv_17 //
nirdhanānāṃ dhanāvāptiṃ dhaninām adhikaṃ dhanam /
bruvāṇāḥ sarvathā grāhyā lokair jyautiṣikā janās // NKv_18 //
śatasya lābhe tāmbūlaṃ sahasrasya tu bhojanam /
daivajñānām upālambho nityaḥ kāryaviparyaye // NKv_19 //
api sāgaraparyantā vicetavyā vasuṃdharā /
deśo hy aratnimātre 'pi nāsti daivajñavarjitas // NKv_20 //
vārān ke cid grahān ke cit ke cid ṛkṣāṇi jānate /
tritayaṃ ye vijānanti te vācaspatayaḥ svayam // NKv_21 //
naimittikāḥ svapnadṛśo devatānām [[amī trayaḥ]] /
nisargaśatravaḥ sṛṣṭā daivajñānām amī trayas // NKv_22 //
svasthair asādhyarogaiś ca jantubhir nāsti kiṃ cana /
kātarā dīrgharogāś ca bhiṣajāṃ bhāgyahetavas // NKv_23 //
nātidhairyaṃ pradātavyaṃ nātibhītiś ca rogiṇi /
naiścintyān nādime dānaṃ nairāśyād eva nāntime // NKv_24 //
bhaiṣajyaṃ tu yathākāmaṃ pathyaṃ tu kaṭhinaṃ vadet /
ārogyaṃ vaidyamāhātmyād anyathātvam apathyatas // NKv_25 //
nidānaṃ roganāmāni sātmyāsātmye cikitsitam /
sarvam apy upadekṣyanti rogiṇaḥ sadane striyas // NKv_26 //
jṛmbhamāṇeṣu rogeṣu mriyamāṇeṣu jantuṣu /
rogatattveṣu śanakair vyutpadyante cikitsakās // NKv_27 //
pravartanārtham ārambhe madhye tv auṣadhahetave /
bahumānārtham ante ca jihīrṣanti cikitsakās // NKv_28 //
lipsamāneṣu vaidyeṣu cirād āsādya rogiṇam /
dāyādāḥ saṃprarohanti daivajñā māntrikā api // NKv_29 //
rogasyopakrame sāntvaṃ madhye kiṃ cid dhanavyayas /
śanair anādaras śāntau snāto vaidyaṃ na paśyati // NKv_30 //
daivajñatvaṃ māntrikatā bhaiṣajyaṃ cāṭukauśalam /
ekaikam arthalābhāya dvitriyogas tu durlabhas // NKv_31 //
anṛtaṃ cāṭuvādaś ca dhanayogo mahān ayam /
satyaṃ vaiduṣyam ity eṣa yogo dāridryakārakas // NKv_32 //
kātaryaṃ durvinītatvaṃ kārpaṇyam avivekatām /
sarvaṃ mārjanti kavayaḥ śālīnāṃ muṣṭikiṃkarās // NKv_33 //
na kāraṇam apekṣante kavayaḥ stotum udyatās /
kiṃ cid astuvatām teṣāṃ jihvā phuraphurāyate // NKv_34 //
stutaṃ stuvanti kavayo na svato guṇadarśinas /
kītaḥ kaś cid alir nāma kiyatī tatra varṇanā // NKv_35 //
ekaiva kavitā puṃsāṃ grāmāyāśvāya hastine /
antato 'nnāya vastrāya tāmbūlāya ca kalpate // NKv_36 //
śabdākhyam aparaṃ brahma saṃdarbheṇa pariṣkṛtam /
vikrīyate katipayair vṛthānyair viniyujyate // NKv_37 //
varṇayanti narābhāsān vāṇīṃ labdhvāpi ye janās /
labdhvāpi kāmadhenuṃ te lāṅgale viniyuñjate // NKv_38 //
praśaṃsanto narābhāsān pralapanto 'nyathānyathā /
kathaṃ tarantu kavayaḥ kāmapāramyavādinas // NKv_39 //
yat sandarbhe yad ullekhe yad vyaṅgye nibhṛtaṃ manas /
samādher api taj jyāyāḥ śaṃkaro yadi varṇyate // NKv_40 //
[bandhavaḥ]
gṛhiṇī bhaginī tasyāḥ śvaśurau śyāla ity api /
prāṇinām kalinā sṛṣṭāḥ pañca prāṇā ime 'pare // NKv_41 //
jāmātaro bhāgineyā mātulā dārabāndhavās /
ajñātā eva gṛhiṇāṃ bhakṣayanty ākhuvad gṛhe // NKv_42 //
mātulasya balaṃ mātā jāmātur duhitā balam /
śvaśurasya balaṃ bhāryā svayam evātither balam // NKv_43 //
jāmātur vakratā tāvad yāvac chyālasya bālatā /
prabudhyamāne sāralyaṃ prabuddhe 'smin palāyanam // NKv_44 //
bhāryā jyeṣṭhā śiśuḥ śyālaḥ śvaśrūḥ svātantryavartinī /
śvaśuras tu pravāsīti jāmātur bhāgyadhoraṇī // NKv_45 //
bhūṣaṇair vāsanaiḥ pātraiḥ putrāṇām upalālanais /
sakṛd āgatya gacchantī kanyā nirmārṣṭi mandiram // NKv_46 //
gṛhiṇī svajanaṃ vakti śuṣkāhāraṃ mitāśanam /
patipakṣyāṃs tu bahvāśān kṣīrapāṃs taskarān api // NKv_47 //
bhārye dve putraśālinyau bhaginī pativarjitā /
aśrāntakalaho nāma yogo 'yaṃ gṛhamedhinām // NKv_48 //
bhārye dve bahavaḥ putrā dāridryaṃ rogasaṃbhavas /
jīrṇau ca mātāpitarāv ekaikaṃ narakādhikam // NKv_49 //
[uttamaṛṇāḥ]
smṛte sīdanti gātrāṇi dṛṣṭe prajñā vinaśyati /
aho mahad idaṃ bhūtam uttamarṇābhiśābdhitam // NKv_50 //
antako 'pi hi jantūnām antakālam apekṣate /
na kālaniyamaḥ kaś cid uttamārṇasya vidyate // NKv_51 //
na paśyāmo mukhe daṃṣṭrāṃ na pāśaṃ vā karāñjale /
uttamārṇam avekṣyaiva tathāpy udvejite manas // NKv_52 //
[dāridryam]
śatrau sāntvaṃ pratīkāraḥ sarvarogeṣu bheṣajam /
mṛtyau mṛtyuñjayadhyānaṃ dāridrye tu na kiṃ cana // NKv_53 //
śaktiṃ karoti saṃcāre śītoṣṇe marṣayaty api /
dīpayaty udare vahniṃ dāridryaṃ paramauṣadham // NKv_54 //
giraṃ skhalantīṃ mīlantīṃ dṛṣṭiṃ pādau visaṃsthulau /
protsāhayati yācñāyāṃ rājājñeva daridratā // NKv_55 //
*VAR. 55b: em: visaṃsthulau; ed:
visaṃsphuṭau
jīryanti rājavidveṣā jīryanty avihitāny api /
ākiṃcanyabalāḍhyānām antato 'śmāpi jīryati // NKv_56 //
nāsya corā na piśunā na dāyādā na pārthivās /
dainyaṃ rājyād api jyāyo yadi tattvaṃ prabudhyate // NKv_57 //
[dhaninaḥ]
prakāśayaty ahaṃkāraṃ pravartayati taskarān /
protsāhayati dāyādāṃl lākṣmīḥ kiṃ cid upasthitā // NKv_58 //
viḍambayanti ye nityaṃ vidagdhān dhanino janās /
ta eva tu viḍambyante śriyā kimcidupekṣitās // NKv_59 //
prāmāṇyabuddhiḥ stotreṣu devatābuddhir ātmani /
kīṭabuddhir manuṣyeṣu nūtanāyāḥ śriyaḥ phalam // NKv_60 //
śṛṇvanta eva pṛcchanti paśyanto 'pi na jānate /
viḍambanāni dhanikāḥ stotrāṇīty eva manvate // NKv_61 //
āvṛtya śrīmadenāndhān anyonyakṛtasaṃvidas /
svairaṃ hasanti+pārśvasthā bālonmattapiśācavat // NKv_62 //
stotavyaiḥ stūyante nityaṃ sevanīyaiś ca sevyate /
na bibheti na jihreti tathāpi dhaniko janas // NKv_63 //
kṣaṇamātraṃ grahāveśo yāmamātraṃ surāmadas /
lakṣmīmadas tu mūrkhāṇām ādeham anuvartate // NKv_64 //
śrīr māsam ardhamāsaṃ vā ceṣṭitvā vinivartate /
vikāras tu tadārabdho nityaṃ laśunagandhavat // NKv_65 //
kaṇṭḥe madaḥ kodravajo hṛdi tāmbūlajo madas /
lakṣmīmadas tu sarvāṅge putradāramukheṣv api // NKv_66 //
yatrāsīd asti vā lakṣmīs tatronmadaḥ pravartatām /
kule 'py avataraty eṣa kuṣṭhāpasmāravat katham // NKv_67 //
adhyāpayanti śāstrāṇi tṛṇīkurvanti paṇḍitān /
vismārayanti jātiṃ svāṃ varāṭāḥ pañcaṣā kare // NKv_68 //
bibhartu bhṛtyān dhaniko dattāṃ vā deyam arthiṣu /
yāvad yācakasādharmyaṃ tāval loko na mṛṣyati // NKv_69 //
[piśunāḥ]
dhanabhāro hi lokasya piśunair eva dhāryate /
kathaṃ te taṃ laghūkartuṃ yatante 'parathā svatas // NKv_70 //
śramānurūpaṃ piśune kim upakriyate nṛpais /
dviguṇaṃ triguṇaṃ caiva kṛtānto lālayiṣyati // NKv_71 //
Gokarṇe Bhadrakarṇe ca japo duṣkarmanāśanas /
rājakarṇe japaḥ sadyaḥ sarvakarmavināśanas // NKv_72 //
na svārthaṃ kimcid icchanti na preryante ca kena cit /
parārtheṣu pravartante śaṭhāḥ santaś ca tulyavat // NKv_73 //
kālāntare hy anarthāya gṛdhro gehopari sthitas /
khalo gṛhasamīpasthaḥ sadyo 'narthāya dehinām // NKv_74 //
[lobhinaḥ]
śuṣkopavāso dharmeṣu bhaiṣajyeṣu ca laṅghanam /
japayajñaś ca yajñeṣu rocate lobhaśālinām // NKv_75 //
kiṃ vakṣyatīva dhanikād yāvad udvijate 'dhanas /
kiṃ prakṣyatīti lubdho 'pi tāvad udvijate tatas // NKv_76 //
sarvam ātithyaśāstrārthaṃ sākṣāt kurvanti lobhinas /
bhikṣākabalam ekaikaṃ ye hi paśyanti meruvat // NKv_77 //
dhanapālaḥ piśāco hi datte svāminy upasthite /
dhanalubdhaḥ piśācas tu na kasmai cana ditsate // NKv_78 //
dātāro 'rthibhir arthyante dātṛbhiḥ punar arthinas /
kartṛkarmavyatīhārād aho nimnonnataṃ kiyat // NKv_79 //
svasminn asati nārthasya rakṣakaḥ saṃbhaved iti /
niścityaivaṃ svayam api bhuṅkte lubdhaḥ kathaṃ cana // NKv_80 //
prasthāsyamānaḥ praviśet pratiṣṭheta dine dine /
vicitrān ullikhed vighnāṃs tiṣṭhāsur atithiś ciram // NKv_81 //
[dhārmikāḥ]
pradīyate viduṣy ekaṃ kavau daśa naṭe śatam /
sahasraṃ dāmbhike loke śrotriye tu na kimcana // NKv_82 //
ghaṭakaṃ samyagārādhya vairāgyaṃ paramaṃ vahet /
tāvad arthāḥ prasiddhyanti yāvac cāpalam āvṛtam // NKv_83 //
ekataḥ sarvaśāstrāṇi tulasīkāṣṭham ekatas /
vaktavyaṃ kiṃ cid ity uktaṃ vastutas tulasī parā // NKv_84 //
vismṛtaṃ vāhaṭenedaṃ tulasyāḥ paṭhatā guṇan /
viśvasaṃmohinī vitta- dāyinīti guṇadvayam // NKv_85 //
kaupīnaṃ bhasitālepo darbhā+rudrākṣamālikā /
maunam ekāsikā ceti mūrkhasaṃjīvanāni ṣaṭ // NKv_86 //
vāsaḥ puṇyeṣu tīrtheṣu prasiddhaś ca mṛto gurus /
adhyāpanāvṛttayaś ca kīrtanīyā dhanārthibhis // NKv_87 //
mantrabhraṃśe saṃpradāyaḥ prayogaś cyutasaṃkṛtau /
deśadharmas tv anācāre pṛcchatāṃ siddham uttaram // NKv_88 //
yathā jānanti bahavo yathā vakṣyanti dātari /
tathā dharmaṃ caret sarvaṃ na vṛthā kiṃ cid ācaret // NKv_89 //
sadā japapaṭo haste madhye madhye 'kṣimīlanam /
sarvaṃ brahmeti vādaś ca sadyaspratyayahetavas // NKv_90 //
āmadhyāhnaṃ nadīvāsaḥ samāje devatārcanam /
satataṃ śuciveṣaś cety etad dambhasya jīvitam // NKv_91 //
tāvad dīrghaṃ nityakarma yāvat syād draṣṭṛmelanam /
tāvatsaṃkṣipyate sarvaṃ yāvad draṣṭā na vidyate // NKv_92 //
ānandabāṣparomāñcau yasya svecchāvaśaṃvadau /
kiṃ tasya sādhanair anyaiḥ kiṃkarāḥ sarvapārthivās // NKv_93 //
[durjanāḥ]
daṇḍyamānā vikurvanti lālyamānās tatas tarām /
durjanānām ato nyāyyaṃ dūrād eva visarjanam // NKv_94 //
adānam īṣaddānaṃ ca kimcitkopāya durdhiyām /
saṃpūrṇadānaṃ prakṛtir virāmo vairakāraṇam // NKv_95 //
jyāyān asaṃstavo duṣṭair īrṣyāyai saṃstavaḥ punas /
apatyasaṃbandhavidhiḥ svānarthāyaiva kevalam // NKv_96 //
jñāteyaṃ jñānahīnatvaṃ piśunatvaṃ daridratā /
milanti yadi catvāri tad diśe 'pi namo namas // NKv_97 //
parachidreṣu hṛdayaṃ paravārtāsu ca śravas /
paramarmāsu vācaṃ ca khalānām asṛjad vidhis // NKv_98 //
viṣeṇa pucchalagnena vṛścikaḥ prāṇinām iva /
kalinā daśamāṃśena sarvaḥ kālo 'pi dāruṇas // NKv_99 //
yatra bhāryāgiro vedā yatra dharmo 'rthasādhanam /
yatra svapratibhā mānaṃ tasmai śrīkalaye namas // NKv_100 //
kāmam astu jagat sarvaṃ kālasyāsya vaśaṃvadam /
kālakālaṃ prapannānāṃ kālaḥ kiṃ naḥ kariṣyati? // NKv_101 //
kavinā nīlakaṇṭhena kaler etad viḍambanam /
racitaṃ viduṣāṃ prītyai rājāsthānānumodanam // NKv_102 //
iti Nīlakaṇṭhaviracitaṃ Kaliviḍambanaṃ saṃpūrṇam
