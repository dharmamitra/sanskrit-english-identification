oṃ ity etad akṣaram idaṃ sarvaṃ tasyopavyākhyānaṃ bhūtaṃ bhavad bhaviṣyad iti sarvam oṃkāra eva /
yac cānyat trikālātītaṃ tad apy oṃkāra eva // MandUp_1 //
sarvaṃ hy etad brahmāyam ātmā brahma so 'yam ātmā catuṣpāt // MandUp_2 //
jāgaritasthāno bahiḥprajñaḥ saptāṅga ekonaviṃśatimukhaḥ sthūlabhug vaiśvānaraḥ prathamaḥ pādaḥ // MandUp_3 //
svaprasthāno 'ntaḥprajñaḥ saptāṅga ekonaviṃśatimukhaḥ praviviktabhuktaijaso dvitīyaḥ pādaḥ // MandUp_4 //
yatra supto na kañcana kāmaṃ kāmayate na kañcana svapnaṃ paśyati tat suṣuptam /
suṣuptasthāna ekībhūtaḥ prajñānaghana evāndamayo hy ānandabhukcetomukhaḥ prājñaḥ tṛtīyaḥ pādaḥ // MandUp_5 //
eṣaḥ sarveśvara eṣa sarvajña eṣo 'ntaryāmy eṣa yoniḥ sarvasya prabhavāpyayau hi bhūtānām // MandUp_6 //
nāntaḥprajñaṃ na bahiḥprajñaṃ nobhayataḥprajñaṃ na prajñānaghanaṃ na prajñaṃ nāprajñam /
 adṛṣṭam avyavahāryam agrāhyam alakṣaṇam acintyam avyapadeśyam ekātmapratyayasāraṃ prapañcopaśamaṃ śāntaṃ śivam advaitaṃ caturthaṃ manyante 
sa ātmā sa vijñeyaḥ // MandUp_7 //
so 'yam ātmādhyakṣaram oṃkāraḥ /
adhimātraṃ pādā mātrā mātrāśca pādā akāra ukāro makāra iti // MandUp_8 //
jāgaritasthāno vaiśvānaraḥ akāraḥ prathamā mātrāpterādimattvād vā /
āpnoti ha vai sarvān kāmān ādiś ca bhavati ya evaṃ veda // MandUp_9 //
svapnasthānas taijasa ukāro dvitīyā mātrotkarṣād ubhayatvād vā /
utkarṣati ha vai jñānasaṃtatiṃ /
samānaś ca bhavati /
nāsyābrahmavit kule bhavati ya evaṃ veda // MandUp_10 //
suṣuptasthānaḥ prājño makāraḥ tṛtīyā mātrā miter apīter vā /
minoti ha vā idaṃ sarvam apītiś ca bhavati ya evaṃ veda // MandUp_11 //
amātraś caturtho 'vyavahāryaḥ prapañcopaśamaḥ śivo 'dvaitaḥ /
evam oṃkāra ātmaiva /
saṃviśaty ātmanātmānaṃ ya evaṃ veda // MandUp_12 //
