[1,1 : Affe und Keil]
asti kaścid vaṇijakaḥ /
nagarasamīpe tena devatāyatanaṃ kriyate /
tatra ye karmakārās sthapatyādayaḥ /
madhyāhnavelāyām
āhāranimittaṃ bhojanamaṇḍapam anupraviṣṭāḥ /
akasmāc cānuṣaṅgikaṃ devagṛhe vānarayūtham āgatam /
atha tatraikasya śilpino 'rdhasphoṭitakāṣṭhastambho
arjunamayaḥ khadirakīlakena madhye yantranikhātenāvastabdho
avatiṣṭhate /
tatra kadācid vānarayūtho giriśikharād avatīrya svecchayā
taruśikharaprāsādaśṛṅgadārunicayeṣu prakrīḍitum ārabdhaḥ /
ekas tu tatrāsannavināśaś cāpalād upaviśya stambhe yantracāram
uddiśyedam āha /
kenāyam asthāne kīlako nikhātaḥ /
iti pāṇibhyām eva saṅgṛhyotpāṭitum ārabdhaḥ /
sthānāc calite kīle yad vṛttam /
tad anākhyeyam /
evam eva bhavatā
jñātam iti /
[1,2 Schakal und Trommel]
asti kaścid gomāyur āhāravicchedāt kṣutkṣāmakaṇṭha itaś ca
itaḥ paribhramann ubhayasainasyāyodhanabhūmim apaśyat /
tatra ca mahāntaṃ śabdam aśṛṇot /
tadbhayasaṃkṣubhitahṛdayaḥ kim idam /
vinaṣṭo 'smi / kasyāyaṃ
śabdaḥ / kva vā kīdṛśo vaiṣa śabda iti /
cintayatā dṛṣṭā
giriśikharākārā bherī /
tāṃ ca dṛṣṭvācintayat /
kim ayaṃ śabdo 'syās svābhāvikaḥ /
uta paraprerita iti /
atha sā yadā vāyupreritair vṛkṣāgrais spṛśyate /
tadā śabdaṃ karoti /
anyadā na / iti tūṣṇīm āste /
sa tu tasyās sārāsāratāṃ jñātuṃ saṃnikarṣam upaśliṣṭaḥ /
svayaṃ ca kautukād ubhayor mukhayor atāḍayat /
acintayac ca/
gamyaṃ caitad bhaksyaṃ ca mama /
ity avadhāryaikadaṃṣṭrayā kṣudhāviṣṭaḥ pāṭitavān /
paruṣatvāc ca carmaṇaḥ kathamapi na daṃṣṭrābhaṅgam avāptavān /
pratibaddhāś ca punar apy acintayat /
nūnam asyā antar bhakṣyaṃ bhaviṣyatīti /
ity adhyavasya bheryā mukhaṃ vidāryāntaḥ praviṣṭaḥ /
tasminn api na kiñcid āsāditavān /
pratinivartitum aśakto 'ntarlīnārdhakāyo vihasyābravīt /
pūrvam eva mayā jñātam iti /
[1,3 Drei selbstverschuldete Unfälle]
asti kasmiṃścit pradeśe parivrāḍ devaśarmā nāma /
tasyānekasādhūpapāditasūkṣmavāsoviśeṣopacayān mahaty-
arthamātrā saṃvṛttā /
sa ca na kasyacid api viśvāsaṃ yāti /
atha kadācid āṣāḍhabhūtir nāma paravittāpahṛt katham iyam
arthamātrāsya mayā parihartavyeti vitarkyāvalaganarūpeṇa
upagamya tatkālena ca viśvāsam anayat /
atha kadācid asau parivrājakas tīrthayātrāprasaṅge tena
āṣāḍhabhūtinā saha gantum ārabdhaḥ /
tatra ca kasmiṃścid vanoddeśe nadītīre mātrāntika
āṣāḍhabhūtim avasthāpyaikāntam udakagrahaṇārthaṃ gataḥ /
apaśyac ca mahan meṣayuddham /
anavaratayuddhaśaktisampannayoś ca tayoś
śṛṅgapañjarāntarodbhūtasṛg bahu bhūmau nipatitaṃ dṛṣṭvā
āśāpratibaddhacittaḥ piśitalobhatayā gomāyus tajjighṛkṣus
sampīḍitodghātāt sadyaḥ pañcatvam agamat /
atha parivrāḍ vismayāviṣṭo 'bravīt /
jambuko huḍuyuddheneti /
kṛtaśaucaś cāgatas tam uddeśam āṣāḍhabhūmim api
gṛhītārthamātrāsāram apakrāntaṃ nāpaśyad devaśarmā /
kevalaṃ tv
apaviddhatridaṇḍakāṣṭhakuṇḍikāparisrāvaṇakūrcakādy
apaśyat / acintayac ca /
kvāsāv āṣāḍhabhūtiḥ /
nūnam ahaṃ tena muṣitaḥ /
ity uktavān /
vayaṃ cāṣāḍhabhūtineti /
athāsau kapālaśakalagranthikāvaśeṣaḥ kañcid grāmam astaṃ
gacchati ravau praviṣṭaḥ /
praviśann ekāntavāsinaṃ tantravāyam apaśyat /
āvāsakaṃ ca
prārthitavān /
tenāpi tasyātmīyagṛhaikadeśe sthānaṃ nirdiśya bhāryā
abhihitā /
yāvad ahaṃ nagaraṃ gatvā suhṛtsameto madhupānaṃ krtvā
āgacchāmi / tāvad apramattayā gṛhe tvayā bhāvyam /
ity ādiśya gataḥ /
atha tasya bhāryā puṃścalī dūtikāsañcoditā śarīrasaṃskāraṃ kṛtvā
paricitasakāśaṃ gantum ārabdhā /
abhimukhaś cāsyā bhartā madavilopāsamāptākṣaravacanaḥ
pariskhalitagatir avasrastavāsās samāyātaḥ /
taṃ ca dṛṣṭvā pratyutpannamatiḥ kauśalād ākalpam apanīya
pūrvaprakṛtam eva veṣam āsthāya pādaśaucaśayanādyārambham
akarot /
kaulikas tu gṛhaṃ praviśya nidrāvaśam agamat /
suptapratibuddhaś cāsau tām ākroṣṭum ārabdhaḥ /
puṃścali / tvadgatam apacāraṃ suhṛdo me varṇayanti /
bhavatu /
puṣṭaṃ nigrahaṃ kariṣyāmīti /
asāv api nirmaryādā prativacanaṃ dātum ārabdhā /
punar api cāsau pratibuddhas tāṃ madhyastūṇāyāṃ rajjvā
supratibaddhāṃ kṛtvā prasuptaḥ /
dūtikaitāṃ punar gamanāya pracoditavatī /
sā tūtpannapratibhā dūtikām ātmīyadarśanasaṃvidhānena
baddhvā kāmukasakāśaṃ yayau /
asāv api pratibuddhas tathaiva tām ākroṣṭum ārabdhaḥ /
dūtikā tu śaṅkitahṛdayānucitavākyodāharaṇabhītā na kiñcid
uktavatī /
tantravāyas tu śāṭhyād iyaṃ na kiñcin mamottaraṃ prayacchati
ity utthāya tasyās tīkṣṇaśastreṇa nāsikāṃ chittvābravīt /
tiṣṭhaivaṃlakṣaṇā /
kas tvām adhunā vārttāṃ pṛcchati /
ity uktvā nidrāvaśam upāgamat /
āgatā ca sā tantravāyī dūtikām apṛcchat /
kā te vārttā /
kim ayaṃ pratibuddho 'bhihitavān /
kathaya kathayeti /
dūtikā tu kṛtanigrahā nāsikāṃ darśayantī sāmarṣam āha /
śivās te sarvā vārttāḥ /
muñca /
gacchāmīti /
tathā tv anuṣṭhite nāsikām ādāyāpakrāntā /
tantravāyy- apy kṛtakabaddham ātmānaṃ tathaivākarot /
kaulikas tu yathāpūrvam eva pratibuddhas tām ākrośat /
asāv api duṣṭā bahu dhṛṣṭaram āha /
dhigghato 'si /
ko māṃ nirāgasaṃ virūpayituṃ samarthaḥ /
śṛṇvantu me lokapālāḥ /
yathāhaṃ kaumāraṃ bhartāraṃ muktvā nānyaṃ parapuruṣaṃ
manasāpi vedmi /
tathā mamānena satyenāvyaṅgyaṃ mukham astv
iti /
athāsau mūrkhaḥ kṛtakavacanavyāmohitacittaḥ prajvālyolkām
avyaṅgamukhīṃ jāyāṃ dṛṣṭvā protphullanayanaḥ paricumbya
hṛṣṭamanā bandhavād avamucya pīḍitaṃ ca pariṣvajya śayyām
āropitavān /
parivrājakas tv ādita evārabhya yathāvṛttam artham abhijñātavān /
dūtikāpi hastakṛtanāsāpuṭā svagṛhaṃ gatvācintayat /
kim adhunā kartavyam iti /
atha tasyā bhartā nāpito rājakulāt pratyūṣasy āgatya tāṃ bhāryām āha /
samarpaya / bhadre /
kṣurabhāṇḍam /
rājakule karma kartavyam iti /
sā ca duṣṭābhyantarasthaiva kṣuram eva prāhiṇot /
sa ca samastakṣurabhāṇḍāsamarpaṇāt krodhāviṣṭacitto
nāpitas tam eva tasyāḥ kṣuraṃ pratīpaṃ prāhiṇot /
athāsāv ārtaravam ucchaiḥ kṛtvā pāṇinā nāsāpuṭaṃ pramṛjya
asṛkpātasametāṃ nāsikāṃ kṣitau prakṣipyābravīt /
paritrāyadhvam /
paritrāyadhvam /
anenāham adṛṣṭadoṣā virūpiteti /
tathābhyāgatai rājapuruṣaiḥ pratyakṣadarśanāṃ tāṃ dṛṣṭvā
virūpāṃ kīlapārṣṇilaguḍair atīva hataṃ paścād bāhubandhaś
ca tayā saha dharmasthānam upanīto nāpitaḥ /
pṛcchyamānaś cādhikṛtaiḥ kim idaṃ mahad viśasanaṃ svadāreṣu
tvayā kṛtam iti yadā bahuśa ucyamāno nottaraṃ prayacchati / tadā
dharmādhikṛtāś śūle 'vataṃsyatām ity ājñāpitavantaḥ /
niṣpāpaṃ ca parivrāṭ cchūlasthānaṃ nīyamānaṃ nāpitaṃ dṛṣṭvā
sattvānukampayā copalabdhatattvārtho 'dhikaraṇam upagamya
dharmasthānādhikṛtān abravīt /
nārhathainam adoṣakartāraṃ nāpitaṃ śūle samāropayitum /
yatkāraṇam /
idam āścaryatrayaṃ śrūyatām /
[ jambuko huḍuyuddhena vayaṃ cāṣāḍhabhūtinā /
dūtikā tantravāyena trayo 'narthās svayaṃ kṛtaḥ //55// ]
samupalabdhatattvārthaiś cādhikṛtaiḥ paritrāyito nāpita iti /
[1,4 Krähe und Schlange]
asti kasmiṃścit pradeśe vṛkṣaḥ /
tasmiṃś ca vāyasau dampatī
prativasatas sma /
tayos tu prasavakāle tadvṛkṣavivarānusāry- asañjātakriyāṇy
evāpatyāni kṛṣṇasarpo bhakṣayati sma /
atha tenāpakāranirvedanād anyavṛkṣamūlavāsinaṃ
priyasuhṛdaṃ gomāyum apṛcchyata / yathā /
bhadra / kim evaṃ gate prāptakālaṃ bhavān manyate /
bālaghātitvāc ca vṛddhayor abhāva evāvayoḥ /
gomāyuḥ /
[ bhakṣayitvā bahūn matsyān uttamādhamamadhyamān /
atilaulyād bakaḥ paścān mṛtaḥ karkaṭavigrahāt //60// ]
vāyasaḥ /
kathaṃ caitat /
gomāyuḥ /
[1,5 Reiher und Krebs]
asti / kaścid bako vṛddhabhāvāt sukhopāyāṃ vṛttim
ākāṅkṣamāṇaḥ kasmiṃścit saraḥpradeśe 'dhṛtiparītam iva
ātmano rūpaṃ pradarśayann avasthitaḥ /
tatrānekamatsyaparivṛta ekaḥ kulīrako 'bravīt /
māma / kim adyāhārakṛtyaṃ nānuṣṭhīyate yathā pureti /
bakaḥ /
ahaṃ matsyādaḥ /
tenopādhinā vinā yuṣmān bravīmi /
mayā yuṣmān āsādya pūrvaṃ prāṇarakṣā kṛtā /
samprāpto mamādya vṛttivicchedaḥ /
ato 'haṃ vimanāḥ /
kulīrakaḥ /
māma / kena kāraṇena /
bakaḥ /
adya matsyabandhair etatsarassamīpenātikrāmadbhir abhihitam /
bahumatsyo 'yaṃ hradaḥ /
asmiñ jālaṃ prakṣipāmaḥ /
nagarasamipe 'nye hradā anāsāditāḥ /
tān āsādya punar āgamiṣyāma iti kathayām āsuḥ /
tat / bhadra / vinaṣṭā nāma yūyam /
aham api vṛtticchedād utsanna eva /
tatas tair vijñaptaḥ / yathā /
yataivāpāyaś śrūyate /
tata evopāyo 'pi labhyate /
tad arhasy asmān paritrātum /
bakaḥ /
aṇḍajo 'ham asamartho mānuṣavirodhe /
kintv asmād dhradād anyaṃ jalāśayaṃ yuṣmān saṅkrāmayiṣyāmi /
tatas tair viśvāsam upagatais tāta /
bhrātar /
mātula /
mātula / māṃ naya
/ māṃ naya / prathamataraṃ nayasvety abhihitam /
asāv api duṣṭamatiḥ krameṇa nītvā kauśalād ajasraṃ tān bhakṣayan
paraṃ paritoṣam upāgataḥ /
kulīrakas tu mṛtyubhayodvigno muhur muhus taṃ prārthitavān /
māma / mām api tāvad arhasi mṛtyumukhāt paritrātum iti /
sa tu duṣṭātmācintayat /
nirviṇṇo 'smy anenaikarasena matsyapiśitena /
enam api tāvad rasaviśeṣam āsvādayiṣyāmi /
tatas samutkṣipya viyat sarvāmbhassthānāni parihṛtyaikadeśe
taptaśilāyām avatīrṇaḥ /
kulīrako 'pi pūrvabhakṣitamatsyaśarīrāvayavarāśiṃ dṛṣṭvā
evācintayat /
nihatā anena durātmanā prajñāpūrvakaṃ te mīnāḥ /
tat kim adhunā prāptakālam /
athavā /
[ abhiyukto yadā paśyen na kāñcid gatim ātmanaḥ /
yudhyamānas tadā prājño mriyeta ripuṇā saha //61// ]
anabhijño 'pi bakaḥ kulīrakasandaṃśagrahasya maurkhyāt
kulīrakasakāśāc chiraśchedam avāpnavān /
kulīrako 'pi gṛhītvā bakagrīvām utpalanālavad
ākāśagamanaprasādhitacihnamārgo matsyāntikam eva prāyāt /
taiś cābhihitaḥ /
bhrātaḥ / kvāsau māma iti /
athāsāv abravīt /
pañcatvam upagataḥ /
tasyaitad durātmanaś śiraḥ /
bhakṣitās tenopadhinā bahavas svayūthyā vaḥ /
so 'pi matsakāśād vinaṣṭa iti /
ato 'haṃ bravīmi /
bhakṣayitvā bahūn matsyān iti /
atha vāyaso jambukam āha /
āvayoḥ kiṃ prāptakālaṃ manyase /
gomāyuḥ /
suvarṇasūtram ādāyātrāvāsake sthāpyatām /
asaṃśayaṃ tatsvāmī taṃ kṛṣṇasarpaṃ ghātayiṣyati /
ity uktvā sa sṛgālo 'pakrāntaḥ /
atha vāyasas suvarṇasūtrānveṣī rājagṛhaṃ prāyāt /
dṛṣṭaṃ ca tenāntaḥpuraikadeśe dhautavastrayugalopari
suvarṇasūtram uttamamaṇiviracitaṃ mahārhaṃ prakṣālya ceṭikayā
sthāpitam /
tac cāvasthāpyānyayā saha kathāṃ kartum ārabdhā /
vāyasas tu tad gṛhītvā viyatā śanair ātmānaṃ darśayan svam ālayaṃ
prati prāyāt /
athārakṣipuruṣaiḥ prāsamudgaratomarapāṇibhir mahatā javena
gatvā vṛkṣo 'valokitaḥ /
yāvat tena tat svanīḍe sthāpitam /
tatraikenārohatā dṛṣṭam /
kṛṣṇabhujaṅgo vāyasapotān
bhakṣayitvā nidrāvaśam agamat /
tena cāsau supta eva ghātitaḥ /
tat kṛtvā suvarṇasūtram ādāya gata iti /
[1,6 Löwe und Hase]
asti / kasmiṃścid vanāntare mahān siṃhaḥ prativasati sma /
so 'jasraṃ mṛgotsādaṃ kurute /
atha te mṛgās sarvae evābhimukhāḥ praṇatacittā
haritatṛṇāṅkuravaktradhāriṇo 'vanitalāsaktajānavas taṃ
mṛgarājaṃ vijñāpayām āsuḥ /
bho mṛgarāja kim anena paralokaviruddhena svāmino nṛśaṃsena
niṣkāraṇaṃ sarvamṛgotsādanakarmaṇā kṛtena /
vayaṃ tāvad vinaṣṭā eva /
tavāpy āhārasyābhāvaḥ /
tad ubhayopadravaḥ /
tat prasida /
vayaṃ tu svāmina ekaikaṃ vanacaraṃ vāreṇa svajātisamutthaṃ
preṣayāmaḥ /
tathā kṛte kālaparyayāc chaśakasya vāro 'bhyāgataḥ /
sa tu sarvamṛgājñāpito ruṣitamanāś cintayām āsa /
antakaro 'yaṃ mṛtyumukhapraveśaḥ /
kim adhunā prāptakālaṃ mameti /
athavā buddhimatāṃ kim aśakyam /
aham evopāyena vyāpādayāmi siṃham /
iti tasyāhāravelāṃ kṣapayitvā gataḥ /
asāv api kṣutkṣāmakaṇṭhaḥ krodhasaṃraktanayanas
sphuradvadanadaśanasaṅgharṣadaṃṣṭrākarālo
lāṅgūlāsphālanākārabhayakṛt tam āha /
sukruddhair api kiṃ kriyate 'nyatra prāṇaviyogāt /
sa tvam adya gatāsur eva /
ko 'yaṃ tava velātyayaḥ /
śaśakaḥ /
na mamātmavaśasyātikrāntā /
svāmin / āhāravelā /
siṃhaḥ /
kena vidhṛto 'si /
śaśaḥ /
siṃheneti /
tac chrutvā paramodvignahṛdayas siṃho 'bravīt /
katham anyo 'tra madbhujaparirakṣite vane siṃha iti /
śaśo bāḍham ity āha /
atha siṃho vyacintayat /
kim anena hatena kāraṇaṃ mama /
taṃ sapatnaṃ sandarśayiṣyatīti /
taṃ ca vyāpādyainaṃ bhakṣayiṣyāmi /
iti tam āha /
mama taṃ durātmānaṃ darśayasveti /
asāv api śaśo 'ntarlīnam avahasya bṛhaspatyuśanasor nītiśāstraṃ
pramāṇīkṛtya svārthasiddhaye vimalajalasaṃpannaṃ
dvipuruṣaprāpyodakam iṣṭakācitaṃ mahāntaṃ kūpam adarśayat /
asāv apy ātmakāyapratibimbānabhijñatayā
kumārgāpannacitto 'yam asau sapatna iti matvā sahasaiva tasya
upari sannipatito maurkhyāt pañcatvam agamat /
[1,7 Laus und Floh]
asti kasyacid rājñas sarvaguṇopetam ananyasadṛśaṃ śayanam /
tasmin pracchadapaṭaikadeśe mandavisarpiṇī nāma yūkā prativasati sma /
atha tasmiṃṣ ṭiṇṭibho nāma matkuṇo vāyunā preritas sannipatitaḥ /
sa tu tac chayanam atisūkṣmottaracchadam ubhayopadhānaṃ
jāhnavīpulinavipulaṃ paramamṛdu surabhi ca dṛṣṭvā paraṃ
paritoṣam upagataḥ /
tatsparśākṛṣṭamanā itaś cetaḥ paribhraman katham api tayā
mandavisarpiṇyā sametaḥ /
tayābhihitaḥ /
kutas tvam asminn ayogyādhivāsa āgataḥ /
apagamyatām asmād iti /
matkuṇaḥ /
ārye / mayā tāvad ihānekaprakārāṇi māṃsāny āsvāditāni
brāhmaṇakṣatriyaviṭchūdrāntassthāni rudhirāṇi ca /
tāni tu rūkṣāṇi picchilāny atuṣṭikarāṇy amanojñāni /
yaḥ punar asya śayanasyādhiṣṭhātā /
tasya manoramam amṛtopamam
asṛg bhaviṣyati /
ajasraṃ bhiṣagbhiḥ prayatnād auṣadhādyupakramād
vātapittaśleṣmanirodhād anāmayatayā snigdhapeśaladravais
sakhaṇḍaguḍadāḍimatrikaṭukapaṭubhis
sthalajajalajakhecarabalavatpradhānapiśitopabrṃhitair āhārair
upacitaṃ rudhiraṃ rasāyanam iva manye /
tac ca surabhi puṣṭikaraṃ cecchāmy ahaṃ tvatprasādād
āsvādayitum iti /
ato 'sau mandavisarpiṇy- āha /
asambhāvyam etat tvadvidhānām agnimukhānāṃ daṃśavṛttīnām /
apagamyatām asmāc chayanāt /
tato 'sau tasyāḥ pādayor nipatitaḥ /
sā tu dākṣiṇyāt tathā nāmeti pratipannā /
kintu naivākāle na cātimṛdubhāge tvayāsya prahartavyam iti /
so 'bravīt /
ko 'sya kālaḥ /
anabhijño 'ham aparicitatvāt /
sā tv akathayat /
madhupānaśramāgatanidrasya rativilāsanirbharasuptasya ca
śanair mṛdutayā bhavatā vicāraṇīyam /
madaśramanidrāparītakāyo nāśu prabudhyataeiti /
evam avasthāpite prathamapradoṣae evākālajñena daṣṭaḥ /
asāv api parthiva ulmukadagdha iva saṃlīnakukṣipradeśas
sasambhramam utthāyāha /
aho / daṣṭo 'smi kenāpi /
atha matkuṇaś cakitatvād rājavacanaṃ śrutvā śayanād avatīrya
anyad vivaram āśritaḥ /
śayyāpālair api svāmyādeśāt sunipuṇam anviṣadbhir vastraṃ
parivartayadbhir antarlīnā mandavisarpiṇī samāsāditā vyāpāditā ca /
[1,8 Der blaue Schakal]
asti kasmiṃścin nagarasamīpe sannikṛṣṭavivarābhyantaraśāyī
jambukaś caṇḍaravo nāma /
sa kadācid āhāram anveṣamāṇaḥ kṣapām āsādya kṣutkṣāmagalas
sammīlitalocanaḥ paribhraman nagaraṃ praviṣṭaḥ /
tannagaravāsibhiś ca sārameyais
tīkṣṇadaśanakoṭivilupyamānāvayavo
bhayabhairavaphetkāraravapūritadigvivara itas tataḥ praskhalan
palāyamānaḥ kasmiṃścid ajñānān nīlīkalaśe sannipatitaḥ /
śvagaṇaś ca yathāgataṃ prāyāt /
asāv api kṛcchreṇāyuśśeṣatayāsmān nīlīkalaśāt samuttasthau /
athāsya taccharīraṃ nīlīrasarañjitaṃ dṛṣṭvā samīpavartinaḥ
kroṣṭukagaṇāḥ ko 'yam iti bhayataraladṛśas sarvā diśaḥ
pradudruvuḥ /
asāv apy acintayat /
nūnam imāṃ svarūpavikṛtiṃ dṛṣṭvaite palāyantae iti /
atha dhīracittas tāṃś chanair avādīt /
alaṃ sambhrameṇa /
aham ākhaṇḍalājñayā sakalaśvāpadakulapālanakṣamaḥ
kṣititalam āgata iti /
atha tadvacanam ākarṇya
siṃhavyāghracitrakavānaraśaśahariṇavṛṣadaṃśajambukā
dayaś śvāpadagaṇās taṃ praṇemuḥ /
pratidinaṃ ca kesarikarajakuliśadāritamattebhapiśitair
āpūryamāṇakukṣiḥ kakṣam iva taṃ jambukapūgaṃ bahiḥ kṛtvā
siṃhavyāghrādīn āsannavartinaś cakāra /
ekadā tv asau vividhapiśitanāśitakṣud dikṣu sthitānāṃ
kroṣṭukānāṃ krośatāṃ ninādaṃ śrutvā tvaritataram uccair ninanāda /
atas te siṃhādayas trapayā bhūbhāgadṛṣṭibhājaḥ kaṣṭam aho /
vañcitās smaḥ /
kroṣṭāyam ity avadhārya ruṣā taṃ paruṣagiraṃ
nāśitavanta iti /
[1,9 Kamel, Löwe,
Panther,
Krähe und Schakal]
asti / kasmiṃścid vanoddeśe madotkaṭo nāma siṃhaḥ prativasati sma /
tasyānucarās trayaḥ piśitāśino dvīpivāyasagomāyavaḥ /
atha tair bhramadbhir dṛṣṭas sārthavāhaparibhraṣṭa uṣṭraḥ /
taṃ cājñātapūrvarūpaṃ hāsyajananaṃ dṛṣṭvā siṃhaḥ
pṛṣṭavān /
idam apūrvaṃ sattvam iha vane pṛcchyatām /
kas tvam iti /
tato 'vagatatattvārtho vāyaso 'bravīt /
ākhyātanāmoṣṭro 'yam iti /
tatas tena siṃhasakāśaṃ viśvāsyānītaḥ /
tenāpi yathāvṛttam ātmano viyogas sārthavāhāt samākhyātaḥ /
siṃhena cāsyābhyavapattir abhayapradānaṃ ca dattam /
evaṃ ca vartamāne kadācit siṃho
vanyagajayuddharadanakṣataśarīro guhāvāsī saṃvṛttaḥ /
pañcaṣaḍdivasātikrānte ca kāle sarvae eva tae āhāravaikalyād
ātyayikam āpatitāḥ /
yato 'vasannāḥ /
tatas siṃhenābhihitāḥ /
aham anayā rujā na kṣamaḥ pūrvavad āhāraṃ bhavatām utpādayitum /
te yūyam ātmārthe 'pi tāvad abhyudgamaṃ kuruta /
te tam āhuḥ /
evaṃ gate kim asmākam ātmapuṣṭyartheneti /
siṃhaḥ /
sādhv anujīvivṛttaṃ madupari bhaktiś ca bhavatām /
atiśobhanam abhihitam /
śaktā bhavantaḥ /
sarujaś cāham /
tan mamaitadavasthasyopanayatāhāram iti /
yadā ca na kiñcid ūcuḥ /
tadā tenābhihitāḥ /
kim anayā vrīḍayā /
anviṣyatāṃ kiñcit sattvam /
aham etadavastho 'pi yuṣmākam ātmanaś cotpādayiṣye
prāṇayātrārtham iti /
evam uktvā te 'py utthāya saha krathanakena vanāntaraṃ praviṣṭāḥ /
vyudasya krathanakaṃ duṣṭamantram ārabdhāḥ /
tatra vāyasa āha /
vināśitā vayam anena svāminā svādhīne 'py arthe /
tāv āhatuḥ /
katham /
so 'bravīt /
nanv ayaṃ krathanaka iti /
tae āhuḥ /
ayam asmākaṃ viśvāsopagataśaraṇāgato vayasyatve 'nujñātaḥ /
sa āha /
śaṣpabhujaḥ piśitāśinaś ca viṣamasambandhāḥ /
tatas tāv ūcatuḥ /
svāmināyam abhayapradānena rakṣyate /
tena cāyuktam aśakyaṃ caitad iti /
punar api vāyaso 'bravīt /
tiṣṭhata yūyaṃ yāvad aham evaitad arthaṃ sampratipādayiṣyāmi /
ity uktvā siṃhasakāśam agamat /
siṃhena cābhihitam /
anviṣṭaṃ yuṣmābhiḥ kiñcit sattvam iti /
kākaḥ /
yasya cakṣur balaṃ vā syāt /
so 'nviṣyatu /
vayaṃ tu sarvae evāhāravaikalyād andhāḥ parikṣīṇaśaktayaś ca/
kintu prāptakālam avaśyaṃ vijñapyase /
svāminā vināśitas svātmanātmā svādhīne 'py arthe /
siṃhaḥ /
katham /
kākaḥ /
nanv ayaṃ krathanaka iti /
siṃhaḥ /
kaṣṭam /
nṛśaṃsam etat /
mayāsyābhyavapattir abhayaṃ ca prasādīkṛtam /
api ca /
[ na gopradānaṃ na mahīpradānaṃ
na cānnadānaṃ hi tathā pradhānam /
yathā vadantīha mahāpradhānaṃ
sarvapradhāneṣv abhayapradānam //117// ]
kākaḥ /
aho svāmino dharmaśāstraṃ prati pratibhā /
etad anyad api pradhānaṃ maharṣivacanam /
yathā śreyasām arthe
pāpīyān ārambhaḥ /
api coktam /
[ tyajed ekaṃ kulasyārthe grāmasyārthe kulaṃ tyajet /
grāmaṃ janapadasyārthe svātmārthe pṛthivīṃ tyajet //118// ]
punaś cāha /
mā svāmī svayaṃ vyāpādayatu /
mayāsyopadhinā vadha ārabdhaḥ /
siṃhaḥ /
katham iva /
kākaḥ /
ayaṃ tāvad etadavasthaṃ svāminam asmāṃś ca dṛṣṭvā svayam
ātmānam anyapuṣṭyarthaṃ svargagamanāya sattvahitāya nivedayati /
evam abhihitavati vāyase siṃho matibhramam ivārpito na kiñcid apy
udāhṛtavān /
asāv api punas tatsakāśaṃ gatvā kṛtakavacanaiḥ pratyekaṃ
vijñāpitavān /
siṃhāntikaṃ gatair yuṣmābhir evaṃ vaktavyam iti /
tataḥ kṛtasaṃvidas saha krathanakena siṃhasakāśaṃ gatāḥ /
atha vāyasaḥ praṇamya siṃhaṃ vijñāpitavān /
deva / svāmiśarīraṃ sarvathā rakṣyam asmaccharīreṇeti /
athāsāv āha /
akalpakāyo bhavān /
na yuṣmaccharīropabhoge kṛte 'py asmākaṃ kiñcit
tṛptikāraṇaṃ bhavati /
tasmiṃś cāpayāte gomāyur abhihitavān /
asmān mama viśiṣṭataraṃ śarīram /
tan matprāṇaiḥ kriyatāṃ prāṇayātreti /
tam api tathaivābhihitavān /
apayāte ca tasmin dvīpy- āha /
ābhyāṃ mama viśiṣṭataraṃ śarīram idam upayujyatām iti /
tam apy asāv āha /
akalpakāyo bhavān apīti /
tac chrutvā krathanako 'cintayat /
naivātra kaś cid vināśyate /
tad aham apy evam eva bravīmi /
tata utthāya siṃhāntikam upagamyābravīt /
deva / ebhyo mama viśiṣṭataraṃ śarīram /
tasmān maccharīreṇātmanaḥ prāṇayātrā kriyatām iti /
evam abhivadann eva dvīpigomāyubhyāṃ vidāritobhayakukṣis sadyaḥ
pañcatvam upagato bhakṣitaś ceti /
[1,10 Strandläufer und Meer]
asti / samudratīraikadeśe ṭīṭibhadampatī prativasatas sma /
atha kadācit prasoṣyamāṇayā ṭīṭibhyā bhartābhihitaḥ /
kiñcit sthānam anviṣyatām /
yatrāhaṃ prasuve /
asāv akathayat /
nanv etad eva sthānaṃ vṛddhikaram /
atraiva prasūṣveti /
sābravīt /
alam anena sāpāyena /
avaśyam eva samudrajalavelāplavanān mamāpatyavināśo bhavati /
asāv āha /
bhadre / na śakto mahodadhir mayā sārdham īdṛśaṃ
vairānubandhaṃ kartum iti /
sābravīt /
bahv asadṛśaṃ tava samudreṇa balam /
katham ātmano jñāyate sārāsāratā /
uktaṃ ca /
[ duḥkham ātmā paricchettum evaṃ yogyo na veti vā /
evaṃvid yasya vijñānaṃ saphalās tasya buddhayaḥ //126// ]
api ca /
[ mitrāṇāṃ hitakāmānāṃ yo vākyaṃ nābhinandati /
sa kūrma iva durbuddhiḥ kāṣṭhād bhraṣṭo vinaśyati //127// ]
ṭīṭibhaḥ /
kathaṃ caitat /
ṭīṭibhī /
[1,11 Haṃsas und Schildkröte]
asti / kasmiṃścit sarasi kambugrīvo nāma kacchapaḥ prativasati sma /
tasya dvau suhṛdau vikaṭasaṃkaṭanāmānau haṃsau /
atha kālaviparyaye dvādaśavārṣiky- anāvṛṣṭir āpatitā /
tatas tayor matir utpannā /
kṣīṇatoyam idaṃ saraḥ /
anyaṃ jalāśayaṃ gacchāveti /
kiṃ punaś ciroṣitaṃ priyamitraṃ kambugrīvam āmantrayāvahe /
tathā cānuṣṭhite kacchapenābhihitau /
kasmān mamāmantraṇaṃ kriyate /
yadi tu sneho 'sti /
tato mām apy asmān mṛtyumukhāt trātum arhathaḥ /
yatkāraṇam /
yuvayos tāvad āhāravaikalyaṃ kevalam asmin
svalpodake sarasi /
mamātra tu maraṇam eva /
tad vicintyatām /
āhārasuhṛdviyogayoḥ ko garīyān /
tābhyām abhihitam /
yuktam āttha /
evam etat /
kiṃ punaḥ prāptakālaṃ bhavāñ jānāti /
avaśyaṃ nayāvāvāṃ bhavantam /
tvayā punaś cāpalān na kiñcid vaktavyam /
imāṃ tu yaṣṭiṃ madhye daśanair āpīḍaya /
evam anayaivoddhṛtya ṣaṣṭimātrāṇi yojanāni mahat saro
bhavantaṃ nayāvaḥ /
tatra sukhaṃ yāpayiṣyāma iti /
evaṃ ca niṣpanne tajjalāśayasannikṛṣṭanagarasyopariṣṭān
nīyamānaṃ dṛṣṭvā /
kim idaṃ śakaṭacakrapramāṇaṃ viyatā
nīyatae iti janas sakalakalas samvṛttaḥ /
tac ca śrutvāsannavināśaḥ kacchapo yaṣṭiṃ tyaktvābhihitavān /
ahaṃ kacchapaḥ /
cāpalād eṣa lokaḥ pralapati /
iti bruvan vacanasamakālam evāśrayāt
paribhraṣṭo bhūmau nipatitaḥ /
māṃsārthinā ca lokena
pātasamakālam eva tīkṣṇaśastraiḥ khaṇḍaśo vibhakta iti /
[1,12 Die drei Fische]
asti / kasmiṃścin mahāhrade mahākāyās trayo matsyāḥ prativasanti
sma / tad yathā /
anāgatavidhātā pratyutpannamatir yadbhaviṣyaś ceti /
tatrānāgatavidhātrā tadudakāntargatena kadācit tatsamīpe
matsyabandhānām atikrāmatāṃ vacanaṃ śrutam /
bahumatsyo 'yaṃ hradaḥ /
atra matsyabandhaṃ kurmaḥ /
tac ca śrutvānāgatavidhātrā cintitam /
avaśyam etae āgantāraḥ /
tad ahaṃ pratyutpannamatiṃ yadbhaviṣyaṃ ca gṛhītvānyam
acchinnasrotaskaṃ hradaṃ saṃśrayāmīti /
tatas tāv āhūya pṛṣṭavān gamanāya /
tatra pratyutpannamatir matinivārito 'bhayacittaḥ katham api
pramādān nānuyātaḥ /
yadbhaviṣyas tv āsannavināśas tadvacanam anādṛtya nirārambha eva
āsīt /
anyedyuś cāpayāte 'nāgatavidhātari matsyabandhair antassroto
nirudhya prakṣiptaṃ samvartajālam /
apakṛṣṭe ca jāle tasmin hrade nāpy ekataro 'vaśiṣṭaḥ /
evaṃ gate pratyutpannamatir mṛtarūpaṃ kṛtvātmānaṃ jalasya
upari darśitavān /
tair api svayam eva mṛto mahāmatsya iti kṛtvā parisrotasi sthāpitaḥ /
tasmād utplutyānyaṃ jalāśayaṃ gataḥ /
yadbhaviṣyas tv anekalaguḍaprahārajarjaritaśarīraḥ pañcatvam
upanīta iti /
ato 'haṃ bravīmi /
anāgatavidhātā ceti /
atha kadācit prasūtāyāṃ ṭīṭibhyāṃ tadbhartṛjijñāsayā samudreṇa
apahṛtās te 'ṇḍakāḥ /
paśyāmi tāvat /
ayaṃ kim ārambhatae iti /
atha ṭīṭibhī śūnyam apatyasthānaṃ dṛṣṭvā paramāvignahṛdayā
bhartāram āha /
idaṃ tad āpatitaṃ mandabhāgyāyāḥ /
asāv antarlīnam avahasya tām āha /
mamāpi tāvat /
bhadre /
dṛśyatāṃ sāmarthyam iti /
tatas tena pakṣisamājaṃ kṛtvā niveditaṃ tadapatyaharaṇajaṃ
duḥkham /
tatraikenābhihitam /
asamarthā vayaṃ mahodadhivigrahāya /
kiṃ punar atra prāptakālam /
sarvae eva vayam ākrandena garutmantam udvejayāmaḥ /
saiva no duḥkham apaneṣyati /
ity avadhārya tatsakāśaṃ gatāḥ /
asāv api devāsuraraṇanimittam āhūto viṣṇunā garuḍas tat
svayūthyavyasanaṃ dṛṣṭvā manyum ājagāma /
devo 'pi viṣṇus traikālyadarśanasāmakṣyāt tasyāntargataṃ matvā
svayam eva tatsakāśam agamat /
atha devaṃ dṛṣṭvā sutarām āvignahṛdayo 'bravīt /
yuktaṃ tvayā nāthena satā samudrāpasadān mamāyaṃ paribhava iti /
jñātvā ca devaḥ parihasya samudrasyedam uvāca /
samarpayādhunāpatyāni ṭīṭibhasyeti /
anyathā tvām āgneyāstrapratāpitam
anekavaḍavāmukhasahasraparikṣīṇatoyaṃ sadyaḥ kariṣyāmīti /
evam ukto mahodadhiś cintayām āsa /
mamāṇḍajena sarvanāśa eva prārabdhaḥ /
iti matvā praṇamya devaṃ samarpitavān iti /
[1,13 Der listige Schakal]
asti / kasmiṃścid vanoddeśe vṛkajambukakarabhasahito
vajradanto nāma siṃhaḥ prativasati sma /
kadācid asau vanyadviparadanakoṭipāṭitavakṣā ekadeśasthaḥ
kṣutkṣāmatanuḥ kṣudhā parigatān tān sacivān āha /
kiñcid anviṣyatāṃ vane sattvajātam /
yenāham etadavastho 'pi
bhavatāṃ vṛttim āpādayiṣyāmi /
atha tadājñāsamakālam eva te 'raṇye paryaṭanto yadā na kiñcid
āseduḥ / tadāsau jambukas taṃ śaṅkukarṇanāmānaṃ karabhaṃ
vivikte 'bhihitavān /
kim atra prāptakālaṃ manyate bhavān /
svāmī vajradanto 'smadīyaparyaṭanam anarthakaṃ śrutvā kadācid
vināśāya pravartate /
tad ahaṃ kiñcid bhavataḥ prārthaye /
yadi pratīcchasīti /
sa āha /
kiṃ mamāsti /
vayasya /
yat prārthyate /
śarīram api me tvadāyattam /
yathābhimatam upayujyatām iti /
atha jambuko 'bravīt /
etad evātra kāraṇam /
ahaṃ te dviguṇaṃ śarīraṃ siṃhasakāśād dāpayiṣye /
tvayāpy evaṃ vayam ātmā ca saṃvardhitās syur iti /
pratipannaś cāsau /
evam abhidhāya siṃhasakāśaṃ gatvā tam āha /
svāmin / na kiñcit sattvam āsāditam /
eṣa punaś śaṅkukarṇo 'bhidhatte /
bṛhatprasthena dviguṇayā tulayojjāsyaṃ śarīraṃ samprayacchāmi
iti /
tac chrutvā siṃhaḥ prahṛṣṭa āha /
evaṃ kriyatām /
atha pratipanne śaṅkukarṇaḥ papāta bhūmau /
khaṇḍaśaś ca kṛtaḥ /
tataś caturakas taṃ siṃhaṃ rudhiraraktasarvagātraṃ dṛṣṭvā
abravīt /
gacchatu svāmī snānam ācaritum /
yāvad ahaṃ kravyamukhasahitas
tiṣṭhāmi /
gate ca tasmiṃś caturakas taṃ kravyamukham āha /
bhakṣaya tāvad ataḥ piśitam /
yāvad asau snātuṃ gataḥ /
so 'bravīt /
bhakṣayitvā kim uttaraṃ dāsyāmi /
jambuko 'bravīt /
kiṃ tavānena vicāreṇa /
aham etasya prativacanaṃ dāsyāmi /
tvayā punar mama mukham evāvalokitavyam iti /
evam ukte tābhyāṃ kravyam atibahu bhakṣitam /
atrāntare siṃhas samprāpto yāvat paśyati sakalaṃ jaṭharapiśitam
upabhuktam /
tataś caturakam āha /
māma / kva taj jatharapiśitam /
evaṃ vadati siṃhe kravyamukho mukhaṃ caturakasyāvalokitavān /
caturako 'bravīt /
kim adhunā manmukham avalokayasi /
svāmin /
bhakṣitam aneneti /
atha siṃhaḥ kuliśakharanakaro bhrūkuṭilamukhaḥ prakaṭitaroṣas
taṃ hantum aicchat /
athāsāv api vṛko mukhavaivarṇyavepathuvyāptatanur
atanupadavikṣepaḥ kṣiprapalāyanapaṭur aṭavīm uddiśya jagāma /
siṃho 'pi kiñcid anusṛtya pratinivṛttaḥ /
etasmiṃś cāntare kathamapi ca tatsamīpam atha kaścit sārthavāho
anena pathāyātaḥ /
tasya ca sārthāgresaraṃ kaṭāhena galabaddhena karabham
āgacchantaṃ dṛṣṭvā kṛtakaviṣādo jambukas taṃ siṃham āha /
deva / vinaṣṭāv āvām /
mā khalu kaścid vanaṃ dhārayatu /
yāvad adyāpi piśitaṃ nopabhujyate /
tāvad bṛhatprastham ādāya
dhanikācāreṇāyaṃ karabhakas samprāptaḥ /
tat kim atra prāptakālam /
gacchatu svāmī digantaram anyat /
yāvad aham enaṃ
labdhacittābhiprāyaṃ karomīti /
evam abhihite siṃhas tasmād apayātaḥ /
caturako 'pi bahudināni tat piśitam upabhuktavān /
[1,14 Übel angebrachter Rat]
asti kasmiṃścid vanoddeśe mahān vānarayūthaḥ /
sa kadācid dhemantakāle 'sukhāsīno 'tivihvalatayā
khadyotaṃ dṛṣṭvāgnir ayam ity āhāryaiś śuṣkatṛṇaparṇair
ācchādya prasāritabhujaḥ kakṣakukṣivakṣaḥpradeśān
kaṇḍūyamānaḥ pratāpamanorathasukhāni kilānubhavati /
tatraikaś śākhāmṛgas tadgatamanā muhurmuhus tam eva
mukhenopādhamat /
atha sūcīmukho nāma /
tena vṛkṣād avatīryābhihitaḥ /
mā kliśaḥ /
nāyaṃ vahniḥ /
khadyoto 'yam iti /
athāsāv adhamat tasya tad vacanam avamanyaiva /
punaś ca tenāsakṛd vāryamāṇo naiva śāmyati /
kiṃ bahunā / tāvat tena karṇābhāśam āgatyāgatya prabalam
udvejitaḥ / yāvat tena sahasā gṛhītvā śilāyām āvidhya vigataprāṇaḥ kṛto
asāv iti /
[1,15 Duṣṭabuddhi und Abuddhi]
asti / kasmiṃścid adhiṣṭhāne vaṇiksutau suhṛdau staḥ /
eko duṣṭabuddhir aparo dharmabuddhiḥ /
tāv arthopārjananimittaṃ viśiṣṭaṃ deśāntaraṃ gatau /
atha tatra dharmabuddhir nāmaikas sārthavāhasuto yas tena kasyacit
sādhoḥ pūrvasthāpitaṃ kalaśikāgataṃ svabhāgyapracoditaṃ
raupyadīnārasahasraṃ prāptam /
sa duṣṭabuddhinā saha sampradhārya kṛtārthāv āvāṃ svadeśaṃ
gacchāva iti pratyāgatau /
adhiṣṭhānasamīpe dharmabuddhinābhihitam /
dīnārā ardhavibhāgena vibhajyantām /
svagṛhān praviśāvaḥ /
adhunā suḥrtsvajanādisamakṣam ujjvalaṃ vatsyāvaḥ /
atha duṣṭabuddhir antaḥkaṭhinahṛdayas svārthasiddhaye tam āha /
bhadra / vittaśeṣo yāvad āvayos sāmānyaḥ /
tāvad avicchinnas
snehasadbhāvaḥ /
kintv ekam ekaṃ śataṃ gṛhītvā praviśāvaḥ /
yatkāraṇam /
puṇyaparīkṣā hrāsavṛddhibhyāṃ bhaviṣyaty
ekārthatā ca janaspṛhaṇīyā /
tathā cānuṣṭhite śeṣaṃ kutracit suguptaṃ kṛtvā praviṣṭau /
atha tadvarṣābhyantare duṣṭabuddhir asadvyayavyasanitvād
bhāgyacchidratayā ca kṣīṇapratyaṃśaḥ punar api ca nidhito
dharmabuddhinā sahāparaśataṃ vibhaktavān /
tad api dvitīyavarṣābhyantare tathaiva kṣīṇam /
evaṃ gate duṣṭabuddhiś cintayām āsa /
yadi punaś śatavibhāgena vibhajāvaḥ /
tat kiṃ mayā kṛtaṃ bhavati /
śeṣaiṣ ṣaḍbhir apahṛtais samastāny evāsādayāmi /
evaṃ matvaikākī bhūtvā tām arthamātrām apanīya pradeśaṃ
samīkṛtya māsātikrānte kāle dharmabuddhim abhihitavān /
bhadra / samavibhāgaṃ śeṣavittasya kurva iti /
pratipanne ca dharmabuddhinā saha gatvā tam evoddeśaṃ khātakarma
kartum ārabdhaḥ /
khanyamāne ca yadā na dṛśyate /
tadā prathamataraṃ dhṛṣṭatayā
duṣṭabuddhiḥ pāṣāṇenātmanaś śiro 'tāḍayad abravīc ca
sasambhramam /
kva tad brahmahṛdayam /
dharmabuddhe /
nūnaṃ tvayāpahṛtam iti /
evaṃ parasparaśaṅkayā vivadamānau dharmasthānam upāgatau /
āvedite ca tasminn arthe 'vagate 'vyaktavyavahāraduśchedatayā
sanniruddhau /
pañcarātrābhyantarāc ca duṣṭabuddhinādhikṛtānāṃ pratijñātam /
sākṣiṇo mama santy atravyavahāradīnārāṇām iti /
tais tu vyavahāranivartanārthaṃ pṛṣṭaḥ /
kas te sākṣī /
darśayasveti /
so 'bravīt /
yasyaiva vṛkṣasyādhastāt sthāpitaṃ dravyam /
tenaiva vibhāvayāmi
iti /
atha te vismayam upagatāḥ /
kathaṃ vanaspatir mantrayiṣyatīti /
kṛtapratibhuvau svagṛhaṃ visarjitau /
atha duṣṭabuddhinā svagṛhaṃ gatena pitābhihitaḥ /
tāta / maddhastagatās te paṇāḥ /
kintu vāṅmātrāvabaddhās tiṣṭhanti /
ahaṃ tu tvām adya rātrau vṛkṣavivare 'smin sthāpayāmi /
prabhāte dharmādhikṛtasamakṣaṃ pṛṣṭas taṃ vibhāvayeti /
tatas tenābhihitam /
putra / vinaṣṭāv āvām /
kiṃ kāraṇam /
anupāya eṣaḥ /
tathā ca /
[ upāyaṃ cintayet prājño hy apāyam api cintayet /
paśyato bakamūrkhasya nakulair bhakṣitās sutāḥ //168 // ]
so 'bravīt /
katham etat /
asāv āha /
[1,16 Reiher und Ichneumon]
asti / kasmiṃścid arjunavṛkṣe bakadampatī prativasatas sma /
tatra ca vṛkṣavivarānusārī mahākāyo 'hir asañjātakriyāṇy eva
apatyāni bhakṣayati sma /
tena ca nirvedena naṣṭasañjñāv āhārakriyām utsṛjya
jalāśayaikadeśe vimanaskāv āsāte /
atha tatraikaḥ kulīrakas tam āha /
māma / kim adyāpy āhāro anuṣṭhīyatae iti /
bakaḥ /
adhṛtiparītasya me kuta āhārābhilāṣa iti /
yato 'sāv āha /
kiṃlakṣaṇasamutthādhṛtiḥ /
sa tu tasmai yathāvṛttam apatyabhakṣaṇam ākhyātavān /
kulīrakas tu taṃ samarthitavān /
aham upāyaṃ tadvadhāya kathayāmi /
yeyaṃ nakulavasatir etatprabhṛtyavicchinnaparamparayā
matsyapiśitaṃ prakīryatām /
yāvatsarpavasatiḥ /
tatas tae evainaṃ ghātayiṣyanti /
tathā cānuṣṭhite nakulaiḥ piśitamārgānusāribhiḥ
pūrvavairakriyām anusmaradbhiḥ khaṇḍaśo 'hiṃ kurvadbhiḥ
pūrvadṛṣṭamārgam ādhāvadbhir bakāvāsaṃ gatvā bakasya
śeṣāpatyabhakṣaṇaṃ kṛtam iti / [1,15]
ato 'haṃ bravīmi /
upāyaṃ cintayet prājño hy apāyam api cintayet /
iti bruvann api tenāsau nītvā sthāpito vṛkṣavivare /
atha prabhātasamaye 'dhikaraṇaprakṛtipratyakṣaṃ
dharmaśāstravacanābhiśrāvitena vanaspatinā yathāprastutam
abhihitam /
dharmabuddhinārtho 'pahṛta iti /
tac ca śrutvā dharmabuddiś cintayām āsa /
katham avāk pādapo vācaṃ vyāhariṣyati /
tat kāraṇenātra bhavitavyam /
sarvathā buddhisādhyam etat /
atha dharmasthānīyān āha /
aho vismayaḥ /
adyāpy aviplutae eva loke dharmabuddir ahaṃ vijane 'smin vanae
ekāky- āgamya tad dravyaṃ gṛhītavān /
athāpaśyam ahim atikāyam āyāntam /
cintitaṃ ca mayā /
kaṣṭam idam āpatitam /
abhihitaṃ ca /
punar api viṣayā labhyante /
na tu prāṇāḥ /
punar āgamiṣyāmi /
ity atraiva vṛkṣamūle 'vasthāpitam /
adhunāvaśyaṃ rājavaśāt samarpitavyam /
kintv asmāt sthānād ekānte 'vasthānaṃ kurudhvam / yāvad aham
enaṃ nidhipālaṃ kṛṣṇasarpaṃ parājayāmi /
ity uktvāhāryaiś śuṣkadāruparṇanicayair vṛkṣavivaram
āpūryāgnim ādīpayitum ārabdhaḥ /
duṣṭabuddhis tv adhomukhenākṣṇā vilokya vṛkṣavivarāntargataṃ
vaṇikputraṃ dṛṣṭvā vyathitamanā abhavat /
pradīpte ca vahnau samantata ujjvalībhūtād vṛkṣavivarāt sphaṭitatanuḥ
pluṣṭakeśas srastatvag yadā jāto vaṇik /
tadā bhūmau nipatitaḥ /
tat tu mahad vaikārikaṃ dṛṣṭvā kim idam iti paraṃ vismayam upagatāḥ /
kiñcij jīvitaṃ ca pratyakṣam abhijñāya vaṇikputraṃ papracchuḥ /
kim idam īdṛśam agnipatanam adhyavasitaṃ bhavateti /
tato 'sāv abravīt /
anena duṣputreṇāham avasthām imāṃ prāpita iti /
evam abhivadan pañcatvam upagataḥ /
anantaraṃ dharmādhikṛtās tam arthaṃ jñātvābhihitavantaḥ /
duṣṭabuddhir ayaṃ pāpaś śūle 'vataṃsyatām iti / [1,17]
asti kasmiṃścid adhiṣṭhāne kṣīṇabāndhavo vaṇiksutaḥ /
sa deśāntaram arthopārjananimittaṃ prasthitaḥ /
tasya tulā lohasahasrakṛtā vidyate /
so 'nyasmin vaṇikputrake tāṃ nikṣipya deśāntaram arthopārjanāya
prāyāt /
kṣīṇabhāgyatvāc ca tena bahunāpi kālena na kiñcid āsāditam /
pratyāgataś ca tāṃ tulāṃ tasmāt prārthitavān /
tenoktaṃ ca /
sā mūṣakair bhakṣiteti /
athāsāv acintayat /
vismayanīyam etat /
kathaṃ lohasahasramayīṃ tulāṃ mūṣakā bhakṣayiṣyantīti /
antarlīnam avahasyābravīt /
avaśyam etad evam /
yatkāraṇam /
vṛṣyaṃ svādu mṛdu ca lohaṃ katham ākhavo na bhakṣayiṣyanti / iti
pratipannavāk /
asāv api suparihṛṣṭahṛdayaḥ pādyādipurassarāṃ tasya pūjāṃ
kartum ārabdhavān bhojane ca prārthitavān /
tasya ca nātidure nadī /
tatra snānābhyudyatasya ca tasya svīyaṃ putram ekam
āmalakasnānaśāṭikāsametaṃ pṛṣṭataḥ preṣitavān /
asāv api pratyāgacchan dārakam anyasmin mitragṛhe suguptaṃ kṛtvā
praviṣṭaḥ /
atha bhojanasamaye sārthavāho dārakam adṛṣṭvā samākulamanāś
śaṅkitahṛdayaś ca tam apṛcchat /
kvāsau dārakas tavānupadapreṣitaḥ /
iha na praviṣṭa iti /
atha so 'bravīt /
śyenenāpahṛtaḥ /
tac chrutvā paramāvigno nirdayībhūtaś ca taṃ bāhau gṛhītvā
dharmasthānaṃ nītavān / āha ca /
paritrāyadhvam /
anena me dārakaḥ kvāpi gopita iti /
pṛṣṭaś cāsau prāḍvivākaiḥ /
kim etat /
kathyatām iti /
sa vihasyābravīt /
śyenenāpahṛta iti /
tatas tair vismitamanobhir abhihitaḥ /
kathaṃ śyeno dārakam apahariṣyatīti /
dharmādhikṛtais tathyaṃ pṛcchyamāno 'bravīt /
kim atra citram /
yatra tulā lohasahasrasyāsya gehe madīyā mūṣakair bhakṣitā / tatra
kathaṃ dārakaś śyenena nāpahriyatae iti /
tac ca śrutvā pratipāditavantas te prāḍvivākāḥ parasparasya
tattulātaddārakadānam iti /
