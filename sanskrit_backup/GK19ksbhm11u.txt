//sauptikaparva//
nārāyaṇaṃ namaskṛtya naraṃ caiva narottamam /
devīṃ sarasvatīṃ vyāsaṃ tato jayamudīrayet // Bhmj_11.1 //
pratāpadhāmni yāte 'staṃ ravau kamalinīpriye /
śokāvakīrṇakeśena tamobhirabhavanmahī // Bhmj_11.2 //
kṣayaṃ kālena nīte 'hni śānte saṃdhyācitānale /
asthiśeṣairivāpūrṇaṃ tārakābhirabhūnnabhaḥ // Bhmj_11.3 //
śyāmā pratyagraduḥkhena prasarattimirāñjanā /
babhāra tārataralāṃ nakṣatrāśrukaṇāvalīm // Bhmj_11.4 //
ghore tasminniśāvaktre ghorasattvaghane vane /
śramānnidrāmupagate kṛpe sa kṛtavarmaṇi // Bhmj_11.5 //
dhyāyanduryodhanavadhaṃ manyuhālāhalākulaḥ /
pratijñāṃ śatrunidhane drauṇireko vyacintayat // Bhmj_11.6 //
atrāntare dadarśoccanyagrodhaśikharāśrayam /
vadhyamānamulūkena vāyasānāṃ ca maṇḍalam // Bhmj_11.7 //
kākānkālabalenaitya dṛṣṭvā ghūkena pātitān /
tāmeva pāṇḍavavadhe nītiṃ drauṇiracintayat // Bhmj_11.8 //
krudhā krūrāṃ dhiyaṃ kṛtvā kṛpabhojau vibodhya saḥ /
uvāca niḥśvasandīrghaṃ dahyamāna iva krudhā // Bhmj_11.9 //
rājā rājasahasrāṇāmekākī viṣamasthitiḥ /
vyājādasmāsu jīvatsu bhīmasenena pātitaḥ // Bhmj_11.10 //
śastraṃ vahadbhirmithyaiva dṛṣṭo 'smābhiḥ sa bhūtale /
aśrupātapratīkārākṣamaiḥ klībatarairiva // Bhmj_11.11 //
deśakālau samāśritya vadhyaḥ sarvātmanā ripuḥ /
tasmātprasuptānadyaiva sānugānhanmi pāṇḍavān // Bhmj_11.12 //
śrutvaitatkūṇitamanāḥ prasuptavadhapātakam /
kṛpaḥ kṛpākulo nindannabhāṣata sutaṃ svasuḥ // Bhmj_11.13 //
dhigetatkutsitaṃ yuddhaṃ niśceṣṭo yatra hanyate /
bhagnadhairye 'pi no vīrāḥ praharanti yaśasvinaḥ // Bhmj_11.14 //
bhavānahaṃ ca bhojaśca kartāraḥ prātareva tat /
punaryena na yāsyāmo duryodhanavadhavyathām // Bhmj_11.15 //
surāṇāmapi paryāptāḥ saṃhatāḥ samare vayam /
pravekṣyāmo vairivanaṃ jvalitā iva pāvakāḥ // Bhmj_11.16 //
gautamenetyabhihite saṃmate kṛtavarmaṇaḥ /
niḥśvasansāśrunyanaḥ punardraiṇirabhāṣata // Bhmj_11.17 //
māyopamā vidagdheṣu nikṛtyāvicarastu ye /
spṛśantyadharmamaryādāṃ na te tatphalabhāginaḥ // Bhmj_11.18 //
arjunena hataḥ karṇaḥ sa ca śāntanavo yathā /
tatkiṃ na viditaṃ loke śeṣaṃ vaktuṃ na pāryate // Bhmj_11.19 //
adhunā svasti dharmāya racito 'smai mayāñjaliḥ /
parābhavamimaṃ tāvanna sahe marmadāraṇam // Bhmj_11.20 //
drauṇirdāruṇasaṃkalpamityuktvā kṛtaniścayaḥ /
rathena tamasi prāyācchibiraṃ kauravadviṣam // Bhmj_11.21 //
kṛṣṇasya śāsanātpūrvaṃ yāteṣu śibirāntaram /
saha sātyakinā yodhaiḥ pāṇḍaveṣu vinānugaiḥ // Bhmj_11.22 //
kṛpabhojāvatikramya javāddrauṇirupāgataḥ /
śibiradvāramāsādya mahadbhūtaṃ vyalokayat // Bhmj_11.23 //
hariśmaśrujaṭānetraṃ jvālānāmiva saṃcayam /
tamasāmiva saṃghātamañjanācalasaṃnibham // Bhmj_11.24 //
sahasraśīrṣanayanaṃ sahasracaraṇādbhutam/
sarpayajñopavītāṅgaṃ sarpakeyūrakaṅkaṇam /
bhayaṃkaraṃ bhayasyāpi kṛtāntasyeva daivatam // Bhmj_11.25 //
taddṛṣṭvā ghorasaṃrambho drauṇirdurjayavikramaḥ /
sarvāyudhāvalī tasmai prāhiṇauddhairyabhūdharaḥ // Bhmj_11.26 //
tānyāyudhāni sahasā jvalitānyeva tejasā /
bṛmbhamāṇaṃ mahadbhūtaṃ tadāsādya kṣayaṃ yayuḥ // Bhmj_11.27 //
drauṇistatastadākāramarīcibhyo vyalokayat /
cakrāyudhasahasraṇi niḥsṛtāni sa vismayaḥ // Bhmj_11.28 //
kṣaṇādgrastāyudhastena gāḍhānuśayatāpitaḥ /
prastutaṃ malinaṃ karma nininda svayamākulaḥ // Bhmj_11.29 //
sa rathādavatīryātha prayatastripurāntakam /
śūlinaṃ śaraṇaṃ prāyāttatstotramukharānanaḥ // Bhmj_11.30 //
ātmopahāraṃ rudrāya tasmindātuṃ samudyate /
jvālākulā hemavedī purastātpratyadṛśyata // Bhmj_11.31 //
tadudbhūtairgaṇairghorairnānāprāṇimukhodaraiḥ /
nānāpraharaṇairdīptairvyoma kṣipramapūrayat // Bhmj_11.32 //
tato vedyāṃ mahāvahnau jvalite droṇanandanaḥ /
bhaktyātmānaṃ trinetrāya nivedyābhyapatatsvayam // Bhmj_11.33 //
tuṣṭo 'tha bhagavānetya svayamandhakasūdanaḥ /
tamuvāca svamevāṃśamuttiṣṭhāṅgirasāṃ vara // Bhmj_11.34 //
saṃsthānāya mayaitāvatkṛtaṃ kaiṭabhavidviṣaḥ /
ātgānaṃ viddhi me kṛṣṇaṃ sa me bahumataḥ sadā // Bhmj_11.35 //
kālapakvāstu pāñcālā naiṣāṃ rakṣāsti kutracit /
gṛhāṇa khaḍgametena dārayaitānaśaṅkitaḥ // Bhmj_11.36 //
ityuktvā bhairave dīptaṃ khaḍgaṃ datvā tirohite /
tadā vikārādduṣprekṣyo drauṇiḥ śibiramāviśat // Bhmj_11.37 //
dvāri bhojakṛpau dhṛtvā vidrutānāṃ vadhāya saḥ /
praviśya śayane śubhre dhṛṣṭadyumnaṃ vyalokayat // Bhmj_11.38 //
tārahārāṃśunakharaṃ dīptakesarisaṃnibham /
ghūrṇamānaśikhairdīpairvismayādiva vīkṣitam // Bhmj_11.39 //
anekaraṇasaṃmardaśrāntairnidrāvimohitaiḥ /
adhiṣṭhitaṃ bahubhaṭairmuktaparyāṇavāhanaiḥ // Bhmj_11.40 //
taṃ dṛṣṭvā kopaśikhinā dahyamānaḥ smaranpituḥ /
uttiṣṭha re gurughneti drauṇiruktvā padāspṛśat // Bhmj_11.41 //
bodhitaḥ sahasā tena saṃbhramasvīkṛtāyudhaḥ /
droṇaputraṃ parijñāya cakampe drupadātmajaḥ // Bhmj_11.42 //
drauṇistamutthitaṃ vegānmālyavadbhiḥ śiroruhaiḥ /
ākṛṣyāpātayatkaṇṭhe gāḍhaṃ niṣpīḍya vihvalam // Bhmj_11.43 //
niṣpiṣyamāṇaḥ saṃrambhādraktodgārākulānanaḥ /
kupitvā pādayordraiṇiṃ nakhairdantaiśca visphuran // Bhmj_11.44 //
śastreṇa chindhi māṃ tūrṇaṃ mā padeneti gadgadam /
kaṇṭharuddhasvaraḥ śvāsādasphuṭākṣaramabhyadhāt // Bhmj_11.45 //
tamabravīddroṇasutaḥ pāpa padbhyāṃ nihanyase /
lokānāṃ śastrapūtānāṃ na pāpaṃ gurughātinām // Bhmj_11.46 //
ityuktvā caraṇāghātairjarjaraṃ tamapothayat /
tasminhate tadvimardaśabdena bubudhe janaḥ // Bhmj_11.47 //
***** dhṛṣṭadyumnavadhaḥ // 1 // *****
tato drauṇiṃ samālekya ripuraktacchaṭāṅkitam /
pāñcālā draupadeyāśca kālo 'yamiti menire // Bhmj_11.48 //
nidrāśeṣāruṇadṛśāṃ śastrāṇyānayatāṃ mithaḥ /
krośatāṃ varma varmeti teṣāmāsīnmahāsvanaḥ // Bhmj_11.49 //
kva gajaḥ kva rathaḥ kvāśvaḥ kva cāpaṃ kva śilīmukhāḥ /
iti bruvāṇānkhaṅgena drauṇiściccheda tānkrudhā // Bhmj_11.50 //
hatvottamaujasaṃ padbhyāṃ kaṇṭhe kaṭhinavikramaḥ /
gadāhastaṃ yudhāmanyuṃ niṣpipeṣa virāviṇam // Bhmj_11.51 //
tataḥ khaṅgena śūrāṇāṃ śirāṃsi bhuvi pātayan /
kālarātryāḥ sa vidadhe vinodaṃ kandukairiva // Bhmj_11.52 //
kṛṣṇāsutānāpatato draupadeyānasaṃbhramāt /
cakāra karavālena sa kālakavalocitān // Bhmj_11.53 //
prativindhye hate vīre sutasome nipātite /
śrutakīrtai śatānīke chinne ca śrutavarmaṇi // Bhmj_11.54 //
śikhaṇḍī kṛṣṭakodaṇḍaḥ śarairdraiṇimapūrayat /
droṇaputro 'pi khaḍgena kruddhastaṃ vidadhe dvidhā // Bhmj_11.55 //
***** draupadeyaśikhaṇḍivadhaḥ // 2 // *****
kopādācāryaputreṇa vadhyamānāḥ prabhadrakāḥ /
matsyasṛñjayapāñcālāḥ kālaṃ dadṛśurantike // Bhmj_11.56 //
asitaṃ raktavasanaṃ raktamālyānulepanam /
hasantaṃ vīkṣya taṃ vīrāḥ saṃhāraṃ menire sphṛṭam // Bhmj_11.57 //
ghanāndhakāre vīrāṇāṃ rathakuñjaravājinām /
yodhānāṃ ca kṣayaṃ dvāri cakraturbhojagautamau // Bhmj_11.58 //
evamakṣauhiṇīṃ hatvā vasāraktānulepanaḥ /
niryayau raudracarito drauṇirbhairavavigrahaḥ // Bhmj_11.59 //
sa gatvā sahitastūrṇaṃ hārdikyena kṛpeṇa ca /
dadarśa bhuvi rājānaṃ bhagnaśaktiṃ suyodhanam // Bhmj_11.60 //
vārayantaṃ gadāgreṇa muhuḥ kravyādamaṇḍalam /
vyathayā marmadinyā bhakṣayantaṃ vasuṃdharām // Bhmj_11.61 //
śoṇitaṃ vadanodvāntaṃ parimṛjyāśu tasya te /
sarvapāñcalasaṃhārakathayā vavṛṣuḥ sudhām // Bhmj_11.62 //
sa kiṃciccheṣajīvo 'pi tacchrutvā vṛttakandharaḥ /
paryantagrasitāvyaktabhāṣitaiḥ praśaśaṃsa tān // Bhmj_11.63 //
sa pariṣvajya yatnena drauṇiṃ sāśruvilocanam /
punarnaḥ saṃgamaḥ svarge bhūyādityavadacchanaiḥ // Bhmj_11.64 //
aṅge vidhāya dayitāṃ sa gadāṃ sadaiva bhuktāṃ ciraṃ vasumatīmavagūhya dorbhyām /
karṇāvalambitabalodgatajīvacāro vīraḥ śanaiḥ suravadhūpraṇayī babhūva // Bhmj_11.65 //
***** duryodhanasvargagamanam // 3 // *****
atrāntare prayātāyāṃ kṣapāyāṃ kṣapitārayaḥ /
jajñire pāṇḍavāḥ karma dāruṇaṃ drauṇinā kṛtam // Bhmj_11.66 //
muktānmahābhayāttasmātkṛṣṇā śrutvā hatānsutān /
anujāṃśca sapāñcālānpapāta bhuvi mūrcchitā // Bhmj_11.67 //
śanakairlabdhasaṃjñā sā vilapantī sulocanā /
pārthānāṃ śokavidhurā hṛdayāni vyadārayat // Bhmj_11.68 //
yāvanna viśikhaiḥ kṛttamuttamāṅgaṃ vikarmaṇaḥ /
drauṇerdṛṣṭaṃ mayā tāvajjīvitasyāyamañjaliḥ // Bhmj_11.69 //
ityuktvā draupadī duḥkhādvīkṣamāṇā vṛkodaram /
novāca kiṃcitsaṃtāpānmaraṇe kṛtaniścayā // Bhmj_11.70 //
tato bhīmaḥ priyāśokaśūlenābhyāhato hṛdi /
prayayau rathamāruhya droṇaputrajighāṃsayā // Bhmj_11.71 //
vrajatastasya kālagneriva lokāndidhakṣataḥ /
dhūmamālābhramaṃ cakre lalāṭe bhrukuṭiḥ kṣaṇam // Bhmj_11.72 //
raudro rudrāśrayo drauṇiḥ kruddhaśca pavanātmajaḥ /
gacchāmaḥ pṛṣṭhatastasmādityūce pāṇḍavānhariḥ // Bhmj_11.73 //
tataḥ kirīṭipramukhāḥ saha sātyakinā yayuḥ /
rathinaḥ seṣavaḥ sarve pāṇḍuputrā yuyutsavaḥ // Bhmj_11.74 //
tataste drauṇimāsādya prasuptavadhapātakāt /
dhvastacchāyaṃ kriyāhīnaṃ kopenākulatāṃ yayuḥ // Bhmj_11.75 //
abhidrute bhīmasene drauṇiṃ nakulasārathau/
pādacārī ghṛtābhyaktaḥ sarasvatyāstaṭe kṣaṇam /
apāṇḍavaṃ jagatkartuṃ brahmaśīrṣāstramādade // Bhmj_11.76 //
tadvināśāya pārtho 'pi brahmāstramasṛjatkṛtī /
yenābhavandiśo vyāptāḥ kampātaṅkataraṅgitāḥ // Bhmj_11.77 //
atrāntare samabhyāyānnāradena saha svayam /
muniḥ satyavatīsūnurbhagavānbhūtabhāvanaḥ // Bhmj_11.78 //
so 'bravīddroṇatanayaṃ jiṣṇuṃ ca kṣayaśaṅkitaḥ /
ayaṃ divyāstrasaṃmarde hatavīraṃ jagaddahet // Bhmj_11.79 //
pārtha saṃhara divyāstraṃ tvaṃ ca drauṇe girā mama /
akāṇḍe mā bhavantvete lokāḥ pralayabhāginaḥ // Bhmj_11.80 //
ityukte muninā kṣipraṃ saṃjahārāstramarjunaḥ /
drauṇiḥ prayogakuśalo neśo 'bhūdastrasaṃhṛtau // Bhmj_11.81 //
tataḥ prajvalite loke vyathite suramaṇḍale /
abhimanyuvadhūgarbhe drauṇirastramapātayat // Bhmj_11.82 //
bhūyastatpratiṣedhāya putrasaṃtānavāñchayā /
nindandroṇasutaṃ pārthastadastraṃ kupito 'sṛjat // Bhmj_11.83 //
tataḥ kṛṣṇo 'vadajjiṣṇuṃ viṣaṇṇaṃ saṃtatikṣayāt /
mā śuco dhairyajaladhe na te vaṃśo vinaṅkṣyati // Bhmj_11.84 //
jātvenaṃ jīvayiṣyāmi dagdhamapyastratejasā /
uttarāyāḥ sthitaṃ garbhe saubhadratanayaṃ śiśum // Bhmj_11.85 //
iti bruvāṇe govinde pārthāstre jvalite bhuvi /
uvāca droṇatanayaṃ vyāso devarṣiṇā saha // Bhmj_11.86 //
tyaja cūḍāmaṇiṃ rakṣa jīvaratnaṃ mahāstrataḥ /
aśaktaśca pramādī ca jānīṣe na yathocitam // Bhmj_11.87 //
vatsarāṇāṃ sahasra tvaṃ visrarogī samāhitaḥ /
durbhikṣavyañjako duḥkhī vijane vicariṣyasi // Bhmj_11.88 //
iti śapto gurusutaḥ kopādvyāsamabhāṣata /
vyasane patitaḥ kasmātkṣipto 'haṃ saṃkaṭe tvayā // Bhmj_11.89 //
yatra yatra bhaviṣyāmi tatra tatra mamānugaḥ /
tvamapi pratiśāpena mune nityaṃ bhaviṣyasi // Bhmj_11.90 //
ityuktvāstropahārāya cūḍāratnaṃ vitīrya saḥ /
prayayau droṇatanayo muniśca muninā saha // Bhmj_11.91 //
tataḥ praśānte brahmāstre pāṇḍavāḥ saha śauriṇā /
cūḍāratnaṃ samādāya yājñasenyai nyavedayan // Bhmj_11.92 //
***** aiṣīkamastram // 4 // *****
evaṃ prasādya pāñcālīṃ śokārtāḥ pāṇḍunandanāḥ /
pāñcālakadanaṃ ghoraṃ dhyāyanto na yayurvṛtim // Bhmj_11.93 //
saṃjayeneti kathite śrutvā rājāmbikāsutaḥ /
papāta mūrcchito mohāllīnaśokānalaḥ kṣaṇam // Bhmj_11.94 //
taṃ śītasalilāpūrairāśvāsyovāca saṃjayaḥ /
mantriṇaśca priyānputrāñśocantaṃ vyathitendriyam // Bhmj_11.95 //
svapnamāyāvilasitaiḥ paryante śokamohadaiḥ /
saṃsāravibhramairdhīrāḥ spṛśyante na manīṣiṇaḥ // Bhmj_11.96 //
devaindrajālikakṛtaiśchāyākrīḍanakairiva /
putrairdhanaiśca dāraiśca na muhyanti madāśayāḥ // Bhmj_11.97 //
upekṣitastvayaivāyaṃ durnayādbāndhavakṣayaḥ /
vṛtte tasminnamithyaiva śokaṃ kartumihārhasi // Bhmj_11.98 //
prabhāvaprabhavairbhāvairmāyāvibhavabhāvitaiḥ /
abhāvaniṣṭhāparyantaiḥ satāṃ na kriyate bhramaḥ // Bhmj_11.99 //
svakarmamudrite loke niyatau pralayodadhau /
kalayāmi na kālasya kaśca tāvati vartate // Bhmj_11.100 //
ityādi saṃjayamukhā nṛpamugramohabhagnaṃ svayaṃ vihitadurnayadṛṣṭapāram /
helāvalatkalabhacñcalakarṇatālalolāṃ bhavasthitikathāmasakṛttamūcuḥ // Bhmj_11.101 //
iti kṣemendraviracitāyāṃ bhāratamañjaryāṃ sauptikaparva
