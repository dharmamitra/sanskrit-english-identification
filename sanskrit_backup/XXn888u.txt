 maṅgalaṣoḍaśastutiḥ
 om namaḥ samantabhadrāya
 yena puṇyāṭavīsthenāneke śāsanavartinaḥ |
 divodāsādayo bhūpāḥ sa no rakṣatu mārajit || 1 ||
 lokānāṃ grahabaddhānāṃ rakṣārthaṃ puṇyakānane |
 grahānadamayad yo vai sa no rakṣatu tadbhayāt || 2 ||
 kāśyapādyān maharṣīṃstān ānandādyāṃśca brāhmaṇān |
 prāvrājayat sumuktyarthaṃ sa no rakṣatu muktidaḥ || 3 ||
 sauvarṇadhānyadānena dīnaṃ vipramapālayat |
 durbhikṣabhayato nityaṃ sa no rakṣatu śākyarāṭ || 4 ||
 yo maitrakanyako bhūtvā mātṛdrohiṇamatyagāt |
 cakraṃ dūrīkṛtaṃ yena sa no rakṣatu mātṛvān || 5 ||
 supriyo badaradvīpayātrāptamaṇivṛṣṭibhiḥ |
 kāśīyān prākarodāḍhyān sa no rakṣatu kāñcanaiḥ || 6 ||
 bhūtvā yaḥ sudhano nāma nidhānaṃ samadarśayat |
 dāridrayaduḥkhato nityaṃ sa no rakṣatu sarvavit || 7 ||
 kuṣṭhādirogaharaṇe rājagṛhamupāviśat |
 tattadrogabhayānnityaṃ sa no rakṣatu dharmarāṭ || 8 ||
 yaḥ kuśo bhūpatirbhūtvā'ṣṭamīmāhātmyamuttamam |
 prakāśayannije dehe sa no rakṣatu dharmavit || 9 ||
 saudāsaṃ satyavacasā kāśyāmasthāpayannṛpān |
 bandhanānmocayāmāsa sa no rakṣatu sarvavit || 10 ||
 gopān rarakṣa yo devyāḥ prabhāvaṃ saṃprakāśayan |
 vahnidāhāribhayataḥ sa no rakṣatu bhītihā || 11 ||
 yo'ndhībhūtāṃ mātaraṃ svāṃ cūḍāratnaṃ jale vyadhāt |
 divyanetrān janān kṛtvā sa no rakṣatu netradaḥ || 12 ||
 virūpaṃ prākarot putraṃ chāyāsīnaṃ susundaram |
 sarvalakṣaṇasampannaṃ sa no rakṣatu sarvadaḥ || 13 ||
 sakalānandanāmānaṃ rājye yaḥ prābhyaṣecayat |
 santatisthitikurvāṇaḥ sa no rakṣatu sthairyakṛt || 14 ||
 viṣadaṃ bhrātaraṃ yaścākṣamad bhikṣun viṣāśinaḥ |
 rarakṣa dhāraṇīvijñaḥ sa no rakṣatu nirviṣaḥ || 15 ||
 śrīsvayaṃbhudarśanāya naipālīyān prayāsitum |
 kapilān prasthito yo'sau sa no rakṣatu santatam || 16 ||
 bhadrakalpāvadānoddhṛtā śākyasiṃhasya
 maṅgalaṣoḍaśastutiḥ samāptā |
