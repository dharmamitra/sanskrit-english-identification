oṃ namaḥ netratantrāya /
pratyakṣavastuviṣayāya jagaddhitāya viśvasthitipralayasambhavakāraṇāya /
sarvātmane vijitakopamanobhavāya tubhyaṃ namas tribuvanaprabhave śivāya // AvBhBhS_1
satyaṃ na vedmi kim ahaṃ yad agocaro 'si vācaspater api girām kim utāsmadādeḥ /
bhaktis tathāpi bhavato guṇakīrtaneṣu yan māṃ niyojayati kiṃ tad ahaṃ karomi // AvBhBhS_2
khārkenduvahnimarudātmamahīpayobhir aṣṭabhir eva tanubhir bhavatā samaste /
vyāpte jagaty aparam icchati yo 'tra vaktum ko 'nyo hatatrapatayā sadṛśo 'sti tena // AvBhBhS_3
dhṛtyādibhiḥ svatanuvṛttibhir eva yadvad eko bhavān vahati samprati lokayātrām /
tadvad vibho yadi jagaty aparo 'sti kaścin nirmatsarāḥ kim api na pravadanti santaḥ // AvBhBhS_4
yogād apāstatamso bhuvanatraye 'pi mukhyāḥ pitāmahapurandaraviṣṇavo 'pi /
adyāpi deva na vidanti kṛtaprayatnās tattvaṃ taveti tad aho mahad indrajālam // AvBhBhS_5
bhāvodbhavasthitivipatkaraṇapravṛttau saṃjñā vibhinnaracanās tvayi sambhavanti /
sāmye sthitaḥ pratinivṛttasamastakāryo nendro na viṣṇur asi nāpi pitāmaho 'si // AvBhBhS_6
kecid bhavantam anupādhim anāmarūpam vijñānam eva paramārthatayā prapannāḥ /
anye tridhātuparikalpanayā viśuddham ūcuḥ svaśāstrasamayaṃ paripālayantaḥ // AvBhBhS_7
sāṃkhyaiḥ samastajagadudbhavakāraṇāni proktāni yāni khalu sattvarajastamāṃsi /
rūpāṇi tāny api tavaiva samagraśakteḥ kiṃ nātra yat parigataṃ bhuvi śaktibhis te // AvBhBhS_8
nityaṃ vināśipadarūpam anekam ekam ugraṃ praśāntam aguṇaṃ guṇasaṃnibaddham /
saṃsāriṇaṃ vaśinam adhurvam asvatantram evaṃ bhavantam asakṛt kavayaḥ stuvanti // AvBhBhS_9
vācām atītaviṣayo nirupākhyabhāvāt prokto 'si śūnyam iti kaiścid asatpratijñaiḥ /
tvām eva kecid api vācakavācyayogāt santaṃ viśeṣaṇavaśāt parikalpayanti // AvBhBhS_10
ādyantayos tribuvanasya bhavantam eva yaṃ vaidikāḥ puruṣam āhur abhedam ādyam /
bhūyas tam eva jananapralayāntarāle saṃsārajālam iti jātavikāram ūcuḥ // AvBhBhS_11
ātmānam ātmani yadā svayam ātmanaiva saṃyamya tiṣṭhasi nimīlitasarvaśakte /
līnaṃ tadā tvayi jagat khalu tāvad āste yāvat tavodbhavati nātha punaḥ sisṛkṣā // AvBhBhS_12
tvattaḥ paraṃ jagati nātha na cāsti kiṃcin nāṇuḥ kvacin na ca mahān bhavataḥ sakāśāt /
sarvātmako 'si bhavataiva samastam etad antaḥkṛtaṃ nanu jagan maṇineva sūtram // AvBhBhS_13
cetāṃsi yāni sukhaduḥkhaviśeṣabhāñji ye ca pradhānapariṇāmavikārabhedāḥ /
tvaṃ deva janmani punaḥ pralaye ca teṣām hetuḥ samastapayasām iva toyarāśiḥ // AvBhBhS_14
astās tvayā suraguro svatanu yadaiva khātmānalānilajalāvanicandrasūryāḥ /
loke parasya bhavatā nanu kāraṇasya mūle tadaiva nihitaḥ sakale kuṭhāraḥ // AvBhBhS_15
stauti prasahya tava ṣoḍaśadhā vibhajya mūrtiṃ pramāṇaracano munir akṣapādaḥ /
dravyādivasturacanābhir upāttabhede vaiśeṣike kaṇabhujāpi nanu stuto 'si // AvBhBhS_16
badhnāti kācid api śaktir anantaśakter kṣetrajñam apratihatā bhavapāśajālaiḥ /
jñānāsinā ca vinikṛtya guṇān aśeṣān anyā karoty abhimukhaṃ puruṣaṃ vimuktau // AvBhBhS_17
ekāṃ bata cyutasamastabhavapravṛttim āhur vimuktim iti śāntatamām avasthām /
sthityudbhavapralayinīm aparām avasthām saṃsāriṇīm iti vadanti tavaiva santaḥ // AvBhBhS_18
ajñānatīvratimiropahataprakāśās tvaddūṣaṇaṃ prati vinaṣṭadhiyo 'pi santaḥ /
tāvat tyajanti na bhavaṃ bhagavaṃs tvayaiva yāvat svaśaktikiraṇair na vibodhitāḥ syuḥ // AvBhBhS_19
guhyaṃ guhāśrayam ajam paramaṃ pavitram ekaṃ vibhuṃ sakalavāṅmayabījam ādyam /
samyak prayuktam abhivāñchitahtubhūtam āhur bhavantam apare nanu śabdatattvam // AvBhBhS_20
tīrthakriyāvyasaninaḥ svamanīṣikābhir urprekṣya tattvam iti yad yad amī vadanti /
tat tattvam eva bhavato 'sti na kiṃcid anyat saṃjñāsu kevalam ayaṃ viduṣāṃ vivādaḥ // AvBhBhS_21
sarvajñabījam avikāram aluptaśaktim niḥśreyasābhyudayamārgavidhānahetum /
tvām eva deva guravaḥ prathame 'pi samyag ārādhya tīrthakarabhā mahimānam āpuḥ // AvBhBhS_22
sarvajñātā yad api lakṣaṇayā parasya mukhyā tathāpi bhavataḥ parameśvaratvāt /
svātantryam apy anupacāram upaiti yogam tvayy eva nātha jagataḥ khalu kartṛbhāvāt // AvBhBhS_23
dṛśyena kaścid api gacchati vastujātam anyo 'numānasamayair aparo 'pi śabdaiḥ /
pratyakṣavastu bhavataḥ punar akrameṇa sarvaṃ karāmalakavad viditaṃ prameyam // AvBhBhS_24
asyātmano viṣayiṇaḥ paratantravṛtter anyaś ca nātha jagataḥ prakṛteḥ parasya /
saṃyojane ca viratau ca paro 'si hetuḥ saṃsāracakraparivartanayantravāhaḥ // AvBhBhS_25
kurvan muhuḥ svayam atandritayāpi buddhyā karmāṇi śāstraviṣayopanibandhanāni /
saṃyujyate samucitena tu yatphalena tacceṣṭitasya phalam apratimaṃ tavaiva // AvBhBhS_26
utsāhaśaktirahitān vikalān apuṇyān mandān nirastasamayānn aghṛṇānn asatyān /
avāñchitena viniyojayatā phalena luptas tvayā puruṣakāraviśeṣavāda // AvBhBhS_27
karmāṇi vedavihitāni sukhapradāni pretyaiti tatphalam idaṃ phalam antavac ca /
tvacchāsane sukham anantam aśeṣadoṣa- ploṣāya bhaktivihitām praṇatiṃ yad āhuḥ // AvBhBhS_28
prākāmyam ātmani yadā prakaṭīkaroṣi vyaktīḥ pratikṣaṇam apūrvatayā dadhānaḥ /
tvayy eva so 'pi bhagavan bhajate 'rthavattām prayo 'vidagdharacitaḥ kṣaṇabhaṅgavādaḥ // AvBhBhS_29
yat tīrthikair jagati janmabhir aprameyair nāsādyate padam iti svamateṣu gītam /
buddhyaikajanmikam iti bruvatāṃ vigṛhya yeṣāṃ tvayā nanu kṛtaś caraṇaḥ śiraḥsu // AvBhBhS_30
lubdhā malīmasadhiyaḥ samayād apetā rāhoparaktamanaso vaśino 'py asantaḥ /
tvacchāsane vihitaliṅgaparigraheṇa mucyanta ity atimahāṃs tava siṃhanādaḥ // AvBhBhS_31
avyāhatasya bhagavan bhavadāgamasya cintāmaṇer iva mahān asamaḥ prabhāvaḥ /
samyag vidhānavihitāṃ yad avāpya dīkṣāṃ jñānād ṛte 'pi khalu kevalatām upaiti // AvBhBhS_32
jñānaṃ tiraḥkṛtam idam paśuvāsanābhir āstāṃ yad ātmani vimuktiphalasya bījam /
uddhāriṇeva bhagavan bhavadāgamena sampāditaṃ bhavati mokṣaphalaprapūrtyai // AvBhBhS_33
jantor yadā tava kadācid anugrahecchā kṣīṇāśayo bhavati janmabhir aprameyaiḥ /
saṃsārajālam ativāhya tavaiva śāntim ātyantikīṃ vrajati bodhavivarjito 'pi // AvBhBhS_34
etac caturdaśavidhaṃ bhuvanaṃ samastam saṃsāramaṇḍalam avāntarabhedabhinnam /
tvam pāsi haṃsi vidadhāsi yādṛcchayeti matvā na lipyata iti pravadanti santaḥ // AvBhBhS_35
aiśvaryam apratihataṃ sahajo virāgas tṛptir nisargajanitā vaśitendriyeṣu /
ātyantikaṃ sukhaṃ anāvaraṇā ca śaktir jñānaṃ ca sarvaviṣayaṃ bhagavaṃs tavaiva // AvBhBhS_36
yatnād upāttatamaso 'pi hi yad durāpam ātyantikaṃ sukham apāstasamastaduḥkham /
nītāḥ kharoṣṭrataravo 'pi tad ity aho te svātantryam apratihataṃ bhuvanatraye 'pi // AvBhBhS_37
yenāmalasphuritaratnaśikhāvitāno haimīkṛto nipatatā sakalaḥ sumeruḥ /
tasyātulaṃ phalam idaṃ tava śūkrabindor ekasya yat kanakabhūṣaṇam āpa lokaḥ // AvBhBhS_38
kālena saṃcitam apuṇyam anantakalpaṃ lokatrayasya yad abhūt tripuraprakāram /
dagdhaṃ tvayā tad iti samyag avetya kasya mūḍhād ṛte bhavati na tvayi pakṣapātaḥ // AvBhBhS_39
kṣīrodasāramathanapratilabdhajanma vitrāsitatridaśasaṃhati kālakūṭam /
nirmatsareṇa pibatā jagato hitāya pītas tvayaiva sakalo nanu sādhuvādaḥ // AvBhBhS_40
śāntātmanāpi bhavatā bhagavan prasahya netrodbhavena dahatā dahanena kāmam /
alpīyaso 'pi mahatāṃ samatikramasya manye janāya viṣamaḥ kathito vipākaḥ // AvBhBhS_41
snehād vidhāya dayitāṃ vapuṣo 'rdhabhāge dhuryas tathāpi bhagavañ chamināṃ tvam eva /
trailokyavismayakṛtāṃ tava ceṣṭitānām adyāpi kaścid api nānukṛtiṃ karoti // AvBhBhS_42
uccais tiraḥkṛtam idam bhuvanaṃ samastaṃ yogaprabhāvajanitena balena yena /
tasya prajāpatisutasya hṛtaḥ prasahya garvas tvayeti bata kasya na vismayo 'tra // AvBhBhS_43
aṅguṣṭhakena bhavatā vinipīḍitasya yasyāsavo na vigatāḥ sahasā kathaṃcit /
yatnāt sa eva vijito hariṇā cireṇa nītyā daśānana iti kva nu vismayo 'yam // AvBhBhS_44
mandākinī kanakapaṅkajapārijāta- puṣpādhivāsitajalā nabhasaḥ patantī /
lagnā tuṣārakaṇikeva jaṭāgrabhāge kenāpareṇa bhavateva dhṛtānugṛhya // AvBhBhS_45
āstāṃ tavānyad api tāvad atulyakakṣyam aiśvaryam īśvarapadasya nimittabhūtam /
tvacchepaso 'pi bhagavan na gato 'vasānaṃ viṣṇuḥ pitāmahayutaḥ kim utāparasya // AvBhBhS_46
śvetasya mṛtyudamanāntaravartino 'pi sūnāpaśor iva vadhāvasare sthitasya /
trāṇaṃ nigṛhya bhavatā yad akāri tasya tat kasya vismayam alaṃ na karoti loke // AvBhBhS_47
prītena yadvad upamanyur apāstamanyuḥ kṣīrodasaṃvibhajanena kṛtas tvayāsau /
tadvad vibho yadi jagaty aparo 'si kaścin nirmucya matsaram amī pravadanti santaḥ // AvBhBhS_48
vṛtradviṣaḥ sakuliśasya bhujasya śaktir uttambhitā vihasatā bhavatā tathaiva /
pūṣṇas tathaiva daśaneṣu bhagasya cākṣṇor dakṣasya ca kratuphale mamatā nirastā // AvBhBhS_49
viṣṇuprajāpatipurandaralokapālais tiryaksurāsuranarair aparaiś ca divyaiḥ /
loke yathā paśupate tava kalpitāni sthānāni tadvad aparasya vadantu kasya // AvBhBhS_50
śakrātmajasya nijaśārṅgarathāṅgapāṇau kṛṣṇe sthite 'pi śakalīkṛtadānavendre /
droṇāpageyakṛpakarṇabhayārditasya śāṃ śāṃkara tvam akṛtha bhṛśam arjunasya // AvBhBhS_51
ārādhitena bhagavan bhavatā hiraṇya- vṛṣṭiṃ maruttanṛpateḥ kiratā yiyakṣoḥ /
ye khyāpitā jagati bhaktajanaprasādās tan nāstutaṃ tava vibho parameśvaratvam // AvBhBhS_52
tīvravratasya kaṇadhūmanipātatapta- sarvendriyasya bhavatā bhṛgunandanasya /
tuṣṭena śarma yad akāri tadā sa śukraḥ śītoṣṇavātajaladair divi bhāsamānaḥ // AvBhBhS_53
etāni pāsi bhuvanāni yadā vigṛhya seyaṃ vibhūtir atulā tava tāvad āstām /
dakṣaprasūtim api te bhvanatraye 'smin kaścin na vetti bhavatā saha ko vivādaḥ // AvBhBhS_54
unmārgavarti guṇadoṣavivekamandam ugraṃ malīmasam asaṃyatam alpasāram /
bhītārthināśana dayāpara lokanātha deva prasīda mama cittam idaṃ praśādhi // AvBhBhS_55
etāni deva capalāni durāśayāni lubdhāni ramyaviṣayopanibandhanāni /
durdāntavājisadṛśāny avidheyabhāvād vaśyāni me kuru sadaiva ṣaḍindriyāni // AvBhBhS_56
nandīśvarasya manujasya sato 'tikāṣṭhaṃ kālena mṛtyum acireṇa ninīṣitasya /
sarvātmanā samatayā yad akāri tuṣṭyā nāścaryam etad abhavan na ca bhāvi nāsti // AvBhBhS_57
saṃsārapāśavaśam etad anīśam īśa mithyā kutarkatimiropahataprakāśam /
ceto mama kṣapitamanmatha dagdhakāla satsevite pathi niyojaya devadeva // AvBhBhS_58
kāyānubandhibhir anekavidhair apāyai rāgādibhiś ca manasi pratilabdhabhāvaiḥ /
mūḍhaḥ pṛthak pṛthag aham pravilupyamānas tvattaḥ paraṃ kathaya kaṃ śaraṇaṃ vrajāmi // AvBhBhS_59
āyāsakena khalu kāmapiśācakena krodhagraheṇa ca punar niravagraheṇa /
grastasya viklavadhiyaḥ pravimuktihetor yat kṛtyam atra mama tatra tavaiva śaktiḥ // AvBhBhS_60
yā sā jagatparibhavasya nimittabhūtā hetuḥ svayaṃ surapater api lāghavasya /
sā māṃ viḍambayati nātha sadaiva tṛṣṇā bhindhi prasahya bhagavan na punarbhavāya // AvBhBhS_61
yenāvṛtaḥ paśur ayaṃ hṛtabodhaśaktis tattvaṃ na vetti jagate hitam ātmane vā /
chindhi prasahya bhagavan mama tat samastam ajñānajaṃ timiram astu mahāprakāśaḥ // AvBhBhS_62
sarvāpadāṃ nilayam adhruvam asvatantram āsannapātam avivekam asārasaṃjñam /
yāvac charīrakam idam na vipadyate me tāvan niyojaya vibho kuśalakriyāsu // AvBhBhS_63
yat khidyate kamalayonir api stuvānaḥ sākṣāc caturbhir api nāma mukhair bhavantam /
tat ke vayaṃ tava guṇastavanakriyāsu bhaktiḥ pramāṇam iti sarvam idaṃ kṣamasva // AvBhBhS_64
kṛtvā mayā tava nutiṃ jagadekabandho bhaktyā svabuddhisadṛśīm avadhūtanāmna /
puṇyaṃ yad alpam api kiṃcid upāttam atra lokasya tena bhagavaṃs tvayi bhaktir astu // AvBhBhS_65
iti śrīmadavadhūtasiddhaviracitaṃ bhagavadbhaktistotraṃ samāptam //
