Caryāmelāvaṇapradīpaḥ
1. prathamaḥ paricchedaḥ
om namaḥ śrīvajrasattvāya /
namata khasamaniḥsvabhāvaśuddhaṃ namatāśeṣamanakṣaramavācyam /
namatānāgatasarvagaṃ sugataṃ namata samastāśeṣasarvaśūnyam //
“arthapratiśaraṇena bhavitavyaṃ śabdastu yathā tathā” iti /
tantre-
caturaśītisāhasre dharmaskandhe mahāmuneḥ /
tattvaṃ vai ye na jānanti sarve te niṣphalāya vai // iti /
ata āha-
ādikarmikasandhānaṃ paramārthāvatāraṇe /
upāyaścaiva saṃbuddhaiḥ sopānamiva nirmitaḥ // iti /
prabodhanamelāvaṇasaṃśayaparicchedaḥ prathamaḥ // 1 //
2. dvitīyaḥ paricchedaḥ
pañcaskandhāḥ samāsena pañcabuddhāḥ prakīrtitāḥ /
vajra-āyatanānyeva bodhisattvāgryamaṇḍalam //
pṛthivī locanā khyātā abdhāturmāmakī smṛtā /
pāṇḍarākhyā bhavettejastārā vāyuḥ prakīrtitā //
rūpaśabdādibhirmantrī devatāṃ bhāvayet sadā //
ityuktaṃ bhagavatā śrīguhyasamājamahāyogatantre /
kulāḥ śatavidhāḥ proktāḥ saṃkṣepeṇa tu pañcadhā /
punastrividhatāṃ yānti kāyavākcittabhedataḥ //
“pañcaskandhāḥ samāsena pañcabuddhāḥ prakīrtitāḥ / “
pañcahṛdayamāśritya pañcatanuvinirgatam /
pañcavāyusamāyuktaṃ pañcakāmopabhogakṛta // iti /
prakramaṇāt prāṇāyāmāccendriyadvāraistantubhiḥ /
prakramate sadā kālaṃ prāṇa ityabhidhīyate //
vātamūtrapurīṣāṇāṃ śukrādīnāṃ tathaiva ca /
apanayanādapāno 'yaṃ yogibhirlakṣyate sadā //
aśitaṃ khāditaṃ lehyaṃ peyaṃ coṣyañca sarvataḥ /
samānayati yo nityaṃ samāna iti cocyate //
ūrdhvagamāt saṃharaṇād bhakṣyabhojyādibhakṣaṇāt /
udānakarmavijño 'yaṃ jñānena sahayogataḥ //
vyāpanaṃ dhāraṇaṃ caiva gamanāgamanādikam /
sarvasandhiṣu vyāptatvād vyāna ityabhidhīyate //
pṛthivī locanā khyātā abdhāturmāmakī smṛtā /
tejaḥ pāṇḍarā khyātā vāyustārā prakīrtitā //
skandhaśca dhātuśca tathaivendriyaṃ ca pañcaiva pañcaiva kṛtaprabhedāḥ /
tathāgatādhiṣṭhita ekaikaśaḥ saṃsārakarmāṇi kuto bhavanti //
tathā sabāhyā viṣayāśca pañca ekaikaśaḥ pañcatathāgataiśca /
svakasvakā nityamadhiṣṭhitāste jñānatrayaṃ pañcasamāśritaṃ ca //
khadhātumadhyagataṃ cintenmaṇḍalaṃ sarvavajrajam /
saṃhāraṃ ca prakurvīta yadīcchecchāntavajradhṛg // iti /
pañcātmakaṃ pañcabhireva bhūtairdṛṣṭaṃ narāṇāṃ niyataṃ śarīram /
tabhdāvabhāvairniyataṃ svacittaṃ prabhāvayantaḥ prabhavanti buddhāḥ // iti /
khasamatantre 'pyāha-
pañcabuddhātmaku sarvajago 'yaṃ paśyasu citraku nāṭaku divyam /
yatra hi eku mahāsuhanāmā nṛtyati eku aneka rasena // iti /
“saṃkṣepeṇa tu pañcadhā“
kāyavākcittanidhyaptaiḥ svabhāvo nopalabhyate /
mantramūrtiprayogeṇa na bodhirna ca bhāvanā //
vicāryedaṃ samāsena kāyavākcittalakṣaṇam /
bhāvayedvidhisaṃyogaṃ samādhiṃ mantrakalpitam // iti /
na yogaḥ pratibimbeṣu niṣiktādiṣu jāyate /
bodhicittamahāyogayoginastena devatāḥ //
ātmā vai sarvabuddhatvaṃ sattvasauritvameva ca /
svādhidaivadya(ta)
yogena tasmādātmaiva sādhayet // iti /
mantranidhyaptikāyena vācā manasi coditaḥ /
sādhayet pravarāṃ siddhiṃ manaḥsantoṣaṇapriyām //
kāyavivekamelāvaṇasaṃśayaparicchedo dvitīyaḥ // 2 //
3. tṛtīyaḥ paricchedaḥ
pañcavarṇaṃ mahāratnaṃ sarṣapasthūlamātrakam /
nāsikāgre prayatnena bhāvayedyogataḥ sadā // iti /
pañcajñānamayaṃ śvāsaṃ pañcabhūtasvabhāvakam //
niścārya padmanāsāgre piṇḍarūpeṇa kalpayet /
pañcavarṇaṃ mahāratnaṃ prāṇāyāmamiti smṛtam //
atha bhagavān mahāvajrī vajrajāpārthabhāṣiṇam /
pratyuvāca tataḥ samyakpraṇamyaikaṃ jagadruruḥ //
laukikāgamamevedaṃ bodhicittaṃ prakāśitam //
lokottaraṃ kathaṃ nāma pratipatsyantyāgāmikāḥ //
sarvadṛṣṭiprahāṇāya tvayā dharmo hi deśitaḥ /
tat kathaṃ bodhicittaṃ tu sā dṛṣṭiḥ sudṛḍhīkṛtā //
uktamarthaṃ na budhyanti saṃdhyāyavākyamohitāḥ /
yathārutaṃ te gṛṇhanti tathaiva hi pacanti ca //
atha bhagavān viśvo vajrapāṇiṃ vadet tataḥ /
sādhu sādhu ca guhyeśa vyākṛtāgāmikā tvayā //
bodhicittaṃ bhavedvāyurambare ca vyavasthitaḥ /
prāṇabhūtaśca sattvānāṃ pañcātmā daśasaṃjñakaḥ //
pratītyadvādaśāṅgākhyaṃ svabhāvāt tritayaṃ bhavet /
sarvendriyapradhānedaṃ vāyvākhyaṃ bodhicittakam //
avyaktaṃ sūkṣmamityevaṃ vyaktamityucyate sadā /
tadāśrayāttu karmāṇi kuryādviṣayādikaṃ janaḥ //
śāntikaṃ pauṣṭikaṃ caiva vaśyābhicārakaṃ tathā /
bodhicittātu tatsarvaṃ tritattvanilayāśrayā[t] //
yāvaccālokasaṃketāḥ kalpitā vividhāstathā /
bhavanti bodhicittāttu vikalpā vāyutaḥ sadā //
sukhaduḥkhādiko dharmo bījādeva vidhīyate /
bodhicittasvabhāvo 'sau skandhādyadvayakopamaḥ //
prajñopāyaikayogena bodhicittaṃ jagad bhavet //
svayaṃ samuccaretsvāmī dhyānādhyayanavarjitaḥ //
divārātrivibhāgena candrasūryaprayogataḥ /
niśvāso [hi] jagadvyāpī bodhicittaikamārutaḥ //
śubhāśubhaphalaṃ tyaktvā bhavatyeva nabhopamaḥ // iti /
prāṇāpānasamānākhyānudānavyānasaṃjñakān /
nāgakūrmakṛkarāṃśca devadattadhanañjayān //
kṛtvaitadātmano bimbaṃ strītattvaṃ nirmāya te punaḥ // iti /
koṭākṣaḥ koṭavaḥ koṭāḥ koṭābhaśca koṭīrakaḥ /
kolākṣaḥ kolāvaḥ kolaḥ kolābhaśca kalistathā //
nāsikācchidrasaṃbhūtaḥ pañcabuddhakulasthitaḥ /
pañcavāyurdhvasañcāro dehe carati nityaśaḥ //
saṃvṛtighrāṇasañcārād dvārāttasya vinisṛtāḥ /
vāmadakṣiṇadvandvāśca stabdhaścaite caturvidhāḥ //
dakṣiṇāt prasaro dhāturhutabhuṅmaṇḍalañca vai /
raktavarṇamidaṃ vaktraṃ padmanāthasya sañcaret //
vāmācca prasaro dhāturvāyumaṇḍalaniḥsṛtaḥ /
haritaḥ śyāmasaṃkāśaḥ karmanāthasya sañcaret //
dvandvasya prasaro dhātuḥ kanakavarṇasya satribhaḥ /
māhendramaṇḍalañcaiva ratnanāthasya sañcaret //
stabdho na prasaro dhātuḥ kṣaṇādvāruṇamaṇḍalaḥ /
śuddhasphaṭikasaṃkāśaṃ vajranāthasya sañcaret //
sarvadhātuṃ samuddhṛtya hyādhārādheyadhāritaḥ /
vairocanamahākāyo maraṇānte viniścaret //
caturmaṇḍalametaddhi japennityaṃ samāhitaḥ /
ahorātraṃ sadā jāpo mantriṇāṃ japasaṃkṣa(khya)yā //
ekādirnavamadhye tu daśabhiryo na badhyate /
tamabaddhaṃ vijānīyāt sa vetti paramaṃ padam //
svaravyañjanavarṇāṃśca navasaṃkhyānuvartinaḥ /
abaddhānyonyasaṃyogā yo vetti sa jagadruruḥ //
yo buddhā(ddhvā)
vāñcchayet siddhiṃ vimuktiphalasampadam /
sa tadeva samāpnoti arūpo rūpavarjitam //
bhūtāntena samāyuktaṃ kalādiṣoḍaśe sthitam /
pañcapañcakasaṃyuktaṃ catusrayaniyojitam //
sānusvāraṃ sadīrghaṃ ca guṇasaṃyogalopavat /
hrasvaṃ samastavākyaṃ syānna cānekaṃ na caikakam //
yakārārthena yatkiñcit kartavyaṃ siddhimicchatā /
rephāditritayenaiva jagatkāryaṃ pravartate //
ye varṇāḥ pṛṣṭhataḥ proktā abhimukhāśca ye punaḥ /
strīpunnapuṃsakāste ca dhātvādiparikalpitāḥ //
adha ūrdhvasamāyuktā jñātvā buddhyā niyojitāḥ /
ṣaḍbhiruktaṃ catustrai(stryai)
kānniḥsvabhāvaikabhāvajām //
trā(tryā)dyādyarthe samāyoja(jya)
tryadhvajñānaṃ tu jāyate /
svapnendrajālava dvidhvā kuryājjagat tridhātuke //
pratyāhāramidaṃ mantraṃ niḥsvabhāvasvabhāvajam /
tataḥ pariṇataṃ rūpaṃ yad daivatopalambhakam //
sāṃketikaṃ tritattvasthaṃ prakṛtijāpalakṣaṇam /
anākhyeyamanuccāryaṃ bodhicittamidaṃ param //
tadeva tritayaikaṃ syādanirgamamanāgamam /
anirodhaḥ praśāntaśca śāśvatocchedavarjitam //
trayadhvavidākṛtasaṃkalpamākāśābhedalakṣaṇam /
pāramārthikamevedaṃ pratyātmavedyalakṣaṇam //
sarvāsvapi kriyāścai(svai)
va niṣadyādiṣu yogavit /
anākhyeyamanuccāryaṃ tryadhvātītaṃ japet sadā //
pāṇḍarādi japaḥ(pāḥ)
proktāḥ pañcaviṃśacchatadvayam /
caturbhirguṇitaṃ samyak caturyogaṃ śataṃ nava //
navaśataṃ tu yad dṛṣṭaṃ caturviśatiparikramaiḥ /
pratyutpādād bhavettatu dvyayutaṃ śataṣoḍaśam //
taditthaṃ guhyasandhyāyāṃ sūkṣmayogaṃ prakāśitam /
dhyānādhyayanavītaṃ tu tathāpi japa ucyate //
akāraḥ sarvavarṇāgryo mahārthaḥ paramākṣaraḥ /
mahāprāṇo hyanutpādo vāgudāhāravarjitaḥ /
sarvābhilāpahetvagryaḥ sarvavāksuprabhāsvaraḥ // iti /
jvalantaṃ dīpasadṛśaṃ hṛdi madhyamanāhatam /
akṣaraṃ paramaṃ sūkṣmam akāraṃ paramaṃ prabhum // iti /
dharmā ime śabdarutena vyākṛtā
dharmaśca śabdaśca hi nātra labhyate /
na caikatāṃ cāpyavatīrya dharmatām
anuttarāṃ kṣāntivarāṃ spṛśiṣyate // iti /
vāgvivekamelāvaṇasaṃśayaparicchedastṛtīyaḥ // 3 //
4. caturthaḥ paricchedaḥ
dūraṅgamekacaramaśarīraṃ guhāśayam /
ye cittaṃ sanniveśayanti mucyante mārabandhanād // iti /
pratītyotpadyate yadyadindriyairviṣayairmanaḥ //
tanmanastvaśītikhyātasrakārastrāṇanārthataḥ // iti /
saṃvittimātrakaṃ jñānamākāśavadalakṣaṇam /
kintu tasya prabhedo 'sti sandhyārātridivātmanā //
ālokālokabhāsau ca tathālokopalabdhakam /
cittaṃ trividhamityuktamādhārastasya kathyate //
vāyunā sūkṣmarūpeṇa jñānaṃ sanmiśratāṃ gatam //
niḥsṛtyendriyamārgebhyo viṣayānavalambate //
ābhāsena yadā yukto vāyurvāhanatāṃ gataḥ /
tadā tatprakṛtiḥ sarvā astavyastā pravartate //
yatra yatra sthito vāyustāṃ tāṃ prakṛtimudvaheta // iti /
cittavivekasaṃśayamelāvaṇaparicchedaścaturthaḥ // 4 //
5. pañcamaḥ paricchedaḥ
payodharā yathā naike nānāsaṃsthānavarṇakāḥ /
ubhdūtā gaganābhogāllayaṃ gacchanti tatra vai //
evaṃprakṛtayaḥ sarvā ābhāsatrayahetukāḥ /
nirviśya viṣayān kṛtsnān praviśanti prabhāsvaram //
evaṃsvabhāvā vijñānādajñāna[paṭalāvṛtāḥ /
kṛtvā śubhāśubhaṃ karma bhra]manti gatipañcake //
ānantaryādikaṃ kṛtvā narakeṣu vipacyate /
śubhaṃ dānādikaṃ kṛtvā [svargādiṣu mahīyate //
ānantajanmasāhasraṃ] prāpya caivaṃ punaḥ punaḥ /
pūrvakarmavipāko 'yamiti śocati mohataḥ //
prakṛtyābhā[savidhinā kleśavantaśca ye janāḥ /
etajjñātvā vimu]cyanti jñānino bhavapañjarāt // iti /
yadi śūnyamidaṃ sarvamanutpannasvabhāvakam /
kathaṃ karmātra saṃsāre sukhaduḥkhaṃ pravartate //
ahaṅkāramamakāraistathārāgādibhirmalaiḥ /
kalpitaṃ paratantreṇa duḥkhāt kliśyanti bāliśāḥ //
cittamātramidaṃ sarvaṃ māyākārasamutthitam /
tataḥ śubhāśubhaṃ karma tato janma śubhāśubham // iti /
karmāntavibhāgamelāvaṇasaṃśayaparicchedaḥ pañcamaḥ // 5 //
6. ṣaṣṭhaḥ paricchedaḥ /
indrāyudhanibhaṃ kāyaṃ labhate tattvabhāvanāt // iti /
skandhe ca dhātvāyatanendriyādau jñānadvaye tatra samaṃ sthite 'smin /
śūnye mahattve sati yaḥ prasuptaḥ svapnaṃ prapaśyet khalu vātavegāt //
svapne prabuddhe ca na cānyabhedaḥ saṃkalpayet svapnaphalābhilāṣī /
rātriṃdivā svapnamupaiti jantuṃ mahīghanatve sucireṇa suptaḥ //
phale na pakve kṛtakarmaṇaśca vāyuḥ punaḥ krāmati janmanīha /
pakvaṃ phalaṃ syād gata eva vāyuḥ paratra śīghraṃ maraṇaṃ hi loke //
yatha jinendro daśadigvyavasthito majjāsthimāṃsaṃ na ca tasya kāye /
praveśayet sattvahitāya dhātunirmāṇakalpena karoti kṛtyam //
evaṃ kramājjāgrati suptacittaḥ phalaṃ ca vāñchet savikalpajālam /
svapnopamāste khalu sarvadharmā mṛṣāmṛṣāścāpyubhayorabhāvaḥ // iti /
saṃvṛtisatyamelāvaṇasaṃśayaparicchedaḥ ṣaṣṭhaḥ // 6 //
7. saptamaḥ paricchedaḥ
yathā dīpo ghaṭāntaḥstho bāhyo naivāvabhāsate /
bhinne tu taddhaṭe paścād dīpajvālābhibhāsate //
svakāya eva hi ghaṭo dīpa eva hi tattvakam /
guruvaktreṇa saṃbhinne buddhajñānaṃ sphuṭaṃ bhavet //
gaganaṃ gaganobhdūtamākāśākāśaṃ sa paśyati /
tathaiva hi gurorvaktrātprayogo 'yaṃ pradarśitaḥ // iti /
dharmā ime śabdarutena vyākṛtā dharmaśca śabdaśca hi nātra labhyate /
na caikatāṃ cāpyavatīrya dharmatāmanuttarāṃ kṣāntivarāṃ spṛśiṣyate // iti /
namaste varadavajrāgrya bhūtakoṭe namo 'stu te /
namaste śūnyatāgarbha buddhabodhe namo 'stu te //
dadasva me mahācārya abhisaṃbodhidarśanam /
sarvabuddhamahājñānaṃ sarvaśūnyamanuttaram //
dadasva me mahāsattva svānubhāvaikalakṣaṇam /
karmajanmavinirmuktamihaiva bodhimavāpnuyām //
ta(tva)tpādapaṅkajaṃ muktvā nāstyanyaccharaṇaṃ prabho /
tasmātprasīda buddhāgrya jagadvīra mahāmune //
evaṃ stutvā tu taṃ divyamadhyeṣaṇavidhiṃ param /
śiṣye kāruṇyamutpādya guruḥ śrīmān guṇodadhiḥ //
prasannavadano bhūtvā sānukampaḥ praharṣitaḥ /
śrāvayetsamayaṃ divyaṃ yogatantrobhdavaṃ param //
tataḥ samāhitācāryo bodhicittaṃ niṣpādayet /
kalaśe vātha śaṃkhe vā bodhicittaṃ nidhāya ca //
tatastaṃ śiṣyamāhūya sarvabuddhairadhiṣṭhitam /
arpayetsamayaṃ tasya jinamudrāsamanvitam //
abhiṣeko hi dātavyo dvitīyenaiva vajriṇā /
māṅgalyovduṣṭaśabdena vāditravividhasvanaiḥ //
traidhātukābhiṣekeṇa śiṣyaḥ kṛtanatāñjaliḥ /
anujñātaṃ tatastasya dadyāttatrapracoditaḥ //
mālāsalilasaṃbuddhavajraghaṇṭātha darpaṇam /
nāmācāryamanujñāta abhiṣekakramo hyayam //
tataḥ samarpayet tasya bāhyābhisaṃbodhilakṣaṇam /
saṃpradāye yadāvāptaṃ guruparvakramāgatam // iti /
toye nirmalake nadīsarasi vā binduśca yo līnakaḥ /
śuddhaṃ tatkramaśo 'nubhedagaditaṃ yogī smarennityaśaḥ /
ādarśe hyanilakṣayaḥ kramagatastadvanna saṃprekṣyate
piṇḍagrāha iti kramo vidhimatāmevaṃ samutprekṣyate //
sarvāṅgabhāvanātītaṃ kalpanākalpavarjitam /
mātrābindusamātītaṃ etanmaṇḍalamuttamam //
viśatī(ti) yaḥ sarvabhāvānāṃ rūpārūpeṣu nirmalam /
bodhitaścoditaṃ cittaṃ maṇḍalaṃ maṇḍalākṛtim //
astīti nāstīti ubhe 'pi antā śuddhī aśuddhīti ime 'pi antā /
tasmādubhe antavivarjayitvā madhye 'pi sthānaṃ na karoti paṇḍitaḥ // iti /
ākāśānantamityarthaṃ sarvabhūtamahālayam /
vibhūtiḥ śrīvibho rājā sarvāśāparipūrakaḥ //
aho buddha aho buddha aho dharmasya deśanā /
śuddhatattvārthaśuddhārtha bodhicitta namo 'stu te //
paramārthasatyamelāvaṇasaṃśayaparicchedaḥ saptamaḥ // 7 //
8. aṣṭamaḥ paricchedaḥ
sthūlaṃ śabdamayaṃ prāhuḥ sūkṣmaṃ cittāmayantathā /
cittayā rahitaṃ yat tad yogināṃ paramaṃ padam // iti /
svasaṃvedyaṃ tu tattattvaṃ vaktuṃ nānyasya pāryate /
bhaktibhāvanayā gamyaṃ na gamyaṃ cānyathā nu tat //
jñātvā tattvaṃ tataḥ kṛtvā bhaktibhāvamaharniśam /
tasmin paramanirvāṇe pade śānte hyanuttare //
tatastadbhaktisāmarthyād bhāvanābalanirmitam /
tasminnutpadyate rūpaṃ kimapyānandajaṃ param //
dhagityākārasaṃbhūtaṃ sphuratsaṃhārākārakam /
bhūrbhuvaḥsvaridaṃ sarvaṃ dyotayat sacarācaram //
bhāvanābalasāmarthyāt prajñopāyātmakaṃ śivam /
sarvakleśavinirmuktaṃ sarvalakṣaṇabhūṣitam //
śūnyatājñānasaṃbhūtaṃ nirdvandvaṃ paramaṃ śivam /
sarvākāravaropetaṃ grāhyagrāhakavarjitam //
jñānaṃ māyopamaṃ śuddhaṃ svacchaṃ prakṛtinirmalam /
śabdagandharasātītaṃ tathā sparśavivarjitam //
dṛśyate paramekena samādhau jñānacakṣuṣā /
chāyāmāyopamaṃ divyaṃ divyasaṃsthānasayutam //
sphurajjñānormimālābhirvividhānekavigraham /
indrāyudhanibhaṃ kāyaṃ labhante tattvabhāvakāḥ //
bhāvanāyogasāmarthyāt samayānāṃ ca pālanāt /
īdṛśaṃ prāpyate rūpaṃ na vācyaṃ yajjinairapi //
yatra kāyo na vākcittaṃ sthānaṃ yatsarvagaṃ param /
saṃpradāyavaśāt tatra svasya rūpaṃ vibhāvyate //
aho suvismayakaramaho śāntamatīndriyam /
aho paramagambhīraṃ buddhatvaṃ padamuttamam // iti /
aho vajra aho vajra aho vajrasya deśanā /
yatra na kāyavākcittaṃ tatra rūpaṃ vibhāvyate // iti /
bhaṭṭārakapādenāpyuktam-
śauśīryaṃ nāsti te kāye māṃsāsthirudhiraṃ na ca /
indrāyudhamivākāśe kāyaṃ darśitavānasi //
nāmayo nāśuciḥ kāye kṣuttṛṣṇāsaṃbhavau na ca /
tvayā lokānuvṛttyarthaṃ darśitā laukikī kriyā // iti /
sarvakalpasamuccaye 'pyāha-
gṛhītvā hṛdayaṃ śuddhaṃ vajradehavibhāvanā /
dṛḍhaṃ sāramasauśīryaṃ vajrakāyaṃ sa labdhavān // iti /
khasamā virajā vararūpadharā aśarīra alakṣaṇa prajñasutā /
sugambhīraguṇodadhi kāruṇikā dada mūrdhni pāṇi mama apratimā // iti /
apratiṣṭhitanirvāṇadhātumelāvaṇasaṃśayaparicchedo 'ṣṭamaḥ // 8 //
9. navamaḥ paricchedaḥ
phalena hetumāmudrya phalamāmudrya hetunā /
vibhāvyamanyathāsiddhiṃ kalpakoṭirna jāyate // iti /
vajrasattvo mahārājaścodanīyo muhurmuhuḥ // iti /
pādaprasārikaṃ muktvā tyaktvā saṃsārapeṭakam /
sādhayed vajrasattvāgraṃ nityamudyuktamānasaḥ //
kaukṛtyastyānamiddhādīn parityajya prayatnataḥ /
anyathā naiva siddhiḥ syāt kalpakoṭiśatairapi // iti /
bhikṣubhāve sthitā ye 'tra ye tu tarkaratā narāḥ /
vṛddhabhāve sthitā ye tu teṣāṃ tattvaṃ na deśayet // iti /
upāyarahitaṃ jñānaṃ śikṣā cāpi hi deśitā /
śrāvakāṇāṃ mahāvīra avatā(dhā)
raya teṣu vai //
mūlasūtre 'pyāha-
daśakuśalān karmapathānicchanti jñānavarjitāḥ // iti /
śrāvakayānamaśikṣatha bhikṣo bodhicariyata tatra carīye /
bodhicarīṃ cara buddhaguṇeṣu eṣa nidānabhaviṣya svayaṃbhūḥ // iti /
duṣkarairniyamaistīrvrairmūrtiḥ śuṣyati duḥkhitā /
duḥkhād vikṣipyate cittaṃ vikṣepāt siddhiranyathā // iti /
mūlasūtre 'pyāha-
duṣkarairniyamaistīvraiḥ sevyamāno na siddhyati /
sarvakāmopabhogaistu sevayaṃścāśu siddhyati // iti /
rāgo dveṣaśca mohaśca traya ete viṣaṅgatāḥ /
viṣatvamupayāntyeva viṣameṇa tu sevitā //
amṛtatvaṃ punaryānti,
amṛtena tu sevitāḥ // iti /
badhyati yena jaḍaḥ parimucyati tena budhaḥ /
bodhivibhāvanayā viparītamidaṃ sakalam //
yena mūḍhāḥ prabadhyante śīryante rauravāntike /
taireva hi vimucyante sukhaṃ prajñābalena tu // iti /
athātaḥ saṃpravakṣyāmi sarvato viśvamuttamam /
sarvabuddhasamāyogaḍākinījālasaṃvaram //
rahasye parame ramye sarvātmani sadā sthitaḥ /
sarvabuddhamayaḥ śrīmān vajrasattvodayaḥ sukhaḥ //
tathāgatamahādivyaratnajālādyalaṅkṛtam /
tato ghaṇṭāvasaṃsaktavitānavitatojjvale //
vajragītiṃ ca pūjāṃ ca gītavādyairvikurvitam /
puṣpadhūpādiyogena dīpagandhādibhistathā //
prasādhayanti bhavane sodyānādiṣu vā punaḥ /
sarvabuddhasamāyogaḍākinījālasaṃvaram //
tatrāsanaṃ niveśyādau mṛdusaṃsparśajaṃ sukham /
viśvapadmapaṭacchannaṃ sarvaśuddhāsanaṃ hi tat //
sarvabuddhasamāyogaṃ yogeśvaravikurvitam /
śrīvajrasattvarūpāstu vikurvanti hi yatra(tattu) vai //
sarvadhātumayī(yo)
vāpi jīvamūlamayastathā /
svādhidaivatpratimukhaiḥ siddhimudrāpravartanam //
niṣiktāṃ ghaṭitāṃ vāpi(bhi)
saṃskṛtāṃ vā sucitritām /
vicitrapratibimbāṃ ca cinhamudrāṃ prakalpayet //
tadāsaneṣu prāṇasarvān yathāsthānaṃ hi vinyaset /
caturasraṃ caturdvāraṃ catustoraṇamaṇḍitam /
vajraratnapadmādi tu dvārapālena yojayet //
svādhidaivatpratimukhaiḥ suprasādhitayoṣitam /
svamudrācinhasubhagāṃ kalpayed gaṇamaṇḍalam //
caturasraṃ caturdvāraṃ catustoraṇamaṇḍitam /
catuḥsūtrasamāyuktamaṣṭastambhopaśobhitam //
hārārddhahāraracitaṃ paṭṭasragdāmabhūṣitam /
ghaṇṭāpatākasaṃśobhaṃ cāmarādivibhūṣitam //
candrārddhavajrakoṇaṃ ca dvāraniryūhasandhiṣu /
patvi(kṣi)ṇīkramaśīrṣādivicitra paṭamaṇḍitam //
sarvadevyupabhogaistu sevyamānairyathāsukham /
svādhidaivatayogena svamātmānaṃ prapūjayet //
pūjyate 'nuyogena sarvayogasukhena tu /
samāsvādayamānastvatiyogena siddhyati //
anena sarvabuddhātmā rasāyanasukhena tu /
siddhyet śrīvajrasattvāyuryauvanārogyasatsukham //
sarvabuddhamahākāyaḥ sarvabuddhasarasvatī /
sarvabuddhamahācittaḥ sarvabuddhamahāmahaḥ //
sarvabuddhamahārājā sarvavajradharādhipaḥ /
sarvalokeśvarapatiḥ sarvaratnādhipeśvaraḥ //
tābhiḥ saṃramyamāṇastu yātyutpattiṃ tu gacchataḥ /
sarvadevīmahāsidhya(ddha)
ścakravartī prasidhyati // iti /
pratyahaṃ pratimāsaṃ vā pratisaṃvatsaraṃ tathā /
yathādhiṣṭhānato vāpi nāṭayed buddhasaṃvaram // iti /
utthito vā niṣaṇṇo vā caṃkraman vā yathāsthitaḥ /
praharṣan vā jalpan vā yatra tatra yathā tathā //
yadyadindriyamārgatvaṃ yāyāttattatsvabhāvataḥ /
asamāhitayogena sarvabuddhamayaṃ vahet //
khasamaṃ khasamākāramaparyantasāgaropamam /
rāgadharmanayo dveṣo vilāsaḥ krīḍāvistaraḥ //
gṛhītaṃ vastumātraṃ ca śiṣyabodhanakāraṇāt /
kati janmāntaraṃ vaktuṃ sahyate rāgadeśanā //
śrīsarvabuddhasamāyogaḍākinījālasaṃvaranyāyena bodhisattvacaritadharmodayābhisaṃbodhiprapañcatāmelāvaṇa-saṃśayaparicchedo navamaḥ // 9 //
10. daśamaḥ paricchedaḥ
mahāṭavīpradeśeṣu phalapuṣpādyalaṅkṛte /
parvate vijane sādhyamidaṃ dhyānasamuccayam //
sevayan kāmaguṇān pañca jñānārthirāgiṇaḥ sadā // iti /
kāyavākcittavajrāṇāṃ kāyavākcittabhāvanam /
svarūpeṇaiva tatkāryaṃ laghusiddhiravāpyate //
jaṭāmukuṭadharaṃ bimbaṃ sitavarṇanibhaṃ mahat /
kārayed vidhivat sarvaṃ mantrasaṃvarasaṃvṛtam //
ṣoḍaśābdikāṃ gṛhya sarvālaṅkārabhūṣitām /
cāruvaktrāṃ viśālākṣīṃ prāpya vidyāvrataṃ caret //
locanāpadasaṃbhogairvajracinhaistu bhāvayet /
mudrāmantravidhānajñāṃ mantratantrasuśikṣitām //
kuryāt tāthāgatīṃ bhāryāṃ buddhabodhipratiṣṭhitām /
guhyapūjāṃ prakurvīta catuḥsattvāṃ(sandhyaṃ) mahāvratī //
kandamūlaphalaiḥ sarvaṃ bhojyabhakṣyaṃ samārabhet /
evaṃ buddho bhavecchīghraṃ mahājñānodadhiḥ prabhuḥ //
ṣaṇmāsenaiva tatsarvaṃ prāpnuyānnātra saṃśayaḥ /
vane bhikṣāṃ bhramennityaṃ sādhako dṛḍhaniścayaḥ //
dadanti te bhaya[tra]stā bhojanaṃ divyamaṇḍitam /
atikramanti yadi vajrātmā nāśaṃ vajrākṣaraṃ bhavet //
surīṃ nāgīṃ mahāyakṣīmasurīṃ mānuṣīmapi /
prāpya vidyāvrataṃ kāryaṃ trivajrajñānasevitam // iti /
dvayendriyasamāpattyā vyāyāmavidhirantare /
harṣacittaṃ muneḥ siddhau mahāsukhamiti smṛtam //
niṣprapañcacaryāmelāvaṇasaṃśayaparicchedo daśamaḥ // 10 //
11. ekādaśaḥ paricchedaḥ
parvateṣu vivikteṣu nadīprasravaṇeṣu ca /
śmaśānādiṣvapi kāryamidaṃ dhyānasamuccayam //
prayogādīṃśca tattvena varjayet tattvavit sadā /
vajrasattvadahaṃkāraṃ muktvā nānyatra kārayet //
prayogā api na budhyante śuddhatattve vyavasthite /
nairātmyapadayogena yāvattat pratyavekṣyate //
niḥsvabhāvapadasthasya divyopāyayutasya ca /
siddhyate nirvicāreṇa yatkiñcit kalpacoditam //
bhāvanāyogasāmarthyāt svayamevopatiṣṭhate /
tatsarvaṃ kṣaṇamātreṇa yatkiñcit siddhilakṣaṇam //
rūpādyādhyātmikān dharmān paśyet vipaśyanocyate /
akṣobhyādiyathāsaṃkhyaṃ kalpayet śamatho bhavet //
anayorniḥsvabhāvatvāt tathatāśāntasaṃjñakam /
tathatāmaṇḍale yogī sarvabuddhān praveśayed // iti /
nirvāṇāgnimahāgore bhasmaśo 'pi na mucyate /
na tatra vidyate tattvaṃ nendriyārthā na dhātavaḥ //
nirvikalpo yadā viraḥ sthitiṃ hitvā tu laukikīm /
ācaret sarvakāryāṇi buddhāḥ paśyanti tat tadā //
bālavadvicaredyuktyā sarvataśchinnasaṃśayaḥ /
nirābhogo yadā yogī tadā varṣanti saṃpadaḥ //
aśeṣapāpayuktānāṃ mohāvaraṇasusthitāḥ /
unmattavratayogena ṣaṇmāsādamoghasiddhayaḥ //
sarvabuddhāna svayaṃ paśyet sarvakāmaiḥ prapūryate /
na kṣīṇo na ca hānitvaṃ svecchāyurjāyate vapuḥ //
anuttarāṃ parāṃ bodhiṃ saṃprāpnotyaprayatnataḥ /
vinā yatnena sidhyanti sarvakāmasukhotsukāḥ //
gambhīrapadaṃ nityaṃ gacchet tiṣṭhan niṣaṇṇakaḥ /
prabhāsvarajñānakauśalyād yogināṃ lakṣaṇaṃ sadā //
anena dhyānayogena cittaratnaṃ dṛḍhībhavet /
adhiṣṭhānaṃ ca kurvanti buddhā bodhipratiṣṭhitāḥ //
evaṃ bhūtvā niviṣṭastu bhāvayed bhāvatatparaḥ /
yāvanna khidyate cittaṃ samāhitamanāḥ sudhīḥ //
khinnastu paryaṭet paścādyathārucitaceṣṭitaḥ /
bhāvayedvipulāṃ bodhimīṣadunmīlitekṣaṇaḥ //
hasan jalpan kvacittiṣṭhan kvacitkuryāt pravartanam //
bhāvanāsaktacittastu yathā khedo na jāyate //
evaṃ samādhiyuktasya nirvikalpasya mantriṇaḥ /
kālāvadhiṃ parityajya siddhyate 'nuttaraṃ padam // iti /
sūkṣmarūpaṃ laghusparśaṃ vyāptisaṃprāptimeva ca /
prakāśaṃ caiva sthairyaṃ ca vaśitvaṃ kāmāvasānikam // iti /
bodhijñānāgrasaṃprāptaṃ paśyati buddhasuprabham /
buddhasaṃbhogakāyaṃ ca ātmānaṃ laghu paśyati //
traidhātukamahāsattvaiḥ pūjyamānaṃ sa paśyati /
buddhaiśca bodhisattvaiśca pañcakāmaguṇairdhruvam //
pūjitaṃ paśyate nityaṃ mahajñānā grasambhavam /
vajrasattvaṃ mahābimbaṃ vajradharmaṃ mahāyaśam //
svabimbaṃ paśyate svapne guhyavajramahāyaśāḥ /
praṇamanti mahābuddhā bodhisattvāśca vajriṇaḥ //
drakṣyanti īdṛśān svapnān kāyavākcittasiddhidān /
sarvalaṅkārasampūrṇāṃ surakanyāṃ manoramām //
dārakaṃ dārikāṃ paśyan sa siddhimadhigacchati /
daśadiksarvabuddhānāṃ kṣetrasthaṃ paśyati dhruvam //
dadanti hṛṣṭacittātmā dharmagañjaṃ manoramam /
dharmacakragataṃ kāyaṃ sarvasattvaparivṛtam //
paśyate yogasamaye dhyānavajrapratiṣṭhitaḥ // iti /
nāpaneyamataḥ kiñcit prakṣeptavyaṃ na kiñcan /
draṣṭavyaṃ bhūtato bhūtaṃ bhūtadarśī vimucyate // iti /
uktaṃ ca suvarṇaprabhāsasūtre-
na buddhaḥ parinirvāti na dharmaḥ parihīyate /
sattvānāṃ paripākāya parinirvāṇaṃ nidarśayet //
laṅkāvatārasūtre 'pyuktam-
na hyatrotpadyate kiñcit pratyayairna nirudhyate /
utpadyante nirudhyante pratyayā eva kalpitāḥ //
ata uktam-
yena yena hi bhāvena manaḥ saṃyujyate nṛṇām /
tena tanmayatāṃ yāti viśvarūpo maṇiryathā //
utpattiryat saṃvṛtisatyametad mṛtyurhi nāma paramārthasatyam /
kramadvayasyāsya gurukṛpāto jñātā bhaved yaḥ sa bhaviṣyabuddhaḥ //
satyadvayasyādvayavatpraveśo 'nucchedarūpo 'pyaviśeṣa eva /
ekatvamevāstyanayordvayoriti vijñāyate yena vimukta eṣaḥ //
girīndramūrdhnaḥ prapatet tu kaścid neccheccyutiṃ sa cyavate tathāpi /
guruprasādādvihitopadeśād necchedvimuktiṃ sa tathāpi muktaḥ //
matvā sattveṣu tattvādhigamakṣamatābhāvamālokya loke
uttālābdhitaraṅgabhaṅgavikalāddīpasphuliṅgādiva /
kiñcit kiñcidupetya saṃcitavatā grantho mayāyaṃ kṛto
ye vai saṃvṛtisatyabhītasubhagāsteṣāmalāto bhavet //
atyantaniṣprapañcacaryāmelāvaṇasaṃśayapariccheda ekādaśaḥ //
samāpto 'yaṃ caryāmelāvaṇapradīpaḥ //
kṛtirīyaṃ mahācārya-āryadevapādānām //
