Bhūti(rāja): Svabodhasiddhi
namaḥ sakalakalyāṇamayakaivalyadāyine /
śivāya śamitāśeṣabhavādhvadhvāntabhānave //1//
aśeṣadarśanāveśaviśeṣādhivivarjitam /
svasaṃvedanasaṃvedyaṃ svasthaṃ vande paraṃ śivam //2//
nirastakalpanājālavikalpaughavighātine /
namo 'stu paramānandapadātītāya śambhave //3//
jayanty apārasaṃsārasārāsāravibhāgadāḥ /
kaivalyajñānasaṃbodhahetavaś śambhavāṅghrayaḥ //4//
mano buddhir ahaṃ prāṇās tanmātrendriyajīvanam /
yaṃ dṛṣṭvā vinivartante tam upāsyam upāsmahe //5//
mamāham iti hṛdgranthicchedanaikakṛpāṇikām /
spandāspandakṛtagrāsāṃ naumy ahaṃ śuddhasaṃvidam //6//
vyapadeśavihīnasya tattvasya kathanaṃ katham /
svasaṃvedanasadyuktyā gamyate yadi kenacit //7//
jñānayogopadeśena yasya nāśvāsa āntaraḥ /
samāśvāsavihīnatvāt kathaṃ naiḥśreyasaṃ phalam //8//
upeyaprāptyupāyo 'yaṃ svabodhe jāgarūkatā /
svabodhajāgarūkatvān nirvibhāgā sthitir muneḥ //9//
upāyo nāparaḥ kaścit svasattānugamād ṛte /
tām evānusaran yogī svastho yaḥ sa sukhī bhavet //10//
svasaṃkalpaparāmarśād viśuddhajñānasaṃśrayāt /
paramāhlādalābhāc ca bodhaikaghanatā muneḥ //11//
nigṛhīte svasaṃkalpe śakteḥ śaktimati sthitiḥ /
śaktiśaktimator aikyam ity upeyaṃ ca yoginām //12//
prāpte svarūpavijñāne santyakte tattvakañcuke /
udyogakāraṇe kīrṇe muktaḥ sa kila kathyate //13//
bodhamātre grahaḥ kāryaḥ suprabuddhena cetasā /
tāvad yāvat svasāmarthyāt svaniṣṭhaḥ kevalo bhavet //14//
sarvadā suprabuddhas san paśyaty ātmānam ātmanā /
draṣṭuḥ svarūpasaṃsthasya kim anyad avaśiṣyate //15//
sadaiva suprabuddhatvam etāvan manasaḥ kṣayaḥ /
tatkṣayād yogināṃ samyaksākṣātkāro bhavaty alam //16//
paryāvṛttaḥ svasaṃvittau vartate yas tv abhedataḥ /
sa samrāḍ yogayuktānām ajñānadhvāntabhāskaraḥ //17//
svarūpānubhavāhlādadaśātītendusaṃsthitiḥ /
avāptavyaṃ kim astīha kṣīṇāntaḥkaraṇasya me //18//
svaparijñaptiviśrāntī sudṛḍhe yasya susphuṭe /
tasya vṛttivimuktasya bhavet kevalatācirāt //19//
grāhyagrahaṇasaṃskāratiraskāraikacetasām /
yogināṃ svātmaniṣṭhānāṃ mokṣalakṣmīr na durlabhā //20//
labdhā svarūpaviśrāntir nirvṛttā kleśasantatiḥ /
grāhyagrāhakatā bhagnā svarūpastho' smi saṃsthitaḥ //21//
abhedabodhasaṃbodhasvarūpānubhavasthitim /
vyutthitaḥ sanniruddho vā labhate yaḥ sa tattvavit //22//
yasya sarvāsv avasthāsu svasthitir naiva lupyate /
tasya kiṃ nāma kurvanti śāstrabhramaṇavibhramāḥ //23//
vigalitasadasadvikalpasadasadbhramajanitamohamuktātmā /
jīvann api janamadhye vigatabhayaḥ sarvadā yogī //24//
nirastakaraṇo yena samādhiḥ sevitaḥ sakṛt /
paraḥ sākṣātkṛtas tena caritārthena yoginā //25//
ahamātmany asambhinnaḥ saṃgṛhya svaprayatnataḥ /
prabuddhaḥ syāt svaniṣṭhaḥ san yāvat sādāśivadyutiḥ //26//
nirastasarvārthaniraṃśavṛttir jñānī sakṛt svātmani labdhalābhaḥ /
samyaṅnibodhaikaparaḥ svaniṣṭhaḥ svakañcukaṃ hanta jahāti yogī //27//
vāganubhavasadyuktir yasyāsti nirantaraṃ svasaṃvittau /
tasyopadeśakaraṇaṃ yuktaṃ śiṣyeṣu bodhanaṃ samyak //28//
nairvāsanyāt svasaṃbodhāt tyāgād āśābhimānayoḥ /
sadasatpadavicchedān na punar vigrahagrahaḥ //29//
āśvastāntaḥkaraṇaḥ kṣīṇavikalpaḥ svarūpalābharataḥ /
svānubhavāmṛtatṛptaḥ kaivalyaṃ yāti caritārthaḥ //30//
ittham upeyaprāptau vigatamalā citprakāśikā satyā /
kaivalyabhūtijananī svabodhasiddhir mayā gaditā //31//
yenopadeśena nalabdhalābho bhavaty alaṃ saṃśayadoṣamuktaḥ /
tenopadeśena nasaṃśayena kiṃ nāma kuryād bahuśāstrapāṭhī //32//
aśeṣakṛtamaṅgalaṃ vividhakarmadāvānalaṃ svarūpapadadarśakaṃ sakalakalpanāvarjitam /
samastasukhamandiraṃ vividhaduḥkhamūlacchide namāmy asamasundaraṃ gurumukhopadiṣṭaṃ śivam //33//
