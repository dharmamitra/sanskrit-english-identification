1st kāṇḍa
anādinidhanam brahma śabdatattvaṃ yad akṣaram /
vivartate 'rthabhāvena prakriyā jagato yataḥ // BVaky_1.1 //
ekam eva yad āmnātaṃ bhinnaśaktivyapāśrayāt /
apṛthaktve 'pi śaktibhyaḥ pṛthaktveneva vartate // BVaky_1.2 //
adhyāhitakalāṃ yasya kālaśaktim upāśritāḥ /
janmādayo vikārāḥ ṣaḍ bhāvabhedasya yonayaḥ // BVaky_1.3 //
ekasya sarvabījasya yasya ceyam anekadhā /
bhoktṛbhoktavyarūpeṇa bhogarūpeṇa ca sthitiḥ // BVaky_1.4 //
prāptyupāyo 'nukāraś ca tasya vedo maharṣibhiḥ /
eko 'py anekavartmeva samāmnātaḥ pṛthak pṛthak // BVaky_1.5 //
bhedānāṃ bahumārgatvaṃ karmaṇy ekatra cāṇgatā /
śabdānāṃ yataśaktitvaṃ tasya śākhāsu dṛṣyate // BVaky_1.6 //
smṛtayo bahurūpās ca dṛṣṭādṛṣṭaprayojanāḥ /
tam evāśritya liṅgebhyo vedavidbhiḥ prakalpitāḥ // BVaky_1.7 //
tasyārthavādarūpāṇi niśritāḥ svavikalpajāḥ /
ekatvināṃ dvaitināṃ ca pravādā bahudhāgatā // BVaky_1.8 //
satyā visuddhis tatroktā vidyaivekapadāgamā /
yuktā praṇavarūpeṇa sarvavādāvirodhinā // BVaky_1.9 //
vidhātus tasya lokānām aṅgopāṅganibandhanāḥ /
vidyābhedāḥ pratāyante jnānasaṃskārahetavaḥ // BVaky_1.10 //
āsannaṃ brahmaṇas tasya tapasām uttamaṃ tapaḥ /
prathamaṃ chandasām aṅgam āhur vyākaraṇaṃ budhāḥ // BVaky_1.11 //
prāptarūpavibhāgāyā yo vācaḥ paramo rasaḥ /
yat tat puṇyatamaṃ jyotis tasya mārgo 'yam ānjasasḥ // BVaky_1.12 //
arthapravṛttitattvānāṃ śabdā eva nibandhanam /
tattvāvabodjaḥ śabdānaṃ nāsti vyākaraṇād ṛte // BVaky_1.13 //
tad dvāram apavargasya vāṅmalānāṃ cikitsitam /
pavitraṃ sarvavidyānām adhividyaṃ prakāsate // BVaky_1.14 //
yathārthajātayaḥ sarvāḥ sabākṛtinibandhanāḥ /
tathaiva loke vidyānām esā vidyā parāyanam // BVaky_1.15 //
idam ādyaṃ padasthānaṃ siddhisopānaparvaṇām /
iyaṃ sā mokṣamāṇānām ajihmā rājapaddhatiḥ // BVaky_1.16 //
atrātītaviparyāsaḥ kevalām anupasyati /
chandasyas chandasāṃ yonim ātmā chandomayīṃ tanum // BVaky_1.17 //
pratyasthamitabhedāyā yad vāco rūpam uttamam /
yad asminn eva tamasi jyotiḥ suddhaṃ vivartate // BVaky_1.18 //
vaikṛtaṃ samati krāntā mūrtivyāpāradarśanam /
vyatītyālokatamasī prakāśaṃ yam upāsate // BVaky_1.19 //
yatra vāco nimettāni cihnānīvākṣarasmṛteḥ /
śabdapūrveṇa yogena bhāsante pratibimbavat // BVaky_1.20 //
atharvaṇām aṅgirasāṃ sāṃnām ṛgyajuṣasya ca /
yasminn uccāvacā varṇāḥ pṛthaksthitaparigrahāḥ // BVaky_1.21 //
yad ekaṃ prakriyābhedair bahudhā pravibhajyate /
tad vyākaraṇaṃ āgamya paraṃ brahmādhigamyate // BVaky_1.22 //
nityāḥ śabdārthasaṃbandhās tatrāmnātā maharṣibhiḥ /
sūtrāṇāṃ sānutantrāṇāṃ bhāṣyāṇāṃ ca praṇetṛbhiḥ // BVaky_1.23 //
apoddhārapadārthāḥ ye ye cārthāḥ sthitalakṣaṇāḥ /
anvākhyeyāś ca ye śabdā ye cāpi pratipādakāḥ // BVaky_1.24 //
kāryakāraṇabhāvena yogyabhāvena ca sthitāḥ /
dharme ye pratyaye cāṅgaṃ saṃbandhāḥ sādhvasādhuṣu // BVaky_1.25 //
te liṅgaiś ca svaśabdaiś ca śāstre 'sminn upavarṇitāḥ /
smṛtyartham anugamyante ke cid eva yathāgamam // BVaky_1.26 //
śiṣṭebhya āgamāt siddhāḥ sādhavo dharmasādhanam /
arthapratyāyanābhede viparītās tv asādhavaḥ // BVaky_1.27 //
nityatve kṛtakatve vā teṣām ādir na vidyate /
prāṇinām iva sā caiṣā vyavasthānityatocyate // BVaky_1.28 //
nānarthikām imāṃ kaś cid vyavasthāṃ kartum arhati /
tasmān nibadhyate śiṣṭaiḥ sādhutvaviṣayā smṛtiḥ // BVaky_1.29 //
na cāgamād ṛte dharmas tarkeṇa vyavatiṣṭhate /
ṛṣīṇām api yaj jñānaṃ tad apy āgamapūrvakam // BVaky_1.30 //
dharmasya cāvyavacchinnāḥ panthāno ye vyavasthitāḥ /
na tāṃl lokaprasiddhatvāt kaś cit tarkeṇa bādhate // BVaky_1.31 //
avasthādeśakālānāṃ bhedād bhinnāsu śaktiṣu /
bhāvānām anumānena prasiddhir atidurlabhā // BVaky_1.32 //
nirjñātaśakter dravyasya tāṃ tān arthakriyāṃ prati /
viśiṣṭadravyasaṃbandhe sā śaktiḥ pratibadhyate // BVaky_1.33 //
yatnenānumito 'py arthaḥ kuśalair anumātṛbhiḥ /
abhiyuktatarair anyair anyathaivopapādyate // BVaky_1.34 //
pareṣām asamākhyeyam abhyāsād eva jāyate /
maṇirūpyādivijñānaṃ tadvidāṃ nānumānikam // BVaky_1.35 //
pratyakṣam anumānaṃ ca vyatikramya vyavasthitāḥ /
pitṛrakṣaḥpiśācānāṃ karmajā eva siddhayaḥ // BVaky_1.36 //
āvirbhūtaprakāśānām anupaplutacetasām /
atītānāgatajñānaṃ pratyakṣān na viśiṣyate // BVaky_1.37 //
atīndriyān asaṃvedyān paśyanty ārṣeṇa cakṣuṣā /
ye bhāvān vacanaṃ teṣāṃ nānumānena bādhate // BVaky_1.38 //
yo yasya svam iva jñānaṃ darśanaṃ nātiśaṅkate /
sthitaṃ pratyakṣapakṣe taṃ katham anyo nivartayet // BVaky_1.39 //
idaṃ puṇyam idaṃ pāpam ity etasmin padadvaye /
ācaṇḍālamanuṣyāṇām alpaṃ śāstraprayojanam // BVaky_1.40 //
caitanyam iva yaś cāyam avicchedena vartate /
āgamas tam upāsīno hetuvādair na bādhyate // BVaky_1.41 //
hastasparśād ivāndhena viṣame pathi dhāvatā /
anumānapradhānena vinipāto na durlabhaḥ // BVaky_1.42 //
tasmād akṛtakaṃ śāstraṃ smṛtiṃ ca sanibandhanām /
āśrityārabhyate śiṣṭaiḥ sādhutvaviṣayā smṛtiḥ // BVaky_1.43 //
dvāv upādānaśabdeṣu śabdau śabdavido viduḥ /
eko nimittaṃ śabdānām aparo 'rthe prayujyate // BVaky_1.44 //
avibhakto vibhaktebhyo jāyate 'rthasya vācakaḥ /
śabdas tatrārtharūpātmā saṃbandham upagacchati // BVaky_1.45 //
ātmabhedaṃ tayoḥ ke cid astīty āhuḥ purāṇagāḥ /
buddhibhedād abhinnasya bhedam eke pracakṣate // BVaky_1.46 //
araṇisthaṃ yathā jyotiḥ prakāśāntarakāraṇam /
tadvac chabdo 'pi buddhisthaḥ śrutīnāṃ kāraṇaṃ pṛthak // BVaky_1.47 //
vitarkitaḥ purā buddhyā kva cid arthe niveśitaḥ /
karaṇebhyo vivṛttena dhvaninā so 'nugṛhyate // BVaky_1.48 //
nādasya kramajātatvān na pūrvo na paraś ca saḥ /
akramaḥ kramarūpeṇa bhedavān iva jāyate // BVaky_1.49 //
pratibimbaṃ yathānyatra sthitaṃ toyakriyāvaśāt /
tatpravṛttim ivānveti sa dharmaḥ sphoṭanādayoḥ // BVaky_1.50 //
ātmarūpaṃ yathā jñāne jñeyarūpaṃ ca dṛśyate /
artharūpaṃ tathā śabde svarūpaṃ ca prakāśate // BVaky_1.51 //
āṇḍabhāvam ivāpanno yaḥ kratuḥ śabdasaṃjñakaḥ /
vṛttis tasya kriyārūpā bhāgaśo bhajate kramam // BVaky_1.52 //
yathaikabuddhiviṣayā mūrtir ākriyate paṭe /
mūrtyantarasya tritayam evaṃ śabde 'pi dṛśyate // BVaky_1.53 //
yathā prayoktuḥ prāg buddhiḥ śabdeṣv eva pravartate /
vyavasāyo grahītṝṇām evaṃ teṣv eva jāyate // BVaky_1.54 //
arthopasarjanībhūtān abhidheyeṣu keṣu cit /
caritārthān parārthatvān na lokaḥ pratipadyate // BVaky_1.55 //
grāhyatvaṃ grāhakatvaṃ ca dve śaktī tejaso yathā /
tathaiva sarvaśabdānām ete pṛthag avasthite // BVaky_1.56 //
viṣayatvam anāpannaiḥ śabdair nārthaḥ prakāśyate /
na sattayaiva te 'rthānām agṛhītāḥ prakāśakāḥ // BVaky_1.57 //
ato 'nirjñātarūpatvāt kim āhety abhidhīyate /
nendriyāṇāṃ prakāśye 'rthe svarūpaṃ gṛhyate tathā // BVaky_1.58 //
bhedenāvagṛhītau dvau śabdadharmāv apoddhṛtau /
bhedakāreṣu hetutvam avirodhena gacchataḥ // BVaky_1.59 //
vṛddhyādayo yathā śabdāḥ svarūpopanibandhanāḥ /
ādaicpratyāyitaiḥ śabdaiḥ saṃbandhaṃ yānti saṃjñibhiḥ // BVaky_1.60 //
agniśabdas tathaivāyam agniśabdanibandhanaḥ /
agniśrutyaiti saṃbandham agniśabdābhidheyayā // BVaky_1.61 //
yo ya uccāryate śabdo niyataṃ na sa kāryabhāk /
anyapratyāyane śaktir na tasya pratibadhyate // BVaky_1.62 //
uccaran paratantratvād guṇaḥ kāryair na yujyate /
tasmāt tadarthaiḥ kāryāṇāṃ saṃbandhaḥ parikalpyate // BVaky_1.63 //
sāmānyam āśritaṃ yad yad upamānopameyayoḥ /
tasya tasyopamāneṣu dharmo 'nyo vyatiricyate // BVaky_1.64 //
guṇaḥ prakarṣahetur yaḥ svātantryeṇopadiśyate /
tasyāśritād guṇād eva prakṛṣṭatvaṃ pratīyate // BVaky_1.65 //
tasyābhidheyabhāvena yaḥ śabdaḥ samavasthitaḥ /
tasāpy uccāraṇe rūpam anyat tasmād vivicyate // BVaky_1.66 //
prāk samjñinābhisaṃbandhāt saṃjñā rūpapadārthikā /
ṣaṣṭyāś ca prathamāyāś ca nimittatvāya kalpate // BVaky_1.67 //
tatrārthavattvāt prathamā saṃjñāśabdād vidhīyate /
asyete vyatirekaś ca tadarthād eva jāyate // BVaky_1.68 //
svaṃ rūpam iti kaiś cit tu vyaktiḥ saṃjñopadiśyate /
jāteḥ kāryāṇi saṃsṛṣṭā jātis tu pratipadyate // BVaky_1.69 //
saṃjñinīṃ vyaktim icchanti sūtre grāhyām athāpare /
jātipratyāyitā vyaktiḥ pradeśeṣūpatiṣṭhate // BVaky_1.70 //
kāryatve nityatāyāṃ vā ke cid ekatvavādinaḥ /
kāryatve nityatāyāṃ vā ke cin nānātvavādinaḥ // BVaky_1.71 //
padabhede 'pi varṇānām ekatvaṃ na nivartate /
vākyeṣu padam ekaṃ ca bhinneṣv apy upalabhyate // BVaky_1.72 //
na varṇavyatirekeṇa padam anyac ca vidyate /
vākyaṃ varṇapadābhyāṃ ca pravibhāgo na kaś cana // BVaky_1.73 //
pade na varṇā vidyante varṇeṣv avayavā na ca /
vākyāt padānām atyantaṃ pravibhāgo na kaś cana // BVaky_1.74 //
bhinnadarśanam āśritya vyavahāro 'nugamyate /
tatra yan mukhyam ekeṣāṃ tatrānyeṣāṃ viparyayaḥ // BVaky_1.75 //
sphotasyābhinnakālasya dhvanikālānupātinaḥ /
grahaṇopādhibhedena vṛttibhedaṃ pracakṣate // BVaky_1.76 //
svabhāvabhedān nityatve hrasvadīrghaplutādiṣu /
prākṛtasya dhvaneḥ kālaḥ śabdasyety upacaryate // BVaky_1.77 //
śabdasya grahaṇe hetuḥ prākṛto dhvanir iṣyate /
sthitibhedanimittatvaṃ vaikṛtaḥ pratipadyate // BVaky_1.78 //
śabdasyordhvam abhivyakter vṛttibhedaṃ tu vaikṛtaḥ /
dhvanayaḥ samupohante sphoṭātmā tair na bhidyate // BVaky_1.79 //
indriyasyaivasaṃskāraḥ śabdasyaivobhavasya vā /
kriyate dhvanibhir vādās trayo 'bhivyaktivādinām // BVaky_1.80 //
indriyasyaiva saṃskāraḥ samādhānāñjanādibhiḥ /
viṣayasya tu saṃskāraḥ tadgandhapratipattaye // BVaky_1.81 //
cakṣuṣaḥ prāpyakāritve tejasā tu dvayor api /
viṣayendriyayor iṣṭā saṃskāraḥ sa kramo dhvaneḥ // BVaky_1.82 //
sphoṭarūpāvibhāgena dhvaner grahaṇam iṣyate /
kaiś cit dhvanir asaṃvedyaḥ svatantro 'nyaiḥ prakalpitaḥ // BVaky_1.83 //
yathānuvākaḥ śloko vā soḍhatvam upagacchate /
āvṛttyā na tu sa granthaḥ pratyāvṛtti nirūpyate // BVaky_1.84 //
pratyayair anupākhyeyair grahaṇānuguṇais tathā /
dhvaniprakāśite śabde svarūpam avadhāryate // BVaky_1.85 //
nādair āhitabījāyām antyena dhvaninā saha /
āvṛttaparipākāyāṃ buddhau śabdo 'vadhāryate // BVaky_1.86 //
asataś cāntarāle yāñ chabdān astīti manyate /
pratipattur aśaktiḥ sā grahaṇopāya eva saḥ // BVaky_1.87 //
bhedānukāro jñānasya vācaś copaplavo dhruvaḥ /
kramopasṛṣṭarūpā vāg jñānaṃ jñeyavyapāśrayam // BVaky_1.88 //
*jñeyena na vinā jñānaṃ vyavahāre 'vatiṣṭhate /
nālabdhakramayā vācā kaś cid artho 'bhidhīyate // BVaky_1.89 *//
yathādyasaṃkhyāgrahaṇam upāyaḥ pratipattaye /
saṃkhyāntarāṇāṃ bhede 'pi tathā śabdāntaraśrutiḥ // BVaky_1.90 //
pratyekaṃ vyañjakā bhinna varṇavākyapadeṣu ye /
teṣām atyantabhede 'pi saṃkīrṇā iva śaktayaḥ // BVaky_1.91 //
yathaiva darśanaiḥ pūrvair dūrāt saṃtamase 'pi vā /
anyathākṛtya viṣayam anyathaivādhyavasyati // BVaky_1.92 //
vyajyamāne tathā vākye vākyābhivyaktihetubhiḥ /
bhāgāvagraharūpeṇa pūrvaṃ buddhiḥ pravartate // BVaky_1.93 //
yathānupūrvīniyamo vikāre kṣīrabījayoḥ /
tathaiva pratipattṝṇāṃ niyato buddhiṣu kramaḥ // BVaky_1.94 //
bhāgavatsv api teṣv eva rūpabhedo dhvaneḥ kramāt /
nirbhāgeṣv abhyupāyo vā bhāgabhedaprakalpanam // BVaky_1.95 //
anekavyaktyabhivyaṅgyā jātiḥ sphoṭa iti smṛtā /
kaiś cit vyaktaya evāsya dhvanitvena prakalpitāḥ // BVaky_1.96 //
avikārasya śabdasya nimittair vikṛto dhvaniḥ /
upalabdhau nimittatvam upayāti prakāśavat // BVaky_1.97 //
na cānityeṣv abhivyaktir niyamena vyavasthitā /
āśrayair api nityānāṃ jātīnāṃ vyaktir iṣyate // BVaky_1.98 //
deśādibhiś ca saṃbandho dṛṣṭaḥ kāyavatām api /
deśabhedavikalpe 'pi na bhedo dhvaniśabdayoḥ // BVaky_1.99 //
grahaṇagrāhyayoḥ siddhā yogyatā niyatā yathā /
vyaṅgyavyañjakabhāve 'pi tathaiva sphoṭanādayoḥ // BVaky_1.100 //
sadṛśagrahaṇānāṃ ca gandhādīnāṃ prakāśakam /
nimittaṃ niyataṃ loke pratidravyam avasthitam // BVaky_1.101 //
prakāśakānāṃ bhedāṃś ca prakāśyo 'rtho 'nuvartate /
tailodakādibhede tat pratyakṣaṃ pratibimbake // BVaky_1.102 //
viruddhaparimāṇeṣu vajrādarśatalādiṣu /
parvatādisarūpāṇāṃ bhāvānāṃ nāsti saṃbhavaḥ // BVaky_1.103 //
tasmād abhinnakāleṣu varṇavākyapadādiṣu /
vṛttikālaḥ svakālaś ca nādabhedād vibhajyate // BVaky_1.104 //
yaḥ saṃyogavibhāgābhyāṃ karaṇair upajanyate /
sa sphoṭaḥ śabdajāḥ śabdā dhvanayo 'nyair udāhṛtāḥ // BVaky_1.105 //
alpe mahati vā śabde sphoṭakālo na bhidyate /
paras tu śabdasaṃtānaḥ pracayāpacayātmakaḥ // BVaky_1.106 //
dūrāt prabheva dīpasya dhvanimātraṃ tu lakṣyate /
ghaṇṭādūnāṃ ca śabdeṣu vyakto bhedaḥ sa dṛśyate // BVaky_1.107 //
dravyābhighātāt pracitau bhinnau dīrghaplutāv api /
kampe tūparate jātā nādā vṛtter viśeṣakāḥ // BVaky_1.108 //
anavasthitakampe 'pi karaṇe dhvanayo 'pare /
sphoṭād evopajāyante jvālā jvālāntarād iva // BVaky_1.109 //
vāyor aṇūnāṃ jñānasya śabdatvāpattir iṣyate /
kaiś cid darśanabhedo hi pravādeṣv anavasthitaḥ // BVaky_1.110 //
*labdhakriyāḥ prayatnena vaktur icccānuvartinā /
sthāneṣv abhihato vāyuḥ śabdatvaṃ pratipadyate // BVaky_1.111 *//
*tasya kāraṇasāmarthyād vegapracayadharmaṇaḥ /
saṃnipātād vibhajyante sāravatyo 'pi mūrtayaḥ // BVaky_1.112 *//
*aṇavaḥ sarvaśaktitvād bhedasaṃsargavṛttayaḥ /
chāyātapatamaḥśabda- bhāvena pariṇāminaḥ // BVaky_1.113 *//
*svaśaktau vyajyamānāyāṃ prayatnena samīritāḥ /
abhrāṇīva pracīyante śabdākhyāḥ paramāṇavaḥ // BVaky_1.114 *//
*athāyam āntaro jñātā sūkṣmavāgātmani sthitaḥ /
vyaktaye svasya rūpasya śabdatvena vivartate // BVaky_1.115 *//
*sa manobhāvam āpadya tejasā pākam āgataḥ /
vāyum āviśati prāṇam athāsau samudīryate // BVaky_1.116 *//
*antaḥkaraṇatattvasya vāyur āśrayatāṃ gataḥ /
taddharmeṇa samāviṣṭas tejasaiva vivartate // BVaky_1.117 *//
*vibhajan svātmano granthīñ chrutirūpaiḥ pṛthagvidhaiḥ /
prāṇo varṇān abhivyajya varṇeṣv evopalīyate // BVaky_1.118 *//
*ātmā buddhyā samarthyārthān mano yuṅkte vivakṣayā /
manaḥ kāyāgnim āhanti sa prerayati mārutam // BVaky_1.119 *//
ajasravṛttir yaḥ śabdaḥ sūkṣmatvān nopalabhyate /
vyajanād vāyur iva sa svanimittāt pratīyate // BVaky_1.120 //
tasya prāṇe ca yā śaktir yā ca buddhau vyavasthitā /
vivartamānā sthāniṣu saiṣā bhedaṃ prapadyate // BVaky_1.121 //
śabdeṣv evāśritā śaktir viśvasyāsya nibandhanī /
yannetraḥ pratibhātmāyaṃ bhedarūpaḥ pratāyate // BVaky_1.122 //
śabdādibhedaḥ śabdena vyākhyāto rūpyate yataḥ /
tasmād arthavidhāḥ sarvāḥ śabdamātrāsu niśritāḥ // BVaky_1.123 //
(ṣaḍgādibhedaḥ a)
śabdasyapariṇāmo 'yam ity āmnāyavido viduḥ /
chandobhya eva prathamam etad viśvaṃ pravartate // BVaky_1.124 //
vibhajya bahudhātmānaṃ sa cchandasyaḥ prajāpatiḥ /
chandomayībhir mātrābhir bahudhaiva viveśa tam // BVaky_1.125 //
sādhvī vāg bhūyasī yeṣu puruṣeṣu vyavasthitā /
adhikaṃ vartate teṣu puṇyaṃ rūpaṃ prajāpateḥ // BVaky_1.126 //
prājāpatyaṃ mahat tejas tatpātrair iva saṃvṛttam /
śarīrabhede viduṣāṃ svāṃ yonim upadhāvati // BVaky_1.127 //
yad etan maṇḍalaṃ bhāsvad dhāma citrasya rādhasaḥ /
tadbhāvam abhisaṃbhūya vidyāyāṃ pravilīyate // BVaky_1.128 //
itikartavyatā loke sarvā śabdavyapāśrayā /
yāṃ pūrvāhitasaṃskāro bālo 'pi pratipadyate // BVaky_1.129 //
ādyaḥ kāraṇavinyāsaḥ prāṇasyordhvaṃ samīraṇam /
sthānānām abhighātaś ca na vinā śabdabhāvanām // BVaky_1.130 //
na so 'sti pratyayo loke yaḥ śabdānugamād ṛte /
anuviddham iva jñānaṃ sarvaṃ śabdena bhāsate // BVaky_1.131 //
vāgrūpatā cet utkrāmed avabodhasya śāśvatī /
na prakāśaḥ prakāśeta sā hi pratyavamarśinī // BVaky_1.132 //
sā sarvavidyāśilpānāṃ kalānāṃ copabandhanī /
tadvaśād abhiniṣpannaṃ sarvaṃ vastu vibhajyate // BVaky_1.133 //
saiṣā saṃsāriṇāṃ saṃjñā bahir antaś ca vartate /
tanmātrām avyatikrāntaṃ caitanyaṃ sarvajātiṣu // BVaky_1.134 //
arthakriyāsu vāk sarvān samīhayati dehinaḥ /
tadutkrāntau visaṃjño 'yaṃ dṛśyate kāṣṭakuḍyavat // BVaky_1.135 //
*bhedodgrāhavivartena labdhākāraparigrahā /
āmnātā sarvavidyāsu vāg eva prakṛtiḥ parā // BVaky_1.136 *//
*ekatvam anatikrāntā vāṅnetrā vāṅnibandhanāḥ /
pṛthak pratyavabhāsante vāgvibhāgā gavādayaḥ // BVaky_1.137 *//
*ṣaḍdvāraṃ ṣaḍadhiṣṭhānāṃ [ṣaṭpra]bodhāṃ ṣaḍavyayām /
te mṛtyum ativartante ye vai vācam upāsate // BVaky_1.138 *//
pravibhāge yathā kartā tayā kārye pravartate /
avibhāge tathā saiva kāryatvenāvatiṣṭhate // BVaky_1.139 //
*pravibhajyātmanātmānaṃ sṛṣṭvā bhāvān pṛthagvidhān /
sarveśvaraḥ sarvamayaḥ svapne bhoktā pravartate // BVaky_1.140 *//
svamātrā paramātrā vā śrutyā prakramyate yathā /
tathaiva rūḍhatām eti tayā hy artho vidhīyate // BVaky_1.141 //
atyantam atathābhūte nimitte śrutyapāśrayāt /
dṛśyate 'lātacakrādau vastvākāranirūpaṇā // BVaky_1.142 //
api prayoktur ātmānaṃ śabdam antar avasthitam /
prāhur mahāntam ṛṣabhaṃ yena sāyujyam iṣyate // BVaky_1.143 //
tasmād yaḥ śabdasaṃskāraḥ sā siddhiḥ paramātmanaḥ /
tasya pravṛttitattvajñas tad brahmāmṛtam aśnute // BVaky_1.144 //
*prāṇavṛttim atikrānte vācas tattve vyavasthitaḥ /
kramasaṃhārayogena saṃhṛtyātmānam ātmani // BVaky_1.145 *//
*vācaḥ saṃskāram ādhāya vācaṃ jñāne niveśya ca /
vibhajya bandhanāny asyāḥ kṛtvā tāṃ chinnabandhanām // BVaky_1.146 *//
*jyotir āntaram āsādya cchinnagranthiparigrahaḥ /
kāraṇajyotiṣaikatvaṃ chittvā granthīn pravartate // BVaky_1.147 *//
na jātv akartṛkam kaś cid āgamaṃ pratipadyate /
bījaṃ sarvāgamāpāye trayy evāto vyavasthitā // BVaky_1.148 //
astaṃ yāteṣu vādeṣu kartṛṣv anyeṣv asatsv api /
śrutismṛtyuditaṃ dharmaṃ loko na vyativartate // BVaky_1.149 //
jñāne svābhāvike nārthaḥ śāstraiḥ kaś cana vidyate /
dharmo jñānasya hetuś cet tasyāmnāyo nibandhanam // BVaky_1.150 //
vedaśāstrāvirodhī ca tarkaś cakśur apaśyatām /
rūpamātrād dhi vākyārthaḥ kevalaṃ nātitiṣṭhati // BVaky_1.151 //
sato 'vivakṣā pārārthyaṃ vyaktir arthasya laiṅgikī /
iti nyāyo bahuvidhas tarkeṇa pravibhajyate // BVaky_1.152 //
śabdānām eva sā śaktis tarko yaḥ puruṣāśrayaḥ /
sa śabdānugato nyāyo 'nāgameṣv anibandhanaḥ // BVaky_1.153 //
*yad udumbaravarṇānāṃ ghaṭīnāṃ maṇḍalaṃ mahat /
pītaṃ na gamayet svargaṃ kiṃ tat kratugataṃ nayet // BVaky_1.154 *//
rūpādayo yathā dṛṣṭāḥ paryarthaṃ yataśaktayaḥ /
śabdās tathaiva dṛśyante viṣāpaharaṇādiṣu // BVaky_1.155 //
yathaiṣāṃ tatra sāmarthyaṃ dharme 'py evaṃ pratīyatām /
sādhūnāṃ sādhubhis tasmād vācyam abhyudayārthinām // BVaky_1.156 //
sarvo 'dṛṣṭaphalān arthān āgamāt pratipadyate /
viparītaṃ ca sarvatra śakyate vaktum āgame // BVaky_1.157 //
sādhutvajñānaviṣayā seyaṃ vyākaraṇasmṛtiḥ /
avicchedena śiṣṭānām idaṃ smṛtinibandhanam // BVaky_1.158 //
vaikharyā madhyamāyāś ca paśyantyāś caitad adbhutam /
anekatīrthabhedāyās trayyā cācaḥ paraṃ param // BVaky_1.159 //
*gaur iva prakṣaraty ekā rasam uttamaśālinī /
divyādivyena rūpeṇa bhāratī gauḥ śucismitā // BVaky_1.160 *//
*etayor antaraṃ paśya sūkṣmayoḥ spandamānayoḥ /
prāṇāpānāntare nityam ekā sarvasya tiṣṭhati // BVaky_1.161 *//
*anyā tv apreryamāṇaiva vinā prāṇena vartate /
jāyate hi tataḥ prāṇo vācam āpyāyayan punaḥ // BVaky_1.162 *//
*prāṇenāpyāyitā saivaṃ vyavahāranibandhanī /
sarvasyocchvāsam āsādya na vāg vadati karhi cit // BVaky_1.163 *//
*ghoṣiṇī jātanirghoṣā aghoṣā ca pravartate /
tayor api ca ghoṣiṇyā nirghoṣaiva garīyasī // BVaky_1.164 *//
*sthāneṣu vivṛte vāyau kṛtavarṇaparigrahā /
vaikharī vāk prayoktṝṇāṃ prāṇavṛttinibandhanā // BVaky_1.165 *//
*kevalaṃ buddhyupādāna- kramarūpānupātinī /
prāṇavṛttim atikramya madhyamā vāk pravartate // BVaky_1.166 *//
*avibhāgā tu paśyantī sarvataḥ saṃhṛtakramā /
svarūpajyotir evāntaḥ sūkṣmā vāg anapāyinī // BVaky_1.167 *//
*pīyūṣāpūryamāṇāpi nityam āgantubhir malaiḥ /
antyā kaleva somasya nātyantam abhidhīyate // BVaky_1.168 *//
*yasyāṃ dṛṣṭasvarūpāyām adhikāro nivartate /
puruṣe ṣoḍaśakale tām āhur amṛtāṃ kalām // BVaky_1.169 *//
*prāptoparāgarūpā sā viplavair anuṣaṅgibhiḥ /
vaikharī sattvamātreva guṇair na vyavakīryate // BVaky_1.170 *//
tadvibhāgāvibhāgābhyāṃ kriyamāṇām avasthitam /
svabhāvajñais tu bhāvānāṃ dṛśyante śabdaśaktayaḥ // BVaky_1.171 //
anādim avyavacchinnāṃ śrutim āhur akartṛkām /
śiṣṭair nibadhyamānā tu na vyavacchidyate smṛtiḥ // BVaky_1.172 //
avibhāgād vivṛttānām abhikhyā svapnavac chrutau /
bhāvatattvaṃ tu vijñāya liṅgebhyo vihitā smṛtiḥ // BVaky_1.173 //
kāyavāgbuddhiviṣayā ye malāḥ samavasthitāḥ /
cikitsālakṣaṇādhyātma- śāstrais teṣāṃ viśuddhayaḥ // BVaky_1.174 //
śabdaḥ saṃskārahīno yo gaur iti prayuyukṣyate /
tam apabhraṃśam icchanti viśiṣṭārthaniveśinam // BVaky_1.175 //
asvagoṇyādayaḥ śabdāḥ sādhavo viṣayāntare /
nimittabhedāt sarvatra sādhutvaṃ ca vyavasthitam // BVaky_1.176 //
te sādhuṣv anumānena pratyayotpattihetavaḥ /
tādātmyam upagamyeva śabdārthasya prakāśakāḥ // BVaky_1.177 //
na śiṣṭair anugamyante paryāyā iva sādhavaḥ /
te yataḥ smṛtiśāstreṇa tasmāt sākṣād avācakāḥ // BVaky_1.178 //
aṃbvaṃbv iti yathā bālaḥ śikṣamāṇo 'pabhāṣate /
avyaktaṃ tadvidāṃ tena vyaktau bhavati niścayaḥ // BVaky_1.179 //
evaṃ sādhau prayoktavye yo 'pabhraṃśaḥ prayujyate /
tena sādhuvyavahitaḥ kaś cid artho 'bhidhīyate // BVaky_1.180 //
pāraṃparyād apabhraṃśā viguṇeṣv abhidhātṛṣu /
prasiddhim āgatā yena teṣāṃ sādhur avācakaḥ // BVaky_1.181 //
daivī vāg vyatikīrṇeyam aśaktair abhidhātṛbhiḥ /
anityadarśināṃ tv asmin vāde buddhiviparyayaḥ // BVaky_1.182 //
ubhayeṣām avicchedād anyaśabdavivakṣayā /
yo 'nyaḥ prayujyate śabdo na so 'rthasyābhidhāyakaḥ // BVaky_1.183 //
ākhyātaṃ śabdasaṃghāto jātiḥ saṃghātavartinī /
eko 'navayavaḥ śabdaḥ kramo buddhyanusaṃhṛtiḥ // BVaky_2.1 //
padam ādyaṃ pṛthak sarvaṃ padaṃ sāpekṣam ity api /
vākyaṃ prati matir bhinnā bahudhā nyāyadarśinām // BVaky_2.2 //
nighātādivyavasthārthaṃ śāstre yat paribhāṣitam /
sākāṅkṣāvayavaṃ tena na sarvaṃ tulyalakṣaṇaṃ // BVaky_2.3 //
sākāṅkṣāvayavaṃ bhede parānākāṅkṣaśabdakam /
karmapradhānaṃ guṇavad ekārthaṃ vākyam ucyate // BVaky_2.4 //
saṃbodhanapadaṃ yac ca tat kriyāyā viśeṣakam /
tathā tiṅantaṃ tatrāhus tiṅantasya viśeṣakam // BVaky_2.5 //
yathānekam api ktvāntaṃ tiṅantasya viśeṣakam /
tathā tiṅantaṃ tatrāhus tiṅantasya viśeṣakam // BVaky_2.6 //
yathaika eva sarvārtha- prakāśaḥ pravibhajyate /
dṛśyabhedānukāreṇa vākyārthāvagamas tathā // BVaky_2.7 //
citrasyaikasya rūpasya yathā bhedanidarśanaiḥ /
nīlādibhiḥ samākhyānaṃ kriyate bhinnalakṣaṇaiḥ // BVaky_2.8 //
tathaivaikasya vākyasya nirākāṅkṣasya sarvataḥ /
śabdāntaraiḥ samākhyānaṃ sākāṅkṣair anugamyate // BVaky_2.9 //
yathā pade vibhajyante prakṛtipratyayādayaḥ /
apoddhāras tathā vākye padānām upapadyate // BVaky_2.10 //
varṇāntarasarūpatvaṃ varṇabhāgeṣu dṛṣyate /
padāntarasarūpāś ca padabhāgā iva sthitāḥ // BVaky_2.11 //
bhāgair anarthakair yuktā vṛṣabhodakayāvakāḥ /
anvayavyatirekau tu vyavahāranibandhanam // BVaky_2.12 //
śabdasya na vibhāgo 'sti kuto 'rthasya bhaviṣyati /
vibhāgaiḥ prakriyābhedam avidvān pratipadyate // BVaky_2.13 //
brāhmaṇārtho yathā nāsti kaś cid brāhmaṇakambale /
devadattādayo vākye thataiva syur anarthakāḥ // BVaky_2.14 //
sāmānyārthas tirobhūto na viśeṣe 'vatiṣṭhate /
upāttasya kutas tyāgo nivṛttaḥ kvāvatiṣṭhatām // BVaky_2.15 //
aśābdo yadi vākyārthaḥ padārtho 'pi tathā bhavet /
evaṃ sati ca saṃbandhaḥ śabdasyārthena hīyate // BVaky_2.16 //
viśeśaśabdāḥ keṣāṃ cit sāmānyapratirūpakāḥ /
śabdāntarābhisaṃbandhād vyajyante pratipattṛṣu // BVaky_2.17 //
teṣāṃ tu kṛtsno vākyārthaḥ pratibhedaṃ samāpyate /
vyaktopavyañjanā siddhir arthasya pratipatṛṣu // BVaky_2.18 //
sa vyaktaḥ kramavāñ chabda upāṃśu yam adhīyate /
akramas tu vitatyeva buddhir yatrāvatiṣṭhate // BVaky_2.19 //
yathotkṣepaviśeṣe 'pi karmabhedo na gṛhyate /
āvṛttau vyajyate jātiḥ karmabhir bhramaṇādibhiḥ // BVaky_2.20 //
varṇavākyapadeṣv evaṃ tulyopavyañjanā śrutiḥ /
atyantabhede tattvasya sarūpeva pratīyate // BVaky_2.21 //
nityeṣu ca kutaḥ pūrvaṃ paraṃ vā paramārthataḥ /
ekasyaiva tu sā śaktir yad evam avabhāsate // BVaky_2.22 //
ciraṃ kṣipram iti jñāne kālabhedād ṛte yathā /
bhinnakāle prakāśete sa dharmo hrasvadīrghayoḥ // BVaky_2.23 //
na nityaḥ kramamātrābhiḥ kālo bhedam ihārhati /
vyāvartinīnāṃ mātrāṇām abhāve kīdṛśaḥ kramaḥ // BVaky_2.24 //
tābhyo yā jāyate buddhir ekā sā bhāgavarjitā /
sā hi svaśaktyā bhinneva kramapratyavamarśinī // BVaky_2.25 //
kramollekhānuṣaṅgeṇa tasyāṃ yad bījam āhitam /
tattvanānātvayos tasya niruktir nāvatiṣṭhate // BVaky_2.26 //
bhāvanāsamaye tv etat kramasāmarthyam akramam /
vyāvṛttabhedo yenārtho bhedavān upalabhyate // BVaky_2.27 //
padāni vākye tāny eva varṇās te ca pade yadi /
varṇeṣu varṇabhāgānāṃ bhedaḥ syāt paramāṇuvat // BVaky_2.28 //
bhāgānām anupaśleṣān na varṇo na padaṃ bhavet /
teṣām avyapadeśyatvāt kim anyad vyapadiśyatām // BVaky_2.29 //
yad antaḥśabdatattvaṃ tu bhāgair ekaṃ prakāśitam /
tam āhur apare śabdaṃ tasya vākye tathaikatām // BVaky_2.30 //
arthabhāgais tathā teṣām antaro 'rthaḥ prakāśyate /
ekasyaivātmano bhedau śabdārthāv apṛthaksthitau // BVaky_2.31 //
prakāśakaprakāśyatvaṃ kāryakāraṇarūpatā /
antarmātrātmanas tasya śabdatattvasya sarvadā // BVaky_2.32 //
tasyaivāstitvanāstitve sāmarthye samavasthite /
akrame kramanirbhāse vyavahāranibandhane // BVaky_2.33 //
saṃpratyayapramāṇatvāt padārthāstitvakalpane /
padārthābhyuccaye tyāgād ānarthakyaṃ prasajyate // BVaky_2.34 //
rājaśabdena rājārtho bhinnarūpeṇa gamyate /
vṛttāv ākhyātasadṛśaṃ padam anyat prayujyate // BVaky_2.35 //
yathāśvakarṇa ity ukte vinaivāśvena gamyate /
kaś cid eva viśiṣṭo 'rthaḥ sarveṣu pratyayas tathā // BVaky_2.36 //
vākyeṣu arthāntaragataḥ sādṛśyaparikalpane /
keṣāṃ cit rūḍhiśabdatvaṃ śāstra evānugamyate // BVaky_2.37 //
upādāyāpi ye heyās tān upāyān pracakṣate /
upāyānāṃ ca niyamo nāvaśyam avatiṣṭhate // BVaky_2.38 //
arthaṃ kathaṃ cit puruṣaḥ kaś cit saṃpratipadyate /
saṃsṛṣṭā vā vibhaktā cā bhedā vākyanibandhanāḥ // BVaky_2.39 //
so 'yam ity abhisaṃbandho buddhyā prakramyate yadā /
vākyārthasya tadaiko 'pi varṇaḥ pratyāyakaḥ kva cit // BVaky_2.40 //
kevalena padenārtho yāvān evābhidhīyate /
vākyasthaṃ tāvato 'rthasya tad āhur abhidhāyakam // BVaky_2.41 //
saṃbandhe sati yat tv anyad ādhikyam upajāyate /
vākyārtam eva taṃ prāhur anekapadasaṃśrayam // BVaky_2.42 //
sa tv anekapadastho 'pi pratibhedaṃ samāpyate /
jātivat samudāye 'pi saṃkhyāvat kalpyate 'paraiḥ // BVaky_2.43 //
sarvabhedānuguṇyaṃ tu sāmānyam apare viduḥ /
tad arthāntarasaṃsargād bhajate bhedarūpatām // BVaky_2.44 //
bhedān ākāṅkṣatas tasya yā pariplavamāmatā /
avacchinatti saṃbandhas tāṃ viśeṣe niveśayan // BVaky_2.45 //
kāryānumeyaḥ saṃbandho rūpaṃ tasya na vidyate /
asattvabhūtam atyantam atas taṃ pratijānate // BVaky_2.46 //
niyataṃ sādhane sādhyaṃ kriyā niyatasādhanā /
sa saṃnidhānamātreṇa niyamaḥ saṃprakāśate // BVaky_2.47 //
guṇabhāvena sākāṅkṣaṃ tatra nāma pravartate /
sādhyatvena nimittāni kriyāpadam apekṣate // BVaky_2.48 //
santa eva viśeṣā ye padārtheṣv avibhāvitāḥ /
te kramād anugamyante na vākyam abhidhāyakam // BVaky_2.49 //
śabdānāṃ kramamātre ca nānyaḥ śabdo 'sti vācakaḥ /
kramo hi dharmaḥ kālasya tena vākyaṃ na vidyate // BVaky_2.50 //
ye ca saṃbhavino bhedāḥ padārtheṣv avibhāvitāḥ /
te saṃnidhāne vyajyante na tu varṇeṣv ayaṃ kramaḥ // BVaky_2.51 //
varṇānāṃ ca padānāṃ ca kramamātraniveśinī /
padākhyā vākyasaṃjñā ca śabdatvaṃ neṣyate tayoḥ // BVaky_2.52 //
samāne 'pi tu śabdatve dṛṣṭaḥ saṃpratyayaḥ padāt /
prativarṇaṃ tv asau nāsti padasyārtham ato viduḥ // BVaky_2.53 //
yathā sāvayavā varṇā vinā vācyena kena cit /
arthavantaḥ samuditā vākyam apy evam iṣyate // BVaky_2.54 //
anarthakāny apāyatvāt padārthenārthavanti vā /
krameṇoccaritāny āhur vākyārthaṃ bhinnalakṣaṇam // BVaky_2.55 //
nityatve samudāyānāṃ jāter vā parikalpane /
ekasyaikārthatām āhur vākyasyāvyabhicāriṇīm // BVaky_2.56 //
abhedapūrvakābhedāḥ kalpitā vākyavādibhiḥ /
bhedapūrvān abhedāṃs tu manyante padadarśinaḥ // BVaky_2.57 //
padaprakṛtibhāvaś ca vṛttibhedena varṇyate /
padānāṃ saṃhitā yoniḥ saṃhitā vā padāśrayā // BVaky_2.58 //
padāmnāyaś ca yady anyaḥ saṃhitāyā nidarśakaḥ /
nityas tatra kathaṃ kāryaṃ padaṃ lakṣaṇadarśanāt // BVaky_2.59 //
prativarṇam asaṃvedyaḥ padārthapratyayo yathā /
padeśv evam asaṃvedyaṃ vākyārthasya nirūpaṇam // BVaky_2.60 //
vākyārthaḥ saṃniviśate padeṣu sahavṛttiṣu /
yathā tathaiva varṇeṣu padārthaḥ sahavṛttiṣu // BVaky_2.61 //
sūkṣmaṃ grāhyaṃ yathānyena saṃsṛṣṭaṃ saha gṛhyate /
varṇo 'py anyena varṇena saṃbaddho vācakas tathā // BVaky_2.62 //
padasyoccāraṇād artho yathā kaś cin nirūpyate /
varṇānām api sāṃnidhyāt tathā so 'rthaḥ pratīyate // BVaky_2.63 //
prāptasya yasya sāmarthyān niyamārthā punaḥ śrutiḥ /
tenātyantaṃ viśeṣeṇa sāmānyaṃ yadi bādhyate // BVaky_2.64 //
yajeteti tato dravyaṃ prāptaṃ sāmarthyalakṣaṇam /
vrīhiśrutyā nivarteta na syāt pratinidhis tathā // BVaky_2.65 //
tasmād vrīhitvam adhikaṃ vrīhiśabdaḥ prakalpayet /
dravyatvam aviruddhatvāt prāptyarthaḥ san na bādhate // BVaky_2.66 //
tena cāpi vyavacchinne dravyatve sahacāriṇi /
asaṃbhavād viśeṣāṇāṃ tatrānyeṣām adarśanam // BVaky_2.67 //
na ca sāmānyavat sarve kriyāśabdena lakṣitāḥ /
viśeṣā na hi sarveṣāṃ satāṃ śabdo 'bhidhāyakaḥ // BVaky_2.68 //
śuklādayo guṇāḥ santo yathā tatrāvivakṣitāḥ /
tathāvivakṣā bhedānāṃ dravyatvasahacāriṇām // BVaky_2.69 //
asaṃnidhau pratinidhir mā bhūn nityasya karmaṇaḥ /
kāmyasya vā pravṛttasya lopa ity upapadyate // BVaky_2.70 //
viśiṣṭaiva kriyā yena vākyārthaḥ parikalpyate /
dravyābhāve pratinidhau tasya tat syāt kriyāntaram // BVaky_2.71 //
nirjñātārthaṃ padaṃ yac ca tadarthe pratipādite /
pikādi yad avijñātaṃ tat kim ity anuyujyate // BVaky_2.72 //
sāmarthyaprāpitaṃ yac ca vyaktyartham anuṣajyate /
śrutir evānuṣaṅgeṇa bādhikā liṅgavākyayoḥ // BVaky_2.73 //
aprāpto yas tu śuklādiḥ saṃnidhānena gamyate /
sa yatnaprāpito vākye śrutidharmavilakṣaṇaḥ // BVaky_2.74 //
abhinnam eva vākyaṃ tu yady abhinnārtham iṣyate /
tat sarvaṃ śrutibhūtatvān na śrutyaiva virotsyate // BVaky_2.75 //
vākyānāṃ samudāyaś ca ya ekārthaprasiddhaye /
sākāṅkṣāvayavas tatra vākyārtho 'pi na vidyate // BVaky_2.76 //
prāsaṅgikam idaṃ kāryam idaṃ tantreṇa labhyate /
idam āvṛttibhedābhyām atra bādhasamuccayau // BVaky_2.77 //
ūho 'smin viṣaye nyāyyaḥ saṃbandho 'sya na bādhyate /
sāmānyasyātideśo 'yaṃ viśeṣo 'trātidiśyate // BVaky_2.78 //
arthitvam atra sāmarthyam asminn artho na bhidyate /
śāstrāt prāptādhikāro 'yaṃ vyudāso 'sya kriyāntare // BVaky_2.79 //
iyaṃ śrutyā kramaprāptir iyam uccāraṇād iti /
kramo 'yam atra balavān asmiṃs tu na vivakṣitaḥ // BVaky_2.80 //
idaṃ parāṅgaiḥ saṃbaddham aṅgānām aprayojakam /
prayojakam idaṃ teṣām atredaṃ nāntarīyakam // BVaky_2.81 //
idaṃ pradhānaṃ śeṣo 'yaṃ viniyogakramas tv ayam /
sākṣād asyopakārīdam idam ārād viśeṣakam // BVaky_2.82 //
śaktivyāpārabhedo 'smin phalam atra tu bhidyate /
saṃbandhāj jātabhedo 'yaṃ bhedas tatrāvivakṣitaḥ // BVaky_2.83 //
prasajyapratiṣedho 'yaṃ paryudāso 'yam atra tu /
idaṃ gauṇam idaṃ mukhyaṃ vyāpīdaṃ guru laghv idam // BVaky_2.84 //
bhedenāṅgāṅgibhāvo 'sya bahubhedaṃ vikalpyate /
idaṃ niyamyate 'syātra yogyatvam upajāyate // BVaky_2.85 //
asya vākyāntare dṛṣṭāl liṅgād bhedo 'numīyate /
ayaṃ śabdair apoddhṛtya padārthaḥ pravibhajyate // BVaky_2.86 //
iti vākyeṣu ye dharmāḥ padārthopanibandhanāḥ /
sarve tena prakalperan padaṃ cet syad avācakam // BVaky_2.87 //
avibhakte 'pi vākyārthe śaktibhedād apoddhṛte /
vākyāntaravibhāgena yathoktaṃ na virudhyate // BVaky_2.88 //
yathaivaikasya gandhasya bhedena parikalpanā /
puṣpādiṣu tathā vākye 'py arthabhedo 'bhidhīyate // BVaky_2.89 //
gavaye narasiṃhe vāpy ekajñānāvṛte yathā /
bhāgaṃ jātyantarasyaiva sadṛśaṃ pratipadyate // BVaky_2.90 //
aprasiddhaṃ tu yaṃ bhāgam adṛṣṭam anupaśyati /
tāvaty asaṃvidaṃ mūḍhaḥ sarvatra pratipadyate // BVaky_2.91 //
tathā pikādiyogena vākye 'tyantavilakṣaṇe /
sadṛśasyeva saṃjñānam asato 'rthasya manyate // BVaky_2.92 //
ekasya bhāge sādṛśyaṃ bhāge bhedaś ca lakṣyate /
nirbhāgasya prakāśasya nirbhāgeṇaiva cetasā // BVaky_2.93 //
tathaiva bhāge sādṛśyaṃ bhāge bhedo 'vasīyate /
bhāgābhāve 'pi vākyānām atyantaṃ bhinnadharmaṇām // BVaky_2.94 //
rūpanāśe padānāṃ syāt kathaṃ cāvadhikalpanā /
agṛhītāvadhau śabde kathaṃ cārtho vivicyate // BVaky_2.95 //
saṃsarga iva rūpāṇāṃ śabde 'nyatra vyavasthitaḥ /
nānārūpeṣu tadrūpaṃ tantreṇāparam iṣyate // BVaky_2.96 //
tasminn abhede bhedānāṃ saṃsarga iva vartate /
rūpaṃ rūpāntarāt tasmād ananyat pravibhajyate // BVaky_2.97 //
śāstre pratyāyakasyāpi kvacid ekatvam āśritam /
pratyāyyena kvacid bhedo grahaṇagrāhyayoḥ sthitaḥ // BVaky_2.98 //
ū ity abhedam āśritya yathāsaṃkhyaṃ prakalpitam /
lṛluṭor grahaṇe bhedo grāhyābhyāṃ parikalpitaḥ // BVaky_2.99 //
yasyety etad aṇo rūpaṃ saṃjñinām abhidhāyakam /
na hi pratīyamānena grahaṇasyāsti saṃbhavaḥ // BVaky_2.100 //
ū ity etad abhinnaṃ ca bhinnavākyanibandhanam /
bhedena grahaṇaṃ yasya pararūpam iva dvayoḥ // BVaky_2.101 //
plutasyāṅgavivṛddhiṃ ca samāhāram acos tathā /
vyudasyatā punar bhedaḥ śabdeṣv atyantam āśritaḥ // BVaky_2.102 //
ardharcādiṣu śabdeṣu rūpabhedaḥ kramād yathā /
tantrāt tathaikaśabdatve bhinnānāṃ śrutir anyathā // BVaky_2.103 //
saṃhitāviṣaye varṇāḥ svarūpeṇāvikāriṇaḥ /
śabdāntaratvaṃ yāntīva śaktyantaraparigrahāt // BVaky_2.104 //
indriyādivikāreṇa dṛṣṭaṃ grāhyeṣu vastuṣu /
ātmatyāgād ṛte bhinnaṃ grahaṇaṃ sa kramaḥ śrutau // BVaky_2.105 //
abhidhānakriyābhedāc chabdeṣv avikṛteṣv api /
rūpam atyantabhedena tad evaikaṃ prakāśate // BVaky_2.106 //
ṛco vā gītimātraṃ vā sāma dravyāntaraṃ na tu /
gītibhedāt tu gṛhyante tā eva vikṛtā ṛcaḥ // BVaky_2.107 //
upāyāc chrutisaṃhāre bhinnānām ekaśeṣiṇām /
tantreṇoccāraṇe teṣāṃ śāstre sādhutvam ucyate // BVaky_2.108 //
parigṛhya śrutiṃ caikāṃ rūpabhedavatām api /
tantreṇoccāraṇaṃ kāryam anyathā te na sādhavaḥ // BVaky_2.109 //
sarūpāṇāṃ ca vākyānāṃ śāstreṇāpratipāditam /
tantreṇoccāraṇād ekaṃ rūpaṃ sādhūpalabhyate // BVaky_2.110 //
ekasyānekarūpatvaṃ nālikādiparigrahāt /
yathā tathaiva tantrāt syād bahūnām ekarūpatā // BVaky_2.111 //
yathā padasarūpāṇāṃ vākyānāṃ saṃbhavaḥ pṛthak /
tathā vākyāntarābhāve syād eṣāṃ pṛthagarthatā // BVaky_2.112 //
abhidheyaḥ padasyārtho vākyasyārthaḥ prayojanam /
yasya tasya na saṃbandho vākyānām upapadyate // BVaky_2.113 //
tatra kriyāpadāny eva vyapekṣante parasparam /
kriyāpadānuṣaktas tu saṃbandho 'tha pratīyate // BVaky_2.114 //
āvṛttir anuvādo vā padārthavyaktikalpane /
pratyekaṃ tu samāpto 'rthaḥ sahabhūteṣu vartate // BVaky_2.115 //
avikalpitavākyārthe vikalpā bhāvanāśrayāḥ /
atrādhikaraṇe vādāḥ pūrveṣāṃ bahudhā matāḥ // BVaky_2.116 //
abhyāsāt pratibhāhetuḥ sarvaḥ śabdo 'paraiḥ smṛtaḥ /
bālānāṃ ca tiraścāṃ ca yathārthapratipādane // BVaky_2.117 //
anāgamaś ca so 'bhyāsaḥ samayaḥ kaiś cid iṣyate /
anantaram idaṃ kāryam asmād ity upadarśakaḥ // BVaky_2.118 //
asty arthaḥ sarvaśabdānāṃ iti pratyāyyalakṣaṇam /
apūrvadevatāsvargaiḥ samam āhur gavādiṣu // BVaky_2.119 //
prayogadarśanābhyāsād ākārāvagrahas tu yaḥ /
na sa śabdasya viṣayaḥ sa hi yatnāntarāśrayaḥ // BVaky_2.120 //
ke cid bhedāḥ prakāśyante śabdais tadabhidhāyibhiḥ /
anuniṣpādinaḥ kāṃś cic chabdārthān iti manyate // BVaky_2.121 //
jāteḥ pratyāyake śabde yā vyaktir anuṣaṅgiṇī /
na tadvyaktigatān bhedāñ jātiśabdo 'valambate // BVaky_2.122 //
ghaṭādīnāṃ na cākārān pratyāyayati vācakaḥ /
vastumātraniveśitvāt tadgatir nāntarīyakā // BVaky_2.123 //
kriyā vinā prayogeṇa na dṛṣṭā śabdacoditā /
prayogas tv anuniṣpādī śabdārtha iti gamyate // BVaky_2.124 //
niyatās tu prayogā ye niyataṃ yac ca sādhanam /
teṣāṃ śabdābhidheyatvam aparair anugamyate // BVaky_2.125 //
samudāyo 'bhidheyo vāpy avikalpasamuccayaḥ /
asatyo vāpi saṃsargaḥ śabdārthaḥ kaiś cid iṣyate // BVaky_2.126 //
asatyopādhi yat satyaṃ tad vā śabdanibandhanām /
śabdo vāpy abhijalpatvam āgato yāti vācyatām // BVaky_2.127 //
so 'yam ity abhisaṃbandhād rūpam ekīkṛtaṃ yatā /
śabdasyārthena taṃ śabdam abhijalpaṃ pracakṣate // BVaky_2.128 //
tayor apṛthagātmatve rūḍhir avyabhicāriṇī /
kiṃ cid eva kva cid rūpaṃ prādhānyenāvatiṣṭhate // BVaky_2.129 //
loke 'rtharūpatāṃ śabdaḥ pratipannaḥ pravartate /
śāstre tūbhayarūpatvaṃ pravibhaktaṃ vivakṣayā // BVaky_2.130 //
aśakteḥ sarvaśakter vā śabdair eva prakalpitā /
ekasyārthasya niyatā kriyādiparikalpanā // BVaky_2.131 //
yo vārtho buddhiviṣayo bāhyavastunibandhanaḥ /
sa bāhyaṃ vastv iti jñātaḥ śabdārtha iti gamyate // BVaky_2.132 //
ākāravantaḥ saṃvedyā vyaktismṛtinibandhanāḥ /
ete pratyavabhāsante saṃvinṃātraṃ tv ato 'nyathā // BVaky_2.133 //
yathendriyaṃ saṃnipatad vaicitreṇopadarśakaṃ /
tathaiva śabdād arthasya pratipattir anekadhā // BVaky_2.134 //
vaktrānyathaiva prakrānto bhinneṣu pratipattṛṣu /
svapratyayānukāreṇa śabdārthaḥ pravibhajyate // BVaky_2.135 //
ekasminn api dṛśye 'rthe darśanaṃ bhidyate pṛthak /
kālāntareṇa caiko 'pi taṃ paśyaty anyathā punaḥ // BVaky_2.136 //
ekasyāpi ca śabdasya nimittair avyavasthitaiḥ /
ekena bahubhiś cārtho bahudhā parikalpyate // BVaky_2.137 //
tasmād adṛṣṭatattvānāṃ sāparādhaṃ bahucchalaṃ /
darśanaṃ vacanaṃ vāpi nityam evānavasthitam // BVaky_2.138 //
ṛṣīṇāṃ darśanaṃ yac ca tattve kiṃ cid avasthitam /
na tena vyavahāro 'sti na tac chabdanibandhanaṃ // BVaky_2.139 //
talavad dṛśyate vyoma khadyoto havyavāḍ iva /
naiva cāsti talaṃ vyomni na khadyote hutāśanaḥ // BVaky_2.140 //
tasmāt pratyakṣam apy arthaṃ vidvān īkṣeta yuktitaḥ /
na darśanasya prāmāṇyād dṛśyam arthaṃ prakalpayet // BVaky_2.141 //
asamākhyeyatattvānām arthānāṃ laukikair yathā /
vyavahāre samākhyānaṃ tat prajño na vikalpayet // BVaky_2.142 //
vicchedagrahaṇe 'rthānāṃ pratibhānyaiva jāyate /
vākyārtha iti tām āhuḥ padārthair upapāditām // BVaky_2.143 //
idaṃ tad iti sānyeṣām anākyeyā kathaṃ cana /
pratyātmavṛtti siddhā sā kartrāpi na nirūpyate // BVaky_2.144 //
upaśleṣam ivārthānāṃ sā karoty avicāritā /
sārvarūpyam ivāpannā viṣayatvena vartate // BVaky_2.145 //
sākśāc chabdena janitāṃ bhāvanānugamena vā /
itikartavyatāyāṃ tāṃ na kaś cid ativartate // BVaky_2.146 //
pramāṇatvena tāṃ lokaḥ sarvaḥ samanugacchati /
samārambhāḥ pratāyante tiraścām api tadvaśāt // BVaky_2.147 //
yathā dravyaviśeṣāṇāṃ paripākair ayatnajāḥ /
madādiśaktayo dṛṣṭāḥ pratibhās tadvatāṃ tathā // BVaky_2.148 //
svaravṛttiṃ vikurute madhau puṃskokilasya kaḥ /
jantvādayaḥ kulāyādi- karaṇe śikṣitāḥ katham // BVaky_2.149 //
āhāraprītyapadveṣa- plavanādikriyāsu kaḥ /
jātyanvayaprasiddhāsu prayoktā mṛgapakṣiṇām // BVaky_2.150 //
bhāvanānugatād etad āgamād eva jāyate /
āsattiviprakarṣābhyām āgamas tu viśiṣyate // BVaky_2.151 //
svabhāvavaraṇābhāsa- yogādṛṣṭopapāditām /
viśiṣṭopahitāṃ ceti pratibhāṃ ṣaḍvidhāṃ viduḥ // BVaky_2.152 //
yathā saṃyogibhir dravyair lakṣite 'rthe prayujyate /
gośabdo na tv asau teṣāṃ viśeśāṇāṃ prakāśakaḥ // BVaky_2.153 //
ākāravarṇāvayavaiḥ saṃsṛṣṭeṣu gavādiṣu /
śabdaḥ pravartamāno 'pi na tān aṅgīkaroty asau // BVaky_2.154 //
saṃsthānavarṇāvayavair viśiṣṭe 'rthe prayujyate /
śabdo na tasyāvayave pravṛttir upalabhyate // BVaky_2.155 //
durlabhaṃ kasya cil loke sarvāvayavadarśanaṃ /
kaiś cit tv avayavair dṛṣṭair arthaḥ kṛtso 'numīyate // BVaky_2.156 //
tathā jātyutpalādīnāṃ gandhena sahacāriṇām /
nityasaṃbandhināṃ dṛṣṭaṃ guṇānām avadhāraṇam // BVaky_2.157 //
saṃkhyāpramāṇasaṃsthāna- nirapekṣaḥ pravartate /
bindau ca samudāye ca vācakaḥ salilādiṣu // BVaky_2.158 //
saṃskārādiparicchinne tailādau yo vyavasthitaḥ /
āhaikadeśaṃ tattvena tasyāvayavavartinā // BVaky_2.159 //
yenārthenābhisaṃbaddham abhidhānaṃ prayujyate /
tadarthāpagame tasya prayogo vinivartate // BVaky_2.160 //
yāṃs tu saṃbhavino dharmān antarṇīya prayujyate /
śabdas teṣāṃ na sāṃnidhyaṃ niyamena vyapekṣate // BVaky_2.161 //
yathā romaśaphādīnāṃ vyabhicāre 'pi dṛśyate /
gośabdo na tathā jāter viprayoge pravartate // BVaky_2.162 //
tasmāt saṃbhavino 'rthasya śabdāt saṃpratyaye sati /
adṛṣṭaviprayogārthaḥ saṃbandhitvena gamyate // BVaky_2.163 //
vācikā dyotikā va syur dvitvādīnāṃ vibhaktayaḥ /
syād vā saṃkhyāvato 'rthasya samudāyo 'bhidhāyakaḥ // BVaky_2.164 //
vinā saṃkhyābhidhānād vā saṃkhyābhedasamanvitān /
arthān svarūpabhedena kāmś cid āhur gavādayaḥ // BVaky_2.165 //
ye śabdā nityasaṃbandhā viveke jñātaśaktayaḥ /
anvayavyatirekābhyāṃ teṣām artho vibhajyate // BVaky_2.166 //
yāvac cāvyabhicāreṇa tayoḥ śakyaṃ prakalpanam /
niyamas tatra na tv evaṃ niyamo nuṭśabādiṣu // BVaky_2.167 //
saṃbhave nābhidhānasya lakṣaṇatvaṃ prakalpate /
āpekṣikyo hi saṃsarge niyatāḥ śabdaśaktayaḥ // BVaky_2.168 //
na kūpasūpayūpānām anvayo 'rthasya dṛśyate /
ato 'rthāntaravācitvaṃ saṃghātasyaiva gamyate // BVaky_2.169 //
anvākhyānāni bhidyante śabdavyutpattikarmasu /
bahūnāṃ saṃbhave 'rthānāṃ nimittaṃ kiṃ cid iṣyate // BVaky_2.170 //
vairavāsiṣṭhagiriśās tathaikāgārikādayaḥ /
kaiś cit kathaṃ cid ākhyātā nimittāvadhisaṃkaraiḥ // BVaky_2.171 //
yathā pathaḥ samākhyānaṃ vṛkṣavalmīkaparvataiḥ /
aviruddhaṃ gavādīnāṃ bhinnaiś ca sahacāribhiḥ // BVaky_2.172 //
anyathā ca samākhyānam avasthābhedadarśibhiḥ /
kriyate kiṃśukādīnām ekadeśāvadhāraṇaṃ // BVaky_2.173 //
kaiś cin nirvacanaṃ bhinnaṃ girater garjater gameḥ /
gavater gadater vāpi gaur ity atrānudarśitam // BVaky_2.174 //
gaur ity eva svarūpād vā gośabdo goṣu vartate /
vyutpādyate na vā sarvaṃ kaiś cic cobhayatheṣyate // BVaky_2.175 //
sāmānyenopadeśaś ca śāstre laghvartham āśritaḥ /
jātyantaravad anyasya viśeṣāḥ pratipādakāḥ // BVaky_2.176 //
arthāntare ca yad vṛttaṃ tat prakṛtyantaraṃ viduḥ /
tulyarūpaṃ na tad rūḍhāv anyasminn anuṣajyate // BVaky_2.177 //
bhinnāv ijiyajī dhātū niyatau viṣayāntare /
kaiś cit kathaṃ cid uddiṣṭau citraṃ hi pratipādanam // BVaky_2.178 //
evaṃ ca vālavāyādi jitvarīvad upācaret /
bhedābhedābhyupagame na virodho 'sti kaś cana // BVaky_2.179 //
aḍādīnāṃ vyavasthārthaṃ pṛthaktvena prakalpanam /
dhātūpasargayoḥ śāstre dhātur eva tu tādṛśaḥ // BVaky_2.180 //
tathā hi saṃgrāmayateḥ sopasargād vidhiḥ smṛtaḥ /
kriyāviśeṣāḥ samghāte prakramyante tathāvidhāḥ // BVaky_2.181 //
kāryāṇām antaraṅgatvam evaṃ dhātūpasargayoḥ /
sādhanair yāti saṃbandhaṃ tathābhūtaiva sā kriyā // BVaky_2.182 //
prayogārtheṣu siddhaḥ san bhettavyo 'rtho viśiṣyate /
prāk ca sādhanasaṃbandhāt kriyā naivopajāyate // BVaky_2.183 //
dhātoḥ sādhanayogasya bhāvinaḥ prakramād yathā /
dhātutvaṃ karmabhāvaś ca tathānyad api dṛśyatām // BVaky_2.184 //
bījakāleṣu saṃbandhād yathā lākṣārasādayaḥ /
varṇādipariṇāmena phalānām upakurvate // BVaky_2.185 //
buddhisthād abhisaṃbandhāt tathā dhātūpasargayoḥ /
abhyantarīkṛtād bhedaḥ padakāle prakāśate // BVaky_2.186 //
kva cit saṃbhavino bhedāḥ kevalair anidarśitāḥ /
upasargeṇa saṃbandhe vyajyante pranirādinā // BVaky_2.187 //
sa vācako viśeṣāṇāṃ saṃbhavād dyotako 'pi vā /
śaktyādhānāya vā dhātoḥ sahakārī prayujyate // BVaky_2.188 //
sthādibhiḥ kevalair yac ca gamanādi na gamyate /
tatrānumānād dvividhāt taddharmā prādir ucyate // BVaky_2.189 //
aprayoge 'dhiparyoś ca yāvad dṛṣṭaṃ kriyāntaram /
tasyābhidhāyako dhātuḥ saha tābhyām anarthakaḥ // BVaky_2.190 //
tathaiva svārthikāḥ ke cit saṃghātāntaravṛttayaḥ /
anarthakena saṃsṛṣṭāḥ prakṛtyarthānuvādinaḥ // BVaky_2.191 //
nipātā dyotakāḥ ke cit pṛthagarthaprakalpane /
āgamā iva ke cit tu saṃbhūyārthasya sādhakāḥ // BVaky_2.192 //
upariṣṭāt purastād vā dyotakatvaṃ na bhidyate /
teṣu prayujyamāneṣu bhinnārtheṣv api sarvathā // BVaky_2.193 //
cādayo na prayujyante padatve sati kevalāḥ /
pratyayo vācakatve 'pi kevalo na prayujyate // BVaky_2.194 //
samuccitābhidhāne tu vyatireko na vidyate /
asattvabhūto bhāvaś ca tiṅpadair abhidhīyate // BVaky_2.195 //
samuccitābhidhāne 'pi viśiṣṭārthābhidhāyinām /
guṇair padānāṃ saṃbandhaḥ paratantrās tu cādayaḥ // BVaky_2.196 //
janayitvā kriyā kā cit saṃbandhaṃ vinivartate /
śrūyamāṇe kriyāśabde saṃbandho jāyate kva cit // BVaky_2.197 //
tatra ṣaṣṭhī pratipadaṃ samāsasya nivṛttaye /
vihitā darśanārthaṃ tu kārakaṃ pratyudāhṛtam // BVaky_2.198 //
sa copajātaḥ saṃbandho vinivṛtte kriyāpade /
karmapravacanīyena tatra tatra niyamyate // BVaky_2.199 //
yena kriyāpadākṣepaḥ sa kārakavibhaktibhiḥ /
yujyate vir yathā tasya likhāv anupasargatā // BVaky_2.200 //
tiṣṭhater aprayogaś ca dṛṣṭo 'praty ajayann iti /
sunv abhīty ābhimukhye ca kevalo 'pi prayujyate // BVaky_2.201 //
karmapravacanīyatvaṃ kriyāyoge vidhīyate /
ṣatvādivinivṛttyarthaṃ svatyādīnāṃ vidharmaṇām // BVaky_2.202 //
hetuhetumator yoga- paricchede 'nunā kṛte /
ārambhād bādhyate prāptā tṛtīyā hetulakṣaṇā // BVaky_2.203 //
kriyāyā dyotako nāyaṃ na saṃbandhasya vācakaḥ /
nāpi kriyāpadākṣepi saṃbandhasya tu bhedakaḥ // BVaky_2.204 //
anarthakānāṃ saṃghātaḥ sārthako 'narthakas tathā /
varṇānāṃ padam arthena yuktaṃ nāvayavāḥ pade // BVaky_2.205 //
padānām arthayuktānāṃ saṃghāto bhidyate punaḥ /
arthāntarāvabodhena saṃbandhavigamena ca // BVaky_2.206 //
sārthakānarthakau bhede saṃbandhaṃ nādhigacchataḥ /
adhigacchata ity eke kuṭīrādinidarśanāt // BVaky_2.107 //
arthavadbhyo viśiṣṭārthaḥ saṃghāta upajāyate /
nopajāyata ity eke samāsasvārthikādiṣu // BVaky_2.208 //
ke cid dhi yutasiddhārthā bhede nirjñātaśaktayaḥ /
anvayavyatirekābhyāṃ ke cit kalpitaśaktayaḥ // BVaky_2.209 //
śāstrārtha eva varṇānām arthavattve pradarśitaḥ /
dhātvādīnāṃ hi śuddhānāṃ laukiko 'rtho na vidyate // BVaky_2.210 //
kṛttaddhitānām arthaś ca kevalānām alaukikaḥ /
prāg vibhaktes tadantasya tathaivārtho na vidyate // BVaky_2.211 //
abhivyaktataro yo 'rthaḥ pratyayānteṣu lakṣyate /
arthavattāprakaraṇād āśritaḥ sa tathāvidhaḥ // BVaky_2.212 //
ātmabhedo na cet kaś cid varṇebhyaḥ padavākyayoḥ /
anyonyāpekṣayā śaktyā varṇaḥ syād abhidhāyakaḥ // BVaky_2.213 //
varṇena kena cin nyūnaḥ saṃghāto yo 'bhidhāyakaḥ /
na cec chabdāntaram asāv anyūnas tena gamyate // BVaky_2.214 //
sa tasmin vācake śabde nimittāt smṛtim ādadhat /
sākṣād iva vyavahitaṃ śabdenārtham upohate // BVaky_2.215 //
padavācyo yathā nārthaḥ kaś cid gaurakharādiṣu /
saty api pratyaye 'tyantaṃ samudāye na gamyate // BVaky_2.216 //
samanvita ivārthātmā padārthair yaḥ pratīyate /
padārthadarśanaṃ tatra tathaivānupakārakam // BVaky_2.217 //
samudāyāvayavayor bhinnārthatve ca vṛttiṣu /
yugapad bhedasaṃsargau viruddhāv anuṣaṅgiṇau // BVaky_2.218 //
kaś ca sādhanamātrārthān adhyādīn parikalpayet /
aprayuktapadaś cārtho bahuvrīhau kathaṃ bhavet // BVaky_2.219 //
prajñusaṃjñvādyavayavair na cāsty arthāvadhāraṇam /
tasmāt saṃghāta evaiko viśiṣṭārthanibandhanam // BVaky_2.220 //
gargā ity eka evāyaṃ bahuṣv artheṣu vartate /
dvandvasaṃjño 'pi saṃghāto bahūnām abhidhāyakaḥ // BVaky_2.221 //
yathaikaśeṣe bhujyādiḥ pratyekam avatiṣṭhate /
kriyaivaṃ dvandvavācye 'rthe pratyekaṃ pravibhajyate // BVaky_2.222 //
yac ca dvandvapadārthasya tacchabdena vyapekṣaṇam /
sāpi vyāvṛttarūpe 'rthe sarvanāmasarūpatā // BVaky_2.223 //
yathā ca khadiracchede bhāgeṣu kramavāṃs chidiḥ /
tathā dvandvapadārthasya bhāgeṣu kramadarśanam // BVaky_2.224 //
saṅghaikadeśe prakrāntān yathā saṅghānupātinaḥ /
kriyāviśeṣān manyante sa dvandvāvayave kramaḥ // BVaky_2.225 //
pratipādayatā vṛttim abuddhān vākyapūrvikām /
vṛttau padārthabhedena prādhānyam upadarśitam // BVaky_2.226 //
abhedād abhidheyasya nañsamāse vikalpitam /
prādhānyaṃ bahudhā bhāṣye doṣās tu prakriyāgatāḥ // BVaky_2.227 //
jahatsvārthavikalpe ca sarvārthatyāgam icchatā /
bahuvrīhipadārthasya tyāgaḥ sarvasya darśitaḥ // BVaky_2.228 //
śāstre kva cit prakṛtyarthaḥ pratyayenābhidhīyate /
prakṛtau vinivṛttāyāṃ pratyayārthaś ca dhātubhiḥ // BVaky_2.229 //
yam artham āhatur bhinnau pratyayāv eka eva tam /
kva cid āha pacantīti dhātus tābhyāṃ vinā kva cit // BVaky_2.230 //
anvākhyānasmṛter ye ca pratyayārthā nibandhanam /
nirdiṣṭās te prakṛtyarthāḥ smṛtyantara udāhṛtāḥ // BVaky_2.231 //
prasiddher udvamikarīty evaṃ śāstre 'bhidhīyate /
vyavahārāya manyante śāstrārthaprakriyā yataḥ // BVaky_2.232 //
śāstreṣu prakriyābhedair avidyaivopavarṇyate /
anāgamavikalpā tu svayaṃ vidyopavartate // BVaky_2.233 //
anibaddhaṃ nimitteṣu nirupākhyaṃ phalaṃ yathā /
tathā vidyāpy anākhyeyā śāstropāyeva lakṣyate // BVaky_2.234 //
yathābhyāsaṃ hi vāg arthe pratipattiṃ samīhate /
svabhāva iva cānādir mithyābhyāso vyavasthitaḥ // BVaky_2.235 //
utprekṣate sāvayavaṃ paramāṇum apaṇḍitaḥ /
tathāvayavinaṃ yuktam anyair avayavaiḥ punaḥ // BVaky_2.236 //
ghaṭādidarśanāl lokaḥ paricchinno 'vasīyate /
samārambhāc ca bhāvānām ādimad brahma śāśvatam // BVaky_2.237 //
upāyāḥ śikṣamāṇānāṃ bālānām upalāpanāḥ /
asatye vartmani sthitvā tataḥ satyaṃ samīhate // BVaky_2.238 //
anyathā pratipadyārthaṃ padagrahaṇapūrvakam /
punar vākye tam evārtham anyathā pratipadyate // BVaky_2.239 //
upāttā bahavo 'py arthā yeṣv ante pratiṣedhanam /
kriyate te nivartante tasmāt tāṃs tatra nāśrayet // BVaky_2.240 //
vṛkṣo nāstīti vākyaṃ ca viśiṣṭābhāvalakṣaṇam /
nārthe na buddhau saṃbandho nivṛtter avatiṣṭhate // BVaky_2.241 //
vicchedapratipattau ca yady astīty avadhāryate /
aśabdavācyā sā buddhir nivartyeta sthitā katham // BVaky_2.242 //
atha yaj jñānam utpannaṃ tan mithyeti nañā kṛtam /
naño vyāpārabhede 'sminn abhāvāvagatiḥ katham // BVaky_2.243 //
nirādhārapravṛttau ca prākpravṛttir naño bhavet /
athādhāraḥ sa evāsya niyamārthā śrutir bhavet // BVaky_2.244 //
niyamadyotanārthā vāpy anuvādo yathā bhavet /
kaś cid evārthavāṃs tatra śabdaḥ śeṣās tv anarthakāḥ // BVaky_2.245 //
viruddhaṃ cābhisaṃbandham udāhāryādibhiḥ kṛtam /
vākye samāpte vākyārtham anyathā pratipadyate // BVaky_2.246 //
stutinindāpradhāneṣu vākyeṣv artho na tādṛśaḥ /
padānāṃ pravibhāgena yādṛśaḥ parikalpyate // BVaky_2.247 //
athāsaṃsṛṣṭa evārthaḥ padeṣu samavasthitaḥ /
vākyārthasyābhyupāyo 'sāv ekasya pratipādane // BVaky_2.248 //
pūrvaṃ padeṣv asaṃsṛṣṭo yaḥ kramād upacīyate /
chinnagrathitakalpatvāt tad viśiṣṭataraṃ viduḥ // BVaky_2.249 //
ekam āhur anekārthaṃ śabdam anye parīkṣakāḥ /
nimittabhedād ekasya sārvārthyaṃ tasya bhidyate // BVaky_2.250 //
yaugapadyam atikramya paryāye vyavatiṣṭhate /
arthaprakaraṇābhyāṃ vā yogāc chabdāntareṇa vā // BVaky_2.251 //
yathā sāsnādimān piṇḍo gośabdenābhidhīyate /
tathā sa eva gośabdo vāhīke 'pi vyavasthitaḥ // BVaky_2.252 //
sarvaśaktes tu tasyaiva śabdasyānekadharmaṇaḥ /
prasiddhibhedād gauṇatvaṃ mukhyatvaṃ copajāyate // BVaky_2.253 //
eko mantras tathādhyātmam adhidaivam adhikratu /
asaṃkareṇa sarvārtho bhinnaśaktir avasthitaḥ // BVaky_2.254 //
gotvānuṣaṅgo vāhīke nimittāt kaiś cid iṣyate /
arthamātraṃ viparyastaṃ śabdaḥ svārthe vyavasthitaḥ // BVaky_2.255 //
tathā svarūpaṃ śabdānāṃ sarvārtheṣv anuṣajyate /
arthamātraṃ viparyastaṃ svarūpe tu śrutiḥ sthitā // BVaky_2.256 //
ekatvaṃ tu sarūpatvāc chabdayor gauṇamukhyayoḥ /
prāhur atyantabhede 'pi bhedamārgānudarśinaḥ // BVaky_2.257 //
sāmidhenyantaraṃ caivam āvṛttāv anuṣajyate /
mantrās ca viniyogena labhante bhedam ūhavat // BVaky_2.258 //
tāny āmnāyāntarāṇy eva paṭhyate kiṃ cid eva tu /
anarthakānāṃ pāṭho vā śeṣas tv anyaḥ pratīyate // BVaky_2.259 //
śabdasvarūpam arthas tu pāṭhe 'nyair upavarṇyate /
atyantabhedaḥ sarveṣāṃ tatsaṃbandhāt tu tadvatām // BVaky_2.260 //
anyā saṃskārasāvitrī karmaṇy anyā prayujyate /
anyā japaprabandheṣu sā tv ekaiva pratīyate // BVaky_2.261 //
arthasvarūpe śabdānāṃ svarūpād vṛttim icchataḥ /
vākyarūpasya vākyārthe vṛttir anyānapekṣayā // BVaky_2.262 //
anekārthatvam ekasya yaiḥ śabdasyānugamyate /
siddhyasiddhikṛtā teṣāṃ gauṇamukhyaprakalpanā // BVaky_2.263 //
arthaprakaraṇāpekṣo yo vā śabdāntaraiḥ saha /
yuktaḥ pratyāyayaty arthaṃ taṃ gauṇam apare viduḥ // BVaky_2.264 //
śuddhasyoccāraṇe svārthaḥ prasiddho yasya gamyate /
sa mukhya iti vijñeyo rūpamātranibandhanaḥ // BVaky_2.265 //
yas tv anyasya prayogeṇa yatnād iva niyujyate /
tam aprasiddhaṃ manyante gauṇārthābhiniveśinam // BVaky_2.266 //
svārthe pravartamāno 'pi yasyārthaṃ yo 'valambate /
nimittaṃ tatra mukhyaṃ syān nimittī gauṇa iṣyate // BVaky_2.267 //
purārād iti bhinne 'rthe yau vartete virodhini /
arthaprakaraṇāpekṣaṃ tayor apy avadhāraṇam // BVaky_2.268 //
vākyasyārthāt padārthānām apoddhāre prakalpite /
śabdāntareṇa saṃbandhaḥ kasyaikasyopapadyate // BVaky_2.269 //
yac cāpy ekaṃ padaṃ dṛṣṭaṃ caritāstikriyaṃ kva cit /
tad vākyāntaram evāhur na tad anyena yujyate // BVaky_2.270 //
yac ca ko 'yam iti praśne gaur aśva iti cocyate /
praśna eva kriyā tatra prakrāntā darśanādikā // BVaky_2.271 //
naivādhikatvaṃ dharmāṇāṃ nyūnatā vā prayojikā /
ādhikyam api manyante prasiddher nyūnatāṃ kva cit // BVaky_2.272 //
jātiśabdo 'ntareṇāpi jātiṃ yatra prayujyate /
saṃbandhisadṛśād dharmāt taṃ gauṇam apare viduḥ // BVaky_2.273 //
viparyāsād ivārthasya yatrārthāntaratām iva /
manyante sa gavādis tu gauṇa ity ucyate kva cit // BVaky_2.274 //
niyatāḥ sādhanatvena rūpaśaktisamanvitāḥ /
yathā karmasu gamyante sīrāsimusalādayaḥ // BVaky_2.275 //
kriyāntare na caiteṣāṃ vibhavanti na śaktayaḥ /
rūpād eva tu tādarthyaṃ niyamena pratīyate // BVaky_2.276 //
tathaiva rūpaśaktibhyām utpattyā samavasthitaḥ /
śabdo niyatatādarthyaḥ śaktyānyatra prayujyate // BVaky_2.277 //
śrutimātreṇa yatrāsya sāmarthyam avasīyate /
taṃ mukhyam arthaṃ manyante gauṇaṃ yatnopapāditam // BVaky_2.278 //
goyuṣmanmahatāṃ cvyarthe svārthād arthāntare sthitau /
arthāntarasya tadbhāvas tatra mukhyo 'pi dṛśyate // BVaky_2.279 //
mahattvaṃ śuklabhāvaṃ ca prakṛtiḥ pratipadyate /
bhedenāpekṣitā sā tu gauṇatvasya prasādhikā // BVaky_2.280 //
agnisomādayaḥ śabdā ye svarūpapadārthakāḥ /
saṃjñibhiḥ saṃprayujyante 'prasiddhes teṣu gauṇatā // BVaky_2.281 //
agnidattas tu yo 'gniḥ syāt tatra svārthopasarjanaḥ /
śabdo dattārthavṛttitvād gauṇatvaṃ pratipadyate // BVaky_2.282 //
nimittabhedāt prakrānte śabdavyutpattikarmaṇi /
hariścandrādiṣu suṭo bhāvābhāvau vyavasthitau // BVaky_2.283 //
ṛṣyādau prāptasaṃskāro yaḥ śabdo 'nyena yujyate /
tatrāntaraṅgasaṃskāro bāhye 'rthe na nivartate // BVaky_2.284 //
atyantaviparīto 'pi yathā yo 'rtho 'vadhāryate /
yathāsaṃpratyayaṃ śabdas tatra mukhyaḥ prayujyate // BVaky_2.285 //
yady api pratyayādhīnam arthatattvāvadhāraṇam /
na sarvaḥ pratyayas tasmin prasiddha iva jāyate // BVaky_2.286 //
darśanaṃ salile tulyaṃ mṛgatṛṣṇādidarśanaiḥ /
bhedāt tu sparśanādīnāṃ na jalaṃ mṛgatṛṣṇikā // BVaky_2.287 //
yad asādhāraṇaṃ kāryaṃ prasiddhaṃ rajjusarpayoḥ /
tena bhedaparicchedas tayos tulye 'pi darśane // BVaky_2.288 //
prasiddhārthaviparyāsa- nimittaṃ yac ca dṛśyate /
yas tasmāl lakṣyate bhedas tam asatyaṃ pracakṣate // BVaky_2.289 //
yac ca nimnonnataṃ citre sarūpaṃ parvatādibhiḥ /
na tatra pratighātādi kāryaṃ tadvat pravartate // BVaky_2.290 //
sparśaprabandho hastena yathā cakrasya saṃtataḥ /
na tathālātacakrasya vicchinnaṃ spṛśyate hi tat // BVaky_2.291 //
vapraprākārakalpaiś ca sparśanāvaraṇe yathā /
nagareṣu na te tadvad gandharvanagareṣv api // BVaky_2.292 //
mṛgapaśvādibhir yāvān mukhyair arthaḥ prasādhyate /
tāvān na mṛnmayeṣv asti tasmāt te viṣayaḥ kanaḥ // BVaky_2.293 //
mahān āvriyate deśaḥ prasiddhaiḥ parvatādibhiḥ /
alpadeśāntarāvasthaṃ pratibimbaṃ tu dṛśyate // BVaky_2.294 //
maraṇādinimittaṃ ca yathā mukhyā viṣādayaḥ /
na te svapnādiṣu svasya tadvad arthasya sādhakāḥ // BVaky_2.295 //
deśakālendriyagatair bhedair yad dṛśyate 'nyathā /
yathā prasiddhir lokasya tathā tad avasīyate // BVaky_2.296 //
yac copaghātajaṃ jñānaṃ yac ca jñānam alaukikam /
na tābhyāṃ vyavahāro 'sti śabdā lokanibandhanāḥ // BVaky_2.297 //
ghaṭādiṣu yathā dīpo yenārthena prayujyate /
tato 'nyasyāpi sāṃnidhyāt sa karoti prakāśanam // BVaky_2.298 //
saṃsargiṣu tathārtheṣu śabdo yena prayujyate /
tasmāt prayojakād anyān api pratyāyayaty asau // BVaky_2.299 //
nirmanthanaṃ yathāraṇyor agnyartham upapāditam /
dhūmam apy anabhipretaṃ janayaty ekasādhanam // BVaky_2.300 //
tathā śabdo 'pi kasmiṃś cit pratyāyye 'rthe vivakṣite /
avivakṣitam apy arthaṃ prakāśayate saṃnidheḥ // BVaky_2.301 //
yathaivātyantasaṃsṛṣṭas tyaktum artho na śakyate /
tathā śabdo 'pi saṃbandhī pravivaktuṃ na śakyate // BVaky_2.302 //
arthānāṃ saṃnidhāne 'pi sati caiṣāṃ prakāśane /
prayojako 'rthaḥ śabdasya rūpābhede 'pi gamyate // BVaky_2.303 //
kva cid guṇapradhānatvam arthānām avivakṣitam /
kva cit sāṃnidhyam apy eṣāṃ pratipattāv akāraṇam // BVaky_2.304 //
*yac cānupāttaṃ śabdena tat kasmiṃś cit pratīyate /
kva cit pradhānam evārtho bhavaty ayasya lakṣaṇam // BVaky_2.305 *//
*ākhyātaṃ taddhitārthasya yat kiṃ cid upadarśakam /
guṇapradhānabhāvasya tatra dṛṣṭo viparyayaḥ // BVaky_2.306 *//
*nirdeśe liṅgasaṃkhyānāṃ saṃnidhānam akāraṇam /
pramāṇam ardhahrasādāv anupāttaṃ pratīyate // BVaky_2.307 //
hrasvasyārdhaṃ ca yad dṛṣṭaṃ tat tasyāsaṃnidhāv api /
hrasvasya lakṣaṇārthatvāt tadvad evābhidhīyate // BVaky_2.308 //
dīrghaplutābhyāṃ tasya syān mātrayā vā viśeṣaṇam /
jāter vā lakṣaṇāya syāt sarvathā saptaparṇavat // BVaky_2.309 //
gantavyaṃ dṛśyatāṃ sūrya iti kālasya lakṣaṇe /
jñāyatāṃ kāla ity etat sopāyam abhidhīyate // BVaky_2.310 //
vidhyaty adhanuṣety atra viśeṣeṇa nidarśyate /
sāmānyam āśrayaḥ śakter yaḥ kaś cit pratipādakaḥ // BVaky_2.311 //
kākebhyo rakṣyatāṃ sarpir iti bālo 'pi coditaḥ /
upaghātapare vākye na śvādibhyo na rakṣati // BVaky_2.312 //
prakṣālane śarāvāṇāṃ sthānanirmārjanaṃ tathā /
anuktam api rūpeṇa bhujyaṅgatvāt pratīyate // BVaky_2.313 //
vākyāt prakaraṇād arthād aucityād deśakālataḥ /
śabdārthāḥ pravibhajyante na rūpād eva kevalāt // BVaky_2.314 //
saṃsargo viprayogaś ca sāhacaryaṃ virodhitā /
arthaḥ prakaraṇaṃ liṅgaṃ śabdasyānyasya saṃnidhiḥ // BVaky_2.315 //
sāmarthyam aucitī deśaḥ kālo vyaktiḥ svarādayaḥ /
śabdārthasyānavacchede viśeṣasmṛtihetavaḥ // BVaky_2.316 //
bhedapakṣe 'pi sārūpyād bhinnārthāḥ pratipattṛṣu /
niyatā yānty abhivyaktiṃ śabdāḥ prakaraṇādibhiḥ // BVaky_2.317 //
nāmākhyātasarūpā ye kāryāntaranibandhanāḥ /
śabdā vākyasya teṣv artho na rūpād adhigamyate // BVaky_2.318 //
yā pravṛttinivṛttyarthā stutinindāprakalpanā /
kuśalaḥ pratipattā tām ayathārthāṃ samīhate // BVaky_2.319 //
vidhīyamānaṃ yat krarma dṛṣṭādṛṣṭaprayojanam /
stūyate sā stutis tasya kartur eva prayojikā // BVaky_2.320 //
vyāghrādivyapadeśena yathā bālo nivartyate /
asatyo 'pi tathā kaś cit pratyavāyo 'bhidhīyate // BVaky_2.321 //
na saṃvidhānāṃ kṛtvāpi pratyavāye tathāvidhe /
śāstreṇa pratiṣiddhe 'rthe vidvān kaś cit pravartate // BVaky_2.322 //
sarpeṣu saṃvidhāyāpi siddhair mantrauṣadhādibhiḥ /
nānyathā pratipattavyaṃ na dato gamayed iti // BVaky_2.323 //
kva cit tattvasamākhyānaṃ kriyate stutinindayoḥ /
tatrāpi ca pravṛttiś ca nivṛttiś copadiśyate // BVaky_2.324 //
rūpaṃ sarvapadārthānāṃ vākyārthopanibandhanam /
sāpekṣā ye tu vākyārthāḥ padārthair eva te samāḥ // BVaky_2.325 //
vākyaṃ tad api manyante yat padaṃ caritakriyam /
antareṇa kriyāśabdaṃ vākyāder dvitvadarśanāt // BVaky_2.326 //
ākhyātaśabde niyataṃ sādhanaṃ yatra gamyate /
tad apy ekaṃ samāptārthaṃ vākyam ity abhidhīyate // BVaky_2.327 //
śabdavyavahitā buddhir aprayuktapadāśrayā /
anumānaṃ tadarthasya pratyaye hetur ucyate // BVaky_2.328 //
[this verse is only in Rau]
apare tu padasyaiva tam arthaṃ pratijānate /
śabdāntarābhisaṃbandham antareṇa vyavasthitam // BVaky_2.329 //
yasminn uccarite śabde yadā yo 'rthaḥ pratīyate /
tam āhur arthaṃ tasyaiva nānyad arthasya lakṣaṇam // BVaky_2.330 //
kriyārthopapadeśv evaṃ sthānināṃ gamyate kriyā /
vṛttau nirādibhiś caivaṃ krāntādyarthaḥ pratīyate // BVaky_2.331 //
tāni śabdāntarāṇy eva paryāyā iva laukikāḥ /
arthaprakaraṇābhyāṃ tu teṣāṃ svārtho niyamyate // BVaky_2.332 //
pratibodhābhyupāyās tu ye taṃ taṃ puruṣaṃ prati /
nāvaśyaṃ te 'bhisaṃbaddhāḥ śabdā jñeyena vastunā // BVaky_2.333 //
asatyāṃ pratipattau vā mithyā vā pratipādane /
svair arthair nityasaṃbandhās te te śabdā vyavasthitāḥ // BVaky_2.334 //
yathāprakaraṇaṃ dvāram ity asyāṃ karmaṇaḥ śrutau /
badhāna dehi vety etad upāyād avagamyate // BVaky_2.335 //
tatra sādhanavṛttir yaḥ śabdaḥ sattvanibandhanaḥ /
na sa pradhānabhūtasya sādhyasyārthasya vācakaḥ // BVaky_2.336 //
svārthamātraṃ prakāśyāsau sāpekṣo vinivartate /
arthas tu tasya saṃbandhī prakalpayati saṃnidhim // BVaky_2.337 //
pārārthyasyāviśiṣṭatvān na śabdāc chabdasaṃnidhiḥ /
nārthāc chabdasya sāṃnidhyaṃ na śabdād arthasaṃnidhiḥ // BVaky_2.338 //
naṣṭarūpam ivākhyātam ākṣiptaṃ karmavācinā /
yadi prāptaṃ pradhānatvaṃ yugapad bhāvasattvayoḥ // BVaky_2.339 //
tais tu nāmasarūpatvam ākhyātasyāsya varṇyate /
anvayavyatirekābhyāṃ vyavahāro vibhajyate // BVaky_2.340 //
na cāpi rūpāt saṃdehe vācakatvaṃ nivartate /
ardhaṃ paśor iti yathā sāmarthyāt tad dhi kalpate // BVaky_2.341 //
sarvaṃ sattvapadaṃ śuddhaṃ yadi bhāvanibandhanam /
saṃsarge ca vibhakto 'sya tasyārtho na pṛthag yadi // BVaky_2.342 //
kriyāpradhānam ākhyātaṃ nāmnāṃ sattvapradhānatā /
catvāri padajātāni sarvam etad virudhyate // BVaky_2.343 //
vākyasya buddhau nityatvam arthayogaṃ ca laukikam /
dṛṣṭvā catuṣṭvaṃ nāstīti vadaty audumbarāyaṇaḥ // BVaky_2.344 //
vyāptimāṃś ca laghuś caiva vyavahāraḥ padāśrayaḥ /
loke śāstre ca kāryārthaṃ vibhāgenaiva kalpitaḥ // BVaky_2.345 //
na loke pratipattṝṇām arthayogāt prasiddhayaḥ /
tasmād alaukiko vākyād anyaḥ kaś cin na vidyate // BVaky_2.346 //
anyatra śrūyamāṇaiś ca liṅgair vākyaiś ca sūcitāḥ /
svārthā eva pratīyante rūpābhedād alakṣitāḥ // BVaky_2.347 //
utsargavākye yat tyaktam aśabdam iva śabdavat /
tad bādhakeṣu vākyeṣu śrutam anyatra gamyate // BVaky_2.348 //
brāhmaṇānāṃ śrutir dadhni prakrāntā māṭharād vinā /
māṭharas takrasaṃbandhāt tatrācaṣṭe yathārthatām // BVaky_2.349 //
anekākhyātayoge 'pi vākyaṃ nyāyāpavādayoḥ /
ekam eveṣyate kaiś cid bhinnarūpam iva sthitam // BVaky_2.350 //
niyamaḥ pratiṣedhaś ca vidhiśeṣas tathā sati /
dvitīye yo lug ākhyātas taccheṣam alukaṃ viduḥ // BVaky_2.351 //
nirākāṅkṣāṇi nirvṛttau pradhānāni parasparam /
teṣām anupakāritvāt kathaṃ syād ekavākyatā // BVaky_2.352 //
viśeṣavidhinārthitvād vākyaśeṣo 'numīyate /
vidheyavan nivartye 'rthe tasmāt tulyaṃ vyapekṣaṇam // BVaky_2.353 //
saṃjñāśabdaikadeśo yas tasya lopo na vidyate /
viśiṣṭarūpā sā saṃjñā kṛtā ca na nivartate // BVaky_2.354 //
saṃjñāntarāc ca dattāder nānyā saṃjñā pratīyate /
saṃjñinaṃ devadattākhyaṃ dattaśabdaḥ kathaṃ vadet // BVaky_2.355 //
sarvair avayavais tulyaṃ saṃbandhaṃ samudāyavat /
ke cic chabdasvarūpāṇāṃ manyante sarvasaṃjñibhiḥ // BVaky_2.356 //
varṇānām arthavattvaṃ tu saṃjñānāṃ saṃjñibhir bhavet /
saṃbaddho 'vayavaḥ saṃjñā- praviveke na kalpate // BVaky_2.357 //
sarvasvarūpair yugapat saṃbandhe sati saṃjñinaḥ /
naikadeśasarūpebhyas tatpratyāyanasaṃbhavaḥ // BVaky_2.358 //
ekadeśāt tu saṃghāte keṣāṃ cij jāyate smṛtiḥ /
smṛtes tu viṣayāc chabdāt saṃghātārthaḥ pratīyate // BVaky_2.359 //
ekadeśāt smṛtir bhinne saṃghāte niyatā katham /
kathaṃ pratīyamānaḥ syāc chabdo 'rthasyābhidhāyakaḥ // BVaky_2.360 //
ekadeśasarūpās tu tais tair bhedaiḥ samanvitāḥ /
anuniṣpādinaḥ śabdāḥ saṃjñāsu samavasthitāḥ // BVaky_2.361 //
sādhāraṇatvāt saṃdhigdhāḥ sāmarthyān niyatāśrayāḥ /
teṣāṃ ye sādhavas teṣu śāstre lopādi śiṣyate // BVaky_2.362 //
tulyāyām anuniṣpattau jye-drā-ghā ity asādhavaḥ /
na hy anvākhyāyake śāstre teṣu dattādivat smṛtiḥ // BVaky_2.363 //
kṛtaṇatvāś ca ye śabdā nityāḥ kharaṇasādayaḥ /
ekadravyopadeśitvāt tān sādhūn saṃpracakṣate // BVaky_2.364 //
gotrāṇy eva tu tāny āhuḥ saṃjñāśaktisamanvayāt /
nimittāpekṣaṇaṃ teṣu svārthe nāvaśyam iṣyate // BVaky_2.365 //
vyavahārāya niyamaḥ saṃjñānāṃ saṃjñini kva cit /
nitya eva tu saṃbandho ḍitthādiṣu gavādivat // BVaky_2.366 //
kṛtakatvād anityatvaṃ saṃbandhasyopapadyate /
saṃjñāyāṃ sā hi puruṣair yathākāmaṃ niyujyate // BVaky_2.367 //
yathā hi pāṃsulekhānāṃ bālakair madhukrādayaḥ /
saṃjñāḥ kriyante sarvāsu saṃjñāsv eṣaiva kalpanā // BVaky_2.368 //
vṛddhyādīnāṃ ca śāstre 'smiñ chaktyavacchedalakṣaṇaḥ /
akṛtrimo hi saṃbandho viśeṣaṇaviśeṣyavat // BVaky_2.369 //
saṃjñā svarūpam āśritya nimitte sati laukikī /
kā cit pravartate kā cin nimittāsaṃnidhāv api // BVaky_2.370 //
śāstre 'pi mahatī saṃjñā svarūpopanibandhanā /
anumānaṃ nimittasya saṃnidhāne pratīyate // BVaky_2.371 //
āvṛtter anumānaṃ vā sārūpyāt tatra gamyate /
śabdabhedānumānaṃ vā śaktibhedasya vā gatiḥ // BVaky_2.372 //
kva cid viṣayabhedena kṛtrimā vyavatiṣṭhate /
saṃkhyāyām ekaviṣayaṃ vyavasthānaṃ dvayor api // BVaky_2.373 //
viṣayaṃ kṛtrimasyāpi laukikaḥ kva cid uccaran /
vyāpnoti dūrāt saṃbuddhau tathā hi grahaṇaṃ dvayoḥ // BVaky_2.374 //
saṅghaikaśeṣadvandveṣu ke cit sāmarthyalakṣaṇam /
pratyāśrayam avasthānaṃ kriyāṇāṃ pratijānate // BVaky_2.375 //
bhojanaṃ phalarūpābhyām ekaikasmin samāpyate /
anyathā hi vyavasthāne na tadarthaḥ prakalpyate // BVaky_2.376 //
annādānādi rūpāṃ ca sarve tṛptiphalāṃ bhujim /
pratyekaṃ pratipadyante na tu nāṭyakriyām iva // BVaky_2.377 //
pādyavat sā vibhāgena sāmarthyād avatiṣṭhate /
bhujiḥ karoti bhujyarthaṃ na tantreṇa pradīpavat // BVaky_2.378 //
dṛśyādis tu kriyaikāpi tathābhūteṣu karmasu /
āvṛttim antareṇāpi samudāyāśrayā bhavet // BVaky_2.379 //
bhinnavyāpārarūpāṇāṃ vyavahārādidarśane /
kartṝṇāṃ darśanaṃ bhinnaṃ saṃbhūyārthasya sādhakam // BVaky_2.380 //
lakṣyasya lokasiddhatvāc chāstre liṅgasya darśanāt /
arthiṣv ādaikṣu bhedena vṛddhisaṃjñā samāpyate // BVaky_2.381 //
śatādānapradhānatvād daṇḍane śatakarmake /
arthināṃ guṇabhede 'pi saṃkhyeyo 'rtho na bhidyate // BVaky_2.382 //
saṅghasyaiva vidheyatvāt kāryavat pratipādane /
tatra tantreṇa saṃbandhaḥ samāsābhyastasaṃjñayoḥ // BVaky_2.383 //
lakṣaṇārthā śrutir yeṣāṃ kāṃ cid eva kriyāṃ prati /
tair vyastaiś ca samastaiś ca sa dharma upalakṣyate // BVaky_2.384 //
vṛṣalair na praveṣṭavyam ity etasmin gṛhe yathā /
pratyekaṃ saṃhatānāṃ ca praveśaḥ pratiṣidhyate // BVaky_2.385 //
saṃbhūya tv arthalipsādi- pratiṣedhopadeśane /
pṛthag apratiṣiddhatvāt pravṛttir na virudhyate // BVaky_2.386 //
vyavāyalakṣaṇārthātvād aṭkupvāṅādibhis tathā /
pratyekaṃ vā samastair vā ṇatvaṃ na pratiṣidhyate // BVaky_2.387 //
anugrahārthā bhoktṝṇāṃ bhujir ārabhyate yadā /
deśakālādyabhedena nānugṛhṇāti tān asau // BVaky_2.388 //
pātrādibhedān nānātvaṃ yasyaikasyopadiśyate /
viparyaye vā bhinnasya tasyaikatvaṃ prakalpyate // BVaky_2.389 //
saṃhatyāpi ca kurvāṇā bhedena pratipāditāḥ /
svaṃ svaṃ bhojyaṃ vibhāgena prāptaṃ saṃbhūya bhuñjate // BVaky_2.390 //
vīpsāyā viṣayābhāvād virodhād anyasaṃkhyayā /
dvidhā samāptyayogāc ca śatam saṅghe 'vatiṣṭhate // BVaky_2.391 //
bhujir dvandvaikaśeṣābhyāṃ yatrānyaiḥ saha śiṣyate /
tatrāpi lakṣaṇārthatvād dvidhā vākyaṃ samāpyate // BVaky_2.392 //
vākyāntarāṇāṃ pratyekaṃ samāptiḥ kaiś cid iṣyate /
rūpāntareṇa yuktānāṃ vākyanāṃ tena saṃgrahaḥ // BVaky_2.393 //
na vākyasyābhidheyāni bhedavākyāni kāni cit /
tasmiṃs tūccarite bhedāṃs tathānyān pratipadyate // BVaky_2.394 //
yeṣāṃ samasto vākyārthaḥ pratibhedaṃ samāpyate /
teṣāṃ tadānīṃ bhinnasya kiṃ padārthasya sattayā // BVaky_2.395 //
atha tair eva janitaḥ so 'rtho bhinneṣu vartate /
pūrvasyārthasya tena syād virodhaḥ saha vā sthitiḥ // BVaky_2.396 //
sahasthitau virodhitvaṃ syād viśiṣṭāviśiṣṭayoḥ /
vyabhicārī tu saṃbandhas tyāge 'rthasya prasajyate // BVaky_2.397 //
ekaḥ sādhāraṇo vācyaḥ pratiśabdam avasthitaḥ /
saṅghe saṅghiṣu cārthātmā samnidhānanideśakaḥ // BVaky_2.398 //
yathā sādhāraṇe svatvaṃ tyāgasya ca phalaṃ dhane /
prītiś cāvikalā tadvat saṃbandho 'rthena tadvatām // BVaky_2.399 //
varṇānām arthavattāyāṃ tenaivārthena tadvati /
samudāye na caikatvaṃ bhedena vyavatiṣṭhate // BVaky_2.400 //
ekenaiva pradīpena sarve sādhāraṇaṃ dhanam /
paśyanti tadvad ekena supā saṃkhyābhidhīyate // BVaky_2.401 //
nārthavattā pade varṇe vākye caivaṃ viśiṣyate /
abhyāsāt prakramo 'nyas tu viruddha iva dṛśyate // BVaky_2.402 //
viniyogād ṛte śabdo na svārthasya prakāśakaḥ /
arthābhidhānasaṃbandham uktidvāraṃ pracakṣate // BVaky_2.403 //
yathā praṇihitaṃ cakṣur darśanāyopakalpate /
tathābhisaṃhitaḥ śabdo bhavaty arthasya vācakaḥ // BVaky_2.404 //
kriyāvyavetaḥ saṃbandho dṛṣṭaḥ karaṇakarmabhiḥ /
abhidhāniyamas tasmād abhidhānābhidheyayoḥ // BVaky_2.405 //
bahuṣv ekābhidhāneṣu sarveṣv ekārthakāriṣu /
yat prayoktābhisaṃdhatte śabdas tatrāvatiṣṭhate // BVaky_2.406 //
āmnāyaśabdān abhyāse ke cid āhur anarthakān /
svarūpamātravṛttīṃś ca pareṣāṃ pratipādane // BVaky_2.407 //
abhidhānakriyāyogād arthasya pratipādakān /
niyogabhedān manyante tān evaikatvadarśinaḥ // BVaky_2.408 //
teṣām atyantanānātvaṃ nānātvavyavahāriṇaḥ /
akṣādīnām iva prāhur ekajātisamanvayāt // BVaky_2.409 //
prayogād abhisaṃdhānam anyad eṣu na vidyate /
viṣaye yataśaktitvāt sa tu tatra vyavasthitaḥ // BVaky_2.410 //
nānātvasyaiva saṃjñānam arthaprakaraṇādibhiḥ /
na jātv arthāntare vṛttir anyārthānāṃ kathaṃ cana // BVaky_2.411 //
padarūpam ca yad vākyam astitvopanibandhanam /
kāmaṃ vimarśas tatrāyaṃ na vākyāvayave pade // BVaky_2.412 //
yathaivānarthakair varṇair viśiṣṭo 'rtho 'bhidhīyate /
padair anarthakair evaṃ viśiṣṭo 'rtho 'bhidhīyate // BVaky_2.413 //
yad antarāle jñānaṃ tu padārtheṣūpajāyate /
pratipatter upāyo 'sau prakramānavadhāraṇāt // BVaky_2.414 //
pūrvair arthair anugato yathārthātmā paraḥ paraḥ /
saṃsarga eva prakrāntas tathānyeṣv arthavastuṣu // BVaky_2.415 //
aṅgīkṛte tu keṣāṃ cit sādhyenārthena sādhane /
ārādhaniyamārthaiva sādhanānāṃ punaḥ śrutiḥ // BVaky_2.416 //
ādhāre niyamābhāvāt tadākṣepo na vidyate /
sāmarthyāt saṃbhavas tasya śrutis tv anyanivṛttaye // BVaky_2.417 //
kriyā kriyāntarād bhinnā niyatādhārasādhanā /
prakrāntā pratipattṝṇāṃ bhedāḥ saṃbodhahetavaḥ // BVaky_2.418 //
avibhāgaṃ tu śabdebhyaḥ kramavadbhyo 'padakramam /
prakāśate tadanyeṣāṃ vākyaṃ vākyārtha eva ca // BVaky_2.419 //
svarūpaṃ vidyate yasya tasyātmā na nirūpyate /
nāsti yasya svarūpaṃ tu tasyaivātmā nirūpyate // BVaky_2.420 //
aśabdam apare 'rthasya rūpanirdhāraṇaṃ viduḥ /
arthāvabhāsarūpā ca śabdebhyo jāyate smṛtiḥ // BVaky_2.421 //
anyathaivāgnisaṃbandhād dāhaṃ dagdho 'bhimanyate /
anyathā dāhaśabdena dāhārthaḥ saṃpratīyate // BVaky_2.422 //
pṛthaṅniviṣṭatattvānāṃ pṛthagarthānupātinām /
indriyāṇāṃ yathā kāryam ṛte dehān na kalpate // BVaky_2.423 //
tathā padānāṃ sarveṣāṃ pṛthagarthaniveśinām /
vākyebhyaḥ pravibhaktānām arthavattā na vidyate // BVaky_2.424 //
saṃsargarūpaṃ saṃsṛṣṭeṣv arthavastuṣu gṛhyate /
nātropākhyāyate tattvam apadārthasya darśanāt // BVaky_2.425 //
darśanasyāpi yat satyaṃ na tathā darśanaṃ sthitam /
vastu saṃsargarūpeṇa tad arūpaṃ nirūpyate // BVaky_2.426 //
astitvenānuṣakto vā nivṛttyātmani vā sthitaḥ /
artho 'bhidhīyate yasmād ato vākyaṃ prayujyate // BVaky_2.427 //
kriyānuṣaṅgeṇa vinā na padārthaḥ pratīyate /
satyo vā viparīto vā vyavahāre na so 'sty ataḥ // BVaky_2.428 //
sad ity etat tu yad vākyaṃ tad abhūd asti neti vā /
kriyābhidhānasaṃbandham antareṇa na gamyate // BVaky_2.429 //
ākhyātapadavācye 'rthe sādhanopanibandhane /
vinā sattvābhidhānena nākāṅkṣā vinivartate // BVaky_2.430 //
prādhānyāt tu kriyā pūrvam arthasya pravibhajyate /
sādhyaprayuktāny aṅgāni phalaṃ tasya prayojakam // BVaky_2.431 //
prayoktaivābhisaṃdhatte sādhyasādhanarūpatām /
arthasya cābhisaṃbandha- kalpanāṃ prasamīhate // BVaky_2.432 //
pacikriyāṃ karotīti karmatvenābhidhīyate /
paktiḥ karaṇarūpaṃ tu sādhyatvena pratīyate // BVaky_2.433 //
yo 'ṃśo yenopakāreṇa prayoktṝṇāṃ vivakṣitaḥ /
arthasya sarvaśaktitvāt sa tathaiva vyavasthitaḥ // BVaky_2.434 //
ārādvṛttiṣu saṃbandhaḥ kadā cid abhidhīyate /
āśliṣṭo yo 'nupaśliṣṭaḥ sa kadā cit pratīyate // BVaky_2.435 //
saṃsṛṣṭānāṃ vibhaktatvaṃ saṃsargaś ca vivekinām /
nānātmakānām ekatvaṃ nānātvaṃ ca viparyaye // BVaky_2.436 //
sarvātmakatvād arthasya nairātmyād vā vyavasthitam /
atyantayataśaktitvāc chabda eva nibandhanam // BVaky_2.437 //
vastūpalakṣaṇaḥ śabdo nopakārasya vācakaḥ /
na svaśaktiḥ padārthānāṃ saṃspraṣṭuṃ tena śakyate // BVaky_2.438 //
saṃbandhidharmā saṃyogaḥ svaśabdenābhidhīyate /
saṃbandhaḥ samavāyas tu saṃbandhitvena gamyate // BVaky_2.439 //
lakṣaṇād vyavatiṣṭhante padārthā na tu vastutaḥ /
upakārāt sa evārthaḥ kathaṃ cid anugamyate // BVaky_2.440 //
vākyārtho yo 'bhisaṃbandho na tasyātmā kva cit sthitaḥ /
vyavahāre padārthānāṃ tam ātmānaṃ pracakṣate // BVaky_2.441 //
padārthe samudāye vā samāpto naiva vā kva cit /
padārtharūpabhedena tasyātmā pravibhajyate // BVaky_2.442 //
anvākhyānāya yo bhedaḥ pratipattinibandhanam /
sākāṅkṣāvayavaṃ bhede tenānyad upavarṇyate // BVaky_2.443 //
anekaśakter ekasya pravibhāgo 'nugamyate /
ekārthatvaṃ hi vākyasya mātrayāpi pratīyate // BVaky_2.444 //
saṃpratyayārthād bāhyo 'rthaḥ sann asan vā vibhajyate /
bāhyīkṛtya vibhāgas tu śaktyapoddhāralakṣaṇaḥ // BVaky_2.445 //
pratyayārthātmaniyatāḥ śaktayo na vyavasthitāḥ /
anyatra ca tato rūpaṃ na tāsām upalabhyate // BVaky_2.446 //
bahuśv api tiṅanteṣu sākāṅkṣeṣv ekavākyatā /
tiṅā tiṅbhyo nighātasya paryudāsas tathārthavān // BVaky_2.447 //
ekatiṅ yasya vākyaṃ tu śāstre niyatalakṣaṇam /
tasyātiṅgrahaṇenārtho vākyabhedān na vidyate // BVaky_2.448 //
tiṅantāntarayukteṣu yuktayukteṣu vā punaḥ /
mṛgaḥ paśyata yātīti bhedābhedau na tiṣṭhataḥ // BVaky_2.449 //
itikartavyatārthasya sāmarthyād yatra kāṅkṣyate /
aśabdalakṣaṇākāṅkṣaṃ samāptārthaṃ tad ucyate // BVaky_2.450 //
tattvānvākhyānamātre tu yāvān artho 'nuṣajyate /
vināpi tatprayogeṇa śruter vākyaṃ samāpyate // BVaky_2.451 //
ciṅkramyamāṇo 'dhīṣvātra japaṃś caṅkramaṇaṃ kuru /
tādarthyasyāviśeṣe 'pi śabdād bhedaḥ pratīyate // BVaky_2.452 //
phalavantaḥ kriyābhedāḥ kriyāntaranibandhanāḥ /
asaṃkhyātāḥ kramoddeśair ekākhyātanidarśitāḥ // BVaky_2.453 //
nivṛtabhedā sarvaiva kriyākhyāte 'bhidhīyate /
śruter aśakyā bhedānāṃ pravibhāgaprakalpanā // BVaky_2.454 //
aśvamedhena yakṣyante rājānaḥ sattram āsate /
brāhmaṇā iti nākhyāta- rūpād bhedaḥ pratīyate // BVaky_2.455 //
sakṛc chrutā saptadaśasv anāvṛttāpi yā kriyā /
prajāpatyeṣu sāmarthyāt sā bhedaṃ pratipadyate // BVaky_2.456 //
devadattādiṣu bhujiḥ pratyekam avatiṣṭhate /
pratisvatantraṃ vākyaṃ vā bhedena pratipadyate // BVaky_2.457 //
uccāraṇe tu vākyānām anyad rūpaṃ na gṛhyate /
pratipattau tu bhinnānām anyad rūpaṃ pratīyate // BVaky_2.458 //
ekaṃ grahaṇavākyaṃ ca sāmānyenābhidhīyate /
kartarīti yathā tac ca paśvādiṣu vibhajyate // BVaky_2.459 //
yadi ākāṅkṣā nivarteta tadbhūtasya sakṛc chrutau /
naivānyenābhisaṃbandhaṃ tad upeyāt kathaṃ cana // BVaky_2.460 //
ekarūpam anekārthaṃ tasmād upanibandhanam /
yonir vibhāgavākyānāṃ tebhyo 'nanyad iva sthitam // BVaky_2.461 //
kva cit kriyā vyaktibhāgair upakāre pravartate /
sāmānyabhāga evāsyāḥ kva cid arthasya sādhakaḥ // BVaky_2.462 //
kālabhinnāś ca ye bhedā ye cāpy uṣṭrāsikādiṣu /
prakrame jātibhāgasya śabdātmā tair na bhidyate // BVaky_2.463 //
ekasaṃkhyeṣu bhedeṣu bhinnā jātyādibhiḥ kriyāḥ /
bhedena viniyujyante tacchabdasya sakṛc chrutau // BVaky_2.464 //
akṣādeṣu yathā bhinnā bhakṣibhañjidivikriyāḥ /
prayogakālābhede 'pi pratibhedaṃ pṛthak sthitāḥ // BVaky_2.465 //
akṣiṇāṃ tantriṇāṃ tantram upāyas tulyarūpatā /
eṣāṃ kramo vibhaktānāṃ tannibaddhā sakṛc chrutiḥ // BVaky_2.466 //
dvāv apy upāyau śabdānāṃ prayoge samavasthitau /
kramo vā yaugapadyaṃ vā yau loko nātivartate // BVaky_2.467 //
krame vibhajyate rūpaṃ yaugapadye na bhidyate /
kriyā tu yaugapadye 'pi kramarūpānupātinī // BVaky_2.468 //
bhedasaṃsargaśaktī dve śabdād bhinne iva sthite /
yaugapadye 'py anekena prayoge bhidyate śrutiḥ // BVaky_2.469 //
abhinno rūpabhedena ya eko 'rtho vivakṣitaḥ /
tasyāvayavadharmeṇa samudāyo 'nugamyate // BVaky_2.470 //
bhedanirvacane tv asya pratyedaṃ vā samāpyate /
śrutir vacanabhinnā vā vākyabhede 'vatiṣṭhate // BVaky_2.471 //
tatraikavacanānto vā so 'kṣaśabdaḥ prayujyate /
pratyekaṃ vā bahutvena pravibhāgo yathāśruti // BVaky_2.472 //
dviṣṭhāni yāni vākyāni teṣv apy ekatvadarśinām /
anekaśakter ekasya svaśaktiḥ pravibhajyate // BVaky_2.473 //
atyantabhinnayor vā syāt prayoge tantralakṣaṇaḥ /
upāyas tatra saṃsargaḥ pratipattṛṣu bhidyate // BVaky_2.474 //
bhedenādhigatau pūrvaṃ śabdau tulyaśrutī punaḥ /
tantreṇa pratipattāraḥ prayoktrā pratipāditāḥ // BVaky_2.475 //
ekasyāpi vivakṣāyām anuniṣpadyate paraḥ /
vinābhisaṃdhinā śabdaḥ śaktirūpaḥ prakāśate // BVaky_2.476 //
anekā śaktir ekasya yugapac chrūyate kva cit /
agniḥ prakāśadāhābhyām ekatrāpi niyujyate // BVaky_2.477 //
āvṛttiśaktibhinnārthe vākye sakṛd api śrute /
liṅgād vā tantradharmād vā vibhāgo vyavatiṣṭhate // BVaky_2.478 //
saṃprasāraṇasaṃjñāyāṃ liṅgābhyāṃ varṇavākyayoḥ /
pravibhāgas tathā sūtra ekasminn eva jāyate // BVaky_2.479 //
tathā dvirvacane 'cīti tantropāyād alakṣaṇaḥ /
ekaśeṣeṇa nirdeśo bhāṣya eva pradarśitaḥ // BVaky_2.480 //
prāyeṇa saṃkṣeparucīn alpavidyāparigrahān /
saṃprāpya vaiyākaraṇān saṃgrahe 'stam upāgate // BVaky_2.481 //
kṛte 'tha pātañjalinā guruṇā tīrthadarśinā /
sarvesaṃ nyāyabījānāṃ mahābhāṣye nibandhane // BVaky_2.482 //
alabdhagādhe gāmbhīryād uttāna iva sauṣṭhavāt /
tasminn akṛtabuddhīnām naivāvāsthita niścayaḥ // BVaky_2.483 //
vaijisaubhavaharyakṣaiḥ śuṣkatarkānusāribhiḥ /
ārṣe viplāvite granthe saṃgrahapratikañcuke // BVaky_2.484 //
yaḥ pātañjaliśiṣyebhyo bhraṣṭo vyākaraṇāgamaḥ /
kālena dākṣiṇātyeṣu granthamātro vyavasthitaḥ // BVaky_2.485 //
parvatād āgamaṃ labdhvā bhāṣyabījānusāribhiḥ /
sa nīto bahuśākhatvaṃ cāndrācāryādibhiḥ punaḥ // BVaky_2.486 //
nyāyaprasthānamārgāṃs tān abhyasya svam ca darśanam /
praṇīto guruṇāsmākam ayam āgamasaṃgrahaḥ // BVaky_2.487 //
vartmanām atra keṣām cid vastumātram udāhṛtam /
kāṇḍe tṛtīye nyakṣena bhaviṣyati vicāraṇā // BVaky_2.488 //
prajñā vivekaṃ labhate bhinnair āgamadarśanaiḥ /
kiyad vā śakyam unnetuṃ svatarkam anudhāvatā // BVaky_2.489 //
tat tad utprekṣamāṇānāṃ purāṇair āgamair vinā /
anupāsitavṛddhānāṃ vidyā nātiprasīdati // BVaky_2.490 //
3,1: Jātisamuddeśa
dvidhā kaiś cit padaṃ bhinnaṃ caturdhā pañcadhāpi vā /
apoddhṛtyaiva vākyebhyaḥ prakṛtipratyayādivat // BVaky_3,1.1 //
padārthānām apoddhāre jātir vā dravyam eva vā /
padārthau sarvaśabdānāṃ nityāv evopavarṇitau // BVaky_3,1.2 //
keṣāṃ cit sāhacaryeṇa jātiḥ śaktyupalakṣaṇam /
khadirādiṣv aśakteṣu śaktaḥ pratinidhīyate // BVaky_3,1.3 //
asvātantryaphalo bandhiḥ pramāṇādīva śiṣyate /
ato jātyabhidhāne 'pi śaktihīnaṃ na gṛhyate // BVaky_3,1.4 //
saṃśleṣamātraṃ badhnātir yadi syāt tu vivakṣitaḥ /
śaktyāśraye tato liṅgaṃ pramāṇādyanuśāsanam // BVaky_3,1.5 //
svā jātiḥ prathamaṃ śabdaiḥ sarvair evābhidhīyate /
tato 'rthajātirūpeṣu tadadhyāropakalpanā // BVaky_3,1.6 //
yathā rakte guṇe tattvaṃ kaṣāye vyapadiśyate /
saṃyogisannikarṣāc ca vastrādiṣv api gṛhyate // BVaky_3,1.7 //
tathā śabdārthasaṃbandhāc chabde jātir avasthitā /
vyapadeśe 'rthajātīnāṃ jātikāryāya kalpate // BVaky_3,1.8 //
jātiśabdaikaśeṣe sā jātīnāṃ jātir iṣyate /
śabdajātaya ity atra tajjātiḥ śabdajātiṣu // BVaky_3,1.9 //
yā śabdajātiḥ śabdeṣu śabdebhyo bhinnalakṣaṇā /
jātiḥ sā śabdajātitvam avyatikramya vartate // BVaky_3,1.10 //
arthajātyabhidhāne 'pi sarve jātyabhidhāyinaḥ /
vyāpāralakṣaṇā yasmāt padārthāḥ samavasthitāḥ // BVaky_3,1.11 //
jātau padārthe jātir vā viśeṣo vāpi jātivat /
śabdair apekṣyate yasmād atas te jātivācinaḥ // BVaky_3,1.12 //
dravyadharmā padārthe tu dravye sarvo 'rtha ucyate /
dravyadharmāśrayād dravyam ataḥ sarvo 'rtha iṣyate // BVaky_3,1.13 //
anupravṛttidharmo vā jātiḥ syāt sarvajātiṣu /
vyāvṛttidharmasāmānyaṃ viśeṣe jātir iṣyate // BVaky_3,1.14 //
saṃyogidharmabhedena deśe ca parikalpite /
teṣu deśeṣu sāmānyam ākāśasyāpi vidyate // BVaky_3,1.15 //
adeśānāṃ ghaṭādīnāṃ deśāḥ saṃbandhino yathā /
ākāśasyāpy adeśasya deśāḥ saṃbandhinas tathā // BVaky_3,1.16 //
bhinnavastvāśrayā buddhiḥ saṃyogiṣv anuvartate /
samavāyiṣu bhedasya grahaṇaṃ vinivartate // BVaky_3,1.17 //
ataḥ saṃyogideśānāṃ gauṇatvaṃ parikalpyate /
avivekāt pradeśebhyo mukhyatvaṃ samavāyinām // BVaky_3,1.18 //
anupravṛttirūpā yā prakhyā tām ākṛtiṃ viduḥ /
ke cid vyāvṛttirūpāṃ tu dravyatvena pracakṣate // BVaky_3,1.19 //
bhinnā iti paropādhir abhinnā iti vā punaḥ /
bhāvātmasu prapañco 'yaṃ saṃsṛṣṭeṣv eva jāyate // BVaky_3,1.20 //
naikatvaṃ nāpi nānātvaṃ na sattvam na ca nāstitā /
ātmatattveṣu bhāvānām asaṃsṛṣṭeṣu vidyate // BVaky_3,1.21 //
sarvaśaktyātmabhūtatvaṃ ekasyaiveti nirṇaye /
bhāvānām ātmabhedasya kalpanā syād anarthikā // BVaky_3,1.22 //
tasmād dravyādayaḥ sarvāḥ śaktayo bhinnalakṣaṇāḥ /
saṃsṛṣṭāḥ puruṣārthasya sādhikā na tu kevalāḥ // BVaky_3,1.23 //
yathaiva cendriyādīnām ātmabhūtā samagratā /
tathā saṃbandhisaṃbandha- saṃsarge 'pi pratīyate // BVaky_3,1.24 //
na tad utpadyate kiṃ cid yasya jātir na vidyate /
ātmābhivyaktaye jātiḥ kāraṇānāṃ prayojikā // BVaky_3,1.25 //
kāraṇeṣu padaṃ kṛtvā nityānityeṣu jātayaḥ /
kva cit kāryeṣv abhivyaktim upayānti punaḥ punaḥ // BVaky_3,1.26 //
nirvarttyamānaṃ yat karma jātis tatrāpi sādhanam /
svāśrayasyābhiniṣpattyai sā kriyāṇāṃ prayojikā // BVaky_3,1.27 //
vidhau vā pratiṣedhe vā brāhmaṇatvādi sādhanam /
vyaktyāśritāsritā jāteḥ saṃkhyājātir viśeṣikā // BVaky_3,1.28 //
yathā jalādibhir vyaktaṃ mukham evābhidhīyate /
tathā dravyair abhivyaktā jātir evābhidhīyate // BVaky_3,1.29 //
yathendriyagato bheda indriyagrahaṇād ṛte /
indriyārtheṣv adṛśyo 'pi jñānabhedāya kalpate // BVaky_3,1.30 //
tathātmarūpagrahaṇāt keṣāṃ cid vyaktayo vinā /
sāmānyajñānabhedānām upayānti nimittatām // BVaky_3,1.31 //
satyāsatyau tu yau bhāgau pratibhāvaṃ vyavasthitau /
satyaṃ yat tatra sā jātir asatyā vyaktayaḥ smṛtāḥ // BVaky_3,1.32 //
saṃbandhibhedāt sattaiva bhidyamānā gavādiṣu /
jātir ity ucyate tasyāṃ sarve śabdā vyavasthitāḥ // BVaky_3,1.33 //
tāṃ prātipadikārthaṃ ca dhātvarthaṃ ca pracakṣate /
sā nityā sā mahān ātmā tām āhus tvatalādayaḥ // BVaky_3,1.34 //
prāptakramā viśeṣeṣu kriyā saivābhidhīyate /
kramarūpasya saṃhāre tat sattvam iti kathyate // BVaky_3,1.35 //
saiva bhāvavikāreṣu ṣaḍ avasthāḥ prapadyate /
krameṇa śaktibhiḥ svābhir evaṃ pratyavabhāsate // BVaky_3,1.36 //
ātmabhūtaḥ kramo 'py asyā yatredaṃ kāladarśanam /
paurvāparyādirūpeṇa pravibhaktam iva sthitam // BVaky_3,1.37 //
tirobhāvābhyupagame bhāvānāṃ saiva nāstitā /
labdhakrame tirobhāve naśyatīti pratīyate // BVaky_3,1.38 //
pūrvasmāt pracyutā dharmād aprāptā cottaraṃ padam /
tadantarāle bhedānām āśrayāj janma kathyate // BVaky_3,1.39 //
āśrayaḥ svātmamātrā vā bhāvā vā vyatirekinaḥ /
svaśaktayo vā sattāyā bhedadarśanahetavaḥ // BVaky_3,1.40 //
pṛthivyādiṣv abhivyaktau na saṃsthānam apekṣate /
anucchinnāśrayāj jātir anitye 'py āśraye sthitā // BVaky_3,1.41 //
anucchedyāśrayām eke sarvāṃ jātiṃ pracakṣate /
na yaugapadyaṃ pralaye sarvasyeti vyavasthitāḥ // BVaky_3,1.42 //
prakṛtau pravilīneṣu bhedeṣv ekatvadarśinām /
dravyasattvaṃ prapadyante svāśrayā eva jātayaḥ // BVaky_3,1.43 //
brāhmaṇatvādayo bhāvāḥ sarvaprāṇiṣv avasthitāḥ /
abhivyaktāḥ svakāryāṇāṃ sādhakā ity api smṛtiḥ // BVaky_3,1.44 //
citrādiṣv apy abhivyaktir jātīnāṃ kaiścid iṣyate /
prāṇyāśritās tu tāḥ prāptau nimittaṃ puṇyapāpayoḥ // BVaky_3,1.45 //
jñānaṃ tv asmad viśiṣṭānāṃ tāsu sarvendriyam viduḥ /
ābhyāsān maṇirūpyādi- viśeṣeṣv iva tadvidām // BVaky_3,1.46 //
jātyutpalādigandhādau bhedatattvaṃ yad āśritam /
tad bhāvapratyayair loke 'nityatvān nābhidhīyate // BVaky_3,1.47 //
asvaśabdābhidhānās tu narasiṃhādijātayaḥ /
sarūpāvayavevānyā tāsu śrutir avasthitā // BVaky_3,1.48 //
jātyavasthāparicchede saṃkhyā saṃkhyātvam eva vā /
viprakarṣe 'pi saṃsargād upakārāya kalpate // BVaky_3,1.49 //
lakṣaṇā śabdasaṃskāre vyāpāraḥ kāryasiddhaye /
saṃkhyākarmādiśaktīnāṃ śrutisāmye 'pi dṛśyate // BVaky_3,1.50 //
na vinā saṃkhyayā kaś cit sattvabhūto 'rtha ucyate /
ataḥ sarvasya nirdeśe saṃkhyā syād avivakṣitā // BVaky_3,1.51 //
ekatvaṃ vā bahutvaṃ vā keṣāṃ cid avivakṣitam /
tad dhi jātyabhidhānāya dvitvaṃ tu syād vivakṣitam // BVaky_3,1.52 //
yady etau vyādhitau syātāṃ deyaṃ syād idam auṣadham /
ity evaṃ lakṣaṇe 'rthasya dvitvaṃ syād avivakṣitam // BVaky_3,1.53 //
ekādiśabdavācyāyāḥ karmasv aṅgatvam iṣyate /
saṃkhyāyāḥ khanati dvābhyām iti rūpād dhi sāśritā // BVaky_3,1.54 //
yajeta paśunety atra saṃskārasyāpi saṃbhave /
yathā jātis tathaikatvaṃ sādhanatvena gamyate // BVaky_3,1.55 //
liṅgāt tu syāt dvitīyādes tad ekatvaṃ vivakṣitam /
ekārthaviṣayatve ca tal liṅgaṃ jātisaṃkhyayoḥ // BVaky_3,1.56 //
anyatrāvihitasyaiva sa vidhiḥ prathamaṃ paśoḥ /
kriyāyām aṅgabhāvaś ca tat tv etasmād vivakṣitam // BVaky_3,1.57 //
grahās tv anyatra vihitā bhinnasaṃkhyāḥ pṛthak pṛthak /
prājāpatyā navety evam- ādibhedasamanvitāḥ // BVaky_3,1.58 //
aṅgatvena pratītānāṃ saṃmārge tv aṅgināṃ punaḥ /
nirdeśaṃ prati yā saṃkhyā sā kathaṃ syād vivakṣitā // BVaky_3,1.59 //
nānyatra vidhir astīti saṃskāro nāpi cāṅgitā /
hetuḥ saṃkhyāvivakṣāyā yatnāt sā hi vivakṣitā // BVaky_3,1.60 //
saṃmārjane viśeṣaś ca na grahe kva cid āśritaḥ /
vihitās te ca saṃskāryāḥ sarveṣām āśrayas tataḥ // BVaky_3,1.61 //
pratyāśrayaṃ samāptāyāṃ jātāv ekena cet kriyā /
paśunā na prakalpeta tat syād eva prakalpanam // BVaky_3,1.62 //
ekena ca prasiddhāyāṃ kriyāyāṃ yadi saṃbhavāt /
paśvantaram upādeyam upādānam anarthakam // BVaky_3,1.63 //
yathaivāhitagarbhāyāṃ garbhādhānām anarthakam /
tathaikena prasiddhāyāṃ paśvantaram anarthakam // BVaky_3,1.64 //
tāvatārthasya siddhatvād ekatvasyāvyatikramam /
ke cid icchanti na tv atra saṃkhyāṅgatvena gṛhyate // BVaky_3,1.65 //
dvitīyādi tu yal liṅgam uktanyāyānuvādi tat /
na saṃkhyā sādhanatvena jātivat tena gamyate // BVaky_3,1.66 //
anvayavyatirekābhyāṃ saṃkhyābhyupagame sati /
yuktaṃ yat sādhanatvaṃ syān na tv anyārthopalakṣaṇaṃ // BVaky_3,1.67 //
sādhanatve padārthasya sāmarthyaṃ na prahīyate /
saṃkhyāvyāpāradharmo 'tas tena liṅgena gamyate // BVaky_3,1.68 //
apūrvasya vidheyatvāt prādhānyam avasīyate /
vihitasya parārthatvāc cheśabhāvaḥ pratīyate // BVaky_3,1.69 //
saṃmārgasya vidheyatvāt anyatra vihite grahe /
vidhivākye śrutā saṃkhyā lakṣaṇāyāṃ na bādhyate // BVaky_3,1.70 //
vidhivākyāntare saṃkhyā paśor nāsti virodhinī /
tasmāt saguṇa evāsau sahaikatvena gamyate // BVaky_3,1.71 //
nirjñātadravyasaṃbandhe yaḥ karmaṇy upadiśyate /
gunas tenārthitā tasya dravyeṇeva pratīyate // BVaky_3,1.72 //
kaścid eva guṇo dravye yathā sāmarthyalakṣaṇaḥ /
ādhāro 'pi guṇasyaivaṃ prāptaḥ sāmarthyalakṣaṇaḥ // BVaky_3,1.73 //
tayos tu pṛthagarthitve saṃbandho yaḥ pratīyate /
na tasminn upaghāto 'sti kalpyam anyan na cāśrutam // BVaky_3,1.74 //
kriyayā yo 'bhisaṃbandhaḥ sa śrutiprāpitas tayoḥ /
āśrayāśrayiṇor vākyān niyamas tv avatiṣṭhate // BVaky_3,1.75 //
tatra dravyaguṇābhāve pratyekaṃ syād vikalpanam /
śrutiprāpto hi saṃbandho balavān vākyalakṣaṇāt // BVaky_3,1.76 //
yadā tu jātiḥ śaktir vā kriyāṃ praty upadiśyate /
sāmarthyāt saṃnidhīyete tatra dravyaguṇau tadā // BVaky_3,1.77 //
jātīnāṃ ca guṇānāṃ ca tulye 'ṅgatve kriyāṃ prati /
guṇāḥ pratinidhīyante chāgādīnāṃ na jātayaḥ // BVaky_3,1.78 //
vyaktiśakteḥ samāsannā jātayo na tathā guṇāḥ /
sākṣād dravyaṃ kriyāyogi guṇas tasmād vikalpate // BVaky_3,1.79 //
sāmyenānyatarābhāve vikalpaḥ kaiścid iṣyate /
atadguṇo 'taś chāgaḥ syān meṣo vā tadguṇo bhavet // BVaky_3,1.80 //
jāter āśritasaṃkhyāyāḥ pravṛttir upalabhyate /
saṃkhyāviśeṣam utsṛjya kvacit saiva pravartate // BVaky_3,1.81 //
parāṅgabhūtaṃ sāmānyaṃ yujyate dravyasaṃkhyayā /
svārthaṃ pravartamānaṃ tu na saṃkhyām avalambate // BVaky_3,1.82 //
yajeta paśunety atra yajyarthāyāṃ paśuśrutau /
kṛtārthaikena paśunā pradhānaṃ bhavati kriyā // BVaky_3,1.83 //
yāvatāṃ saṃbhavo yasya sa kuryāt tāvatāṃ yadi /
ālambhanaṃ guṇais tena pradhānaṃ syāt prayojitam // BVaky_3,1.84 //
saṃmṛjyamānatantre tu grahe yatra kriyāśrutiḥ /
saṃkhyāviśeṣagrahaṇaṃ naiva tatrādriyāmahe // BVaky_3,1.85 //
śiṣyamāṇapare vākye yad ekagrahaṇaṃ kṛtam /
śeṣe viśiṣṭasaṃkhye 'pi vyaktaṃ tal liṅgadarśanam // BVaky_3,1.86 //
samāsapratyayavidhau yathā nipatitā śrutiḥ /
guṇānāṃ paratantrāṇāṃ nyāyenaivopapadyate // BVaky_3,1.87 //
guṇe 'pi nāṅgīkriyate pradhānāntarasiddhaye /
saṃkhyā kartā tathā karmaṇy aviśiṣṭaḥ pratīyate // BVaky_3,1.88 //
yasyānyasya prasaktasya niyamārthā punaḥ śrutiḥ /
nivṛttau caritārthatvāt saṃkhyā tatrāvivakṣitā // BVaky_3,1.89 //
sarūpasamudāyāt tu vibhaktir yā vidhīyate /
ekas tatrārthavān siddhaḥ samudāyasya vācakaḥ // BVaky_3,1.90 //
pratyayasya pradhānasya samāsasyāpi vā vidhau /
siddhaḥ saṃkhyāvivakṣāyāṃ sarvathānugraho guṇe // BVaky_3,1.91 //
abhedarūpaṃ sādṛśyam ātmabhūtāś ca śaktayaḥ /
jātiparyāyavācitvam eṣām apy upavarṇyate // BVaky_3,1.92 //
daṇḍopāditsayā daṇḍaṃ yady api pratipadyate /
na tasmād eva sāmarthyāt sa daṇḍīti pratīyate // BVaky_3,1.93 //
necchānimittād icchāvān iti jñānam pravartate /
tasmāt saty api sāmarthye buddhir arthāntarāśrayā // BVaky_3,1.94 //
svabhāvo vyapadeśyo vā sāmarthyaṃ vāvatiṣṭhate /
sarvasyānte yatas tasmād vyavahāro na kalpate // BVaky_3,1.95 //
yadā bhedān parityajya buddhyaika iva gṛhyate /
vyaktyātmaiva tadā tatra buddhir ekā pravartate // BVaky_3,1.96 //
bhedarūpair anusyūtaṃ yadaikam iva manyate /
samūhāvagrahā buddhir bahubhyo jāyate tadā // BVaky_3,1.97 //
*yadā sahavivakṣāyām ekabuddhinibandhanaḥ /
baddhāvayavavicchedaḥ samudāyo 'bhidhīyate // BVaky_3,1.98 *//
*pratikriyaṃ samāptatvād eko bhedasamanvitaḥ /
dvandve dvitvādibhedena tadāsāv upagamyate // BVaky_3,1.99 *//
sakṛtpravṛttāv ekatvam āvṛttau sadṛśātmatām /
bhinnātmakānāṃ vyaktīnāṃ bhedāpohāt prapadyate // BVaky_3,1.100 //
anupravṛtteti yathā- bhinnā buddhiḥ pratīyate /
artho vyāvṛttarūpo 'pi tathā tattvena gṛhyate // BVaky_3,1.101 //
sarūpāṇāṃ ca sarveṣāṃ na bhedopanipātinaḥ /
vidyante vācakāḥ śabdā nāpi bhedo 'vadhāryate // BVaky_3,1.102 //
jñānaśabdārthaviṣayā viśeṣā ye vyavasthitāḥ /
teṣāṃ duravadhāratvāj jñānādyekatvadarśanam // BVaky_3,1.103 //
jñāneṣv api yathārtheṣu tathā sarveṣu jātayaḥ /
saṃsargadarśane santi tāś cārthasya prasādhikāḥ // BVaky_3,1.104 //
jñeyastham eva sāmānyaṃ jñānānām upakārakam /
na jātu jñeyavaj jñānaṃ pararūpeṇa rūpyate // BVaky_3,1.105 //
yathā jyotiḥ prakāśena nānyenābhiprakāśyate /
jñānākāras tathānyena na jñānenopagṛhyate // BVaky_3,1.106 //
*na cātmasamavetasya sāmānyasyāvadhāraṇe /
jñānaśaktiḥ samarthā syāj jñātasyānyasya vastunaḥ // BVaky_3,1.107 *//
*ayaugapadye jñānānām asyety agrahaṇaṃ na ca /
yathopalabdhi smaraṇam upalabdhe ca jāyate // BVaky_3,1.108 *//
ghaṭajñānam iti jñānaṃ ghaṭajñānavilakṣaṇam /
ghaṭa ity api yaj jñānaṃ viṣayopanipāti tat // BVaky_3,1.109 //
yato viṣayarūpeṇa jñānarūpaṃ na gṛhyate /
artharūpaviviktaṃ ca svarūpaṃ nāvadhāryate // BVaky_3,1.110 //
3,2: Dravyasamuddeśaḥ
ātmā vastu svabhāvaś ca śarīraṃ tattvam ity api /
dravyam ity asya paryāyās tac ca nityam iti smṛtam // BVaky_3,2.1 //
satyaṃ vastu tadākārair asatyair avadhāryate /
asatyopādhibhiḥ śabdaiḥ satyam evābhidhīyate // BVaky_3,2.2 //
adhruveṇa nimittena devadattagṛhaṃ yathā /
gṛhītaṃ gṛhaśabdena śuddham evābhidhīyate // BVaky_3,2.3 //
suvarṇādi yathā yuktam svair ākārair apāyibhiḥ /
rucakādyabhidhānānāṃ śuddham evaiti vācyatām // BVaky_3,2.4 //
ākāraiś ca vyavacchedāt sārvārthyam avarudhyate /
yathaiva cakṣurādīnāṃ sāmarthyaṃ nālikādibhiḥ // BVaky_3,2.5 //
teṣv ākāreṣu yaḥ śabdas tathābhūteṣu vartate /
tattvātmakatvāt tenāpi nityam evābhidhīyate // BVaky_3,2.6 //
na tattvātattvayor bheda iti vṛddhebhya āgamaḥ /
atattvam iti manyante tattvam evāvicāritam // BVaky_3,2.7 //
vikalparūpaṃ bhajate tattvam evāvikalpitam /
na cātra kālabhedo 'sti kālabhedaś cagṛhyate // BVaky_3,2.8 //
yathā viṣayadharmāṇāṃ jñāne 'tyantam asaṃbhavaḥ /
tadātmeva ca tat siddham atyantam atadātmakam // BVaky_3,2.9 //
tathā vikārarūpāṇāṃ tattve 'tyantam asaṃbhavaḥ /
tadātmeva ca tat tattvam atyamntam atadātmakam // BVaky_3,2.10 //
satyam ākṛtisaṃhāre yad ante vyavatiṣṭhate /
tan nityaṃ śabdavācyaṃ tac chabdāt tac ca na bhidyate // BVaky_3,2.11 //
na tad asti na tan nāsti na tad ekaṃ na tat pṛthak /
na saṃsṛṣṭaṃ vibhaktaṃ vā vikṛtaṃ na ca nānyathā // BVaky_3,2.12 //
tan nāsti vidyate tac ca tad ekaṃ tat pṛthak pṛthak /
saṃsṛṣṭaṃ ca vibhaktaṃ ca vikṛtaṃ tat tad anyathā // BVaky_3,2.13 //
tasya śabdārthasaṃbandha- rūpam ekasya dṛśyate /
tad dṛśyaṃ darśanaṃ draṣṭā darśane ca prayojanam // BVaky_3,2.14 //
vikārāpagame satyaṃ suvarṇaṃ kuṇḍale yathā /
vikārāpagame satyāṃ tathāhuḥ prakṛtiṃ parām // BVaky_3,2.15 //
vācyā sā sarvaśabdānāṃ śabdāś ca na pṛthak tataḥ /
apṛthaktve ca saṃbandhas tayor nānātmanor iva // BVaky_3,2.16 //
ātmā paraḥ priyo dveṣyo vaktā vācyaṃ prayojanam /
viruddhāni yathaikasya svapne rūpāṇi cetasaḥ // BVaky_3,2.17 //
ajanmani tathā nitye paurvāparyavivarjite /
tattve janmādirūpatvaṃ viruddham upalabhyate // BVaky_3,2.18 //
3.3: Saṃbandhasamuddeśa
jñānaṃ prayoktur bāhyo 'rthaḥ svarūpaṃ ca pratīyate /
śabdair uccaritais teṣāṃ saṃbandhaḥ samavasthitaḥ // BVaky_3,3.1 //
pratipattur bhavaty arthe jñāne vā saṃśayaḥ kvacit /
svarūpeṣūpalabhyeṣu vyabhicāro na vidyate // BVaky_3,3.2 //
asyāyaṃ vācako vācya iti ṣaṣṭhyā pratīyate /
yogaḥ śabdārthayos tattvam apy ato vyapadiśyate // BVaky_3,3.3 //
nābhidhānaṃ svadharmeṇa saṃbandhasyāsti vācakam /
atyantaparatantratvād rūpaṃ nāsyāpadiśyate // BVaky_3,3.4 //
upakārāt sa yatrāsti dharmas tatrānugamyate /
śaktīnām api sā śaktir guṇānām apy asau guṇaḥ // BVaky_3,3.5 //
taddharmaṇos tu tācchabdyaṃ saṃyogasamavāyayoḥ /
tayor apy upakārārthā niyatās tadupādhayaḥ // BVaky_3,3.6 //
kā cid eva hi sāvasthā kāryaprasavasūcitā /
kasya cit kena cid yasyāṃ saṃyoga upajāyate // BVaky_3,3.7 //
nirātmakānām utpattau niyamaḥ kvacid eva yaḥ /
tenaivāvyapavargaś ca prāptabhede sa yatkṛtaḥ // BVaky_3,3.8 //
ātmāntarasya yenātmā tadātmevāvadhāryate /
yataś caikatvanānātvaṃ tattvaṃ nādhyavasīyate // BVaky_3,3.9 //
tāṃ śaktiṃ samavāyākhyāṃ śaktīnām upakāriṇīm /
hedābhedāv atikrāntām anyathaiva vyavasthitām // BVaky_3,3.10 //
dharmaṃ sarvapadārthānām atītaḥ sarvalakṣaṇaḥ /
anugṛhṇāti saṃbandha iti pūrvebhya āgamaḥ // BVaky_3,3.11 //
padārthīkṛta evānyaiḥ sarvatrābhyupagamyate /
saṃbandhas tena śabdārthaḥ pravibhaktuṃ na śakyate // BVaky_3,3.12 //
samavāyāt sva ādhāraḥ svā ca jātiḥ pratīyate /
ekārthasamavāyāt tu guṇāḥ svādhāra eva ye // BVaky_3,3.13 //
dravyatvasattāsaṃyogāḥ svānyādhāropabandhanāḥ /
tatpradeśavibhāgāś ca guṇā dvitvādayaś ca ye // BVaky_3,3.14 //
ke cit svāśrayasaṃyuktāḥ ke cit tatsamavāyinaḥ /
saṃyuktasamaveteṣu samavetās tathāpare // BVaky_3,3.15 //
svāśrayeṇa tu saṃyuktaiḥ saṃyuktaṃ vibhu gamyate /
samavāyasya saṃbandho nāparas tatra dṛśyate // BVaky_3,3.16 //
saṃbandhasyāviśiṣṭatvān na cātra niyamo bhavet /
tasmācchabdārthayor naivaṃ saṃbandhaḥ parikalpyate // BVaky_3,3.17 //
adṛṣṭavṛttilābhena yathā saṃyoga ātmanaḥ /
kva cit svasvāmiyogākhyo 'bhede 'nyatrāpi sa kramaḥ // BVaky_3,3.18 //
prāptiṃ tu samavāyākhyāṃ vācyadharmātivartinīm /
prayoktā pratipattā vā na śabdair anugacchati // BVaky_3,3.19 //
avācyam iti yad vācyaṃ tad avācyatayā yadā /
vācyam ityavasīyeta vācyam eva tadā bhavet // BVaky_3,3.20 //
athāpy avācyam ity evaṃ,
na tad vācyaṃ pratīyate /
vivakṣitāsya yāvasthā saiva nādhyavasīyate // BVaky_3,3.21 //
tathānyathā sarvathā ca yasyāvācyatvam ucyate /
tatrāpi naiva sāvasthā taiḥ śabdaiḥ pratiṣidhyate // BVaky_3,3.22 //
na hi saṃśayarūpe 'rthe śeṣatvena vyavasthite /
avyudāse svarūpasya saṃśayo 'nyaḥ pravartate // BVaky_3,3.23 //
yadā ca nirṇayajñāne nirṇayatvena nirṇayaḥ /
prakramyate tadā jñānaṃ svadharme nāvatiṣṭhate // BVaky_3,3.24 //
sarvaṃ mithyā bravīmīti naitad vākyaṃ vivakṣyate /
tasya mithyābhidhāne hi prakrānto 'rtho na gamyate // BVaky_3,3.25 //
na ca vācakarūpeṇa pravṛttasyāsti vācyatā /
pratipādyaṃ na tat tatra yenānyat pratipādyate // BVaky_3,3.26 //
asādhikā pratijñeti neyam evābhidhīyate /
yathā, tathāsya dharmo 'pi nātra kaścit pratīyate // BVaky_3,3.27 //
vyāpārasyāparo yasmān na vyāpāro 'sti kaścana /
virodham anavasthāṃ vā tasmāt sarvatra nāśrayet // BVaky_3,3.28 //
indriyāṇāṃ svaviṣayeṣv anādir yogyatā yathā /
anādir arthaiḥ śabdānāṃ saṃbandho yogyatā tathā // BVaky_3,3.29 //
asādhur anumānena vācakaḥ kaiścid iṣyate /
vācakatvāviśeṣe vā niyamaḥ puṇyapāpayoḥ // BVaky_3,3.30 //
saṃbandhaśabde saṃbandho yogyatāñṃ prati yogyatā /
samayād yogyatāsaṃvin mātāputrādiyogavat // BVaky_3,3.31 //
śabdaḥ kāraṇam arthasya sa hi tenopajanyate /
tathā ca buddhiviṣayād arthāc chabdaḥ pratīyate // BVaky_3,3.32 //
bhojanādy api manyante buddhyarthe yad asaṃbhavi /
buddhyarthād eva buddhyarthe jāte tad api dṛśyate // BVaky_3,3.33 //
anityeṣv api nityatvam abhidheyātmanā sthitam /
anityatvaṃ svaśaktir vā sā ca nityān na bhidyate // BVaky_3,3.34 //
śabdenārthasya saṃskāro dṛṣṭādṛṣṭaprayojanaḥ /
kriyate so 'bhisaṃbandham antareṇa kathaṃ bhavet // BVaky_3,3.35 //
nāvaśyam abhidheyeṣu saṃskāraḥ sa tathāvidhaḥ /
dṛsyate na ca saṃbandhas tathābhūto vivakṣitaḥ // BVaky_3,3.36 //
sati pratyayahetutvaṃ saṃbandha upapadyate /
śabdasyārthe yatas tatra saṃbandho 'stīti gamyate // BVaky_3,3.37 //
nitye 'nitye 'pi vāpy arthe puruṣeṇa kathaṃcana /
saṃbandho 'kṛtasaṃbandhaiḥ śabdaiḥ kartuṃ na śakyate // BVaky_3,3.38 //
vyapadeśe padārthānām anyā sattaupacārikī /
sarvāvasthāsu sarveṣām ātmarūpasya darśikā // BVaky_3,3.39 //
sphaṭikādi yathā dravyaṃ bhinnarūpair upāśrayaiḥ /
svaśaktiyogāt saṃbandhaṃ tādrūpyeṇeva gacchati // BVaky_3,3.40 //
tadvac chabdo 'pi sattāyām asyāṃ pūrvaṃ vyavasthitaḥ /
dharmair upaiti saṃbandham avirodhivirodhibhiḥ // BVaky_3,3.41 //
evaṃ ca pratiṣedhyeṣu pratiṣedhaprakḷptaye /
āśriteṣūpacāreṇa pratiṣedhaḥ pravartate // BVaky_3,3.42 //
ātmalābhasya janmākhyā satā labhyaṃ ca labhyate /
yadi saj jāyate kasmād athāsaj jāyate katham // BVaky_3,3.43 //
sato hi gantur gamanaṃ,
sati gamye pravartate /
gantṛvac cen na janmārtho,
na cet tadvan na jāyate // BVaky_3,3.44 //
upacarya tu kartāram abhidhānapravṛttaye /
punaś ca karmabhāvena tāṃ kriyāṃ ca tadāśrayām // BVaky_3,3.45 //
athopacārasattaivaṃ vidheyas tatra lādayaḥ /
janmanā tu virodhitvān mukhyā sattā na vidyate // BVaky_3,3.46 //
ātmānam ātmanā bibhrad astīti vyapadiśyate /
antarbhāvāc ca tenāsau karmaṇā na sakarmakaḥ // BVaky_3,3.47 //
prāk ca sattābhisaṃbandhān mukhyā sattā kathaṃ bhavet /
asaṃś ca nāsteḥ kartā syād upacāras tu pūrvavat // BVaky_3,3.48 //
tasmād bhinneṣu dharmeṣu virodhiṣv avirodhinīm /
virodhikhyāpanāyaiva śabdais tais tair upāśritām // BVaky_3,3.49 //
abhinnakālām artheṣu bhinnakāleṣv avasthitām /
pravṛttihetuṃ sarveṣāṃ śabdānām aupacārikīm // BVaky_3,3.50 //
etāṃ sattāṃ padārtho hi na kaś cid ativartate /
sā ca saṃpratisattāyāḥ pṛthag bhāśye nidarśitā // BVaky_3,3.51 //
pradeśasyaikadeśaṃ vā parato vā nirūpaṇam /
viparyayam abhāvaṃ vā vyavahāro 'nuvartate // BVaky_3,3.52 //
yathendriyasya vaiguṇyān mātrādhyāropavān iva /
jāyate pratyayo 'rthebhyas tathaivoddeśajā matiḥ // BVaky_3,3.53 //
akṛtsnaviṣayābhāsaṃ śabdaḥ pratyayam āśritaḥ /
artham āhānyarūpeṇa svarūpeṇānirūpitam // BVaky_3,3.54 //
rūpaṇavyapadeśābhyāṃ laukike vartmani sthitau /
jñānaṃ praty abhilāpaṃ ca sadṛśau bālapaṇḍitau // BVaky_3,3.55 //
sarvārtharūpatā śuddhir jñānasya nirupāśrayā /
tato 'py asya parāṃ śuddhim eke prāhur arūpikām // BVaky_3,3.56 //
upaplavo hi jñānasya bāhyākārānupātitā /
kāluṣyam iva tat tasya saṃsarge vyatibhedajam // BVaky_3,3.57 //
yathā ca jñānam ālekhād aśuddhau vyavatiṣṭhate /
tathopāśrayavān arthaḥ svarūpād viprakṛṣyate // BVaky_3,3.58 //
evam arthasya śabdasya jñānasya ca viparyaye /
bhāvābhāvāv abhedena vyavahārānupātinau // BVaky_3,3.59 //
yathā bhāvam upāśritya tadabhāvo 'nugamyate /
tathābhāvam upāśritya tadbhāvo 'py anugamyate // BVaky_3,3.60 //
nābhāvo jāyate bhāvo naiti bhāvo 'nupākhyatām /
ekasmād ātmano 'nanyau bhāvābhāvau vikalpitau // BVaky_3,3.61 //
abhāvasyānupākhyatvāt kāraṇaṃ na prasādhakam /
sopākhyasya tu bhāvasya kāraṇaṃ kiṃ kariśyati // BVaky_3,3.62 //
tasmāt sarvam abhāvo vā bhāvo vā sarvam iṣyate /
na tv avasthāntaraṃ kiṃ cid ekasmāt satyataḥ sthitam // BVaky_3,3.63 //
tasmān nābhāvam icchanti ye loke bhāvavādinaḥ /
abhāvavādino vāpi na bhāvaṃ tattvalakṣaṇam // BVaky_3,3.64 //
advaye caiva sarvasmin svabhāvād ekalakṣaṇe /
parikalpeṣu maryādā vicitraivopalabhyate // BVaky_3,3.65 //
catasro hi yathāvasthā nirupākhye prakalpitāḥ /
evaṃ dvaividhyam apy etad bhāvābhāvavyapāśrayam // BVaky_3,3.66 //
avirodhī virodhī vā sann asan vāpi yuktitaḥ /
kramavān akramo vāpi nābhāva upapadyate // BVaky_3,3.67 //
avirodhī virodhī vā sann asan vāpi tattvataḥ /
kramavān akramo vāpi tena bhāvo na vidyate // BVaky_3,3.68 //
abhāve triṣu kāleṣu na bhedasyāsti saṃbhavaḥ /
tasminn asati bhāve 'pi traikālyaṃ nāvatiṣṭhate // BVaky_3,3.69 //
ātmatattvaparityāgaḥ parato nopapadyate /
ātmatattvaṃ tu parataḥ svato vā nopakalpate // BVaky_3,3.70 //
tattve virodho nānātva upakāro na kaś cana /
tattvānyatvaparityāge vyavahāro nivartate // BVaky_3,3.71 //
yatra draṣṭā ca dṛśyaṃ ca darśanaṃ cāvikalpitam /
tasyaivārthasya satyatvaṃ śritās trayyantavedinaḥ // BVaky_3,3.72 //
sāmānyaṃ vā viśeṣaṃ vā yasmād āhur viśeṣavat /
śabdās tasmād asatyeṣu bhedeṣv eva vyavasthitāḥ // BVaky_3,3.73 //
na hy abhāvasya sadbhāve bhāvasyātmā prahīyate /
na cābhāvasya nāstitve bhāvasyātmā prasūyate // BVaky_3,3.74 //
na śābaleyasyāstitvaṃ bāhuleyasya bādhakam /
na śābaleyo nāstīti bāhuleyaḥ prakalpate // BVaky_3,3.75 //
abhāvo yadi vastu syāt tatreyaṃ syāt vicāraṇā /
tataś ca tadabhāve 'pi syād vicāryam idaṃ punaḥ // BVaky_3,3.76 //
avastu syād atītaṃ yad vyavahārasya gocaram /
tatra vastugato bhedo na nirvacanam arhati // BVaky_3,3.77 //
apade 'rthe padanyāsaḥ kāraṇasya na vidyate /
atha ca prāgasadbhāvaḥ kāraṇe sati dṛṣyate // BVaky_3,3.78 //
kā tasya prāgavastheti vastvāśritam idaṃ punaḥ /
prāg avastheti na hy etad dvayam apy asty avastuni // BVaky_3,3.79 //
na cordhvam asti nāstīti vacanāyānibandhanam /
alaṃ syād apadasthānam etad vācaḥ pracakṣate // BVaky_3,3.80 //
atyadbhutā tv iyaṃ vṛttir yad abhāgaṃ yad akramam /
bhāvānāṃ prāg abhūtānām ātmatattvaṃ prakāśate // BVaky_3,3.81 //
vikalpotthāpitenaiva sarvo bhāvena laukikaḥ /
mukhyeneva padārthena vyavahāro vidhīyate // BVaky_3,3.82 //
bhāvaśaktim ataś caināṃ manyante nityavādinaḥ /
bhāvam eva kramam prāhur na bhāvād aparaḥ kramaḥ // BVaky_3,3.83 //
kramān na yaugapadyasya kaś cid bhedo 'sti tattvataḥ /
yathaiva bhāvān nābhāvaḥ kaś cid anyo 'vasīyate // BVaky_3,3.84 //
kālasyāpy aparaṃ kālaṃ nirdiśanty eva laukikāḥ /
na ca nirdeśamātreṇa vyatireko 'nugamyate // BVaky_3,3.85 //
ādhāraṃ kalpayan buddhyā nābhāve vyavatiṣṭhate /
avastuṣv api notprekṣā kasya cit pratibadhyate // BVaky_3,3.86 //
tasmāc chaktivibhāgena nityaḥ sadasadātmakaḥ /
eko 'rthaḥ śabdavācyatve bahurūpaḥ prakāśate // BVaky_3,3.87 //
vyavahāraś ca lokasya padārthaiḥ parikalpitaiḥ /
śāstre padārthaḥ kāryārthaṃ laukikaḥ pravibhajyate // BVaky_3,3.88 //
3,4: Bhūyodravyasamuddeśaḥ
saṃsargarūpāt saṃbhūtāḥ saṃvidrūpād apoddhṛtāḥ /
śāstre vibhaktā vākyārthāt prakṛtipratyayārthavat // BVaky_3,4.1 //
nimittabhūtāḥ sādhutve śāstrād anumitātmakāḥ /
ke cit padārthā vakṣyante saṃkśepeṇa yathāgamam // BVaky_3,4.2 //
vastūpalakṣaṇaṃ yatra sarvanāma prayujyate /
dravyam ity ucyate so 'rto bhedyatvena vivakśitaḥ // BVaky_3,4.3 //
3,5: Guṇasamudeśa
saṃsargi bhedakaṃ yad yat savyāpāraṃ pratīyate /
guṇatvaṃ paratantratvāt tasya śāstra udāhṛtam // BVaky_3,5.1 //
dravyasyāvyapadeśasya ya upādīyate guṇaḥ /
bhedako vyapadeśāya tatprakarṣo 'bhidhīyate // BVaky_3,5.2 //
sarvasyaiva pradhānasya na vinā bhedahetunā /
prakarṣo vidyate nāpi 'śabdasyopaiti vācyatām // BVaky_3,5.3 //
vidyamānāḥ pradhāneṣu na sarve bhedahetavaḥ /
viśeṣaśabdair ucyante vyāvṛttārthābhidhāyibhiḥ // BVaky_3,5.4 //
vastūpalakṣaṇe tatra viśeṣo vyāpṛto yadi /
prakarṣo niyamābhāvāt syād avijñātahetukaḥ // BVaky_3,5.5 //
sarvaṃ ca sarvato 'vaśyaṃ niyamena prakṛṣyate /
saṃsargiṇā nimittena nikṛṣṭenādhikena vā // BVaky_3,5.6 //
nāpekṣate nimittaṃ ca prakarṣe vyāpṛtaṃ yadi /
dravyasya syād upādānaṃ prakarṣaṃ praty anarthakaṃ // BVaky_3,5.7 //
savyāpāro guṇas tasmāt svaprakarṣanibandhanaḥ /
dravyātmānaṃ bhinatty eva svaprakarṣaṃ niveśayan // BVaky_3,5.8 //
arūpaṃ pararūpeṇa dravyam ākhyāyate yathā /
aprakarṣaṃ prakarṣeṇa guṇasyāviśyate tathā // BVaky_3,5.9 //
3,6: Diksamuddeśa
dik sādhanam kriyā kāla iti vastvabhidhāyinaḥ /
śaktirūpe padārthānām atyantam anavasthitāḥ // BVaky_3,6.1 //
vyatirekasya yo hetur avadhipratipādyayoḥ /
ṛjv ity evam yato 'nyena vinā buddhiḥ pravartate // BVaky_3,6.2 //
karmano jātibhedānām abhivyaktir yadāśrayā /
sā svair upādhibhir bhinnā śaktir dig iti kathyate // BVaky_3,6.3 //
parāparatve mūrtināṃ deśabhedanibandhane /
tata eva prakalpete kramarūpe tu kālataḥ // BVaky_3,6.4 //
ākāśasya pradeśena bhāgaiś cānyaiḥ pṛthak pṛthak /
sā saṃyogavibhāgānām upādhitvāya kalpate // BVaky_3,6.5 //
diśo vyavasthā deśānāṃ digvyavasthā na vidyate /
śaktayaḥ khalu bhāvānām upakāraprabhāvitāḥ // BVaky_3,6.6 //
pratyastarūpā bhāveṣu dik pūrvety abhidhīyate /
pūrvabuddhir yato dik sā samākhyāmātram anyathā // BVaky_3,6.7 //
svāṅgād vyavasthā yā loke na tasyām niyatā diśaḥ /
pratyaṅmukhasya yat paścāt tat purastād viparyaye // BVaky_3,6.8 //
deśavyavasthāniyamo dikṣu na vyavatiṣṭhate /
rūḍham apy aparatvena pūrvam ity abhidhīyate // BVaky_3,6.9 //
ato bhāṣitapuṃskatvāt puṃvadbhāvo na sidhyati /
asminn arthe na śabdena prasavaḥ kva cid ucyate // BVaky_3,6.10 //
dikśakter abhidhāne tu niyataṃ diśi darśanam /
pūrvādināṃ yathā ṣaṣṭer jīvitasyāvadhāraṇe // BVaky_3,6.11 //
chāyābhābhyāṃ nagādīnām bhāgabhedaḥ prakalpate /
ataddharmasu bhāveṣu bhāgabhedo na kalpate // BVaky_3,6.12 //
paramāṇor abhāgasya diśā bhāgo vidhīyate /
bhāgaprakalpanāśaktiṃ prathamāṃ tāṃ pracakṣate // BVaky_3,6.13 //
adeśāś cāpy abhāgāś ca niṣkramā nirupāśrayāḥ /
bhāvāḥ saṃsargirūpāt tu śaktibhedaḥ prakalpate // BVaky_3,6.14 //
nirbhāgātmakatā tulyā paramāṇor ghaṭasya ca /
bhāgaḥ śaktyantaraṃ tatra parimāṇaṃ ca yat tayoḥ // BVaky_3,6.15 //
yataḥ prakalpate bhedo bhedas tatrāpi dṛśyate /
adṛṣṭoparatiṃ bhedam ato 'yuktataraṃ viduḥ // BVaky_3,6.16 //
sarvatra tasya kāryasya darśanād vibhur iṣyate /
vibhutvam etad evāhur anyaḥ kāyavatāṃ vidhiḥ // BVaky_3,6.17 //
caitanyavat sthitā loke dikkālaparikalpanā /
prakṛtiṃ prāṇināṃ tāṃ hi ko 'nyathā sthāpayiṣyati // BVaky_3,6.18 //
saṃkaro vyavahārāṇāṃ prakṛteḥ syād viparyaye /
tasmāt tyajann imān bhāvān punar evāvalambate // BVaky_3,6.19 //
tasyās tu śakteḥ pūrvādi- bhedo bhāvāntarāśrayaḥ /
bhinnā dik tena bhedena bhedāyaivopakalpate // BVaky_3,6.20 //
avadhitvena cāpekṣā- yoge diglakṣaṇo vidhiḥ /
pūrvam asyeti ṣaṣṭhy eva dṛṣṭā dharmāntarāśraye // BVaky_3,6.21 //
pūrvādināṃ viparyāso 'dṛṣṭaś cāvadhyasaṃkare /
ṛjv etad asyety etac ca liṅgaṃ na vyatikīryate // BVaky_3,6.22 //
antaḥkaraṇadharmo vā bahir evaṃ prakāśate /
asyāṃ tv antarbahirbhāvaḥ prakriyāyāṃ na vidyate // BVaky_3,6.23 //
ekatvam āsāṃ śaktīnāṃ nānātvaṃ veti kalpane /
avastupatite jñātvā satyato na parāmṛśet // BVaky_3,6.24 //
vikalpātītatattveṣu saṃketopanibandhanāḥ /
bhāveṣu vyavahārā ye lokas tatrānugamyate // BVaky_3,6.25 //
naikatvam asty anānātvaṃ vinaikatvena netarat /
paramārthe tayor eṣa bhedo 'tyantaṃ na vidyate // BVaky_3,6.26 //
na śaktīnāṃ tathā bhedo yathā śaktimatām sthitiḥ /
na ca laukikam ekatvaṃ tāsām ātmasu vidyate // BVaky_3,6.27 //
naikatvaṃ vyavatiṣṭheta nānātvaṃ cen na kalpayet /
nānātvaṃ cāvahīyeta yady ekatvaṃ na kalpayet // BVaky_3,6.28 //
3,7: Sādhanasamuddeśa
svāśraye samavetānāṃ tadvad evāśrayāntare /
kriyāṇām abhiniṣpattau sāmarthyaṃ sādhanaṃ viduḥ // BVaky_3,7.1 //
śaktimātrāsamūhasya viśvasyānekadharmaṇaḥ /
sarvadā sarvathā bhāvāt kva cit kiṃ cid vivakṣyate // BVaky_3,7.2 //
sādhanavyavahāraś ca buddhyavasthānibandhanaḥ /
sann asan vārtharūpeṣu bhedo buddhyā prakalpyate // BVaky_3,7.3 //
buddhyā samīhitaikatvān pañcālān kurubhir yadā /
punar vibhajate vaktā tadāpāyaḥ pratīyate // BVaky_3,7.4 //
śabdopahitarūpāṃś ca buddher viṣayatāṃ gatān /
pratyakṣam iva kaṃsādīn sādhanatvena manyate // BVaky_3,7.5 //
buddhipravṛttirūpaṃ ca samāropyābhidhātṛbhiḥ /
artheṣu śaktibhedānāṃ kriyate parikalpanā // BVaky_3,7.6 //
vyaktau padārthe śabdāder janyamānasya karmaṇaḥ /
sādhanatvaṃ tathā siddhaṃ buddhirūpaprakalpitam // BVaky_3,7.7 //
svatantraparatantratve kramarūpaṃ ca darśitam /
nirīheṣv api bhāveṣu kalpanopanibandhanam // BVaky_3,7.8 //
śaktayaḥ śaktimantaś ca sarve saṃsargavādinām /
bhāvās teṣv asvaśabdeṣu sādhanatvaṃ nirūpyate // BVaky_3,7.9 //
ghaṭasya dṛśikarmatve mahattvādīni sādhanam /
rūpasya dṛśikarmatve rūpatvādīni sādhanam // BVaky_3,7.10 //
svaiḥ sāmānyaviśeṣaiś ca śaktimanto rasādayaḥ /
niyatagrahaṇā loke śaktayas tās tathāśrayaiḥ // BVaky_3,7.11 //
indriyārthamanaḥkartṛ- saṃbandhaḥ sādhanaṃ kva cit /
yad yadā yadanugrāhi tat tadā tatra sādhanam // BVaky_3,7.12 //
svaśabdair abhidhāne tu sa dharmo nābhidhīyate /
vibhaktyādibhir evāsāv upakāraḥ pratīyate // BVaky_3,7.13 //
nimittabhāvo bhāvānām upakārārtham āśritaḥ /
natir āvarjanety evaṃ siddhaḥ sādhanam iṣyate // BVaky_3,7.14 //
sa tebhyo vyatirikto vā teṣām ātmaiva vā tathā /
vyatirekam upāśritya sādhanatvena kalpyate // BVaky_3,7.15 //
saṃdarśanaṃ prārthanāyāṃ vyavasāye tv anantarā /
vyavasāyas tathārambhe sādhanatvāya kalpate // BVaky_3,7.16 //
pūrvasmin yā kriyā saiva parasmin sādhanaṃ matā /
saṃdarśane tu caitanyaṃ viśiṣṭaṃ sādhanaṃ viduḥ // BVaky_3,7.17 //
niṣpattimātre kartṛtvaṃ sarvatraivāsti kārake /
vyāpārabhedāpekṣāyāṃ karaṇatvādisaṃbhavaḥ // BVaky_3,7.18 //
putrasya janmani yathā pitroḥ kartṛtvam ucyate /
ayam asyām iyaṃ tv asmād iti bhedo vivakṣayā // BVaky_3,7.19 //
guṇakriyāṇāṃ kartāraḥ kartrā nyakkṛtaśaktayaḥ /
nyaktāyām api saṃpūrṇaiḥ svair vyāpāraiḥ samanvitāḥ // BVaky_3,7.20 //
karaṇatvādibhir jñātāḥ kriyābhedānupātibhiḥ /
svātantryam uttaraṃ labdhvā pradhāne yānti kartṛtām // BVaky_3,7.21 //
yathā rājñā niyukteṣu yoddhṛtvaṃ yoddhṛṣu sthitam /
teṣu vṛttau tu labhate rājā jayaparājayau // BVaky_3,7.22 //
tathā kartrā niyukteṣu sarveṣv ekārthakāriṣu /
kartṛtvaṃ karaṇatvāder uttaraṃ na virudhyate // BVaky_3,7.23 //
anāśrite tu vyāpāre nimittaṃ hetur iṣyate /
āśritāvadhibhāvaṃ tu lakṣaṇe lakṣaṇaṃ viduḥ // BVaky_3,7.24 //
dravyādiviṣayo hetuḥ kārakaṃ niyatakriyam /
kartā kartrantarāpekṣaḥ kriyāyāṃ hetur iṣyate // BVaky_3,7.25 //
kriyāyai karaṇaṃ tasya dṛṣṭaḥ pratinidhis tathā /
hetvarthā tu kriyā tasmān na sa pratinidhīyate // BVaky_3,7.26 //
prātilomyānulomyābhyāṃ hetur arthasya sādhakaḥ /
tādarthyam ānulomyena hetutvānugataṃ tu tat // BVaky_3,7.27 //
sarvatra sahajā śaktir yāvaddravyam avasthitā /
kriyākāle tv abhivyakter āśrayād upakāriṇī // BVaky_3,7.28 //
kuḍyasyāvaraṇe śaktir asyādīnāṃ vidāraṇe /
sarvadā sa tu san dharmaḥ kriyākāle nirūpyate // BVaky_3,7.29 //
svā“ngasaṃyoginaḥ pāśā daityānāṃ vāruṇā yathā /
vyajyante vijigīṣūṇāṃ dravyāṇāṃ śaktayas tathā // BVaky_3,7.30 //
taikṣṇyagauravakāṭhinya- saṃsthānaiḥ svair asir yadā /
chedyaṃ prati vyāpriyate śaktimān gṛhyate tadā // BVaky_3,7.31 //
prā“n nimittāntarodbhūtaṃ kriyāyāḥ kaiś cid iṣyate /
sādhanaṃ sahajaṃ kaiś cit kriyānyaiḥ pūrvam iṣyate // BVaky_3,7.32 //
pravṛttir eva prathamaṃ kva cid apy anapāśritā /
śaktīr ekādhikaraṇe srotovad apakarṣati // BVaky_3,7.33 //
apūrvaṃ kālaśaktiṃ vā kriyāṃ vā kālam eva vā /
tam evamlaksanam bhāvam ke cid āhuh katham ca na // BVaky_3,7.34 //
nityāḥ ṣaṭ śaktayo 'anyeṣāṃ bhedābhedasamanvitāḥ /
kriyāsaṃsiddhaye 'rtheṣu jātivat samavasthitāḥ // BVaky_3,7.35 //
dravyākārādibhedena tāś cāparimitā iva /
dṛśyante tattvam āsāṃ tu ṣaṭ śaktīr nātivartate // BVaky_3,7.36 //
nimittabhedād ekaiva bhinnā śaktiḥ pratīyate /
ṣoḍhā kartṛtvam evāhus tatpravṛtter nibandhanam // BVaky_3,7.37 //
tattve vā vyatireke vā vyatiriktaṃ tad ucyate /
śabdapramāṇako lokaḥ sa śāstreṇānugamyate // BVaky_3,7.38 //
paramārthe tu naikatvaṃ pṛthaktvād bhinnalakṣaṇam /
pṛthaktvaikatvarūpeṇa tattvam eva prakāśate // BVaky_3,7.39 //
yat pṛthaktvam asaṃdigdhaṃ tad ekatvān na bhidyate /
yad ekatvam asaṃdigdhaṃ tat pṛthaktvān na bhidyate // BVaky_3,7.40 //
dyauḥ kṣamā vāyur ādityaḥ sāgarāḥ sarito diśaḥ /
antaḥkaraṇatattvasya bhāgā bahir avasthitāḥ // BVaky_3,7.41 //
kālavicchedarūpeṇa tad evaikam avasthitam /
sa hy apūrvāparo bhāvaḥ kramarūpeṇa lakṣyate // BVaky_3,7.42 //
dṛṣṭo hy avyatireke 'pi vyatireko 'nvaye 'sati /
vṛkṣādyarthānvayas tasmād vibhaktyartho 'nya iṣyate // BVaky_3,7.43 //
sāmānyaṃ kārakaṃ tasya saptādyā bhedayonayaḥ /
ṣaṭ karmākhyādibhedena śeṣabhedas tu saptamī // BVaky_3,7.44 //
[atha karmādhikāraḥ]
nirvartyaṃ ca vikāryaṃ ca prāpyaṃ ceti tridhā matam /
tatrepsitatamaṃ karma caturdhānyat tu kalpitam // BVaky_3,7.45 //
audāsīnyena yat prāpyaṃ yac ca kartur anīpsitam /
saṃjñāntarair anākhyātaṃ yad yac cāpy anyapūrvakam // BVaky_3,7.46 //
satī vāvidyamānā vā prakṛtiḥ pariṇāminī /
yasya nāśriyate tasya nirvartyatvaṃ pracakṣate // BVaky_3,7.47 //
prakṛtes tu vivakṣāyāṃ vikāryaṃ kaiś cid anyathā /
nirvartyaṃ ca vikāryaṃ ca karma śāstre pradarśitam // BVaky_3,7.48 //
yad asaj jāyate sad vā janmanā yat prakāśyate /
tan nirvartyaṃ vikāryaṃ ca karma dvedhā vyavasthitam // BVaky_3,7.49 //
prakṛtyucchedasaṃbhūtaṃ kiṃ cit kāṣṭhādibhasmavat /
kiṃ cid guṇāntarotpattyā suvarṇādivikāravat // BVaky_3,7.50 //
kriyākṛtā viśeṣāṇāṃ siddhir yatra na gamyate /
darśanād anumānād vā tat prāpyam iti kathyate // BVaky_3,7.51 //
viśeṣalābhaḥ sarvatra vidyate darśanādibhiḥ /
keṣāṃ cit tadabhivyakti- siddhir dṛṣṭiviṣādiṣu // BVaky_3,7.52 //
ābhāsopagamo vyaktiḥ soḍhatvam iti karmaṇaḥ /
viśeṣāḥ prāpyamāṇasya kriyāsiddhau vyavasthitāḥ // BVaky_3,7.53 //
nirvartyādiṣu tat pūrvam anubhūya svatantratām /
kartrantarāṇāṃ vyāpāre karma saṃpadyate tataḥ // BVaky_3,7.54 //
tadvyāpāraviveke 'pi svavyāpāre vyavasthitam /
karmāpadiṣṭāṃllabhate kva cic chāstrāśrayān vidhīn // BVaky_3,7.55 //
nivṛttapreṣaṇaṃ karma svakriyāvayave sthitam /
nivartamāne karmatve sve kartṛtve 'vatiṣṭhate // BVaky_3,7.56 //
tāni dhātvantarāṇy eva pacisidhyativad viduḥ /
bhede 'pi tulyarūpatvād ekatvaparikalpanā // BVaky_3,7.57 //
ekadeśe samūhe ca vyāpārāṇāṃ pacādayaḥ /
svabhāvataḥ pravartante tulyarūpasamanvitāḥ // BVaky_3,7.58 //
nyagbhāvanā nyagbhavanaṃ ruhau śuddhe pratīyate /
nyagbhāvanā nyagbhavanaṃ ṇyante 'pi pratipadyate // BVaky_3,7.59 //
avasthāṃ pañcamīm āhur ṇyante tāṃ karmakartari /
nivṛttapreṣaṇād dhātoḥ prākṛte 'rthe ṇij ucyate // BVaky_3,7.60 //
bravīti pacater arthaṃ sidhyatir na vinā ṇicā /
sa ṇyantaḥ pacater arthe prākṛte vyavatiṣṭhate // BVaky_3,7.61 //
keṣāṃ cid devadattāder vyāpāro yaḥ sakarmake /
sa vinā devadattādeḥ kaṭādiṣu vivakṣyate // BVaky_3,7.62 //
nivṛttapreṣaṇaṃ karma svasya kartuḥ prayojakam /
preṣaṇāntarasaṃbandhe ṇyante lenābhidhīyate // BVaky_3,7.63 //
sadṛśādiṣu yat karma- kartṛtvaṃ pratipadyate /
āpattyāpādane tatra viṣayatvaṃ prati kriye // BVaky_3,7.64 //
kutaś cid āhṛtya padam evaṃ ca parikalpane /
karmasthabhāvakatvaṃ syād darśanādyabhidhāyinām // BVaky_3,7.65 //
viśeṣadarśanaṃ yatra kriyā tatra vyavasthitā /
kriyāvyavasthā tv anyeṣāṃ śabdair eva prakāśyate // BVaky_3,7.66 //
kālabhāvādhvadeśānām antarbhūtakriyāntaraiḥ /
sarvair akarmakair yoge karmatvam upajāyate // BVaky_3,7.67 //
ādhāratvam iva prāptās te punar dravyakarmasu /
kālādayo bhinnakakṣyaṃ yānti karmatvam uttaram // BVaky_3,7.68 //
atas taiḥ karmabhir dhātur yukto 'dravyair akarmakaḥ /
lasya karmaṇi bhāve ca nimittatvāya kalpate // BVaky_3,7.69 //
sarvaṃ cākathitaṃ karma bhinnakakṣyaṃ pratīyate /
dhātvarthoddeśabhedena tan nepsitatamaṃ kila // BVaky_3,7.70 //
pradhānakarma kathitaṃ yat kriyāyāḥ prayojakam /
tatsiddhaye kriyāyuktam anyat tv akathitaṃ smṛtam // BVaky_3,7.71 //
duhyādivan nayatyādau karmatvam akathāśrayam /
ākhyātānupayoge tu niyamāc cheṣa iṣyate // BVaky_3,7.72 //
antarbhūtaṇijarthānāṃ duhyādīnāṃ ṇijantavat /
siddhaṃ pūrveṇa karmatvaṃ ṇijantaniyamas tathā // BVaky_3,7.73 //
karaṇasya svakakṣyāyāṃ na prakarṣāśrayo yathā /
karmaṇo 'pi svakakṣyāyāṃ na syād atiśayas tathā // BVaky_3,7.74 //
karmaṇas tv āptum iṣṭatva āśrite 'tiśayo yataḥ /
āśrīyate tato 'tyantaṃ bhedaḥ pūrveṇa karmaṇā // BVaky_3,7.75 //
ṇijante ca yathā kartā sakriyaḥ san prayujyate /
na duhyādau tathā kartā niṣkriyo 'pi prayujyate // BVaky_3,7.76 //
bhedavākyaṃ tu yan ṇyante nīduhiprakṛtau ca yat /
śabdāntaratvān naivāsti saṃsparśas tasya dhātunā // BVaky_3,7.77 //
yathaivaikam apādānaṃ śāstre bhedena darśitam /
tathaikam eva karmāpi bhedena pratipāditam // BVaky_3,7.78 //
nirvartyo vā vikāryo vā prāpyo vā sādhanāśrayaḥ /
kriyāṇām eva sādhyatvāt siddharūpo 'bhidhīyate // BVaky_3,7.79 //
ahiteṣu yathā laulyāt kartur icchopajāyate /
viṣādiṣu bhayādibhyas tathaivāsau pravartate // BVaky_3,7.80 //
pradhānetarayor yatra dravyasya kriyayoḥ pṛthak /
śaktir guṇāśrayā tatra pradhānam anurudhyate // BVaky_3,7.81 //
pradhānaviṣayā śaktiḥ pratyayenābhidhīyate /
yadā guṇe tadā tadvad anuktāpi prakāśate // BVaky_3,7.82 //
pacāv anuktaṃ yat karma ktvānte bhāvābhidhāyini /
bhujau śaktyantare 'py ukte tat taddharma prakāśate // BVaky_3,7.83 //
iṣeś ca gamisaṃsparśād grāme yo lo vidhīyate /
tatreṣiṇaiva nirbhogaḥ kriyate gamikarmaṇaḥ // BVaky_3,7.84 //
paktvā bhujyata ity atra keṣāṃ cin na vyapekṣate /
odanaṃ pacatiḥ so 'sāv anumānāt pratīyate // BVaky_3,7.85 //
tathābhiniviśau karma yat ti“nante 'bhidhīyate /
ktvānte 'dhikaraṇatve 'pi na tatrecchanti saptamīm // BVaky_3,7.86 //
yan nirvṛttāśrayaṃ karma prāpter apracitaṃ punaḥ /
bhakṣyādiviṣayāpattyā bhidyamānaṃ tad īpsitam // BVaky_3,7.87 //
dhātor arthāntare vṛtter dhātvarthenopasaṃgrahāt /
prasiddher avivakṣātaḥ karmaṇo 'karmikā kriyā // BVaky_3,7.88 //
bhedā ya ete catvāraḥ sāmānyena pradarśitāḥ /
te nimittādibhedena bhidyante bahudhā punaḥ // BVaky_3,7.89 //
[iti karmādhikāraḥ]
[atha karaṇādhikāraḥ]
kriyāyāḥ pariniṣpattir yadvyāpārād anantaram /
vivakṣyate yadā tatra karaṇatvaṃ tadā smṛtam // BVaky_3,7.90 //
vastutas tad anirdeśyaṃ na hi vastu vyavasthitam /
sthālyā pacyata ity eṣā vivakṣā dṛśyate yataḥ // BVaky_3,7.91 //
karaṇeṣu tu saṃskāram ārabhante punaḥ punaḥ /
viniyogaviśeṣāṃś ca pradhānasya prasiddhaye // BVaky_3,7.92 //
svakakṣyāsu prakarṣaś ca karaṇānāṃ na vidyate /
āśritātiśayatvaṃ tu paratas tatra lakṣaṇam // BVaky_3,7.93 //
svātantrye 'pi prayoktāra ārād evopakurvate /
karaṇena hi sarveṣāṃ vyāpāro vyavadhīyate // BVaky_3,7.94 //
kriyāsiddhau prakarṣo 'yaṃ nyagbhāvas tv eva kartari /
siddhau satyāṃ hi sāmānyaṃ sādhakatvaṃ prakṛṣyate // BVaky_3,7.95 //
asyādīnāṃ tu kartṛtve taikṣṇyādi karaṇaṃ viduḥ /
taikṣṇyādīnāṃ svatantratve dvedhātmā vyavatiṣṭhate // BVaky_3,7.96 //
ātmabhede 'pi saty evam eko 'rthaḥ sa tathā sthitaḥ /
tadāśrayatvād bhede 'pi kartṛtvaṃ bādhakaṃ tataḥ // BVaky_3,7.97 //
yathā ca saṃnidhānena karaṇatvaṃ pratīyate /
tathaivāsaṃnidhāne 'pi kriyāsiddheḥ pratīyate // BVaky_3,7.98 //
stokasya vābhinirvṛtter anirvṛtteś ca tasya vā /
prasiddhiṃ karaṇatvasya stokādīnāṃ pracakṣate // BVaky_3,7.99 //
dharmāṇāṃ tadvatā bhedād abhedāc ca viśiṣyate /
kriyāvadher avaccheda- viśeṣād bhidyate yathā // BVaky_3,7.100 //
[iti karaṇādhikāraḥ]
[atha kartradhikāraḥ]
prāg anyataḥ śaktilābhān nyagbhāvāpādanād api /
tadadhīnapravṛttitvāt pravṛttānāṃ nivartanāt // BVaky_3,7.101 //
adṛṣṭatvāt pratinidheḥ praviveke ca darśanāt /
ārād apy upakāritve svātantryaṃ kartur ucyate // BVaky_3,7.102 //
dharmair abhyuditaiḥ śabde niyamo na tu vastuni /
kartṛdharmavivakṣāyāṃ śabdāt kartā pratīyate // BVaky_3,7.103 //
ekasya buddhyavasthābhir bhede ca parikalpite /
kartṛtvaṃ karaṇatvaṃ ca karmatvaṃ copajāyate // BVaky_3,7.104 //
utpatteḥ prāg asadbhāvo buddhyavasthānibandhanaḥ /
aviśiṣṭaḥ satānyena kartā bhavati janmanaḥ // BVaky_3,7.10@ //
kāraṇaṃ kāryabhāvena yadā vāvyavatiṣṭhate /
kāryaśabdaṃ tadā labdhvā kāryatvenopajāyate // BVaky_3,7.106 //
yathāheḥ kuṇḍalībhāvo vyagrāṇāṃ vā samagratā /
tathaiva janmarūpatvaṃ satām eke pracakṣate // BVaky_3,7.107 //
vibhaktayoni yat kāryaṃ kāraṇebhyaḥ pravartate /
svā jātir vyaktirūpeṇa tasyāpi vyavatiṣṭhate // BVaky_3,7.108 //
bhāveṣv eva padanyāsaḥ prajñāyā vāca eva vā /
nāstīty apy apade nāsti na ca sad bhidyate tataḥ // BVaky_3,7.109 //
buddhiśabdau pravartete yathābhūteṣu vastuṣu /
teṣām anyena tattvena vyavahāro na vidyate // BVaky_3,7.110 //
ākāśasya yathā bhedaś chāyāyāś calanaṃ yathā /
janmanāśāv abhede 'pi tathā kaiś cit prakalpitau // BVaky_3,7.111 //
yathaivākāśanāstitvam asan mūrtinirūpitam /
tathaiva mūrtināstitvam asadākāśaniśrayam // BVaky_3,7.112 //
yathā tadarthair vyāpāraiḥ kriyātmā vyapadiśyate /
abhedagrahaṇād eṣa kāryakāraṇayoḥ kramaḥ // BVaky_3,7.113 //
vikāro janmanaḥ kartā prakṛtir veti saṃśaye /
bhidyate pratipattṛṇāṃ darśanaṃ li“ngadarśanaiḥ // BVaky_3,7.114 //
kḷpi saṃpadyamāne yā caturthī sā vikārataḥ /
suvarṇapiṇḍe prakṛtau vacanaṃ kuṇḍalāśrayam // BVaky_3,7.115 //
vākye saṃpadyateḥ kartā sa“nghaś cvyantasya kathyate /
vṛttau saṅghībhavantīti brāhmaṇānāṃ svatantratā // BVaky_3,7.116 //
atvaṃ saṃpadyate yas tvaṃ na tasmin yuṣmadāśrayā /
pravṛttiḥ puruṣasyāsti prākṛtaḥ sa vidhīyate // BVaky_3,7.117 //
pūrvāvasthām avijahat saṃspṛśan dharmam uttaram /
saṃmūrchita ivārthātmā jāyamāno 'bhidhīyate // BVaky_3,7.118 //
savyāpārataraḥ kaś cit kva cid dharmaḥ pratīyate /
saṃsṛjyante ca bhāvānāṃ bhedavatyo 'pi śaktayaḥ // BVaky_3,7.119 //
viparītārthavṛttitvaṃ puruṣasya viparyaye /
gamyeta sādhanaṃ hy atra savyāpāraṃ pratīyate // BVaky_3,7.120 //
tvam anyo bhavasīty eṣā tatra syāt parikalpanā /
rājñi bhṛtyatvamāpanne yathā tadvad gatir bhavet // BVaky_3,7.121 //
saṃbhāvanāt kriyāsiddhau kartṛtvena samāśritaḥ /
kriyāyām ātmasādhyāyāṃ sādhanānāṃ prayojakaḥ // BVaky_3,7.122 //
prayogamātre nyagbhāvaṃ svātantryād eva niśritaḥ /
aviśiṣṭo bhavaty anyaiḥ svatantrair muktasaṃśayaiḥ // BVaky_3,7.123 //
nimittebhyaḥ pravartante sarva eva svabhūtaye /
abhiprāyānurodho 'pi svārthasyaiva prasiddhaye // BVaky_3,7.124 //
[iti kartradhikāraḥ][atha hetvadhikāraḥ]
preṣaṇādhyeṣaṇe kurvaṃs tatsamarthāni cācaran /
kartaiva vihitāṃ śāstre hetusaṃjñāṃ prapadyate // BVaky_3,7.125 //
dravyamātrasya tu praiṣe pṛcchyāder loḍ vidhīyate /
sakriyasya prayogas tu yadā sa viṣayo ṇicaḥ // BVaky_3,7.126 //
guṇakriyāyāṃ svātantryāt preṣaṇe karmatāṃ gataḥ /
niyamāt karmasaṃjñāyāḥ svadharmeṇābhidhīyate // BVaky_3,7.127 //
kriyāyāḥ prerakaṃ karma hetuḥ kartuḥ prayojakaḥ /
karmārthā ca kriyotpatti- saṃskārapratipattibhiḥ // BVaky_3,7.128 //
[iti hetvadhikāraḥ]
[atha saṃpradānādhikāraḥ]
anirākaraṇāt kartus tyāgā“ngaṃ karmaṇepsitam /
preraṇānumatibhyāṃ ca labhate saṃpradānatām // BVaky_3,7.129 //
hetutve karmasaṃjñāyāṃ śeṣatve vāpi kārakam /
rucyarthādiṣu śāstreṇa saṃpradānākhyam ucyate // BVaky_3,7.130 //
bhedasya ca vivakṣāyāṃ pūrvāṃ pūrvāṃ kriyāṃ prati /
parasyā“ngasya karmatvān na kriyāgrahaṇaṃ kṛtam // BVaky_3,7.131 //
kriyāṇāṃ samudāye tu yadaikatvaṃ vivakṣitam /
tadā karma kriyāyogāt svākhyayaivopacaryate // BVaky_3,7.132 //
bhedābhedavivakṣā ca svabhāvena vyavasthitā /
tasmād gatyarthakarmatve vyabhicāro na dṛśyate // BVaky_3,7.133 //
vikalpenaiva sarvatra saṃjñe syātām ubhe yadi /
ārambheṇa na yogasya pratyākhyānaṃ samaṃ bhavet // BVaky_3,7.134 //
tyāgarūpaṃ prahātavye prāpye saṃsargadarśanam /
āsthitaṃ karma yat tatra dvairūpyaṃ bhajate kriyā // BVaky_3,7.135 //
[iti saṃpradānādhikāraḥ]
[athāpādānādhikāraḥ]
nirdiṣṭaviṣayaṃ kiṃ cid upāttaviṣayaṃ tathā /
apekṣitakriyaṃ ceti tridhāpādānam ucyate // BVaky_3,7.136 //
saṃyogabhedād bhinnātmā gamir eva bhramir yathā /
dhruvāvadhir apāyo 'pi samavetas tathādhruve // BVaky_3,7.137 //
dravyasvabhāvo na dhrauvyam iti sūtre pratīyate /
apāyaviṣayaṃ dhrauvyaṃ yat tu tāvad vivakṣitam // BVaky_3,7.138 //
saraṇe devadattasya dhrauvyaṃ pāte tu vājinaḥ /
āviṣṭaṃ yad apāyena tasyādhrauvyaṃ pracakṣate // BVaky_3,7.139 //
ubhāv apy adhruvau meṣau yady apy ubhayakarmaje /
vibhāge pravibhakte tu kriye tatra vivakṣite // BVaky_3,7.140 //
meṣāntarakriyāpekṣam avadhitvaṃ pṛthak pṛthak /
meṣayoḥ svakriyāpekṣaṃ kartṛtvaṃ ca pṛthak pṛthak // BVaky_3,7.141 //
abhedena kriyaikā tu dvisādhyā ced vivakṣitā /
meṣāv apāye kartārau yady anyo vidyate 'vadhiḥ // BVaky_3,7.142 //
gatir vinā tv avadhinā nāpāya iti gamyate /
vṛkṣasya parṇaṃ patatīty evaṃ bhāṣye nidarśitam // BVaky_3,7.143 //
bhedābhedau pṛthagbhāvaḥ sthitiś ceti virodhinaḥ /
yugapan na vivakṣyante sarve dharmā balāhake // BVaky_3,7.144 //
dhanuṣā vidhyatīty atra vināpāyavivakṣayā /
karaṇatvaṃ yato nāsti tasmāt tad ubhayaṃ saha // BVaky_3,7.145 //
ekaiva vā satī śaktir dvirūpā vyavatiṣṭhate /
nimittaṃ saṃjñayos tatra parayā bādhyate 'parā // BVaky_3,7.146 //
nirdhāraṇe vibhakte yo bhītrādīnāṃ ca yo vidhiḥ /
upāttāpekṣitāpāyaḥ so 'budhapratipattaye // BVaky_3,7.147 //
[ity apādānādhikāraḥ]
[athādhikaraṇādhikāraḥ]
kartṛkarmavyavahitām asākṣād dhārayat kriyām /
upakurvat kriyāsiddhau śāstre 'dhikaraṇaṃ smṛtam // BVaky_3,7.148 //
upaśleṣasya cābhedas tilākāśakaṭādiṣu /
upakārās tu bhidyante saṃyogisamavāyinām // BVaky_3,7.149 //
avināśo gurutvasya pratibandhe svatantratā /
digviśeṣād avaccheda ityādyā bhedahetavaḥ // BVaky_3,7.150 //
ākāśam eva keṣāṃ cid deśabhedaprakalpanāt /
ādhāraśaktiḥ prathamā sarvasaṃyogināṃ matā // BVaky_3,7.151 //
idam atreti bhāvānām abhāvān na prakalpate /
vyapadeśas tam ākāśa- nimittaṃ saṃpracakṣate // BVaky_3,7.152 //
kālāt kriyā vibhajyanta ākāśāt sarvamūrtayaḥ /
etāvāṃś caiva bhedo 'yam abhedopanibandhanaḥ // BVaky_3,7.153 //
yady apy upavasir deśa- viśeṣam anurudhyate /
śabdapravṛttidharmāt tu kālam evāvalambate // BVaky_3,7.154 //
vasatāv aprayukte 'pi deśo 'dhikaraṇaṃ tataḥ /
aprayuktaṃ trirātrādi karma copavasau smṛtam // BVaky_3,7.155 //
[ity adhikaraṇādhikāraḥ]
[atha śeṣādhikāraḥ]
saṃbandhaḥ kārakebhyo 'nyaḥ kriyākārakapūrvakaḥ /
śrutāyām aśrutāyāṃ vā kriyāyāṃ so 'bhidhīyate // BVaky_3,7.156 //
dviṣṭho 'py asau parārthatvād guṇeṣu vyatiricyate /
tatrābhidhīyamānaḥ san pradhāne 'py upayujyate // BVaky_3,7.157 //
nimittaniyamaḥ śabdāt saṃbandhasya na gṛhyate /
karmapravacanīyais tu sa viśeṣo 'varudhyate // BVaky_3,7.158 //
sādhanair vyapadiṣṭe ca śrūyamāṇakriye punaḥ /
proktā pratipadaṃ ṣaṣṭhī samāsasya nivṛttaye // BVaky_3,7.159 //
niṣṭhāyāṃ karmaviṣayā ṣaṣthī ca pratiṣidhyate /
śeṣalakṣaṇayā ṣaṣṭhyā samāsastatra neṣyate // BVaky_3,7.160 //
anyena vyapadiṣṭasya yasyānyatropajāyate /
vyatirekaḥ sa dharmau dvau labhate viṣayāntare // BVaky_3,7.161 //
prādhānyaṃ svaguṇe labdhvā pradhāne yāti śeṣatām /
sahayoge svayoge 'taḥ pradhānatvaṃ na hīyate // BVaky_3,7.162 //
[iti śeṣādhikāraḥ]
siddhasyābhimukhībhāva- mātraṃ saṃbodhanaṃ viduḥ /
prāptābhimukhyo hy arthātmā kriyāsu viniyujyate // BVaky_3,7.163 //
saṃbodhanaṃ na vākyārtha iti pūrvebhya āgamaḥ /
uddeśena vibhaktyarthā vākyārthāt samapoddhṛtāḥ // BVaky_3,7.164 //
vibhaktyarthe 'vyayībhāva- vacanād avasīyatām /
anyo dravyād vibhaktyarthaḥ so 'vyayenābhidhīyate // BVaky_3,7.165 //
dravyaṃ tu yad yathābhūtaṃ tad atyantaṃ tathā bhavet /
kriyāyoge 'pi tasyāsau dravyātmā nāpahīyate // BVaky_3,7.166 //
tasmād yat karaṇaṃ dravyaṃ tat karma na punar bhavet /
sarvasya vānyathābhāvas tasya dravyātmano bhavet // BVaky_3,7.167 //
3,8: Kriyāsamuddeśa
yāvat siddham asiddhaṃ vā sādhyatvenābhidhīyate /
āśritakramarūpatvāt tat kriyeti pratiyate // BVaky_3,8.1 //
kāryakāraṇabhāvena dhvanatīty āśritakramaḥ /
dhvaniḥ kramanivṛttau tu dhvanir ity eva kathyate // BVaky_3,8.2 //
śvete śvetata ity etac chvetatvena prakāśate /
āśritakramarūpatvād abhidhānaṃ pravartate // BVaky_3,8.3 //
guṇabhūtair avayavaiḥ samūhaḥ kramajanmanām /
buddhyā prakalpitābhedaḥ kriyeti vyapadiśyate // BVaky_3,8.4 //
samūhaḥ sa tatbābhūtaḥ pratibhedam samūhisu /
samāpyate tato bhede kālabhedasya saṃbhavaḥ // BVaky_3,8.5 //
kramāt sadasatāṃ teṣām ātmāno na samūhinām /
sadvastuviṣayair yānti saṃbandhaṃ cakṣurādibhiḥ // BVaky_3,8.6 //
yathā gaur iti samghātaḥ sarvo nendriyagocaraḥ /
bhāgaśas tūpalabdhasya buddhau rūpaṃ nirūpyate // BVaky_3,8.7 //
indriyair anyathāprāptau bhedāmśopanipātibhiḥ /
alātacakravad rūpaṃ kriyāṇāṃ parikalpyate // BVaky_3,8.8 //
yathā ca bhāgāḥ pacater udakāsecanādayaḥ /
udakāsecanādināṃ jñeyā bhāgās tathāpare // BVaky_3,8.9 //
yaś cāpakarṣaparyantam anuprāptaḥ pratīyate /
tatraikasmin kriyāśabdaḥ kevale na prayujyate // BVaky_3,8.10 //
pūrvottarais tathā bhāgaiḥ samavasthāpitakramaḥ /
ekaḥ so 'py asadadhyāsād ākhyātair abhidhīyate // BVaky_3,8.11 //
kālānupāti yad rūpaṃ tad astīty anugamyate /
paritas tu paricchinnaṃ bhāva ity eva kathyate // BVaky_3,8.12 //
vyavahārasya siddhatvān na ceyaṃ guṇakalpanā /
upacāro hi mukhyasya saṃbhavād avatiṣṭhate // BVaky_3,8.13 //
āhitottaraśaktitvāt pratyekaṃ vā samūhinaḥ /
anekarūpā lakṣyante kramavanta ivākramāḥ // BVaky_3,8.14 //
anantaraṃ phalaṃ yasyāḥ kalpate tām kriyām viduḥ /
pradhānabhūtāṃ tādarthyād anyāsāṃ tu tadākhyatā // BVaky_3,8.15 //
*kriyāpravṛttau yo hetus tadarthaṃ yad viceṣṭitam /
anapekṣya prayuñjīta gacchatīty avadhārayan // BVaky_3,8.16 *//
satsu pratyayarūpo 'sau bhāvo yāvan na jāyate /
tāvat pareṣāṃ rūpeṇa sādhyaḥ sann abhidhīyate // BVaky_3,8.17 //
siddhe tu sādhanākāṅkṣā kṛtārthatvān nivartate /
na kriyāvācināṃ tasmāt prayogas tatra vidyate // BVaky_3,8.18 //
sa cāpūrvāparibhūta ekatvād akramātmakaḥ /
pūrvāparāṇāṃ dharmeṇa tadarthenānugamyate // BVaky_3,8.19 //
asan nivartate tasmād yat sat tad upalabhyate /
tayoḥ sadasatoś cāsāv ātmaika iva gṛhyate // BVaky_3,8.20 //
jātim anye kriyām āhur anekavyaktivartinīm /
asādhyā vyaktirūpeṇa sā sādhyevopalabhyate // BVaky_3,8.21 //
ante yā vā kriyābhāge jātiḥ saiva kriyā smṛtā /
sā vyakter anuniṣpāde jāyamāneva gamyate // BVaky_3,8.22 //
svavyāpāraviśiṣṭānām sattā vā,
kartṛkarmanām /
kriyā vyāpārabhedeṣu sattā vā samavāyinī // BVaky_3,8.23 //
antye vātmani yā sattā sā kriyā kaiś cid iṣyate /
bhāva eva hi dhātvartha ity avicchinna āgamaḥ // BVaky_3,8.24 //
buddhiṃ tajjātim anye tu buddhisattām athāpare /
pratyastarūpāṃ bhāveṣu kriyeti pratijānate // BVaky_3,8.25 //
āvirbhāvatirobhāvau janmanāśau tathāparaiḥ /
ṣaṭsu bhāvavikāreṣu kalpitau vyāvahārikau // BVaky_3,8.26 //
tābhyāṃ sarvapravṛttīnām abhedenopasamgrahaḥ /
janmaivāśritasārūpyaṃ sthitir ity abhidhīyate // BVaky_3,8.27 //
*jāyamānān na janrnānyad vināśe 'py apadārthatā /
ato bhāvavikāreṣu sattaikā vyavatiṣṭhate // BVaky_3,8.28 *//
*pūrvabhāgas tu yaj jātāt taj janmety apadiśyate /
āśritakramarūpeṇa nimittatve vivakṣite // BVaky_3,8.29 //
ākhyātaśabdair artho 'sāv evaṃbhūto 'bhidhīyate /
nāmaśabdāḥ pravartante saṃharanta iva kramam // BVaky_3,8.30 //
phalaṃ phalāpadeśo vā vastu vā tadvirodhi yat /
tad anyad eva pūrveṣāṃ nāga ity apadiśyate // BVaky_3,8.31 //
naivāsti naiva nāstīti vastuno grahanād vinā /
kalpate pararūpeṇa vastv anyad anugamyate // BVaky_3,8.32 //
bhāvābhāvau ghaṭādinām aspṛśann api pāṇinā /
kaś cid vedāprakāśe 'pi prakāśe tata eva vā // BVaky_3,8.33 //
vyāpi saukṣmyaṃ kva cid yāti kva cit saṃhanyate punaḥ /
akurvāṇo 'tha vā kiṃ cit svaśaktyaivaṃ prakāśate // BVaky_3,8.34 //
sarvarūpasya tattvasya yat krameṇeva darśanam /
bhāgair iva prakḷptiś ca tāṃ kriyām apare viduḥ // BVaky_3,8.35 //
sattā svaśaktiyogena sarvarūpā vyavasthitā /
sādhyā ca sādhanaṃ caiva phalaṃ bhoktā phalasya ca // BVaky_3,8.36 //
kriyām anye tu manyante kva cid apy anapāśritām /
sādhanaikārthakāritve pravṛttim anapāyinīm // BVaky_3,8.37 //
sāmānyabhūtā sā pūrvaṃ bhāgaśaḥ pravibhajyate /
tato vyāpārarūpeṇa sādhyeva vyavatiṣṭhate // BVaky_3,8.38 //
prakṛtiḥ sādhanānāṃ sā prathamaṃ tac ca kārakam /
vyāpārāṇāṃ tato 'nyatvam aparair upavarṇyate // BVaky_3,8.39 //
bahūnāṃ saṃbhave 'rthānāṃ ke cid evopakārinaḥ /
saṃsarge kaś cid esāṃ tu prādhānyena pratīyate // BVaky_3,8.40 //
sādhyatvāt tatra cākhyātair vyāpārāḥ siddhasādhanāḥ /
prādhānyenābhidhīyante phalenāpi pravartitāḥ // BVaky_3,8.41 //
ekatvāvṛttibhāvābhyāṃ bhedābhedasamanvaye /
saṃkhyās tatropalabhyante saṃkhyeyāvayavakriyāḥ // BVaky_3,8.42 //
siddhasyārthasya pākādeḥ kathaṃ sādhanayogitā /
sādhyatve vā tiṅantena kṛtāṃ bhedo na kaś cana // BVaky_3,8.43 //
tatra kārakayogāyā yady ākhyātaṃ nibandhanam /
ṣaṣṭhvāḥ sā lena saṃbandhe vyudastā kartṛkarmanoḥ // BVaky_3,8.44 //
ekābhidhāna eko 'rtho yugapac ca dvidharmabhāk /
na saṃbhavati siddhatve sa sādhyaḥ syāt kathaṃ punaḥ // BVaky_3,8.45 //
etāvat sādhanaṃ sādhyam etāvad iti kalpanā /
śāstra eva na vākye 'sti vibhāgaḥ paramārthataḥ // BVaky_3,8.46 //
ākhyātaśabde bhāgābhyāṃ sādhyasādhanavartitā /
prakalpitā yathā śāstre sa ghañādisv api kramaḥ // BVaky_3,8.47 //
sādhyatvena kriyā tatra dhāturūpanibandhanā /
sattvabhāvas tu yas tasyāḥ sa ghañādinibandhanaḥ // BVaky_3,8.48 //
bandhutābhedarūpeṇa bandhuśabde vyavasthitā /
samūho bandhvavasthā tu pratyayenābhidhīyate // BVaky_3,8.49 //
tatra yam prati sādhyatvam asiddhā taṃ prati kriyā /
siddhā tu yasmin sādhyatvaṃ na tam eva punaḥ prati // BVaky_3,8.50 //
rājñaḥ putrasya napteti na rājñi vyatiricyate /
putrasyārthaḥ pradhānatvaṃ na cāsya vinivartate // BVaky_3,8.51 //
mṛgo dhāvati paśyeti sādhyasādhanarūpatā /
tathā viṣayabhedena saraṇasyopapadyate // BVaky_3,8.52 //
lakṛtyaktakhalarthānāṃ tathāvyayakṛtām api /
rūḍhiniṣṭhāghañādinām dhātuḥ sādhyasya vācakaḥ // BVaky_3,8.53 //
sādhyasyāpariniṣpatteḥ so 'yam ity anupagrahaḥ /
tiṅantair antareṇevam upamānaṃ tato na taiḥ // BVaky_3,8.54 //
sādhanatvaṃ prasiddhaṃ ca tiṅkṣu saṃbandhināṃ yataḥ /
tenādhyāropa eva syād upamā tu na vidyate // BVaky_3,8.55 //
nyūneṣu ca samāptārtham upamānaṃ vidhīyate /
kriyā caivāśraye sarvā tatra tatra samāpyate // BVaky_3,8.56 //
yenaiva hetunā haṃsaḥ patatīty abhidhīyate /
ātau tasya samāptatvād upamārtho na vidyate // BVaky_3,8.57 //
kriyāṇāṃ jātibhinnānāṃ sādṛśyaṃ nāvadhāryate /
siddheś ca prakrame sādhyam upamātum na śakyate // BVaky_3,8.58 //
vanam vṛkṣā iti yathā bhedābhedavyapāśrayāt /
arthātmā bhidyate bhāve sa bāhyābhyantare kramaḥ // BVaky_3,8.59 //
sāmānye bhāva ity atra yal liṅgam upalabhyate /
bhedānāṃ anumeyatvān na tat teṣu vivakṣyate // BVaky_3,8.60 //
nirdeśe caritārthatvāl liṅgaṃ bhāve 'vivaksitam /
upamānavidhitvāc ca bhāvād anyat pacādisu // BVaky_3,8.61 //
bhavatau yat pacādināṃ tāvad atropadiśyate /
na ca liṅgam pacādināṃ bhavatau samavasthitam // BVaky_3,8.62 //
ekaś ca so 'rthaḥ sattākhyaḥ katham cit kaiś cid ucyate /
liṅgāni cāsya bhidyante pacirūpādibhedavat // BVaky_3,8.63 //
ācāryo mātulaś ceti yathaiko vyapadiśyate /
sambandhibhedād arthātmā sa vidhiḥ paktibhāvayoḥ // BVaky_3,8.64 //
3,9: Kālasamuddeśaḥ
vyāpāravyatirekeṇa kālam eke pracakṣate /
nityam ekaṃ vibhu dravyaṃ parimāṇaṃ kriyāvatām // BVaky_3,9.1 //
diṣṭiprasthasuvarṇādi mūrtibhedāya kalpate /
kriyābhedāya kālas tu saṃkhyā sarvasya bhedikā // BVaky_3,9.2 //
utpattau ca sthitau caiva vināśe cāpi tadvatām /
nimittaṃ kālam evāhur vibhaktenātmanā sthitam // BVaky_3,9.3 //
tam asya lokayantrasya sūtradhāraṃ pracakṣate /
pratibandhābhyanujñābhyāṃ tena viśvaṃ vibhajyate // BVaky_3,9.4 //
yadi na pratibadhnīyāt pratibandhaṃ ca notsṛjet /
avasthā vyatikīryeran paurvāparyavinākṛtāḥ // BVaky_3,9.5 //
tasyātmā bahudhā bhinno bhedair dharmāntarāśrayaiḥ /
na hi bhinnam abhinnaṃ vā vastu kiṃ cana vidyate // BVaky_3,9.6 //
naiko na cāpy aneko 'sti na śuklo nāpi cāsitaḥ /
dravyātmā sa tu saṃsargād evaṃrūpaḥ prakāśate // BVaky_3,9.7 //
saṃsargināṃ tu ye bhedā viśeṣās tasya te matāḥ /
sa bhinnas tair vyavasthānāṃ kālo bhedāya kalpate // BVaky_3,9.8 //
viśiṣṭakālasaṃbandhād vṛttilābhaḥ prakalpate /
śaktīnāṃ saṃprayogasya hetutvenāvatiṣṭhate // BVaky_3,9.9 //
janmābhivyaktiniyamāḥ prayogopanibandhanāḥ /
nityādhīnasthititvāc ca sthitir niyamapūrvikā // BVaky_3,9.10 //
sthitasyānugrahas tais tair dharmaiḥ saṃsargibhis tataḥ /
pratibandhas tirobhāvaḥ prahāṇam iti cātmanaḥ // BVaky_3,9.11 //
pratyavasthaṃ tu kālasya vyāpāro 'tra vyavasthitaḥ /
kāla eva hi viśvātmā vyāpāra iti kathyate // BVaky_3,9.12 //
mūrtīnāṃ tena bhinnānām ācayāpacayāḥ pṛthak /
lakṣyante pariṇāmena sarvāsāṃ bhedayoginā // BVaky_3,9.13 //
jalayantrabhramāveśa- sadṛśībhiḥ pravṛttibhiḥ /
sa kalāḥ kalayan sarvāḥ kālākhyāṃ labhate vibhuḥ // BVaky_3,9.14 //
pratibhaddhāś ca yās tena citrā viśvasya vṛttayaḥ /
tāḥ sa evānujānāti yathā tantuḥ śakuntikāḥ // BVaky_3,9.15 //
viśiṣṭakālasaṃbandhāl labdhapākāsu śaktiṣu /
kriyābhivyajyate nityā prayogākhyena karmaṇā // BVaky_3,9.16 //
jātiprayuktā tasyāṃ tu phalavyaktiḥ prajāyate /
kuto 'py adbhutayā vṛttyā śaktibhiḥ sā niyamyate // BVaky_3,9.17 //
tatas tu samavāyākhyā śaktir bhedasya bādhikā /
ekatvam iva tā vyaktīr āpādayati kāraṇaiḥ // BVaky_3,9.18 //
athāsmān niyamād ūrdhvaṃ jātayo yāḥ prayojikāḥ /
tāḥ sarvā vyaktim āyānti svacche chāyā ivāmbhasi // BVaky_3,9.19 //
kāraṇānuvidhāyitvād atha kāraṇa pūrvakāḥ /
guṇās tatropajāyante svajātivyaktihetavaḥ // BVaky_3,9.20 //
āśrayāṇāṃ ca nityatvam āśritānāṃ ca nityatā /
tā vyaktīr anugṛhṇāti sthitis tena prakalpate // BVaky_3,9.21 //
anityasya yathotpāde pāratantryaṃ tathā sthitau /
vināśāyaiva tat śṛṣṭam asvādhīnasthitiṃ viduḥ // BVaky_3,9.22 //
sthitaḥ saṃsargibhir bhāvaiḥ svakriyāsv anugṛhyate /
naiṣāṃ sattām anudgṛhya vṛttir janmavatāṃ smṛtā // BVaky_3,9.23 //
jarākhyā kālaśaktir yā śaktyantaravirodhinī /
sā śaktīḥ pratibadhnāti jāyante ca virodhinaḥ // BVaky_3,9.24 //
prayojakās tu ye bhāvāḥ sthitibhāgasya hetavaḥ /
tirobhavanti te sarve yata ātmā prahīyate // BVaky_3,9.25 //
yathaivādbutayā vṛttyā niṣkramaṃ nirnibandhanam /
apadaṃ jāyate sarvaṃ tathāsyātmā prahīyate // BVaky_3,9.26 //
kriyayor apavargiṇyor nānārthasamavetayoḥ /
saṃbandhinā vinaikena paricchedaḥ kathaṃ bhavet // BVaky_3,9.27 //
yathā tulāyāṃ haste vā nānādravyavyavasthitam /
gurutvaṃ parimīyeta kālād evaṃ kriyāgatiḥ // BVaky_3,9.28 //
jahāti sahavṛttāś ca kriyāḥ sa samavasthitāḥ /
vrīhir yathodakaṃ tena hāyanākhyāṃ prapadyate // BVaky_3,9.29 //
pratibandhābhyanujñābhyāṃ vṛttir yā tasya śāsvatī /
tayā vibhajyamāno 'sau bhajate kramarūpatāṃ // BVaky_3,9.30 //
kartṛbhedāt tadartheṣu pracayāpacayau gataḥ /
samatvaṃ viṣamatvaṃ vā sa ekaḥ pratipadyate // BVaky_3,9.31 //
kriyābhedād yathaikasmiṃs takṣādyākhyā pravartate /
kriyābhedāt tathaikasminn ṛtvādyākhyopajāyate // BVaky_3,9.32 //
ārambhaś ca kriyā caiva niṣṭhā cety abhidhīyate /
dharmāntarāṇām adhyāsa- bhedāt sadasadātmanaḥ // BVaky_3,9.33 //
yāvāṃś ca dvyaṇukādīnāṃ tāvān himavato 'py asau /
na hy ātmā kasya cid bhettuṃ pracetuṃ vāpi śakyate // BVaky_3,9.34 //
anyais tu bhāvair anyeṣāṃ pracayaḥ parikalpyate /
śanair idam idaṃ kṣipram iti tena pratīyate // BVaky_3,9.35 //
asataś ca kramo nāsti sa hi bhettuṃ na śakyate /
sato 'pi cātmatattvaṃ yat tat tathaivāvatiṣṭhate // BVaky_3,9.36 //
kriyopādhiś ca san bhūta- bhaviṣyadvartamānatāḥ /
ekādaśābhir ākārair vibhaktāḥ pratipadyate // BVaky_3,9.37 //
bhūtaḥ pañcavidhas tatra bhaviṣyaṃś ca caturvidhaḥ /
vartamāno dvidhākhyāta ity ekādaśa kalpanāḥ // BVaky_3,9.38 //
kāle nidhāya svaṃ rūpaṃ prajñayā yan nigṛhyate /
bhāvās tato nivartante tatra saṃkrāntaśaktayaḥ // BVaky_3,9.39 //
bhāvināṃ caiva yad rūpaṃ tasya ca pratibimbakam /
sunirmṛṣṭa ivādarśe kāla evopapadyate // BVaky_3,9.40 //
tṛṇaparṇalatādīni yathā sroto 'nukarṣati /
pravartayati kālo 'pi mātrā mātrāvatāṃ tathā // BVaky_3,9.41 //
āviśyevānusaṃdhatte yathā gatimatāṃ gatīḥ /
vāyus tatraiva kālātmā vidhatte kramarūpatām // BVaky_3,9.42 //
ayanapravibhāgaś ca gatīś ca jyotiṣāṃ dhruvā /
nivṛttiprabhavāś caiva bhūtānāṃ tannibandhanāḥ // BVaky_3,9.43 //
mātrāṇāṃ pariṇāmā ye kālavṛttyanupātinaḥ /
nakṣatrākhyā pṛthak teṣu cihnamātraṃ tu tārakāḥ // BVaky_3,9.44 //
rutair mṛgaśakuntānāṃ sthāvarāṇāṃ ca vṛttibhiḥ /
chāyādipariṇāmaiś ca ṛtudhāmā nirūpyate // BVaky_3,9.45 //
nirbhāsopagamo yo 'yaṃ kramavān iva dṛśyate /
akramasyāpi viśvasya tat kālasya viceṣṭitam // BVaky_3,9.46 //
dūrāntikavyavasthānam adhvādhikaraṇaṃ yathā /
cirakṣipravyavasthānaṃ kālādhikaraṇaṃ tathā // BVaky_3,9.47 //
tasyābhinnasya kālasya vyavahāre kriyākṛtāḥ /
bhedā iva trayaḥ siddhā yāṃl loko nātivartate // BVaky_3,9.48 //
ekasya śaktayas tisraḥ kālasya samavasthitāḥ /
yatsaṃbandhena bhāvānāṃ darśanādarśane satām // BVaky_3,9.49 //
dvābhyāṃ sa kila śaktibhyāṃ bhāvānāṃ varaṇātmakaḥ /
śaktis tu vartamānākhyā bhāvarūpaprakāśinī // BVaky_3,9.50 //
anāgatā janmaśakteḥ śaktir apratibandhikā /
atītākhyā tu yā śaktis tayā janma virudhyate // BVaky_3,9.51 //
tamaḥprakāśavat tv ete trayo 'dhvāno vyavasthitāḥ /
akramās teṣu bhāvānāṃ kramaḥ samupalabhyate // BVaky_3,9.52 //
dvau tu tatra tamorūpāv ekasyālokavat sthitiḥ /
atītam api keṣāṃ cit punar viparivartate // BVaky_3,9.53 //
yugapad vartamānatvaṃ taddharmā pratipadyate /
keṣāṃ cid vartamānatvāc caiti tadvad atītatām // BVaky_3,9.54 //
hetupakārād ākṣipto vartamānatvam āgataḥ /
śāntahetūpakāraḥ san punar nopaiti darśanam // BVaky_3,9.55 //
dve eva kālasya vibhoḥ keṣāṃ cic chaktivartmanī /
karoti yābhyāṃ bhāvānām unmīlananimīlane // BVaky_3,9.56 //
kalābhiḥ pṛthagarthābhiḥ pravibhaktaṃ svabhāvataḥ /
ke cid buddhyanusaṃhāra- lakṣaṇaṃ taṃ pracakṣate // BVaky_3,9.57 //
jñānānugataśaktiṃ vā bāhyaṃ vā satyataḥ sthitam /
kālātmānam anāśritya vyavahartuṃ na śakyate // BVaky_3,9.58 //
tisro bhāvasya bhāvasya keṣāṃ cid bhāvaśaktayaḥ /
tābhiḥ svaśaktibhiḥ sarvaṃ sadaivāsti ca nāsti ca // BVaky_3,9.59 //
sattvād avyatirekeṇa tās tisro 'pi vyavasthitāḥ /
kramas tās tadabhedāc ca sadasattvaṃ na bhidyate // BVaky_3,9.60 //
darśanādarśanenaikaṃ dṛṣṭādṛṣṭaṃ tad eva tu /
adhvanām ekatā nāsti na ca kiṃ cin nivartate // BVaky_3,9.61 //
śaktyātmadevatāpakṣair bhinnaṃ kālasya darśanam /
prathamaṃ tad avidyāyāṃ yad vidyāyāṃ na vidyate // BVaky_3,9.62 //
abhede yadi kālasya hrasvadīrghaplutādiṣu /
dṛśyate bhedanirbhāsaḥ sa cirakṣiprabuddhivat // BVaky_3,9.63 //
hrasvadīrghaplutāvṛttyā nālikāsalilādiṣu /
kathaṃ pracayayogaḥ syāt kalpanāmātrahetukaḥ // BVaky_3,9.64 //
abhivyaktinimittasya pracayena pracīyate /
abhinnam api śabdasya tattvam apracayātmakam // BVaky_3,9.65 //
evaṃ mātrāturīyasya bhedo dāśatayasya vā /
parimāṇavikalpena śabdātmani na vidyate // BVaky_3,9.66 //
anuniṣpādikalpena ye 'ntarāla iva sthitāḥ /
śabdās te pratipattṝṇām upāyāḥ pratipattaye // BVaky_3,9.67 //
viśiṣṭam avadhiṃ taṃ tam upādāya prakalpate /
kālaḥ kālavatām ekaḥ kṣaṇamāsartubhedabhāk // BVaky_3,9.68 //
buddhyavagrahabhedāc ca vyavahārātmani sthitaḥ /
tāvān eva kṣaṇaḥ kālo yugamanvantarāṇi vā // BVaky_3,9.69 //
pratibandhābhyanujñābhyāṃ nālikāvivarāśrite /
yad ambhasi prakṣaraṇaṃ tat kālasyaiva ceṣṭitam // BVaky_3,9.70 //
alpe mahati vā chidre tatsaṃbandhe na bhidyate /
kālasya vṛttir ātmāpi tam evāsyānuvartate // BVaky_3,9.71 //
ākrīḍa iva kālasya dṛśyate yaḥ svaśaktibhiḥ /
bahurūpasya bhāveṣu bahudhā tena bhidyate // BVaky_3,9.72 //
tvacisārasya vā vṛddhiṃ tṛṇarājasya vā dadhat /
tāvat tadvṛddhiyogena kālatattvaṃ vikalpate // BVaky_3,9.73 //
vyatikrame 'pi mātrāṇāṃ tasya nāsti vyatikramaḥ /
na gantṛgatibhedena mārgabhedo 'sti kaś cana // BVaky_3,9.74 //
udayāstamayāvṛttyā jyotiṣāṃ lokasiddhayā /
kālasyāvyatipāte 'pi tāddharmyam iva lakṣyate // BVaky_3,9.75 //
ādityagrahanakṣatra- parispandam athāpare /
bhinnam āvṛttibhedena kālaṃ kālavido viduḥ // BVaky_3,9.76 //
kriyāntarapariccheda- pravṛttā yā kriyāṃ prati /
nirjñātaparimāṇā sā kāla ity abhidhīyate // BVaky_3,9.77 //
jñāne rūpasya saṃkrāntir jñānenaivānusaṃhṛtiḥ /
ataḥ kriyāntarābhāve sā kriyā kāla iṣyate // BVaky_3,9.78 //
bhūto ghaṭa itīyaṃ ca sattāyā eva bhūtatā /
bhūtā satteti sattāyāḥ sattā bhūtābhidhīyate // BVaky_3,9.79 //
parato bhidyate sarvam ātmā tu na vikalpyate /
parvatādisthitis tasmāt pararūpeṇa bhidyate // BVaky_3,9.80 //
prasiddhabhedā vyāpārā virūpāvayavakriyāḥ /
sāhacaryeṇa bhidyante sarūpāvayavakriyāḥ // BVaky_3,9.81 //
*vyavadhānam ivopaiti nivṛtta iva dṛśyate /
kriyāsamūho bhujyādir antarālapravṛttibhiḥ // BVaky_3,9.82 *//
*na ca vicchinnarūpo 'pi so 'virāmān nivartate /
sarvaiva hi kriyānyena samkīrṇevopalabhyate // BVaky_3,9.83 *//
*tadantarāladṛṣṭā vā sarvaivāvayavakriyā */
sādṛśyāt sati bhede tu tadaṅgatvena gṛhyate // BVaky_3,9.84 //
sad asad vāpi vastu syāt tṛtīyaṃ nāsti kiṃ cana /
tena bhūtabhaviṣyantau muktvā madhyaṃ na vidyate // BVaky_3,9.85 //
nirvṛttirūpam ekasya bhedābhāvān na kalpate /
sad asad vāpi tenaikaṃ kramarūpaṃ kathaṃ bhavet // BVaky_3,9.86 //
bahūnāṃ cānavasthānād ekam evopalabhyate /
yathopalabdhi smaraṇaṃ tatra cāpy upapadyate // BVaky_3,9.87 //
sadasadrūpam ekaṃ syād sarvasyaikatvakalpane /
nirvṛttirūpaṃ nirvṛtteḥ sāmānyam atha vā bhavet // BVaky_3,9.88 //
kāryotpattau samarthaṃ vā svena dharmeṇa tat tathā /
ātmatattvena gṛhyeta sā cāsmin vartamānatā // BVaky_3,9.89 //
kriyāprabandharūpaṃ yad adhyātmaṃ vinigṛhyate /
saṃkrāntarūpam ekatra tām āhur vartamānatām // BVaky_3,9.90 //
kriyātipattir atyantaṃ kriyānutpattilakṣaṇā /
na ca bhūtam anutpannaṃ na bhaviṣyat tathāvidham // BVaky_3,9.91 //
prāg viruddhakriyotpādān nirvṛtte vā virodhini /
vyāpāre 'vadhibhedena viṣayas tatra bhidyate // BVaky_3,9.92 //
vyabhicāre nimittasya sādhutvaṃ na prakalpate /
bhāvy āsīd iti sūtreṇa tat kāle 'nyatra śiṣyate // BVaky_3,9.93 //
svakāla eva sādhutve kālabhede gatiḥ katham /
vākyārthād atadartheṣu viśiṣṭatvaṃ na sidhyati // BVaky_3,9.94 //
tadarthaś ced avayavo bhāvino bhūtatāgatiḥ /
na syād atyantabhūtatvam evaikaṃ tatra saṃbhavet // BVaky_3,9.95 //
viśiṣṭakālatā pūrvaṃ tathāpi tu viśeṣaṇe /
āśrayāt so 'ntaraṅgatvāt tatra sādhur bhaviṣyati // BVaky_3,9.96 //
āmiśra eva prakrāntaḥ sa padārthas tathāvidhaḥ /
kevalasya vimiśratvaṃ nitye 'rthe nopapadyate // BVaky_3,9.97 //
śuddhe ca kāle vyākhyātam āmiśre na prasidhyati /
sādhutvam ayathākālaṃ tat sūtreṇopadiśyate // BVaky_3,9.98 //
ākhyātapadavācye 'rthe nirvartyatvāt pradhānatā /
viśeṣaṇaṃ tadākṣepāt tatkāle vyavatiṣṭhate // BVaky_3,9.99 //
saṃpratyayānukāro vā śabdavyāpāra eva vā /
adhyasyate viruddhe 'rthe na ca tena virudhyate // BVaky_3,9.100 //
bhūtaṃ bhaviṣyad ity etau pratyayau vartamānatām /
atyajantau prapadyete viruddhāśrayarūpatām // BVaky_3,9.101 //
adhvano vartamānasya viṣayeṇa bhaviṣyatā /
bhāṣye bhaviṣyatkāleti kāryārthaṃ vyapadiśyate // BVaky_3,9.103 //
icchā cikīrśatīty atra svakālam anurudhyate /
bhaviṣyati prakṛtyarthe tatkālaṃ nānurudhyate // BVaky_3,9.104 //
āśāsyamānatantratvād āśaṃsāyāṃ viparyayaḥ /
prayoktṛdharmaḥ śabdārthe śabdair evānuśajyate // BVaky_3,9.105 //
apchālibījasaṃyoge vartate niṣpadir yadā /
tatrāvayavavṛttitvād bhaviṣyatpratiṣedhanam // BVaky_3,9.106 //
phalaprasavarūpe tu niṣpadau bhūtakālatā /
dharmāntareṣu tad rūpam adhyasya parikalpyate // BVaky_3,9.107 //
upayukte nimittānāṃ vyāpāre phalasiddhaye /
tatra rūpaṃ yad adhyastaṃ tatkālaṃ tat pratīyate // BVaky_3,9.108 //
niṣpattāv avadhiḥ kaś cit kaś cit prativivakṣitaḥ /
hetujanmavyapekṣātaḥ phalajanmeti cocyate // BVaky_3,9.109 //
abahiḥsādhanādhīnā siddhir yatra vivakṣitā /
tat sādhanāntarābhāvāt siddham ity apadiśyate // BVaky_3,9.110 //
tasmād avadhibhedena siddhā mukhyaiva bhūtatā /
anāgatatvam astitvaṃ hetudharmavyapekṣaṇe // BVaky_3,9.111 //
satām indriyasaṃbandhāt saiva sattā viśiṣyate /
bhedena vyavahāro hi vastvantaranibandhanaḥ // BVaky_3,9.112 //
astitvaṃ vastumātrasya buddhyā tu parigṛhyate /
yaḥ samāsādanād bhedaḥ sa tatra na vivakṣitaḥ // BVaky_3,9.113 //
yogād vā strītvapuṃstvābhyāṃ na kiṃ cid avatiṣṭhate /
svasminn ātmani tatrānyad bhūtaṃ bhāvi ca kathyate // BVaky_3,9.114 //
3,10: Puruṣasamuddeśa
pratyaktā parabhāvaś cāpy upādhī kartṛkarmanoḥ /
tayoḥ śrutiviśeṣeṇa vācakau madhyamottamau // BVaky_3,10.1 //
sad asad vāpi caitanyam etābhyām avagamyate /
caitanyabhāge prathamaḥ puruṣo na tu vartate // BVaky_3,10.2 //
budhijānāticitibhiḥ prathame puruṣe sati /
samjñānārthair na caitanya- syopayogaḥ prakāśyate // BVaky_3,10.3 //
saṃbodhanārthaḥ sarvatra madhyame kaiś cid iṣyate /
tathā saṃbodhane sarvāṃ prathamāṃ yuṣmado viduḥ // BVaky_3,10.4 //
saṃbodhanaṃ na loke 'sti vidhātavyena vastunā /
svāhendraśatrur vardhasva yathā rājā bhaveti ca // BVaky_3,10.5 //
yuṣmadarthasya siddhatvān niyatā cādyudāttatā /
yuṣmadaḥ prathamāntasya paraś cen na padād asau // BVaky_3,10.6 //
guṇapradhānatābhedaḥ puruśādiviparyayaḥ /
nirdeśaś cānyathā śāstre nityatvān na virudhyate // BVaky_3,10.7 //
yathānirdeśam arthāḥ syur yesāṃ śāstraṃ vidhāyakam /
kim cit sāmānyam āśritya sthite tu pratipādanam // BVaky_3,10.8 //
yo 'śve yaḥ pīṭha ity atra bhūtayor aśvapīṭhayoḥ /
yathopalakṣaṇārthatvaṃ tathārtheṣv anuśāsanam // BVaky_3,10.9 //
3,11: Saṃkhyāsamuddeśa
saṃkhyāvān sattvabhūto 'rthaḥ sarva evābhidhīyate /
bhedābhedavibhāgo hi loke saṃkhyānibandhanaḥ // BVaky_3,11.1 //
sa dharmo vyatirikto vā teṣāṃ ātmaiva vā tathā /
bhedahetutvam āśritya saṃkhyeti vyapadiśyate // BVaky_3,11.2 //
samavetā paricchedye kva cid anyatra sā sthitā /
prakalpayati bhāvānāṃ saṃkhyā bhedaṃ tathātmanaḥ // BVaky_3,11.3 //
paratve cāparatve ca bhede tulyā śrutir yathā /
saṃkhyāśabdābhidheyatvaṃ bhedahetos tathā guṇe // BVaky_3,11.4 //
asvatantre svatantratvaṃ paradharmo yathā guṇe /
abhedye bhedyabhāvo 'pi dravyadharmas tathā guṇe // BVaky_3,11.5 //
svabuddhyā tam apoddhṛtya loko 'py āgamam āśritaḥ /
svadharmād anyadharmeṇa vyācaṣṭe pratipattaye // BVaky_3,11.6 //
paropakāratattvānāṃ svātantryenābhidhāyakaḥ /
śabdaḥ sarvapadārthānā svadharmad viprakṛṣyate // BVaky_3,11.7 //
yathaivāviṣayaṃ jñānaṃ na kiṃ cid avabhāsate /
tathā bhāvo 'py asaṃsṛṣṭo na kaś cid upalabhyate // BVaky_3,11.8 //
bhedena tu samākhyātaṃ yal loko 'py anuvartate /
āgamāc chāstrasadṛśo vyavahāraḥ sa varṇyate // BVaky_3,11.9 //
buddhau sthiteṣu teṣv evam adhyāropo na durlabhaḥ /
paradharmasya na hy atra sadasattvaṃ prayojakam // BVaky_3,11.10 //
sāmānyeṣv api sāmānyaṃ viśeṣeṣu viśiṣṭatā /
saṃkhyāsu saṃkhyā liṅgeṣu liṅgam evaṃ prakalpate // BVaky_3,11.11 //
ato dravyāśritāṃ saṃkhyām āhuḥ saṃsargavādinaḥ /
bhedābhedavyatīteṣu bhedābhedavidhāyinīm // BVaky_3,11.12 //
ātmāntarānāṃ yenātmā tadrūpa iva lakṣyate /
atadrūpeṇa saṃsargāt sā nimittasarūpatā // BVaky_3,11.13 //
saṃsṛṣṭeṣv api nirbhāge bhūteṣv arthakriyā yathā /
sattvādiṣu ca mātrāsu sarvāsv evaṃ pratīyate // BVaky_3,11.14 //
dvitvādiyonir ekatvaṃ bhedās tatpūrvakā yataḥ /
vinā tena na saṃkhyānām anyāsām asti saṃbhavaḥ // BVaky_3,11.15 //
ekatve buddhisahite nimittaṃ dvitvajanmani /
ekatvābhyāṃ samutpannam evaṃ vā tat pratīyate // BVaky_3,11.16 //
ekatvasamudāyo vā sāpekṣe vā pṛthak pṛthak /
ekatve dvitvam ity evaṃ tayor dvivacanaṃ bhavet // BVaky_3,11.17 //
eko 'pi guṇabhedena saṅgho bhedaṃ prakalpayet /
āśrayāśrayibhedo hi tadāśrayanibandhanaḥ // BVaky_3,11.18 //
saṃkhyeyasaṅghasaṃkhyāna- saṅghaḥ saṃkhyeti kathyate /
vimśatyādisu sānyasva dravyasaṅghasya bhedikā // BVaky_3,11.19 //
ekaviṃśatisaṃkhvāvāṃ saṃkhyāntarasarūpayoḥ /
ekasyāṃ buddhyanāvṛttyā,
bhāgayor iva kalpanā // BVaky_3,11.20 //
asaṃkhyāsamudāyatvāt saṃkhyākāryaṃ vidhīyate /
samūhatve tu tan na syāt svāṅgādisamudāyavat // BVaky_3,11.21 //
saṃkhyeyāntaratantrāsu yā saṃkhyāsu pravartate /
āvṛttivargasaṃkhyeyā tāṃ saṃkhyāṃ tādṛśīṃ viduḥ // BVaky_3,11.22 //
na saṃkhyāyāṃ na saṃkhyeye dvau daśety asti saṃbhavaḥ /
bhedābhāvān na saṃkhyāyāṃ virodhān na tadāśraye // BVaky_3,11.23 //
saṃkhyāyete daśadvargau dvidaśā iti saṃkhyayā /
tadrūpe vāpi saṃkhyeya āvṛttiḥ parigaṇyate // BVaky_3,11.24 //
saṃkhyā nāma na saṃkhyāsti saṃjñaiṣeti yathocyate /
rūpaṃ na rūpam apy evaṃ samjñā sā hi sitādiṣu // BVaky_3,11.25 //
saṃkhyānajātiyogāt tu saṃkhyā saṃkhyeti kathyate /
rūpatvajātiyogāc ca rūpe rūpam iti smṛtam // BVaky_3,11.26 //
nimittam ekam ity atra vibhaktyā nābhidhīyate /
tadvatas tu yad ekatvaṃ vibhaktis tatra vartate // BVaky_3,11.27 //
ekasya pracayo dṛṣṭaḥ samūhaś ca dvayos tathā /
nimittavyatirekeṇa saṃkhyānyā bhedikā tataḥ // BVaky_3,11.28 //
tad ekam api caikatvaṃ vibhaktiśravaṇād ṛte /
nocyate tena śabdena vibhaktyā tu sahocyate // BVaky_3,11.29 //
anvayavyatirekau ca yadi syād vacanāntaram /
syātām asati tasmimś ca prakṛtyartho na kalpyate // BVaky_3,11.30 //
ekatvam eka ity atra śuddhadravyaviśeṣaṇam /
saguṇas tu prakṛtyartho vibhaktyarthena bhidyate // BVaky_3,11.31 //
dvyekayor iti nirdeśāt saṃkhyāmātre 'pi saṃbhavaḥ /
ekādīnāṃ prasiddhyā tu saṃkhyeyārthatvam ucyate // BVaky_3,11.32 //
3,12: Upagrahasamuddeśa
ya ātmanepadād bhedaḥ kva cid arthasya gamyate /
anyataś cāpi lādeśān manyante tam upagraham // BVaky_3,12.1 //
kva cit sādhanam evāsau kva cit tasya viśeṣaṇam /
sādhanaṃ tatra karmādi vyaktavāco viśeṣaṇam // BVaky_3,12.2 //
kriyā viṣayabhedena jīvikādiṣu bhidyate /
lādeśaiḥ sa kriyābhedo vākyeṣv api niyamyate // BVaky_3,12.3 //
dhātvarthas tadviśeṣaś cāpy uktaḥ kva cid upagrahaḥ /
dhātvartho gandhanādiḥ syād vyatihāro viśeṣaṇam // BVaky_3,12.4 //
kriyāpravṛttāv ākhyātā kaiś cit svārthaparārthatā /
asati vā sati vāpi vivakṣitanibandhanā // BVaky_3,12.5 //
kesāṃ cit kartrabhiprāye ṇicā saha vikalpate /
ātmanepadam anyesāṃ tadarthā prakṛtir yathā // BVaky_3,12.6 //
krīṇīṣva vapate dhatte cinoti cinute 'pi ca /
āptaprayogā dṛśyante yeṣu ṇyartho 'bhidhīyate // BVaky_3,12.7 //
saṃvidhānaṃ pacādināṃ kva cid arthaḥ pratīyate /
tannimittā yathānyāpi kriyādhiśrayaṇādikā // BVaky_3,12.8 //
kartrabhiprāyatā sūtre kriyābhedopalakṣaṇam /
tathābhūtā kriyā yā hi tatkartā phalabhāg yataḥ // BVaky_3,12.9 //
yathopalakṣyate kālas tārakādarśanādibhiḥ /
tathā phalaviśeṣeṇa kriyābhedo nidarśyate // BVaky_3,12.10 //
kriyāviśeṣavacane sāmarthyam uparudhyate /
kesāṃ cid anye tu kṛtāḥ svariteto ñitas tathā // BVaky_3,12.11 //
anubandhaś ca siddhe 'rthe smṛtyartham anuṣajyate /
tulyārtheṣv api cāvaśyaṃ na sarveṣv ekadharmatā // BVaky_3,12.12 //
dṛśīkṣyoḥ sadṛśe 'py arthe nābhedaḥ pratipūrvayoḥ /
ṇyarthopādāyinas tasmān na tulyārthāḥ pacādibhiḥ // BVaky_3,12.13 //
umbhyarthe vartamānasya karoter bhinnadharmaṇaḥ /
ṇyarthopādāyitā tasmān niyatāḥ śabdaśaktayaḥ // BVaky_3,12.14 //
tathā hy anuprayogasya karoter ātmanepade /
pūrvavadgrahaṇaṃ prāpte svaritaṃ samupasthitam // BVaky_3,12.15 //
ekatve 'pi kriyākhyāte sādhanāśrayasaṃkhyayā /
bhidyate na tu liṅgākhyo bhedas tatra tadāśritaḥ // BVaky_3,12.16 //
tasmād avasthite 'py arthe kasya cit pratibadhyate /
śabdasya śaktiḥ sa tv eṣa śāstre 'nvākhyāyate vidhiḥ // BVaky_3,12.17 //
yasyārthasya prasiddhyartham ārabhyante pacādayaḥ /
tat pradhānaṃ phalaṃ teṣāṃ na lābhādi prayojanam // BVaky_3,12.18 //
yatrobhau svāmidāsau tu prārabhete saha kriyām /
yugapad dharmabhedena dhātus tatra na vartate // BVaky_3,12.19 //
yatra pratividhānārthaḥ pacis tatrātmanepadam /
parasmaipadam anyatra saṃskārādyabhidhāyini // BVaky_3,12.20 //
saṃvidhātuś ca sāṃnidhyād dāse dharmo 'nusajyate /
plakṣaśabdasya sāṃnidhyān nyagrodhe plakṣatā yathā // BVaky_3,12.21 //
puroḍāśābhidhānaṃ ca dhānādiṣu yathā sthitam /
chattriṇā cābhisaṃbandhāc chattriśabdābhidheyatā // BVaky_3,12.22 //
arthāt pratītam anyonyaṃ pārārthyam avivakṣitam /
ity ayaṃ śeṣaviṣayaḥ kaiś cid atrānuvarṇyate // BVaky_3,12.23 //
atha pratividhātā yo halaiḥ kṛṣati pañcabhiḥ /
bhāṣye nodāhṛtaṃ kasmāt prāptaṃ tatrātmanepadam // BVaky_3,12.24 //
pratītatvāt tadarthasya śeṣatvaṃ yadi kalpyate /
na syāt prāptavibhāṣāsau svaritetāṃ nivartikā // BVaky_3,12.25 //
śuddhe tu saṃvidhānārthe kaiś cid atreṣyate kṛṣiḥ /
taddharmā yajir ity evaṃ na syāt tatrātmanepadam // BVaky_3,12.26 //
atra tūpapadenāyam arthabhedaḥ pratīyate /
prāpte vibhāṣā kriyate tasmān nātrātmanepadam // BVaky_3,12.27 //
3,13: Liṅgasamuddeśa
stanakeśādisaṃbandho viśiṣṭā vā stanādayaḥ /
tadupavyañjanā jātir guṇāvasthā guṇās tathā // BVaky_3,13.1 //
śabdopajanito 'rthātmā śabdasaṃskāra ity api /
liṅgānāṃ liṅgatattvajñair vikalpāḥ sapta darśitāḥ // BVaky_3,13.2 //
upādānavikalpāś ca liṅgānāṃ sapta varṇitāḥ /
vikalpasaṃniyogābhyāṃ ye śabdeṣu vyavasthitāḥ // BVaky_3,13.3 //
tisro jātaya evaitāḥ kesāṃ cit samavasthitāḥ /
aviruddhā, viruddhābhir gomahiṣyādijātibhiḥ // BVaky_3,13.4 //
hastinyāṃ vaḍavāyāṃ ca strīti buddheḥ samanvayaḥ /
atas tāṃ jātim icchanti dravyādisamavāyinīm // BVaky_3,13.5 //
paratantrasya yal liṅgam apoddhāre vivakṣite /
tatrāsau śabdasaṃskāraḥ śabdair eva vyapāśritaḥ // BVaky_3,13.6 //
buddhyā kalpitarūpeṣu liṅgeṣv api ca saṃbhavaḥ /
strītvādīnāṃ vyavasthā hi sā liṅgair vyapadiśyate // BVaky_3,13.7 //
yathā salilanirbhāsā mṛgatṛṣṇāsu jāyate /
jalopalabdhyanuguṇād bījād buddhir jale 'sati // BVaky_3,13.8 //
tathaivāvyapadeśyebhyo hetubhyas tārakādiṣu /
mukhyebhya iva liṅgebhyo bhedā loke vyavasthitāḥ // BVaky_3,13.9 //
vyakteṣu vyaktarūpāṇāṃ stanādīnāṃ tu darśanāt /
avyaktavyañjanāvyakter jātir na parikalpyate // BVaky_3,13.10 //
astitvaṃ ca pratijñāya sadādarśanam icchataḥ /
atyantādarśane na syād asattvaṃ prati niścayaḥ // BVaky_3,13.11 //
na cālam anumānāya śabdo 'darśanapūrvakaḥ /
siddhe hi darśane kiṃ syād anumānaprayojanam // BVaky_3,13.12 //
āvirbhāvas tirobhāvaḥ sthitiś cety anapāyinaḥ /
dharmā mūrtiṣu sarvāsu liṅgatvenānudarśitāḥ // BVaky_3,13.13 //
sarvamūrtyātmabhūtānāṃ śabdādināṃ guṇe guṇe /
trayaḥ sattvādidharmās te sarvatra samavasthitāḥ // BVaky_3,13.14 //
rūpasya cātmamātrānāṃ śuklādināṃ pratikṣaṇam /
kā cit pralīyate kā cit kathaṃ cid abhivardhate // BVaky_3,13.15 //
kvathitodakavac caiṣām anavasthitavṛttitā /
ajasraṃ sarvabhāvānāṃ bhāṣya evopavarṇitā // BVaky_3,13.16 //
pravṛtter ekarūpatvaṃ sāmyaṃ vā sthitir ucyate /
avirbhāvatirobhāva- pravṛttyā vāvatiṣṭhate // BVaky_3,13.17 //
guṇā ity eva buddher vā nimittatvaṃ sthitir matā /
sthiteś ca sarvaliṅgānāṃ sarvanāmatvam ucyate // BVaky_3,13.18 //
sthiteṣu sarvaliṅgeṣu vivakṣāniyamāśrayaḥ /
kasya cic chabdasaṃskāre vyāpāraḥ kva cid iṣyate // BVaky_3,13.19 //
saṃnidhāne nimittānāṃ kiṃ cid eva pravartakam /
yathā takṣādiśabdānāṃ lingeṣu niyamas tathā // BVaky_3,13.20 //
bhāvatattvadṛśaḥ śiṣṭāḥ śabdārtheṣu vyavasthitāḥ /
yad yad dharme 'ṅgatām eti liṅgaṃ tat tat pracakṣate // BVaky_3,13.21 //
svarabhedād yathā śabdāḥ sādhavo viṣayāntare /
liṅgabhedāt tathā siddhāt sādhutvam anugamyate // BVaky_3,13.22 //
prayogo viprayogaś ca loke yatropalabhyate /
śāstram ārabhyate tatra na prayogāviparyaye // BVaky_3,13.23 //
upādhibhedād artheṣu guṇadharmasya kasya cit /
nimittabhāvaḥ sādhutve vivakṣā ca vyavasthitā // BVaky_3,13.24 //
himāraṇye mahattvena yukte strītvam avasthitam /
hrasvopādhiviśiṣṭāyāḥ kuṭyāḥ prasavayogitā // BVaky_3,13.25 //
śabdāntarānāṃ bhinne 'rtha upāyāḥ pratipattaye /
ekatām iva niścitya laghvartham upadarśitāḥ // BVaky_3,13.26 //
utpattiḥ prasavo 'nyeṣāṃ nāśaḥ saṃstyānam ity api /
ātmarūpaṃ tu bhāvānāṃ sthitir ity apadiśyate // BVaky_3,13.27 //
dṛṣṭaṃ nimittaṃ kesāṃ cij jātyādivad avasthitam /
dṛṣṭavac chabdasaṃskāra- mātraṃ tu parikalpitam // BVaky_3,13.28 //
yathā prasiddhe 'py ekatve nānātvābhiniveśinaḥ /
nānātvaṃ janayantīva śabdā liṅge 'pi sa kramaḥ // BVaky_3,13.29 //
idaṃ veyam ayaṃ veti śabdasaṃskāramātrakam /
nimittadarśanād arthe kaiś cit sarvatra varṇyate // BVaky_3,13.30 //
nāvaśyaṃ viṣayatvena nimittaṃ vyavatiṣṭhate /
indriyādi yathādṛṣṭaṃ bhedahetus tad iṣyate // BVaky_3,13.31 //
3,14: Vṛttisamuddeśa
kutsāpraśaṃsātiśayaiḥ samāptārthaṃ tu yujyate /
padaṃ svārthādayaḥ sarve yasmāt kutsādihetavaḥ // BVaky_3,14.1 //
devadattādikutsāyāṃ vartate kutsitaśrutiḥ /
kutsitasthā tu yā kutsā tadarthaḥ ko vidhīyate // BVaky_3,14.2 //
prakṛṣṭa iti śuklādi- prakarṣasyābhidhāyakaḥ /
prakṛṣṭasya prakarṣe tu tarabādir vidhīyate // BVaky_3,14.3 //
kutsitatvena kutsyo vā na samyag vāpi kutsitaḥ /
svaśabdābhihite kena viśiṣṭo 'rthaḥ pratīyate // BVaky_3,14.4 //
na ca sāṃpratikī kutsā bhedābhāvāt pratīyate /
pūjyate kutsitatvena praśastatvena kutsyate // BVaky_3,14.5 //
viśeṣaṇaviśeṣyatvaṃ padayor upajāyate /
na prātipadikārthaś ca tatraiva vyatiricyate // BVaky_3,14.6 //
viśeṣyaṃ syād anirjñātaṃ nirjñāto 'rtho viśeṣaṇam /
parārthatvena śeṣatvaṃ sarveṣām upakāriṇām // BVaky_3,14.7 //
vibhaktibhedo niyamād guṇaguṇyabhidhāyinoḥ /
sāmānādhikaraṇyasya prasiddhir dravyaśabdayoḥ // BVaky_3,14.8 //
dravye 'nirjñātajātīye kṛṣṇaśabdaḥ prayujyate /
anirjñātaguṇe caivaṃ tilaśabdaḥ pravartate // BVaky_3,14.9 //
sāmānyānām asaṃbandhāt tau viśeṣe vyavasthitau /
rūpābhedād viśeṣaṃ tam abhivyaṅktuṃ na śaknutaḥ // BVaky_3,14.10 //
tāv eva saṃnipatitau bhedena pratipādane /
avacchedam ivādhāya saṃśayaṃ vyapakarṣataḥ // BVaky_3,14.11 //
dravyātmā guṇasaṃsarga- bhedād āśrīyate pṛthak /
jātisaṃbandhabhedāc ca dvitīya iva gṛhyate // BVaky_3,14.12 //
nimittair abhisaṃbandhād yā nimittasarūpatā /
tayaikasyāpi nānātvaṃ rūpabhedāt prakalpate // BVaky_3,14.13 //
dravyāvasthā tṛtīyā tu yasyāṃ saṃsṛjyate dvayam /
tayor avasthayor bhedād āśrayatve niyujyate // BVaky_3,14.14 //
buddhyaikaṃ bhidyate bhinnam ekatvaṃ copagacchati /
buddhyāvasthā vibhajyante sā hy arthasya vidhāyikā // BVaky_3,14.15 //
vyapadeśivad ekasmin buddhyā nānātvakalpanā /
tayā kalpitabhedaḥ sann arthātmā vyapadiśyate // BVaky_3,14.16 //
kriyābhedena dṛṣṭānām aśmādīnāṃ punaḥ punaḥ /
kiṃ cid darśanam anyena darśanenāpadiśyate // BVaky_3,14.17 //
prayogabhedād dhātūnāṃ prakalpya bahurūpatām /
bhedābhedāv upādāya kva cid ekāctvam ucyate // BVaky_3,14.18 //
anvayavyatirekābhyām arthavān parikalpitaḥ /
eko dhātvarthavigamād varṇatvenopacaryate // BVaky_3,14.19 //
dravyātmānas trayas tasmād buddhau nānā vyavasthitāḥ /
āśrayāśrayidharmeṇety ayaṃ pūrvebhya āgamaḥ // BVaky_3,14.20 //
sāmānādhikaraṇyaṃ ca śabdayoḥ kaiś cid iṣyate /
viśeṣaṇaviśeṣyatvaṃ saṃjñāsaṃjñitvam eva ca // BVaky_3,14.21 //
keṣāṃ cij jātiguṇayor ekārthasamavetayoḥ /
vṛttiḥ kṛṣṇatileṣv iṣṭā śabde dravyābhidhāyini // BVaky_3,14.22 //
saṃs tu rūparasādinām āśrayo nābhidhīyate /
dravyābhidhānena vinā tatas te dvandvabhāvinaḥ // BVaky_3,14.23 //
dravyābhidhāyī kṛṣṇādir ākāṅkṣāvān pravartate /
nimittānuvidhāyitvāt tat tilādau na vidyate // BVaky_3,14.24 //
evaṃ jātimati dravye pratyāsanne kriyāṃ prati /
guṇadharma guṇāviṣṭaṃ dravyaṃ bhedāya kalpate // BVaky_3,14.25 //
guṇamātrābhidhāyitvaṃ ke cid icchanti vṛttiṣu /
ajāśvādiṣu saṃbandhād rūḍhīnām iva rūḍhibhiḥ // BVaky_3,14.26 //
tile pūrvam upātte vā tatraiva matub iṣyate /
sa ca dharmaḥ samāseṣu guṇas tasmād viśeṣaṇam // BVaky_3,14.27 //
[paṭvīmṛdvyoḥ samāse tu yady apy ekārthavṛttitā /
bhinnam atrādhikaraṇaṃ prāg vṛttes tac ca gṛhyate // BVaky_3,14.28 *//
anusyūteva bhedābhyām ekā prakhyopajāyate /
yadā sahavivakṣāṃ tām āhur dvandvaikaśeṣayoḥ // BVaky_3,14.29 //
itaretarayogas tu bhinnasaṅghābhidhāyinām /
pratyekaṃ ca samūho 'sau samūhiṣu samāpyate // BVaky_3,14.30 //
vyāpārasamudāyasya yathādhiśrayaṇādiṣu /
pratyekaṃ jātivad vṛttis tathā dvandvapadeṣv api // BVaky_3,14.31 //
śauṇḍārdharcapuroḍāśa- cchattriṇo 'tra nidarśanam /
te viṣṇumitrā iti ca bhinneṣu sahacāriṣu // BVaky_3,14.32 //
arthāntarābhidhāyitvaṃ tathārthāntaravartinām /
yābhyāṃ caikam anekārthaṃ tābhyām evāparaṃ padam // BVaky_3,14.33 //
samudāyāntaratvāc ca tādṛśo 'rtho na laukikaḥ /
anvayavyatirekābhyāṃ śāstrārtho 'pi na dṛśyate // BVaky_3,14.34 //
duḥkhā durupapādā ca tasmād bhāṣye 'py udāhṛtā /
yugapadvācitā sā tu vyavahārārtham āśritā // BVaky_3,14.35 //
samudāyam upakramya padaṃ tasyāṃ prayujyate /
vibhāgena samākhyāne tatas tad dvyartham ucyate // BVaky_3,14.36 //
vākye 'pi niyatā dharmāḥ ke cid vṛttau dvayos tathā /
te tv abhedena sāmarthya- mātra evopavarṇitāḥ // BVaky_3,14.37 //
vṛttau viśeṣavṛttitvād bhede sāmānyavācitā /
upamānasamāsādau śyāmādīnām udāhṛtā // BVaky_3,14.38 //
vṛttir anyapadārthe yā tasyā vākyeṣv asaṃbhavaḥ /
cārthe dvandvapadānāṃ ca bhede vṛttir na vidyate // BVaky_3,14.39 //
bhede sati nirādīnāṃ krāntādyartheṣv asaṃbhavaḥ /
prāg vṛtter jātivācitvaṃ na ca gaurakharādiṣu // BVaky_3,14.40 //
krīḍāyā, jīvikāyāś ca vākyenāvacanāt tathā /
na nityagrahaṇaṃ yuktaṃ kauṭilye yaṅvidhau yathā // BVaky_3,14.41 //
nirdhāraṇādiviṣaye vyapekṣaiva yataḥ sthitā /
samāsapratiṣedhānāṃ tato nāsti prayojanam // BVaky_3,14.42 //
vidhibhiḥ pratiṣedhaiś ca bhedābhedanidarśanam /
kṛtaṃ dvandvaikavadbhāve saṅghavṛttyupadeśavat // BVaky_3,14.43 //
sāmarthyam aviśeṣoktam api lokavyavasthayā /
vṛttyavṛttyoḥ prayogajñair vibhaktaṃ pratipattṛbhiḥ // BVaky_3,14.44 //
arthasya vinivṛttatvāl lugādi na virudhyate /
ekārthībhāva evātaḥ samāsākhyā vidhīyate // BVaky_3,14.45 //
vyavasthitavibhāṣā ca sāmānye kaiś cid iṣyate /
tathā vākyaṃ vyapekṣāyāṃ samāso 'nyatra śiṣyate // BVaky_3,14.46 //
tulyaśrutitvāt tattve 'pi rājādīnām upāśrite /
vṛttau viśeṣaṇākāṅkṣā- gamakatvān nivartate // BVaky_3,14.47 //
saṃbandhiśabdaḥ sāpekṣo nityaṃ sarvaḥ prayujyate /
svārthavat sā vyapekṣāsya vṛttāv api na hīyate // BVaky_3,14.48 //
samudāyena saṃbandho yesāṃ gurukulādinā /
saṃspṛśyāvayavāṃs te 'pi yujyante tadvatā saha // BVaky_3,14.49 //
abudhān praty upāyāś ca vicitrāḥ pratipattaye /
śabdāntaratvād atyanta- bhedo vākyasamāsayoḥ // BVaky_3,14.50 //
asamāse samāse ca gorathādiṣv adarśanāt /
yuktādināṃ na śāstreṇa nivṛttyanugamaḥ kṛtaḥ // BVaky_3,14.51 //
śabdāntaratvād yuktādiḥ kva cid vākye prayujyate /
praparṇaprapalāśādau gataśabdaś ca vṛttiṣu // BVaky_3,14.52 //
viśeṣaṇaviśesyatvaṃ kaiś cid ekas tathāśrayaḥ /
upāye tattvadarśitvād iṣyate vṛttivākyayoḥ // BVaky_3,14.53 //
padaṃ yathaiva vṛkṣādi viśiṣṭe 'rthe vyavasthitam /
nīlotpalādy api tathā bhāgābhyāṃ vartate vinā // BVaky_3,14.54 //
śrotriyakṣetriyādināṃ na ca vāsiṣṭhagārgyavat /
bhedena pratyayo loke tulyarūpāsamanvayāt // BVaky_3,14.55 //
saptaparṇādivad bhedo na vṛttau vidyate kva cit /
rūḍhyarūḍhivibhāgo 'pi kriyate pratipattaye // BVaky_3,14.56 //
yā sāmānyāśrayā saṃjñā viśeṣaviṣayā ca yā /
bahulagrahaṇān nāsti pravṛttir ubhayos tayoḥ // BVaky_3,14.57 //
susūkṣmajaṭakeśādau samāso 'vayave yadi /
syāt syāt tatrāntaraṅgatvād bādhako 'vayavasvaraḥ // BVaky_3,14.58 //
samudāyasya vṛttau ca naikadeśo vibhāṣyate /
bheda eva vibhāṣāyā niyato viṣayo yataḥ // BVaky_3,14.59 //
yataś cāviṣayaḥ so 'syās tasmān nāsty akṛtārthatā /
abhedaprakrame 'tyantaṃ bhedānām apasāraṇāt // BVaky_3,14.60 //
mahākaṣṭaśritety evaṃ na syād bhedaḥ padatraye /
vṛttāv avayavasyāttvaṃ yasmān na pratiṣidhyate // BVaky_3,14.61 //
mahāraṇyam atīte tu tripadād bhidyate svaraḥ /
yasmāt tatrāntaraṅgatvād bādhako 'vayavasvaraḥ // BVaky_3,14.62 //
satiśiṣṭabaliyastvāt thāthādisvara eva tu /
dvipade tena yagapat tritayaṃ na samasyate // BVaky_3,14.63 //
yeṣām apūjyamānatvaṃ parārthānugamātmake /
viśeṣaṇaviśeṣyatvam api teṣāṃ na kalpate // BVaky_3,14.64 //
viśeṣaḥ śrūyamāṇo 'pi pradhāneṣu guṇeṣu vā /
śabdāntaratvād vākye tu vṛttau nityaṃ na vidyate // BVaky_3,14.65 //
viśeṣakarmasaṃbandhe nirbhukte 'pi kṛtādibhiḥ /
viśeṣanirapekṣo 'nyaḥ kṛtaśabdaḥ pravartate // BVaky_3,14.66 //
akarmakatve saty evaṃ ktāntaṃ bhāvābhidhāyi tat /
tataḥ kriyāvatā kartrā yogo bhavati karmaṇām // BVaky_3,14.67 //
avigrahā gatādisthā yathā grāmādikarmabhiḥ /
saṃbadhyate kriyā tadvat kṛtapūrvyādiṣu sthitā // BVaky_3,14.68 //
muṇḍisūtrvādayo 'sadbhir bhāgair anugatā iva /
vibhaktāḥ kalpitātmāno dhātavaḥ kuṭṭicarcivat // BVaky_3,14.69 //
putrīyatau na putro 'sti viśeṣecchā tu tādṛśī /
vinaiva putrānugamād yā putre vyavatiṣṭhate // BVaky_3,14.70 //
prāṇair vinā yathā dhārir jīvatau prāṇakarmakaḥ /
na cātra dhārir na prāṇā jīvatis tu kriyāntaram // BVaky_3,14.71 //
tathā vineṣiputrābhyāṃ putrīyāyāṃ kriyāntaram /
anvākhyānāya bhedās tu sadṛśāḥ pratipādakāḥ // BVaky_3,14.72 //
ākṣepāc ca prayoge.na viṣayāntaravartinā /
sad apīcchākyacaḥ karma vākya eva prayujyate // BVaky_3,14.73 //
prasiddhena hṛtaḥ śabdo bhāvagarhābhidhāyinā /
abhyāse tulyarūpatvān na yaṅantaḥ prayujyate // BVaky_3,14.74 //
śabdā yathā vibhajyante bhāgair iva vikalpitaiḥ /
anvākhyeyās tathā śāstram atidūre vyavasthitam // BVaky_3,14.75 //
arthasyānugamaṃ kaṃ cid dṛṣṭvaiva parikalpitam /
padaṃ vākye pade dhātur dhātau bhāgaś ca muṇḍivat // BVaky_3,14.76 //
aviprayogaḥ sādhutve vyutpattir anavasthitā /
upāyān pratipattīnāṃ nābhimanyeta satyataḥ // BVaky_3,14.77 //
yathaiva ḍitthe davatiḥ pācake pacatis tathā /
ḍayatiś ca paciś caiva dvāv apy etāv alaukikau // BVaky_3,14.78 //
prakṛtipratyayāv ūhyau padāt tābhyāṃ padaṃ tathā /
anubandhasvarādibhyaḥ śiṣṭaiḥ śāstraṃ na tān prati // BVaky_3,14.79 //
śāstradṛṣṭis tu śāstrasya prāptimātre 'py aniścite /
yujyate pratyavāyena śāstraṃ cakṣur apaśyatām // BVaky_3,14.80 //
arthāntarābhidhānāc ca paurvāparyaṃ na bhidyate /
rājadantāhitāgnyādi- rājāśvādiṣu sarvathā // BVaky_3,14.81 //
vinaiva pratyayair vṛttau ye bhinnārthābhidhāyinaḥ /
gargādayo lukā teṣāṃ sādhutvam anugamyate // BVaky_3,14.82 //
[so 'yam ity abhisaṃbandhāt pratyayena vinā yadi /
bhṛgvādayaḥ prayujyeran nāpatye niyamo bhavet // BVaky_3,14.83 *//
so 'yam ity abhisaṃbandhe liṅgopavyañjanād ṛte /
praṣṭhādiṣu na jāyaiva niyamena pratīyate // BVaky_3,14.84 //
mānameyābhisaṃbandha- viśeṣe 'ṅgīkṛte tathā /
prasthādīnām asādhutvaṃ taddhitena vinā bhavet // BVaky_3,14.85 //
taddhito yogabhedena vākyaṃ vā syād vibhāṣitam /
parimāṇādhike tatra prathamā śiṣyate punaḥ // BVaky_3,14.86 //
vyatiriktasya sādhutve tad eva ca nidarśanam /
yujyate 'ṅgīkṛtādhikyaṃ tat sarvābhir vibhaktibhiḥ // BVaky_3,14.87 //
śuklādiṣu matublopo vyatirekasya darśanāt /
asādhutvanivṛttyarthaṃ sādhavas te bidādivat // BVaky_3,14.88 //
viśeṣaṇād viśeṣye 'rthe tadbhāvābhyuccaye sati /
punaś ca pratisaṃhāre vṛttim eke pracakṣate // BVaky_3,14.89 //
nimitte pratyayaḥ pūrvo nānuprāpto nimittinā /
nimittavati buddheś ca na nimittasarūpatā // BVaky_3,14.90 //
saṃskārasahitāj jñānān nopaślesaḥ smṛter api /
vyāpāre tannimittānāṃ na grāhyaṃ syāt tathā sthitam // BVaky_3,14.91 //
antaḥkaraṇavṛttau ca vyarthā bāhyārthakalpanā /
tasmād anupakāre vā grāhyaṃ vā na tathā sthitam // BVaky_3,14.92 //
anusyūteva saṃsṛṣṭair arthe buddhiḥ pravartate /
vyākhyātāro vibhajyārthāṃs tān bhedena pracakṣate // BVaky_3,14.93 //
tadātmany avibhakte ca buddhyantaram upāśritāḥ /
vibhāgam iva manyante viśeṣaṇaviśeṣyayoḥ // BVaky_3,14.94 //
abudhān prati vṛttiṃ ca vartayantaḥ prakalpitām /
āhuḥ parārthavacane tyāgābhyuccayadharmatām // BVaky_3,14.95 //
anvayād gamyate so 'rtho virodhī vā nivartate /
dvyartham arthāntare vāpi tatrāhur upasarjanam // BVaky_3,14.96 //
upāyamātraṃ nānātvaṃ samūhas tv eka eva saḥ /
vikalpābhyuccayābhyāṃ vā bhedasaṃsargakalpanā // BVaky_3,14.97 //
vṛttiṃ vartayatām evam abudhapratipattaye /
bhinnāḥ saṃbodhanopāyāḥ puruṣeṣv anavasthitāḥ // BVaky_3,14.98 //
vācikā dyotikā vāpi saṃkhyānāṃ vā vibhaktayaḥ /
tadrūpe 'vayave vṛttau saṃkhyābhedo nivartate // BVaky_3,14.99 //
abhedaikatvasaṃkhyā vā tatrānyaivopajāyate /
saṃsargarupaṃ saiṃkhyānām avibhaktaṃ tad ucyate // BVaky_3,14.100 //
yathauṣadhirasāḥ sarve madhuny āhitaśaktayaḥ /
avibhāgena vartante tāṃ saṃkhyāṃ tādṛśīṃ viduḥ // BVaky_3,14.101 //
bhedānāṃ vā parityāgāt saṃkhyātmā sa tathāvidhaḥ /
vyāpārāj jātibhāgasya bhedāpohena vartate // BVaky_3,14.102 //
agṛhītaviśeṣeṇa yathā rūpeṇa rūpavān /
prakhyāyate na śuklādi- bhedarūpas tu gṛhyate // BVaky_3,14.103 //
bhedarūpasamāveśe tathā saty avivakṣite /
bhāgaḥ prakāśitaḥ kaś cic chāstre 'ṅgatvena gṛhyate // BVaky_3,14.104 //
saṃkḥyāsāmānyarūpeṇa tadā so 'mśaḥ pratīyate /
arthasyānekaśaktitve śabdair niyataśaktibhiḥ // BVaky_3,14.105 //
avyayānāṃ ca yo dharmo yaś ca bhedavatāṃ kramaḥ /
abhinnavyapadeśārham antarālaṃ tad etayoḥ // BVaky_3,14.106 //
alukaś caikavadbhāvas tasmin sati na śiṣyate /
sa ca goṣucarādīnāṃ dharmo 'sti vacanāntare // BVaky_3,14.107 //
jātau dvivacanābhāvāt tad vṛttiṣu na vidyate /
pratyākhyāne tu yogasya dravye goṣucarādayaḥ // BVaky_3,14.108 //
āśrayād bhedavattāyāḥ sarvabhedasamanvayaḥ /
dravyābhidhānapakṣo 'pi jātyākhyāyāṃ na vidyate // BVaky_3,14.109 //
sarvadravyagatiś caivam ekaśeṣaś ca nocyate /
pratyākhyāte 'nyathā sūtre bhinnadravyagatir bhavet // BVaky_3,14.110 //
vṛttau yo yuktavadbhāvo varaṇādiṣu śiṣyate /
abhedaikatvasaṃkhyāyāṃ godau tatra na sidhyati // BVaky_3,14.111 //
prāg vṛtter yuktavadbhāve ṣaṣṭhī bhedāśrayā bhavet /
vṛttau saṃkhyāviśeṣāṇāṃ tyāgād bhedo nivartate // BVaky_3,14.112 //
vidyamānāsu saṃkhyāsu ke cit saṃkhyāntaraṃ viduḥ /
abhedākhyam upagrāhi vṛttau tac copajāyate // BVaky_3,14.113 //
vyāpāraṃ yāti bhedākhyais tat svair avayavaiḥ kva cit /
ātmā bhedānapekṣo 'sya kva cid eti nimittatām // BVaky_3,14.114 //
dāsyāḥ patir iti vyakto godāv iti ca dṛśyate /
vyāpārabhedaḥ saṃkhyāyās tasmād eva vyavasthitaḥ // BVaky_3,14.115 //
dvyādināṃ ca dviputrādau bāhyo bhedo nivartate /
vibhaktivācyaḥ svārthatvān nimittaṃ tv avatiṣṭhate // BVaky_3,14.116 //
dvitvopasarjane saṅghe dviśabdas tatra vartate /
so 'yam ity abhisaṃbandhād ubhaśabde na tat tathā // BVaky_3,14.117 //
ubhayas tatra tulyārtho vṛttau nityaṃ prayujyate /
sūtre 'pi nityagrahaṇaṃ tadartham abhidhīyate // BVaky_3,14.118 //
āpi ke cāparārthatvān nābheda upajāyate /
ubhe iti tataḥ svārthe bhede vṛttiḥ prayujyate // BVaky_3,14.119 //
strītvābhidhānapakṣe 'pi guṇabhāvaviparyayaḥ /
svabhāvād aparārthatvāt tatra bhedo na hīyate // BVaky_3,14.120 //
tasmād dvivacanāṭ ṭāpaś cobhayo 'nyatra dṛśyate /
pratyayaṃ tayapaṃ hitvā nāsty uttarapade punaḥ // BVaky_3,14.121 //
prāptiḥ pragṛhyasaṃjñāyā na syāt pratyayalakṣaṇāt /
kumāryagāre na hy asti samāso vacanāntare // BVaky_3,14.122 //
ekadvayor yañādināṃ vibhāṣā luṅ na kalpate /
yauṣmākas tāvakaś ceti bhedābhāvān na sidhyati // BVaky_3,14.123 //
dṛṣṭo gārgyatare bhedas tathā gargatarā iti /
yuṣmatpitā tvatpiteti tathādeśau vyavasthitau // BVaky_3,14.124 //
upādhibhūtā yā saṃkhyā prakṛtau samavasthitā /
ādeśaiḥ samjnayā vāpi vibhaktyā vyajyate vinā // BVaky_3,14.125 //
śaurpike māsajāte ca parimāṇaṃ svabhāvataḥ /
upādhibhūtām āśritya saṃkhyāṃ bhedena vartate // BVaky_3,14.1.26 //
vayasvini paricchedaḥ krīte cāpi na gamyate /
iṣṭo 'bhedād ṛte tatra patimāṇam anarthakam // BVaky_3,14.127 //
bhinnasyābhedavacanāt prasthādibhyaḥ śaso vidhiḥ /
taddharmatvād abhedāt tu ghaṭādibhyo na dṛśyate // BVaky_3,14.128 //
śrūyate vacanaṃ yatra bhāvas tatra viśiṣyate /
nivartate yad vacanaṃ tasya bhāvo na vidyate // BVaky_3,14.129 //
kāryaṃ sattāśrayaṃ śāstrād apravṛttir adarśanam /
vākye dṛṣṭaṃ yad atyantam abhāvas tasya vṛttiṣu // BVaky_3,14.130 //
samjñāviṣayabhedārthaṃ prasaktādarśanaṃ smṛtam /
śrūyamānaṃ tu vacanaṃ viśiṣṭam upalabhyate // BVaky_3,14.131 //
abhāvo vā luko yatra rūpavān vā vidhīyate /
vyabhicārān nimittasya tatrāsādhuḥ prasajyate // BVaky_3,14.132 //
bhedaḥ saṃkhyāviśeṣo vā vyākhyāto vṛttivākyayoḥ /
sarvatraiva viśeṣas tu nāvaśyaṃ tādṛśo bhavet // BVaky_3,14.133 //
āteś ca bhedahetutvān na liṅgena viśeṣyate /
pradhānaṃ mṛgadugdhādau gārgīputre na sa kramaḥ // BVaky_3,14.134 //
abhede liṅgasaṃkhyābhyāṃ yogāc chuklaṃ paṭā iti /
prasakte śāstram ārabdhaṃ siddhaye liṅgasaṃkhyayoḥ // BVaky_3,14.135 //
parārthaṃ śeṣabhāvaṃ yo vṛttiṣu pratipadyate /
guṇo viśeṣaṇatvena sa sūtre vyapadiśyate // BVaky_3,14.136 //
śabdāntaratvād vākyeṣu viśeṣā yady api śrutāḥ /
vṛtter abhinnarūpatvāt teṣu vṛttir na vidyate // BVaky_3,14.137 //
rūpāc ca śabdasaṃskāraḥ sāmānyaviṣayo yataḥ /
tasmāt tadāśrayaṃ liṅgaṃ vacanaṃ ca prasajyate // BVaky_3,14.138 //
saliṅgaṃ ca sasaṃkhyaṃ ca tato dravyābhidhāyinā /
saṃbadhyate padaṃ tatra tayor bhinnā śrutir bhavet // BVaky_3,14.139 //
bhāvino bahiraṅgasya vacanād āśrayasya ye /
liṅgasaṃkhye guṇānāṃ te sūtreṇa pratipādite // BVaky_3,14.140 //
viśeṣavṛtter api ca rūpābhedād alakṣitaḥ /
yasmād viśeṣas tenātra bhedakāryaṃ na kalpate // BVaky_3,14.141 //
viśeṣa eva sāmānyaṃ viśesād bhidyate yataḥ /
abhedo hi viśeṣāṇām āśrito vinivartakaḥ // BVaky_3,14.142 //
yad yad āśrīyate tat tad anyasya vinivartakam /
bhedābhedavibhāgas tu sāmānye na nirūpyate // BVaky_3,14.143 //
apoddhāraś ca sāmānyam iti tasyopakārinaḥ /
nimittāvastham evātas tat svadharmeṇa gṛhyate // BVaky_3,14.144 //
anirdhāritadharmatvād bhedā eva vikalpitāḥ /
nimittair vyapadiśyante sāmānyākhyāviśesitāḥ // BVaky_3,14.145 //
yadā tu vyapadiśyete liṅgasaṃkhye svabhāvataḥ /
prayogeṣv eva sādhutvaṃ vākye prakramyate tadā // BVaky_3,14.146 //
tatra prayogo 'niyato guṇānām āśrayaiḥ saha /
sāmānyaṃ yat tad atyantaṃ tatraiva samavasthitam // BVaky_3,14.147 //
na gotvaṃ śābaleyasya gaur iti vyapadiśyate /
śuklatvaṃ bāhuleyasya śukla ity apadiśyate // BVaky_3,14.148 //
vyatireke ca saty evaṃ matupaḥ śravanaṃ bhavet /
lug anvākhyāyate tasmād rasādibhyaś ca nāsti saḥ // BVaky_3,14.149 //
yat so 'yam iti saṃbandhād rūpābhedena vartate /
śuklādivat tato lopas tad rasādau na vidyate // BVaky_3,14.150 //
āveśo liṅgasaṃkhyābhyāṃ kva cin mañcādivat sthitah /
so 'yam ity abhisaṃbandhe sa prasthādau na vidyate // BVaky_3,14.151 //
liṅgam liṅgaparityāge sūtraṃ pratyayaśāsanam /
so 'yam ity abhisaṃbandhāt puṃśabde stryabhidhāyini // BVaky_3,14.152 //
āśraye liṅgasaṃkhyābhyām āśritaṃ vyapadiśyate /
viśeṣaṇānāṃ cājāter iti śāstravyavasthayā // BVaky_3,14.153 //
nimittānuvidhāyitvād ye dharmā bhedahetuṣu /
ta āśraye 'pi vidyanta iti buddhir nivartyate // BVaky_3,14.154 //
ākhyāyate ca śāstreṇa lokarūḍhā svabhāvataḥ /
nimittatulyā godādau pravṛttir liṅgasaṃkhyayoḥ // BVaky_3,14.155 //
haritakyādiṣu vyaktiḥ saṃkhyā khalatikādiṣu /
manuṣyalubviśeṣāṇām abhidheyāśrayaṃ dvayam // BVaky_3,14.156 //
jātiprayoge jātyā cet saṃbandham upagacchati /
viśeṣaṇaṃ tato dharmāñ jātes tat pratipadyate // BVaky_3,14.157 //
lubante saṃnipatitaṃ jāter anyad viśeṣaṇam /
lubantasya pradhānatvāt taddharmair vyapadiśyate // BVaky_3,14.158 //
nañsamāsabahuvrīhi- dvandvastryatiśayeṣu ye /
bhedā bhāṣyānusāreṇa vācyās te liṅgasaṃkhyayoḥ // BVaky_3,14.159 //
yadi ṣaṣṭhīdvitīyāntān nikṛṣṭāt tamabādayaḥ /
nyakkāriṇi syur utkṛṣṭe prakṛteḥ syād viliṅgatā // BVaky_3,14.160 //
kālyāṃ kālād dvitīyāntāt kāle kālyās tarab bhavet /
nyakkāriṇi tathā gārgye gargebhyaḥ pratyayo bhavet // BVaky_3,14.161 //
nyakkartṛṣu ca gargeṣu gārgyāt syāt tac ca neṣyate /
kumāryāḥ svārthike ṅīp syāt prakṛtyartho hi nādhikaḥ // BVaky_3,14.162 //
ṣaṣṭhyantād adhike tasmād guṇe svāśrayavartini /
utkṛṣṭasamavetāyāṃ kriyāyāṃ vā vidhīyate // BVaky_3,14.163 //
upāttaṃ ca prakṛtyartho dravyam evāśrayas tayoḥ /
so 'yam ity abhisaṃbandhād abhedena pratīyate // BVaky_3,14.164 //
rūpābhedāc ca tad dravyam ākāṅkṣāvat pratīyate /
viśeṣair bhinnarūpais tad āśrayair iva yujyate // BVaky_3,14.165 //
bhinnarūpesu yal liṅgaṃ viśeṣesu vyavasthitam /
saṃkhyā ca tābhyām dravyātmā so 'bhinno vyapadiśyate // BVaky_3,14.166 //
āśrayaḥ samavāyi ca nimittaṃ liṅgasaṃkhyayoḥ /
kartṛsthabhāvakaḥ śetir ato bhāṣya udāhṛtaḥ // BVaky_3,14.167 //
nimittam āśrayatvena gṛhyeta yadi sādhanam /
karmāpadiṣṭayoḥ prāptis tatra syāl liṅgasaṃkhyayoḥ // BVaky_3,14.168 //
śāstre nimittabhāvena samudāyād apoddhṛtaḥ /
stryarthas tasyecchayā yogaḥ prakṛtyā pratyayena vā // BVaky_3,14.169 //
strīśabdo guṇaśabdatvāt tulyadharmā sitādibhiḥ /
guṇamātre prayujyeta saṃstyānavati vāśraye // BVaky_3,14.170 //
stryarthaḥ saṃstyānavad dravyaṃ prakṛtyarthaś ca yady asau /
dravyopalakṣaṇārthatvaṃ saṃstyānasya tathā sati // BVaky_3,14.171 //
saṃstyānena kva cid dravyaṃ dṛṣṭaṃ yady upalakṣitam /
anaṅgīkṛtasaṃstyānāt tadvṛtteḥ pratyayo bhavet // BVaky_3,14.172 //
bhūtādayaḥ ṣaḍākhyāś ca saṃstyānenopalakṣite /
brāhmaṇyādau yadā vṛttās tebhyaḥ syuḥ pratyayās tadā // BVaky_3,14.173 //
tadvanto hi pradhānatvāt pratyayāṇām prayojakāḥ /
sāmānādhikaraiṇye 'pi tasmāṭ ṭābādisaṃbhavaḥ // BVaky_3,14.174 //
guṇamātrābhidhāyitvaṃ strīśabde varṇyate yadā /
prakṛtyarthaś ca saṃstyānaṃ svārthikāḥ pratyayās tadā // BVaky_3,14.175 //
saṃstyāne kevale vṛttiḥ prakṛtīnām na vidyate /
tadāviṣṭe tato dravye gṛhyante samavasthitāḥ // BVaky_3,14.176 //
upakāri ca saṃstyānaṃ yeṣu śabdeṣv apekṣitam /
tebhyaṣ ṭābādayas tac ca bhūtādiṣv avivakṣitam // BVaky_3,14.177 //
saṃstyānaṃ pratyayasyārthaḥ śuddham āśrīyate yadā /
tadā dvivacanāneka- pratyayatvaṃ na sidhyati // BVaky_3,14.178 //
jātiś cet strītvam evāsau bhedo 'nyatrāvivakṣitaḥ /
yasmād bhinnair api dravyais tad ekaṃ sad viśiṣyate // BVaky_3,14.179 //
mātrāṇām hi tirobhāve parimāṇam na vidyate /
kumārya iti tena syāt kumāryāṃ bhedasaṃbhavāt // BVaky_3,14.180 //
jātisaṃkhyāsamāhārair yathaiva sahacāriṇi /
dravye kriyāḥ pravartanta ekātmatve vyapekṣite // BVaky_3,14.181 //
mūrtibhyo mūrtidharmāṇām tathābhedasya darśanāt /
sāmānādhikaraṇyaṃ ca kriyāyogaś ca kalpate // BVaky_3,14.182 //
sāmānādhikaraṇye tu matublopād apekṣite /
luk taddhitalukīti syāl luk tatrāpy upalakṣaṇam // BVaky_3,14.183 //
kesāṃ cit tyaktabhedeṣu dravyeṣv eva vidhīyate /
saṃstyānavatsu ṭābādir abhedena samanvayāt // BVaky_3,14.184 //
sāmānyabhūto dravyātmā paricchinnaparigrahaḥ /
kriyābhir yujyate bhedair bhāgaśaś cāvatiṣṭhate // BVaky_3,14.185 //
śuklādiṣv āśrayadravyaṃ prādhānyenābhidhīyate /
strītvaṃ tu pratyayārthatvād abhidhāviṣayo yataḥ // BVaky_3,14.186 //
so 'yam ity abhisaṃbandhād āśrayaṃ pratipadyate /
strītvaṃ svabhāvasiddho vā guṇabhāvaviparyayaḥ // BVaky_3,14.187 //
sākāṅkṣatvād guṇatvena sāmānyaṃ vopadiśyate /
vyaktīnām ātmadharmo 'sāv ekaprakhyānibandhanaḥ // BVaky_3,14.188 //
evambhūtā ca sāvasthā bhāgabhedaparigrahe /
kṛte buddhyaiva bhedānām āśrayatve ca kalpite // BVaky_3,14.189 //
niskṛṣṭeṣv api bhedeṣu vyaktirūpāśraye tataḥ /
liṅgapratyavamarśena liṅgasaṃkhye prapadyate // BVaky_3,14.190 //
antarena caśabdasya prayogaṃ dvandvabhāvinām /
aviśiṣṭārthavṛttitvaṃ rūpābhedāt pratīyate // BVaky_3,14.191 //
vikalpavati vā vṛttir nivartye 'tha samuccite /
teṣām ajñātaśaktīnāṃ dyotakena niyamyate // BVaky_3,14.192 //
vṛttau viśiṣṭarūpatvāc caśabdo vinivartate /
arthabhede 'pi sārūpyāt tac cārthenāpadiśyate // BVaky_3,14.193 //
casya cāsattvabhūto 'rthaḥ sa evāśriyate yadi /
taddharmatvaṃ tato dvandve cādiṣv arthakṛtaṃ hi tat // BVaky_3,14.194 //
cārthaḥ śabde kva cid bhedāt kathaṃ cit samavasthitaḥ /
dyotakāś cādayas tasya vaktā dvandvas tu tadvatām // BVaky_3,14.195 //
vikalpādyabhidheyasya cārthasyānyapadārthatā /
dyotakatvān na kalpeta tasmāt sad upalakṣyate // BVaky_3,14.196 //
tatra svābhāvikaṃ liṅgaṃ śabdadharme vyapekṣite /
śabdaḥ kaś cit tam evārthaṃ kathaṃ cit pratipadyate // BVaky_3,14.197 //
śabdād arthāḥ pratāyante sa bhedānāṃ vidhāyakaḥ /
anumānaṃ vivakṣāyāḥ śabdād anyan na vidyate // BVaky_3,14.198 //
samuccitaḥ syād dvandvārtho guṇabhūtasamuccayaḥ /
samuccayo vāpi bhaved guṇabhūtasamuccitaḥ // BVaky_3,14.199 //
samuccitasya prādhānye liṅgasaṃkhye svabhāvataḥ /
samuccayasya prādhānye śāstraṃ syāt pratipādakam // BVaky_3,14.200 //
samuccayavato 'rthasya prādhānye 'py apare viduḥ /
nimittānuvidhāyitvād asiddhim liṅgasaṃkhyayoḥ // BVaky_3,14.201 //
samuccayo nimittaṃ cet syān nimittānuvartanam /
anvayavyatirekābhyāṃ cārtho dvandvanibandhanaḥ // BVaky_3,14.202 //
samuccitanimittatve cārthasyāpagame 'pi vā /
svabhāvasiddhe dvandvasya liṅgasaṃkhye vyavasthite // BVaky_3,14.203 //
padāntarasthasyārthasya dyotakatvān na yujyate /
nipāto liṅgasaṃkhyābhyāṃ dvandvas tv arthasya vācakaḥ // BVaky_3,14.204 //
nimittānuvidhāne ca dravyadharmānapekṣaṇāt /
guṇapradhānabhāvena kriyāyogo na kalpate // BVaky_3,14.205 //
yasya nāsti kriyāyogaḥ svatantro 'sau na vidyate /
artho dvandvasya tatra syād upādānam anarthakam // BVaky_3,14.206 //
samuccayavato 'rthasya vācako nānuvartate /
nimittam api cāsyārthaḥ svadharmair yujyate tataḥ // BVaky_3,14.207 //
bāhyo nāsty āśrayo dvandve viśeṣau tatra hi śrutau /
samuccayas tadādhāras taddharmair vyapadiśyate // BVaky_3,14.208 //
yo vāvayavabhedābhyāṃ bhedavadbhyām ivānvitaḥ /
ekaḥ samūho dharmān sa bhāgayoḥ pratipadyate // BVaky_3,14.209 //
ekaś ca dvyātmako 'rtho 'sau bhedābhedasamanvitaḥ /
yau bhedāv āśritas tatsthe liṅgasaṃkhye prapadyate // BVaky_3,14.210 //
yathā svaśabdābhihite caitrārthe na prayujyate /
caitraśabdo bahuvrihāv aprayogas tathā bhavet // BVaky_3,14.211 //
yathā gaur iti śuklāder abhidhānaṃ na vidyate /
evaṃ yasyābhisaṃbandho gobhis tāvat pratīyate // BVaky_3,14.212 //
saṃbandhī niyato rūḍhaś citrāṇāṃ na ca vidyate /
gavāṃ yathā vajrapāṇis tryakṣe vā 'pi vyavasthitaḥ // BVaky_3,14.213 //
śabdāntaratvād vākyeṣu viśeṣā yady api śrutāḥ /
vṛttiśabdo 'nya evāyaṃ sāmānyasyābhidhāyakaḥ // BVaky_3,14.214 //
agor acitragoś caiva rūpabhedān nivartakaḥ /
na citragur viśeṣāṇāṃ rūpābhedāt tu vācakaḥ // BVaky_3,14.215 //
yathā citragur ity etat prayukte na prayujyate /
evaṃ yadi syāt sāmānyaṃ tasya na syāt pratiśrutiḥ // BVaky_3,14.216 //
sarvādayo viśeṣās tu pradeśānāṃ nivartakāḥ /
yathā pradeśāḥ sāmānya- pradeśāntarabādhakāḥ // BVaky_3,14.217 //
vibhaktyarthābhidhānād vā ṣaṣṭhī nānuprayujyate /
dravyasyānabhidhānāt tu tacchabdo 'nuprayujyate // BVaky_3,14.218 //
sāmānādhikaraṇyaṃ cen matublopāt prakalpate /
matupo 'pi tadarthatvād anavasthā prasajyate // BVaky_3,14.219 //
saṃbandhasya ca saṃbandī saṃbandho 'nyaḥ prasajyate /
vibhaktyarthapradhāne ca kriyāyogo na kalpate // BVaky_3,14.220 //
vibhaktyarthapradhānatvāt tatas tatreti na kriyā /
dṛśyādiḥ karmakartrādi- nimittatvāya kalpate // BVaky_3,14.221 //
antarbhavec ca saṃbandhaḥ prādhānyābhihitaḥ katham /
sa prātipadikārthaś ca tathābhūtaḥ kathaṃ bhatvet // BVaky_3,14.222 //
asaṃbhavāt tu saṃbandhe saṃbandhasahacāriṇi /
jātisaṃkhyāsamāhāra- kāryāṇām iva saṃbhavaḥ // BVaky_3,14.223 //
so 'yam ity abhisaṃbandhād viśiṣṭāśrayavācinām /
śuklādival liṅgasaṃkhye śāstrārambhād bhaviṣyataḥ // BVaky_3,14.224 //
bhedena tu vivakṣāyāṃ sāmānye vā vivakṣite /
saliṅgasya sasaṃkhyasya padārthasyāgatir bhavet // BVaky_3,14.225 //
sādhutvaṃ na vibhaktyartha- mātre vṛttasya dṛśyate /
kṛtsnārthavṛtteḥ sādhutvam ity arthagrahaṇaṃ kṛtam // BVaky_3,14.226 //
so 'yam ity abhisaṃbandhād dravyavṛttir ayaṃ yadā /
saliṅgasya sasaṃkhyasya tadā sādhutvam ucyate // BVaky_3,14.227 //
antarbhūtavibhaktyarthe ṣaṣṭhī na śrūyate yathā /
tathāśrutiḥ prasajyeta liṅgasaṃkhyābhidhāyinām // BVaky_3,14.228 //
sādharmyam avyayena syād bahuvrīhes tathā sati /
liṅgasaṃkhyānimittasya saṃskārasyāpavartanāt // BVaky_3,14.229 //
prayuktena ca saṃbandhāc caitrādiśravanaṃ bhavet /
vinā vibhaktyā saṃbandho vibhaktyā vidyate vinā // BVaky_3,14.230 //
abhidhāne 'pi saṃkhyāyāḥ saṃkhyātvaṃ na nivartate /
ṣaṣṭhyarthasyābhidhāne tu syāt prātipadikārthatā // BVaky_3,14.231 //
anuprayogasiddhyarthaṃ na vibhaktyarthakalpanā /
vastvantaram upakṣiptam iti ke cit pracakṣate // BVaky_3,14.232 //
saṃbandibhir viśiṣṭānām saṃbandhānāṃ nimittatā /
saṃbandhair vā viśiṣṭānāṃ tadvatāṃ syān nimittatā // BVaky_3,14.233 //
ke cit saṃyogino daṇḍād viṣāṇāt samavāyinaḥ /
tadvati pratyayān āhur bahuvrīhiṃ tathaiva ca // BVaky_3,14.234 //
bhinnaṃ saṃbandhibhedena saṃbandham apare viduḥ /
nimittaṃ sa vibhaktyarthaḥ samāsenābhidhīyate // BVaky_3,14.235 //
pradhānam anyārthatayā bhinnaṃ svair upasarjanaiḥ /
nimittam abbidheyaṃ vā sarvapaścād apekṣyate // BVaky_3,14.236 //
svāmini vyatirekaś ca vākye yady api dṛśyate /
prādhānya eva tasyeṣṭo bahuvrīhir vivakṣite // BVaky_3,14.237 //
gavāṃ viśeṣaṇatvena yadā tadvān pravartate /
asyaitā iti tatrārthe bahuvrīhir na vidyate // BVaky_3,14.238 //
yadā pratyavamarśas tu tāsāṃ svāmī gavām iti /
gobhis tadābhisaṃbandho nimittatvāya kalpate // BVaky_3,14.239 //
apekṣamānaḥ saṃbandhaṃ rūḍhitvasya nivṛttaye /
nimittānuvidhāyitvāt taddharmārthaḥ prasajyate // BVaky_3,14.240 //
nānā citrā iti yathā nimittam anurudhyate /
nānābhūte 'pi vṛttaḥ san bahuvrīhis tathā bhavet // BVaky_3,14.241 //
saṃbandhini nimitte tu dravyadharmo na hīyate /
liṅgābhāvo hi liṅgasya virodhitvena vartate // BVaky_3,14.242 //
saṃkhvāvāṃl liṅgavāmś cārtho 'bhinnadharmā,
nimittataḥ /
āsanna eva dravyatvāt taddharmair na virudhyate // BVaky_3,14.243 //
vibhaktyarthena cāviṣṭaṃ śuddhaṃ ceti dvidhā sthitam /
dravyaṃ śuddhasya yo dharmaḥ sa na syād anyadharmaṇaḥ // BVaky_3,14.244 //
dravyamātrasya nirdeśe bhedo 'yam avivakṣitaḥ /
granthe pūrvatra bhedas tu dvitīye 'nupradarśitaḥ // BVaky_3,14.245 //
dravyasya grahaṇaṃ cātra liṅgasaṃkhyāviśeṣaṇam /
dravyāśritatvaṃ hi tayos tato 'nyasya na sidhyataḥ // BVaky_3,14.246 //
saṃbandhibhinnasaṃbandha- parichinne pravartate /
samāso dravyasāmānye viśiṣṭārthānupātini // BVaky_3,14.247 //
dravyadharmānatikrānto bhedadharmeṣv avasthitaḥ /
bhaviṣyadāśrayāpekṣe liṅgasaṃkhye prapadyate // BVaky_3,14.248 //
śāstrapravṛttibhede 'pi laukiko 'rtho na bhidyate /
nañsamase yatas tatra trayaḥ pakṣā vicāritāḥ // BVaky_3,14.249 //
śabdāntare 'pi caikatvam āśrityaivaṃ vicāraṇā /
abrahmaṇādiṣu nañaḥ prayogo na hi vidyate // BVaky_3,14.250 //
prāk samāsāt padārthānāṃ nivṛttir dyotyate nañā /
svabhāvato nivṛttānāṃ rūpābhedād alakṣitā // BVaky_3,14.251 //
brāhmaṇādisthayā vākyeṣv ākhyātapadavācyayā /
kriyayā yasya saṃbandho vṛttis tasya na vidyate // BVaky_3,14.252 //
pācakādipadasthā cen nañā saṃbadhyate kriyā /
tatra sattānupādānāt tripakṣī nopapadyate // BVaky_3,14.253 //
sattayaivābhisaṃbandho yadi sarvatra kalpyate /
asann iti samāse 'smin sattānyā parikalpyatām // BVaky_3,14.254 //
ktvānte ca tumunante ca nañsamāse na dṛśyate /
viśeṣaṇaviśeṣyatvaṃ nañāsattābhidhāyinā // BVaky_3,14.255 //
kriyāyāḥ sādhanādhāra- sāmānye nañ vyavasthitaḥ /
tato viśiṣṭair ādhārair yujyate brāhmaṇādibhiḥ // BVaky_3,14.256 //
vṛttau yathā gatādyartham upādāya nirādayaḥ /
yujyante sādhanādhārair nañsamāse 'pi sa kramaḥ // BVaky_3,14.257 //
tatrāsati naño vṛtter brāhmaṇakṣatriyādibhiḥ /
viśeṣaṇaviśeṣyatvaṃ kalpyate kubjakhañjavat // BVaky_3,14.258 //
kāmacāre ca saty evam asataḥ syāt pradhānatā, /
guṇatvam itareṣāṃ ca teṣāṃ vā syāt pradhānatā // BVaky_3,14.259 //
prādhānyenāśritāḥ pūrvaṃ śruteḥ sāmānyavṛttayaḥ /
viśeṣa eva prakrāntā brāhmaṇakṣatrivādavaḥ // BVaky_3,14.260 //
yathā gaurādibhis teṣām avacchedo vidhīyate /
asatāpy anabhivyaktaṃ tādātmyaṃ vyajyate tathā // BVaky_3,14.261 //
yathā sattābhidhānāya sann arthaḥ parikalpyate /
tathāsattābhidhānāya nirupākhyo 'pi kalpate // BVaky_3,14.262 //
kṣatriyādau padaṃ kṛtvā buddhiḥ sattāntarāśrayā /
jātyā bhinnāṃ tataḥ sattāṃ prasaktām apakarṣati // BVaky_3,14.263 //
abhāva iti bhāvasya pratiṣedhe vivakṣite /
sopākhyatvam anāśritya pratiṣedho na kalpate // BVaky_3,14.264 //
anekadharmavacanāḥ śabdāḥ saṅghābhidhāyinaḥ /
ekadeśeṣu vartante tulyarūpāḥ svabhāvataḥ // BVaky_3,14.265 //
yathaikadeśakaraṇāt kṛta itv abhidhīyate /
akṛtaś ceti saṃghātaḥ sa evābrāhmaṇe kramaḥ // BVaky_3,14.266 //
brāhmaṇo 'brāhmaṇas tasmād upanyāsāt prasajyate /
akṛte vā kṛtāsaṅgād aviśiṣṭaṃ kṛtākṛtāt // BVaky_3,14.267 //
amukhyasaṃbhave tatra mukhyasya vinivṛttaye /
śāstrānvākhyānasamaye nañ prayukto viśeṣakaḥ // BVaky_3,14.268 //
padārthānupaghātena dṛśyate 'nyaviśeṣaṇam /
atha jātimato 'rthasya kaś cid dharmo nivartitaḥ // BVaky_3,14.269 //
avaśyaṃ brāhmaṇe kaś cit kva cid dharmo na vidyate /
viśeṣāvacanāt tatra nañaḥ śrutir anarthikā // BVaky_3,14.270 //
aviśiṣṭasya paryāyo nañviśiṣṭaḥ prasajyate /
anvākhyānād dhi sādhutvam evaṃbhūte pratīyate // BVaky_3,14.271 //
padārthānupaghātena yady apy atra viśeṣaṇam /
upacārasato 'rthasya sāvasthā dyotyate nañā // BVaky_3,14.272 //
viśeṣyeṣu yathābhūtaḥ padārthaḥ samavasthitaḥ /
tathābhūte tathābhāvo gamyate bhedahetubhiḥ // BVaky_3,14.273 //
nivṛtte 'vayavas tasmin padārthe vartate katham /
nānimittā hi śabdasya pravṛttir upapadyate // BVaky_3,14.274 //
ārāc chabdavad ekasya viruddhe 'rthe svabhāvataḥ /
śabdasya vṛttir yady asti nañaḥ śrutir anarthikā // BVaky_3,14.275 //
atha svabhāvo vacanād anvākhyeyatvam arhati /
tad vācyam aprasiddhatvān nañārtho vinivartyate // BVaky_3,14.276 //
yady apy ubhayavṛttitvaṃ pradhānaṃ tu pratīyate /
prasthānaṃ gamyate śuddhe tadarthe 'pi na tiṣṭhatau // BVaky_3,14.277 //
kimartham atathābhūte 'sati mukhyārthasaṃbhave /
bhede brāhmaṇaśabdasya vṛttir abhyupagamyate // BVaky_3,14.278 //
ayaṃ padārtha etasmin kṣatriyādau na vidyate /
iti tadvacanaḥ śabdaḥ pratyayāya prayujyate // BVaky_3,14.279 //
buddher viṣayatāṃ prāpte śabdād arthe pratīyate /
pravṛttir vā nivṛttir vā grutyā hy artho 'nusajyate // BVaky_3,14.280 //
asamyagupadeśād vā nimittāt saṃśayasya vā /
śabdapravṛttir na tv asti loṣṭādiṣu viparyayāt // BVaky_3,14.281 //
anekasmād asa iti prādhānye sati sidhyati /
sāpekṣatvaṃ pradhānānām evaṃ yuktaṃ tvatalvidhau // BVaky_3,14.282 //
ekasya ca pradhānatvāt tadviśeṣaṇasaṃnidhau /
pradhānadharmāvyāvṛttir ato na vacanāntaram // BVaky_3,14.283 //
pradhānam atra bhedyatvād ekārtho vikṛto nañā /
hitvā svadharmān vartante dvyādayo 'py ekatāṃ gatāḥ // BVaky_3,14.284 //
brāhmaṇatvaṃ yathāpannā nañyuktāḥ kṣatriyādayaḥ /
dvitvādiṣu tathaikatvaṃ nañyogād upacaryate // BVaky_3,14.285 //
ekatvayogam āsādya sa dharmaḥ pratiṣidhyate /
dvyādibhyas teṣu tacchabdo vartate brāhmaṇādivat // BVaky_3,14.286 //
āviṣṭasaṃkhyo vākye 'sau yathā dvyādau prayujyate /
vṛttau tasya pradhānatvāt sā saṃkhyā na nivartate // BVaky_3,14.287 //
pratiṣedhyo yathābhūtas tathābhūto 'nuṣajyate /
vacanāntarayoge hi na so 'rthaḥ pratiṣidhyate // BVaky_3,14.288 //
aśukla iti kṛṣṇādir yathārthaḥ saṃpratīyate /
saṃkhyāntaraṃ tathāneka ity atrāpy abhidhīyate // BVaky_3,14.289 //
kriyāprasaṅgāt sarveṣu karmasv aṅgīkṛteṣu ca /
ekasmin pratiṣiddhe 'pi prāptam anyat pratīyate // BVaky_3,14.290 //
kriyāśrutiś ca prakrānte prasajyapratiṣedhane /
paryudāse tu niyataṃ saṃkhyeyāntaram ucyate // BVaky_3,14.291 //
dhātvarthaḥ karmaviṣayo vyapadiṣṭaḥ svasādhanaiḥ /
arthāt sarvāṇi karmāṇi prāg ākṣipyāvatiṣṭhate // BVaky_3,14.292 //
nirjñātasādhanādhāre yatrākhyāte prayujyate /
aneka iti paścāc ca tiṣṭhatīty anuṣajyate // BVaky_3,14.293 //
sādhyatvāt tatra siddhena kriyā dravyeṇa lakṣyate /
prāg evāṅgīkṛtaṃ dravyam ataḥ pūrveṇa bhidyate // BVaky_3,14.294 //
saṃkhyaiva pratiṣedhena saṃkhyāntaram apekṣate /
vākye 'pi tena naikatva- mātram eva nivartyate // BVaky_3,14.295 //
snehāntarād avacchedas tathāsatteḥ pratīyate /
tailena bhojane 'prāpte na tv anyad upasecanam // BVaky_3,14.296 //
ekārthe vartamānābhyām asatā brāhmaṇena ca /
yadā jātyantaraṃ bāhyaṃ kṣatriyādy apadiśyate // BVaky_3,14.297 //
śyāmeva śastrī kanyeti yathānyad vyapadiśyate /
asan brāhmaṇa ity ābhyāṃ tathānye kṣatriyādayaḥ // BVaky_3,14.298 //
asāsno gaur iti yathā,
gavayo vyapadiśyate /
jātyantaraṃ na gor eva sasnābhāvaḥ pratīyate // BVaky_3,14.299 //
tulyarūpaṃ yathākhyātaṃ kaṇṭakair bhedahetubhiḥ /
khadiraṃ jātibhedena kharjūrāt pratipadyate // BVaky_3,14.300 //
avidyamānabrāhmaṇyo yādṛśo brāhmaṇo bhavet /
aṅgīkṛtopamānena tathānyo 'rtho 'bhidhīyate // BVaky_3,14.301 //
avṛṣṭayo yathā varsā nīhārābhrasamāvṛtāḥ /
tadrūpatvāt sa hemanta ity abhinnaḥ pratīyate // BVaky_3,14.302 //
apare brāhmaṇādīnāṃ sarveṣāṃ jātivācinām /
dravyasyānyapadārthatve nañā yogaṃ pracakṣate // BVaky_3,14.303 //
na caivaṃviṣayaḥ kaś cid bahuvrīhiḥ prakalpate /
agur aśva iti vyāptir nañsamāsena yasya na // BVaky_3,14.304 //
dvandvaikadeśinor uktā paravalliṅgatā yataḥ /
avarṣāsu tato 'siddhir iṣṭayor liṅgasaṃkhyayoḥ // BVaky_3,14.305 //
viśeṣaṇaṃ brāhmaṇādi kriyāsaṃbandhino 'sataḥ /
yadā viṣayabhinnaṃ tat tadāsattvam pratīyate // BVaky_3,14.306 //
brāhmaṇatvena cāsattvād ucyate sat tad anyathā /
asad ity api sattvena sataḥ sattā nivartyate // BVaky_3,14.307 //
samanyadravyavṛttitvān nimittānuvidhāyinaḥ /
ayogo liṅgasaṃkhyābhyāṃ syād vā sāmānyadharmatā // BVaky_3,14.308 //
prāg asattvābhidhāyitvaṃ samāse dravyavācitā /
nimittānuvidhānaṃ ca na sarvatra svabhāvataḥ // BVaky_3,14.309 //
nimittānuvidhāne ca kriyāyogo na kalpate /
tathā cāvyapadeśyatvād upādānam anarthakam // BVaky_3,14.310 //
asatsāmānyavṛttir vā viśeṣaiḥ kṣatriyādibhiḥ /
prayuktair āśrayair bhinno yāti talliṅgasaṃkhyatām // BVaky_3,14.311 //
prāg āśrayo hi bhedāya pradhāne 'bhyantarīkṛtaḥ /
punaḥ pratyavamarśena vibhakta iva dṛśyate // BVaky_3,14.312 //
samāse śrūyate svārtho yena tadvāṃs tadāśrayaḥ /
dravyaṃ tu liṅgasaṃkhyāvad asatābhyantarīkṛtam // BVaky_3,14.313 //
ekārthaviṣayau śabdau tasminn anyārthavartinau /
asataiva tu bhedānāṃ sarveṣām upasaṃgrahaḥ // BVaky_3,14.314 //
te kṣatriyādibhir vācyā vācyā vā sarvanāmabhiḥ /
yāntīvānyapadārthatvaṃ naño rūpāvikalpanāt // BVaky_3,14.315 //
viśeṣasyāprayoge tu liṅgasaṃkhye na sidhyataḥ /
avarṣādiṣu dosaś ca hemanto 'nyāśrayo yataḥ // BVaky_3,14.316 //
ākṛtiḥ sarvaśabdānāṃ yadā vācyā pratīyate /
ekatvād ekaśabdatvaṃ nyāyyaṃ tasyāś ca varṇyate // BVaky_3,14.317 //
āviṣṭaliṅgatā tasyāṃ syād grāmyapagusaṅghavat /
dravyabhede 'pi caikatvāt tatraikavacanaṃ bhavet // BVaky_3,14.318 //
āśrayāṇāṃ hi liṅgaiḥ sā niyatair eva yujyate /
tathā ca yuktavadbhāve pratiṣedho nirarthakaḥ // BVaky_3,14.319 //
sarvatrāviṣṭaliṅgatvaṃ lokaliṅgaparigrahe /
virodhitvāt prasajyeta nāśritaṃ tac ca laukikam // BVaky_3,14.320 //
sāmānyam ākṛtir bhāvo jātir ity atra laukikam /
liṅgaṃ na saṃbhavaty eva tenānyat parigṛhyate // BVaky_3,14.321 //
pravṛttir iti sāmānyaṃ lakṣaṇaṃ tasya kathyate /
āvirbhāvas tirobhāvaḥ sthitiś cety atha bhidyate // BVaky_3,14.322 //
pravṛttimantaḥ sarve 'rthās tisṛbhiś ca pravṛttibhiḥ /
satataṃ na viyujyante vācaś caivātra saṃbhavaḥ // BVaky_3,14.323 //
yaś cāpravṛttidharmārthaś citirūpeṇa gṛhyate /
anuyātīva so 'nyeṣāṃ pravṛttīr viśvagāśrayāḥ // BVaky_3,14.324 //
tenāsya citirūpaṃ ca citikālaś ca bhidyate /
tasya svarūpabhedas tu na kaś cid api vidyate // BVaky_3,14.325 //
acetaneṣu caitanyaṃ saṃkrāntam iva dṛśyate /
pratibimbakadharmeṇa yat tac chabdanibandhanam // BVaky_3,14.326 //
avasthā tādṛśī nāsti yā liṅgena na yujyate /
kva cit tu śabdasaṃskāro liṅgasyānāśraye sati // BVaky_3,14.327 //
kṛttaddhitābhidheyānāṃ bhāvānāṃ na virudhyate /
śāstre liṅgaṃ guṇāvasthā tathā cākṛtir iṣyate // BVaky_3,14.328 //
liṅgaṃ prati na bhedo 'sti dravyapakṣe 'pi kaś cana /
tasmāt sapta vikalpā ye saivātrāviṣṭaliṅgatā // BVaky_3,14.329 //
vacane niyamaḥ śāstrād dravyasyābhyupagamyate /
yatas tad ākṛtau śāstram anyathaiva samarthyate // BVaky_3,14.330 //
vartate yo bahuṣv artho 'bhede tasya vivakṣite /
svāśrayair vyapadiṣṭasya śāstre vacanam ucyate // BVaky_3,14.331 //
yadā tv āśrayabhedena bheda eva pratīyate /
ākṛter dravyapakṣena tadā bhedo na vidyate // BVaky_3,14.332 //
abhede tv ekaśabdatvāc chāstrāc ca vacane sati /
ekaśeṣo na vaktavyo vacanānāṃ ca saṃbhavaḥ // BVaky_3,14.333 //
nanu cānabhidheyatve dravyasya tadapāśrayaḥ /
ākṛter upakāro 'yaṃ dravyābhāvān na kalpate // BVaky_3,14.334 //
vyapadeśo 'bhidheyena na śāstre kaś cid āśritaḥ /
dravyaṃ nāma padārtho yo na ca sa pratiṣidhyate // BVaky_3,14.335 //
guṇabhāvo 'bhidheyatvaṃ prati dravyasya nāśritaḥ /
upakāri guṇaḥ śeṣaḥ parārtha iti kalpanā // BVaky_3,14.336 //
dravye na guṇabhāvo 'sti vinādravyābhidhāyitām /
ākṛtau vā pradhānatvam ata evaṃ samarthyate // BVaky_3,14.337 //
kaiś cid guṇapradhānatvaṃ nāmākhyātavad iṣyate /
na vṛttivat parārthasya guṇabhāvas tu varṇyate // BVaky_3,14.338 //
guṇabhūtasya nānātvād ākṛter ekaśabdatā /
siddho vacanabhedaś ca dravyabhedasamanvayāt // BVaky_3,14.339 //
sādhanaṃ guṇabhāvena kriyāyā bhedakaṃ yathā /
ākhyāteṣv ekaśabdāyā jāter dravyaṃ tathocyate // BVaky_3,14.340 //
ekatve tulyarūpatvāc chabdānāṃ pratipādane /
nimittāt tadvato 'rthasya viśiṣṭagrahaṇe sati // BVaky_3,14.341 //
so 'yam ity abhisaṃbandhād āśrayair ākṛteḥ saha /
pravṛttau bhinnaśabdāyāṃ liṅgasaṃkhye prasidhyataḥ // BVaky_3,14.342 //
prāk ca jātyabhisaṃbandhāt sarvanāmābhidheyatā /
vastūpalakṣaṇaṃ sattve prayujyante tyadādayaḥ // BVaky_3,14.343 //
pākau pākā iti yathā bhedakaḥ kaiś cid āśrayaḥ /
iṣyate cānupādāno dharmo 'sau guṇavācinām // BVaky_3,14.344 //
āśrayasyānupādāne kevalaṃ labhate yadi /
ādhāradharmān sāmānyaṃ purastāt tad vicāritam // BVaky_3,14.345 //
jātau pūrvaṃ pravṛttānāṃ śabdānāṃ jātivācinām /
aśabdavācyāt saṃbandhād vyaktir apy upajāyate // BVaky_3,14.346 //
so 'yam ity abhisaṃbandhāj jātidharmopacaryate /
dravyaṃ tadāśrayo bhedo jāteś cābhyupagamyate // BVaky_3,14.347 //
mañcaśabdo yathādheyaṃ mañceṣv eva vyavasthitaḥ /
tattvenāha tathā jāti- śabdo dravyeṣu vartate // BVaky_3,14.348 //
tatra jātipadārthatvaṃ tathaivābhyupagamyate /
jātir utsṛṣṭasaṃkhyā tu dravyātmany anuṣajyate // BVaky_3,14.349 //
asyedam iti vā yatra so 'yam ity api vā śrutiḥ /
vartate paradharmeṇa tad anyad abhidhīyate // BVaky_3,14.350 //
yat pradhānaṃ na tasyāsti svarūpam anirūpanāt /
guṇasya cātmanā dravyaṃ tadbhāvenopalakṣyate // BVaky_3,14.351 //
guṇasya bhedakāle tu prādhānyam upajāyate /
saṃsargaśrutir artheṣu sākṣād eva na vartate // BVaky_3,14.352 //
jātau vṛtto yadā dravye sa śabdo vartate punaḥ /
jāter eva padārthatvaṃ na tadābhyupagamyate // BVaky_3,14.353 //
pravṛttānāṃ punar vṛttir ekatvenopavarṇyate /
pratipatter upāyeṣu na tattvam anugamyate // BVaky_3,14.354 //
apṛthakśabdavācyasya jātir āśrīyate yadā /
dravyasya sati saṃsparśe tadā jātipadārthatā // BVaky_3,14.355 //
dravyasya sati saṃsparśe dravyam āśrīyate yadā /
vācyaṃ tenaiva śabdena tadā dravyapadārthatā // BVaky_3,14.356 //
apṛthakśabdavācyāpi bhedamātre pravartate /
yadā saṃbandhavaj jātiḥ sāpi dravyapadārthatā // BVaky_3,14.357 //
atyantabhinnayor eva jātidravyābhidhāyinoḥ /
avācyasyopakāritva āśrite tūbhayārthatā // BVaky_3,14.358 //
āśrite tv āśrayakṛtaṃ bhedam abhyupagacchatā /
punaś cāpy ekaśabdatvaṃ jātiśabde 'nuvarṇitam // BVaky_3,14.359 //
anirjātasya nirjñānaṃ yena tan mānam ucyate /
prasthādi tena meyātmā sākalyenāvadhāryate // BVaky_3,14.360 //
anirjñātaṃ prasiddhena yena taddharma gamyate /
sākalyenāparijñānād upamānaṃ tad ucyate // BVaky_3,14.361 //
dvayoḥ samānayor dharma upamānopameyayoḥ /
samāsa upamānānāṃ śabdais tadabhidhāyibhiḥ // BVaky_3,14.362 //
ādhārabhedād bhedo yaḥ śyāmatve so 'vivakṣitaḥ /
guṇo 'sāv āśritaikatvo bhinnādhāraḥ pratīyate // BVaky_3,14.363 //
guṇayor niyato bhedo guṇajātes tathaikatā /
ekatve 'tyantabhede vā,
nopamānasya saṃbhavaḥ // BVaky_3,14.364 //
jātimātravyapekṣāyām upamārtho na kaś cana /
śyāmatvam ekaṃ guṇayor ubhayor api vartate // BVaky_3,14.365 //
yenaiva hetunā śyāmā śastrī tatra pratīyate /
sa hetur devadattāyāḥ pratyaye na viśiṣyate // BVaky_3,14.366 //
āśrayād yo guṇe bhedo jāter yā cāviśiṣṭatā /
tābhyām ubhābhyāṃ dravyātmā savyāpāraḥ pratīyate // BVaky_3,14.367 //
so 'yam ekatvanānātve vyavahāraḥ samāśritaḥ /
bhedābhedavimarśena vyatikīrṇena vartate // BVaky_3,14.368 //
śyāmety evābhidhiyeta jātimātre vivakṣite /
śastryādinām upādāne tatra nāsti prayojanam // BVaky_3,14.369 //
aśabdavācyo yo bhedaḥ śyāmamātre na vartate /
śyāmeṣu keṣu cid vṛttir yasya so 'tra vyapekṣyate // BVaky_3,14.370 //
śyāmeṣu keṣu cit kiṃ cit kiṃ cit sarvatra vartate /
sāmānyaṃ kaś cid ekasmiñ chyāme bhedo vyavasthitaḥ // BVaky_3,14.371 //
tathā hi sati saurabhye bhedo jātyutpalādiṣu /
gandhānāṃ sati bhede tu sādṛśyam upalabhyate // BVaky_3,14.372 //
guṇānām āśrayād bhedaḥ svato vāpy anugamyate /
anirdeśyād viśeṣād vā saṃkarād vā guṇāntaraiḥ // BVaky_3,14.373 //
upamānaṃ prasiddhatvāt sarvatra vyatiricyate /
upameyatvam ādhikye sāmye vā na nivartate // BVaky_3,14.374 //
anyais tu mānaṃ jātyādi bhedyasyārthasya varṇyate /
anirjñātasvarūpo hi jñeyo 'rthas tena mīyate // BVaky_3,14.375 //
mitas tu svena mānena prasiddho yo guṇāśrayaḥ /
āśrayāntaramānāya svadharmeṇa pravartate // BVaky_3,14.376 //
rūpāntareṇa saṃsparśo rūpāntaravatāṃ satām /
bhinnena yasya bhedyānām upamānaṃ tad ucyate // BVaky_3,14.377 //
dharmaḥ samānaḥ śyāmādir upamānopameyayoḥ /
āśriyamānaprādhānyo dharmeṇānyena bhidyate // BVaky_3,14.378 //
śastrīkumāryoḥ sadṛśaḥ śyāma ity evam āśrite /
vyapadeśyam aneneti nimittaṃ guṇayoḥ sthitam // BVaky_3,14.379 //
yadā nimittais tadvanto gacchantīva tadātmatām /
bhedāśrayaṃ tadākhyānam upamānopameyayoḥ // BVaky_3,14.380 //
tattvāsaṅgavivakṣāyāṃ yeṣu bhedo nivartate /
luptopamāni tāny āhus taddharmeṇa samāśrayāt // BVaky_3,14.381 //
śastryāṃ prasiddhaṃ śyāmatvaṃ mānaṃ sā tena mīyate /
anyā śyāmā tu tadrūpā tenātyantaṃ na mīyate // BVaky_3,14.382 //
śastriṃ svena guṇenāto mimānām āśrayāntaram /
asamāptaguṇaṃ siddher upamānaṃ pracakṣate // BVaky_3,14.383 //
upameye sthito dharmaḥ śruto 'nyatrānumīyate /
śruto 'tha vopamānastha upameye 'numiyate // BVaky_3,14.384 //
adhīyate brāhmaṇavat kṣatriyā iti dṛśyate /
upameyasya bhinnatvād vacanaṃ kṣatriyāśrayam // BVaky_3,14.385 //
sādhāraṇaṃ bruvan dharma kva cid eva vyavasthitam /
sāmānyavacanaḥ śabda iti sūtre 'padiśyate // BVaky_3,14.386 //
nābhedena na bhedena guṇo dviṣṭho 'bhidhīyate /
bhinnayor dharmayor ekaḥ śrūyate 'nyaḥ pratīyate // BVaky_3,14.387 //
nātyantāya mimīte yat sāmānye samavasthitam /
sādṛśyād upameyārtha- samīpe parikalpyate // BVaky_3,14.388 //
mānaṃ prati samīpaṃ vā sādṛśyena pratīyate /
paricchedād dhi sādṛśyam iha mānopamānayoḥ // BVaky_3,14.389 //
ekajātivyapekṣāyāṃ tad evety avasīyate /
bhedasyaiva vyapekṣāyām anyad eveti gamyate // BVaky_3,14.390 //
karmatvaṃ karaṇatvaṃ ca bhedenaivāśritaṃ yataḥ /
atyantaikatvaviṣayo na syāt tenātra samśayaḥ // BVaky_3,14.391 //
bhede 'pi tulyarūpatvāc chālīmṃ tān iti dṛśyate /
jātyabhedāt sa evāyam iti bhinno 'bhidhīyate // BVaky_3,14.392 //
kathaṃ hy avayavo 'nyasya syād anya iti cocyate /
atyantabhede nānātvaṃ yatra tattvaṃ na vidyate // BVaky_3,14.393 //
abhedasya vivakṣāyām ekatvaṃ saṅghasaṅghinoḥ /
saṅghinor na tv abhedo 'sti tathānyatvam udāhṛtam // BVaky_3,14.394 //
tatrābhinnavyapekṣāyām upamārtho na vidyate /
yo hi gaur iti vijñāne hetuḥ so 'sti gavāntare // BVaky_3,14.395 //
vyāvṛttānāṃ viśeṣāṇāṃ vyāpāre tu vivakṣite /
na kaś cid upakāro 'sti buddher buddhyantaraṃ prati // BVaky_3,14.396 //
kiṃ cid yatrāsti sāmānyaṃ yadi bhedāś ca ke cana /
gotvaṃ goṣv asti sāmānyaṃ bhedāś ca śabalādayaḥ // BVaky_3,14.397 //
sāmānyaṃ śyāmatānyaiva tad dhi sādhāraṇaṃ dvayoḥ /
tad eva siddhyasiddhibhyāṃ bheda ity apadiśyate // BVaky_3,14.398 //
śyāmatvam eva sāmānyam anyeṣām ubhayoḥ sthitam /
saṃpūrnatvāt tad anyasmād viśeṣa iti gamyate // BVaky_3,14.399 //
ākṛtau vāpi sāmānye kva cid eva vyavasthitāḥ /
śyāmādau ye 'vasīyante viśeṣās ta ihāśritāḥ // BVaky_3,14.400 //
jāter abhede bhede vā sādṛśyaṃ tat pracakṣate /
kaś cit kadā cit arthātmā tathābhūto 'padiśyate // BVaky_3,14.401 //
yatrārthe pratyayābhedo na kadā cid vikalpate /
avidyamānabhedatvāt sa eka iti gamyate // BVaky_3,14.402 //
yo 'rtha āśritanānātvaḥ sa evety apadiśyate /
vyāpāraṃ jātibhāgasya tatrāpi pratijānate // BVaky_3,14.403 //
jātibhāgāśrayā prakhyā tatrābhinnā pravartate /
vyaktibhāgāśrayā buddhis tatra bhedena jāyate // BVaky_3,14.404 //
anyatra vartamānaṃ sad bhedābhedasamanvitam /
nimittaṃ punar anyatra nānātveneva gṛhyate // BVaky_3,14.405 //
ādhāreṣu padanyāsaṃ kṛtvopaiti tadāśrayam /
sa sādṛśyasya viṣaya ity anyair apadiśyate // BVaky_3,14.406 //
parāpekṣe yathā bhāve kāraṇākhyā pravartate /
tathānyādhigamāpekṣam upamānaṃ pracakṣate // BVaky_3,14.407 //
gurugiśyapitāputra- kriyākālādayo yathā /
vyavahārās tathaupamyam apy apekṣānibandhanam // BVaky_3,14.408 //
śyāmatvam upamāne ced vṛttaṃ vṛttau prayujyate /
upameyaṃ samāsena bāhyaṃ tatrābhidhīyate // BVaky_3,14.409 //
ṭābanta eva caitrādau śyāmāśabdas tathā bhavet /
sūtre ca prathamābhāvān na śyāmādyupasarjanam // BVaky_3,14.410 //
atha tv ekavibhaktitvād guṇatvād vopasarjanam /
naivaṃ tittirikalmāṣyām iṣṭaḥ strīpratyayo bhavet // BVaky_3,14.411 //
satiśiṣṭabalīyastvād bāhye ṅiṣi ca saty api /
upamānasvaro na syāt tasmāt stryantaḥ samasyate // BVaky_3,14.412 //
guṇe na copamānasthe sāpekṣatvaṃ prakalpate /
pradhānasya tathā na syād vyāghrādau liṅgadarśanam // BVaky_3,14.413 //
tasmāt sati guṇatve 'pi prādhānyaṃ vigrahāntare /
naivaṃjātīyakaṃ śāstre saṃbhavaty upasarjanam // BVaky_3,14.414 //
upameyātmani śyāmo vartamāno 'bhidhīyate /
upamāneṣv anirdiṣṭaḥ sāmarthyāt sa pratīyate // BVaky_3,14.415 //
dravyamātre 'pi nirdiṣṭe candravaktre 'nugamyate /
viśiṣṭa eva candrastho guṇo nopaplavādayaḥ // BVaky_3,14.416 //
bhedabhāvanayaitac ca samāse 'py upavarṇyate /
viśiṣṭaguṇabhinne 'rthe padam anyat prayujyate // BVaky_3,14.417 //
yadi bhinnādhikaraṇo vacanād anugamyate /
mṛgīva capalety atra puṃvadbhāvo na sidhyati // BVaky_3,14.418 //
astrīpūrvapadatvāt tu puṃvadbhāvo bhaviṣyati /
yathaiva mṛgadugdhādau na cet stryartho vivakṣyate // BVaky_3,14.419 //
śastrīva śastrīśyāmeti devadattaiva kathyate /
tasyām evobhayaṃ tasmād ucyate śāstravigrahe // BVaky_3,14.420 //
puṃvadbhāvasya siddhyarthaṃ pakṣe strīpratyayasya ca /
bahv apekṣyam atas tasyām ubhayapratipādanam // BVaky_3,14.421 //
śyāmā śastrī yathā śyāmā śastrīkalpeti cocyate /
tatropamānetarayoḥ śyāmety etad apekṣyate // BVaky_3,14.422 //
atha śyāmeva śastrīyaṃ śyāmety evaṃ prayujyate /
śastrī yatheyam śyāmeti tāvad eva pratīyate // BVaky_3,14.423 //
upalakṣaṇamātrārthā guṇasyāsya yadi śrutiḥ /
pṛthag dvayoḥ śruto 'py eṣa neṣṭasvārthasya vācakaḥ // BVaky_3,14.424 //
upameyaṃ tu yad vācyaṃ tasya cet pratipādane /
savyāpārā guṇās tatra sarvasyoktiḥ sakṛcchrutau // BVaky_3,14.425 //
prakārādhārabhedena viśeṣe samavasthitaḥ /
śabdāntarābhisaṃbandhe sāmānyavacanaḥ katham // BVaky_3,14.426 //
sādṛśyamātraṃ sāmānyaṃ dviṣṭhaṃ kaiś cit pratīyate /
guṇo bhede 'py abhedena dvivṛttir vā vivakṣitaḥ // BVaky_3,14.427 //
vyāpāro jātibhāgasya dravyayor vābhidhitsitaḥ /
rūpāt sāmānyavācitvaṃ prāg vā vṛtter udāhṛtam // BVaky_3,14.428 //
vyāghraśabdo yadā śauryāt puruṣārthe 'vatiṣṭhate /
tadādhikaraṇābhedāt samāsasyāsti saṃbhavaḥ // BVaky_3,14.429 //
śūraśabdaprayoge tu vyāghraśabdo mṛge sthitaḥ /
bhinne 'dhikaraṇe vṛttes tatra naivāsti saṃbhavaḥ // BVaky_3,14.430 //
sāmānādhikaraṇye 'pi guṇabhedasya saṃbhavāt /
prayogaḥ śūraśabdasya samāse 'py anuṣajyate // BVaky_3,14.431 //
pūjopādhiś ca yo dṛṣṭaḥ kutsanopādhayaś ca ye /
teṣāṃ bhinnanimittatvān niyamārthā punaḥ śrutiḥ // BVaky_3,14.432 //
asaṃbhave 'pi vā vṛtteḥ syād etal liṅgadarśanam /
acver iti yathā liṅgam abhāve 'pi bhṛśādiṣu // BVaky_3,14.433 //
vatyantāvayave vākye yad aupamyaṃ pratīyate /
tatpratyayavidhau sūtre nirdeśo 'yaṃ vicāryate // BVaky_3,14.434 //
kriyety upādhiḥ prāthamyāt prakṛtyarthasya yady api /
na prātipadikaṃ tatra kriyāvācy upapadyate // BVaky_3,14.435 //
sattvavṛttasya śeṣe vā tṛtīyā sādhane 'pi vā /
tiṅām asattvavācitvād ubhayaṃ tan na vidyate // BVaky_3,14.436 //
pākādayas tṛtīyāntāḥ sattvadharmasamanvayāt /
na kriyety apadiśyante kṛtvo 'rthapratyaye yathā // BVaky_3,14.437 //
ye cāvyayakṛtaḥ ke cit kriyādharmasamanvitāḥ /
teṣām asattvavācitvaṃ tiṅantair na viśiṣyate // BVaky_3,14.438 //
kṛtvasujviṣayā yāpi śayitavyādiṣu kriyā /
upamānopameyatvaṃ tatrātyantam asaṃbhavi // BVaky_3,14.439 //
na kevalau dravyaguṇau tadvān vāpy upamīyate /
śayitavyādibhis teṣu nopamārtho 'sti kaś cana // BVaky_3,14.440 //
upamānopameyatve dravye cānuktadharmiṇi /
nimittatvena gamyante rūḍhayogāḥ kriyāguṇāḥ // BVaky_3,14.441 //
hotavyasadṛśo hotety atrāpy artho na vidyate /
virodhāt kriyayā tasmāt kriyāvān nopamīyate // BVaky_3,14.442 //
kriyā samānajātiyā tadbhāvān nopamīyate /
jātibhede 'pi pākena bhinnāḥ pākādayaḥ kriyāḥ // BVaky_3,14.443 //
ādhārabhedād bhinnāyām upamānasya saṃbhavaḥ /
adhyetavyena viprāṇāṃ tulyam adhyayanaṃ viśām // BVaky_3,14.444 //
arthāt prakaraṇād vāpi yatrāpekṣyaṃ pratīyate /
sāmarthyād anapekṣasya tasya vṛttiḥ prasajyate // BVaky_3,14.445 //
tailapākena tulye ca ghṛtapāke vivakṣite /
kriyāvad api kāryāṇāṃ darśanāt pratyayo bhavet // BVaky_3,14.446 //
atiṅgrahaṇam evaṃ tu samāsasya nivartakam /
gamanaṃ kārakasyeti ṇvuly anyasmin na saṃbhavet // BVaky_3,14.447 //
sarvasya parihārārthaṃ samudāyatvam āśritam /
śuddhāyāḥ saṃbhavān na syāt kriyāyā brāhmaṇādiṣu // BVaky_3,14.448 //
upamānavivakṣāyāṃ svadharmaś ca nivartate /
kriyāyā na śrutād yasmād upamānaṃ samāpyate // BVaky_3,14.449 //
tṛtīyo 'py āśrito bhedo dharmaḥ sādhāraṇo dvayoḥ /
vyāpāravān na kṛtsnasya sāmyaṃ kṛtsnena vidyate // BVaky_3,14.450 //
dravye vāpi kriyāyāṃ vā nimittāt tat prakalpate /
kriyāṇāṃ vidyamānatvād vṛttir na syād gavādiṣu // BVaky_3,14.451 //
abhāvāt kevalāyās tu tadvān arthaḥ pratīyate /
pradhānāsaṃbhave yuktā lakṣaṇārthā kriyāśrutiḥ // BVaky_3,14.452 //
kriyāntareṣu sāpekṣāḥ kriyāśabdāḥ kriyāntare /
upakārāya gṛhyante yathaiva brāhmaṇādayaḥ // BVaky_3,14.453 //
yathā prakarṣaḥ sarvatra nimittāntarahetukaḥ /
dravyavad guṇaśabde 'pi sa nimittam apekṣate // BVaky_3,14.454 //
yo ya uccāryate śabdaḥ sa svarūpanibandhanaḥ /
yathā tathopamāneṣu vyapekṣa na nivartate // BVaky_3,14.455 //
kriyāvṛttes tṛtīyāntasy- aivaṃ cāsaṃbhave sati /
prasiddhanyāyakaraṇo bhāṣye yujir udāhṛtaḥ // BVaky_3,14.456 //
antarbhūte tu karaṇe prayogo na punar bhavet /
nyāyenāyuktam ity atra jīvatau prāṇakarmavat // BVaky_3,14.457 //
śāstrābhyāsāc ca bhedo 'yam ayuktam iti varṇyate /
aśobhanam asaṃbaddham iti rūḍhir vyavasthitā // BVaky_3,14.458 //
vivibhaktiḥ prakṛtyarthaṃ praty upādhiḥ kathaṃ bhavet /
vibhaktipariṇāme ca prakalpyaṃ viṣayāntaram // BVaky_3,14.459 //
vibhaktyantarayogo hi yasya tad viṣayāntare /
vibhaktyantarasaṃbandhaḥ sāmarthyād anumīyate // BVaky_3,14.460 //
sārūpyāt tu tad evedam iti tatropacaryate /
śabdāntaraṃ vibhaktyā tu yuktaṃ śāstre tad aśrutam // BVaky_3,14.461 //
prakṛtiś cet tṛtīyāntā tenety asmāt pratīyate /
kriyeti prathamāntā sā kathaṃ bhavitum arhati // BVaky_3,14.462 //
kriyayeti tṛtīyā ca prayoge kasya kalpyatām /
tenety asya hi saṃbandhaḥ sūtrasthena na vidyate // BVaky_3,14.463 //
sopaskāreṣu sūtreṣu vākyaśeṣaḥ samarthyate /
tena yat tat tṛtīyāntaṃ kriyā cet seti gamyate // BVaky_3,14.464 //
upādheḥ kasya cid vākye prayoga upalabhyate /
pratīyamānadharmānyo na kadā cit prayujyate // BVaky_3,14.465 //
nīlam utpalam ity atra na viśeṣye na bhedake /
kaś cit taddharmavacano vākye śabdaḥ prayujyate // BVaky_3,14.466 //
atyantānugamāt tatra na sūtre na ca vigrahe /
vibhaktipariṇāmena kiṃ cid asti prayojanam // BVaky_3,14.467 //
tṛtīyāntaṃ kriyety etad vigrahe na prayujyate /
yathā daṇḍaḥ praharaṇaṃ krīḍāyām iti dṛśyate // BVaky_3,14.468 //
ghavidhau yac ca saṃjñāyām iti sūtra udāhṛtam /
upādānaṃ prayogeṣu tasyātyantaṃ na vidyate // BVaky_3,14.469 //
yair aprayuktaiḥ saṃskāraḥ pradhāneṣu pratīyate /
te bhede 'pi vibhaktīnāṃ nirdiśyanta upādhayaḥ // BVaky_3,14.470 //
samudāyeṣu vartante bhāvānāṃ sahacāriṇām /
śabdās tat tv avivakṣāyāṃ samuccayavikalpayoḥ // BVaky_3,14.471 //
samuccayas tu kriyate yeṣu pratyarthavṛttiṣu /
bhedādhiṣṭhānayā yogas tesāṃ bhavati saṃkhyayā // BVaky_3,14.472 //
sarvair viśiṣṭās tair arthair janyante sahacāribhiḥ /
buddhayaḥ pratipattṝṇāṃ śabdārthāṃs tān ato viduḥ // BVaky_3,14.473 //
saṃsṛṣṭāḥ pratyayeṣv arthāḥ sarva evopakārinaḥ /
teṣāṃ pratyayarūpeṇa sarveṣāṃ śabdavācyatā // BVaky_3,14.474 //
kevalānāṃ tu bhāvānāṃ na rūpam avadhāryate /
anirūpitarūpeṣu teṣu śabdo na vartate // BVaky_3,14.475 //
pūrvaśabdaprayogāc ca samūhān na nivartate /
vartate 'vayave nāpi nopāttaṃ tyajate kva cit // BVaky_3,14.476 //
samudāyābhidhāyi ca yadi bhedaṃ viśeṣayet /
tatrātulyavibhaktitvaṃ pūrvakāyādivad bhavet // BVaky_3,14.477 //
samūhe ca pradeśe ca pañcālā iti dṛśyate /
tathā viśeṣaṇaṃ sarva ity etad upapadyate // BVaky_3,14.478 //
tathārdhapippalīty atra jātyantaranivṛttaye /
ardhaṃ ca pippalī ceti khande śabdaḥ pratīyate // BVaky_3,14.479 //
pañcālānāṃ pradeśo 'pi bhinno janapadāntarāt /
tatrānyasya nivṛttyarthe śabde bhedo na gamyate // BVaky_3,14.480 //
prasiddhās tu viśeṣeṇa samudāye vyavasthitāḥ /
pradeśe darśanaṃ teṣām arthaprakaraṇādibhiḥ // BVaky_3,14.481 //
yad upavyañjanaṃ jāteḥ sahacāri ca karmasu /
tatra vā rūḍhasaṃbandhaṃ yat prāyeṇopalakṣitam // BVaky_3,14.482 //
samudāyaḥ pradeśo vety evaṃ tasminn anāśrite /
arthātmany aviśeṣeṇa vartante brāhmaṇādayaḥ // BVaky_3,14.483 //
yaś ca tulyaśrutir dṛṣṭaḥ samudāye vyavasthitaḥ /
tenopacaritaikatvaṃ pradeśe 'py upalabhyate // BVaky_3,14.484 //
saṃskārād upaghātād vā vṛtto 'ktaparimāṇake /
tailādau jātiśabdo 'tra sāmarthyād avasīyate // BVaky_3,14.485 //
na jātiguṇaśabdeṣu mūrtibhedo vivakṣitaḥ /
te jātiguṇasaṃbandha- bhedamātranibandhanāḥ // BVaky_3,14.486 //
kṛṣṇādivyapadeśaś ca sarvāvayavavṛttibhiḥ /
guṇais te 'py ekadeśasthāḥ paṭādīnāṃ viśeṣakāḥ // BVaky_3,14.487 //
paṭāvayavavṛttās tu yadā tatra paṭādayaḥ /
tadā tailādivat teṣāṃ jātiśabdatvam ucyate // BVaky_3,14.488 //
nivṛttyarthā śrutir yeṣāṃ bhedas teṣv anapekṣitaḥ /
pradeśe samudāye vā guṇo 'nyeṣāṃ nivartakaḥ // BVaky_3,14.489 //
brāhmaṇādhyayane tatra vartate brāhmaṇaśrutiḥ /
sādṛśyaṃ tatra dṛṣṭaṃ hi kṣatriyādhyayanādibhiḥ // BVaky_3,14.490 //
brāhmaṇādhyayane vṛttir yadi syād brāhmaṇaśruteḥ /
vaktavyaṃ kena dharmeṇa tulyatvaṃ kriyayor iti // BVaky_3,14.491 //
adhyetari yadā vṛttir ucyate brāhmaṇaśruteḥ /
nimittatvaṃ tadopaiti kriyaivādhyetari sthitā // BVaky_3,14.492 //
simhaśabdena saṃbandhe gauryamātrābhidhāyinā /
caitrāt ṣaṣṭhī prasajyeta yoge śattryādibhir yathā // BVaky_3,14.493 //
brāhmaṇāyeva dātavyaṃ vaiśyāyety evamādiṣu /
saṃpradānādiyogaś ca kriyāmātre na kalpate // BVaky_3,14.494 //
kriyāmātrābhidhāyitvād avyayeṣu vater na ca /
pāṭhaḥ kadā cit kartavyas tulyau pakṣāv ubhau yataḥ // BVaky_3,14.495 //
jahāti jātiṃ dravyaṃ vā tasmān nāvayave sthitaḥ /
kriyāyās tu śrutir yasmāt tadvaty arthe 'vatiṣṭhate // BVaky_3,14.496 //
akriyāṇāṃ nivṛttyarthā,
yataś cātra kriyāśrutiḥ /
kriyopalakṣite tasmāt kriyāśabdaḥ pratīyate // BVaky_3,14.497 //
hotavyādiṣu yasmāc ca kriyānyā brāhmaṇādivat /
apekṣaṇīyā śuddhe 'rthe tasmād vṛttir na kasya cit // BVaky_3,14.498 //
sarvaṃ vāpy ekadeśo vā yasminn āśriyate kva cit /
viśeṣavṛttiṃ taṃ sarvam āhur bhede vyavasthitam // BVaky_3,14.499 //
samuccayo vikalpo vā prakārāḥ sarva eva vā /
viśeṣā iti varṇyante sāmānyaṃ vāvikalpitam // BVaky_3,14.500 //
na hi brāhmaṇa ity atra bhedaḥ kaś cid apāśritaḥ /
apākṛto vā tenāyaṃ samudāye vyavasthitaḥ // BVaky_3,14.501 //
kriyā tv āśrīyate yasmin sa bhedo 'dhyavasīyate /
tathānyathā sarvathā cety aprayoge na vidyate // BVaky_3,14.502 //
upamāne kriyāvṛttim upameye kriyāśrutiḥ /
pratyāyayantī bhedasya karotīva padārthatām // BVaky_3,14.503 //
vyāpāreṇaiva sādṛśye vyāpārasya vivakṣite /
kriyāvadvacanāc chabdāt pratyayaḥ pratipādyate // BVaky_3,14.504 //
kriyāvato 'pi sādṛśye vaktum iṣṭe kriyāvatā /
adhyetā brāhmaṇa iva pratyayo na nivartate // BVaky_3,14.505 //
adhīte tulya ity evaṃ puṃlliṅgena viśeṣaṇam /
kriyāvati kriyāyāṃ tu tulyaśabde napuṃsakam // BVaky_3,14.506 //
prakṛtyarthe viśiṣṭe 'pi pratyayārthāviśeṣaṇāt /
putreṇa tulyaḥ kapila iti vṛttiḥ prasajyate // BVaky_3,14.507 //
yāḥ putre rūḍhasaṃbandhāḥ kriyā loke vivakṣitāḥ /
tābhiḥ kriyāvataḥ putrād guṇatulye vatir bhavet // BVaky_3,14.508 //
antarbhūtaṃ nimittaṃ ca rūḍhiśabdeṣu yady api /
kriyās tu sahacāriṇyo rūḍhāḥ santi padārthavat // BVaky_3,14.509 //
kramaṃ tu yadi bādhitvā pratyayārthaviśeṣaṇam /
pradhānānugrahāt sāmyād vibhakteś cāvatiṣṭhate // BVaky_3,14.510 //
prakṛter aviśiṣṭatvāt kriyātulye prasajyate /
putrādau guṇaśabdebhyaḥ pūrvoktasya viparyaye // BVaky_3,14.511 //
sthūlena tulyo yātīti bahiraṅgā kriyāśrutiḥ /
animittaṃ vates tulyaṃ yātīty atreṣyate vatiḥ // BVaky_3,14.512 //
dvayaṃ viśeṣyate tena yad ekatra viśeṣaṇaṃ /
tulyaśabdo hi taṃ dharmam ubhayastham apekṣate // BVaky_3,14.513 //
ekaḥ samāno dharmaś ced upamānopameyayoḥ /
tulayā saṃmitaṃ tulyam iti tatropapadyate // BVaky_3,14.514 //
sūtre śrutaś ca dviṣṭho 'sāv abhedena pratīyate /
na ca sāmānyaśabdatvād aśrutā gamyate kriyā // BVaky_3,14.515 //
aśrutāś ca pratīyante nideśasthāyitādayaḥ /
ye dharmā niyatās teṣāṃ putrādiṣu na vidyate // BVaky_3,14.516 //
anāśritakriyas tasmān na tulyo 'sti kriyāvatā /
kriyāyāḥ śravaṇe sāpi kriyāvattā pratīyate // BVaky_3,14.517 //
dvayoḥ pratividhānāc ca jyāyastvam abhidhīyate /
nityāsattvābhidhāyitvāt pratyayārthaviśeṣaṇe // BVaky_3,14.518 //
asattvabhūto vyāpāraḥ kevalaḥ pratyaye yataḥ /
vidyate lakṣaṇārthatvaṃ nāsti tena kriyāśruteḥ // BVaky_3,14.519 //
kriyāvatas tu grahaṇāt prakṛtyarthaviśeṣaṇe /
kriyāmātrena tulyatve siddhāsattvābhidhāyitā // BVaky_3,14.520 //
yadā kriyānimittaṃ tu sādṛśyaṃ syāt kriyāvatoḥ /
kriyāvato 'bhidheyatvāt tadā dravyābhidhāyitā // BVaky_3,14.521 //
avyayeṣu vateḥ pāṭhaḥ kāryas tatra svarādivat /
brāhmaṇena samo 'dhyetety atra ca pratyayo bhavet // BVaky_3,14.522 //
sāmānādhikaraṇyaṃ ca vatyarthenāpadiśyate /
tulyam ity anyathā kalpyo vākyaśeṣo 'śruto bhavet // BVaky_3,14.523 //
kriyāvatoś ca sādṛśye pratyayārthaviśeṣaṇe /
adhyetrā sadṛśo 'dhyetety atra nāsti vater vidhiḥ // BVaky_3,14.524 //
tulyārthair iti yā tasyās tṛtīyāyā na bhidyate /
artho bhede 'pi sarvābhir itarābhir vibhaktibhiḥ // BVaky_3,14.525 //
bhojyate brāhmaṇa iva tulyaṃ bhuktaṃ dvijātinā /
paśyati brāhmaṇam iva tulyaṃ vipreṇa paśyati // BVaky_3,14.526 //
brāhmaṇeneva vijñātaṃ tulyaṃ jñātaṃ dvijātinā /
dīyatāṃ brāhmaṇāyeva tulyaṃ vipreṇa dīyatām // BVaky_3,14.527 //
brāhmaṇād iva vaiśyāt tvam adhīṣvādhyayanaṃ bahu /
ity evamādibhir bhedas tṛtīyāyā na kaś cana // BVaky_3,14.528 //
tulyaṃ madhurayādhīye mātrā tulyaṃ smarāmi tām /
madhurāyāś ca mātuś ca kathaṃ sādṛśyakalpanā // BVaky_3,14.529 //
madhurāviṣayaḥ pāṭhaḥ smaraṇaṃ mātṛkarmakam /
madhurāmātṛśabdābhyām abhedenābhidhīyate // BVaky_3,14.530 //
uṣṭrāvayavatulyeṣu mukheṣūṣṭraśrutir yathā /
vartate gṛhatulye ca prāsāde madhurāśrutiḥ // BVaky_3,14.531 //
yathādhyayanayoḥ sāmyam adhyetror apadiśyate /
tathā kriyāgatair dharmair ucyante sādhanāśrayāḥ // BVaky_3,14.532 //
ivārthe yac ca vacanaṃ pūrvasūtre ca yo vidhiḥ /
kriyāśabdaśrutau bhedo na kaś cid vidyate tayoḥ // BVaky_3,14.533 //
yady apy upādhir anyatra niyato na prayujyate /
rūpābhedāt tv anirjñātā kriyātra śrūyate punaḥ // BVaky_3,14.534 //
yathā vyutparayaḥ pucchau kyaṅante sudurādayaḥ /
saty api pratyayārthatve bhedābhāvād udāhṛtāḥ // BVaky_3,14.535 //
evaṃ ca sati pūrveṇa siddho 'trāpi vater vidhiḥ /
niyame vābhidhāne vā bhidyate na kriyāśrutiḥ // BVaky_3,14.536 //
ive dravyādiviṣayaḥ pratyayaḥ punar ucyate /
kriyāṇām eva sadṛśve pūrvasūtre vidhīyate // BVaky_3,14.537 //
madhurāyām iva gṛhā brāhmaṇasyeva pāṇḍurāḥ /
ity atra dravyaguṇayoḥ pūrveṇa na vatir bhavet // BVaky_3,14.538 //
ārambhasyākriyārthatve nārtho yogena vidyate /
ṛte kriyāyā grahaṇāt pūrvayogena sidhyati // BVaky_3,14.539 //
madhurāvayave vṛttir vvākhyātā madhurāśruteḥ /
brāhmaṇāvayavān dantān vakṣyati brāhmaṇaśrutiḥ // BVaky_3,14.540 //
na kā cid ivayoge tu bāhyāt saṃbandhino /
ṣaṣṭhī vidhīyate tatra pūrveṇa pratyayo bhavet // BVaky_3,14.541 //
ādhikyaṃ tulyaśabdena saṃbandha upajāyate /
ṣaṣṭhītṛtīye tatra stas tulyaśabdo hi vācakaḥ // BVaky_3,14.542 //
ivaśabdaprayoge tu bāhyāt saṃbandhino vinā /
nādhikyam upamāne 'sti dyotakaḥ sa prayujyate // BVaky_3,14.543 //
ive yo vyatireko 'tra sa prāsādādihetukaḥ /
tulye tadviṣayāpekṣam ādhikyam upajāyate // BVaky_3,14.544 //
gavayena samo 'nadvān iti vṛttis tathā bhavet /
na tv asti gaur ivety atra vyatireka ivāśrayaḥ // BVaky_3,14.545 //
upameyena saṃbandhāt prāk prāsādādihetuke /
vyatireke vater bhāvo na tulyārthatvahetuke // BVaky_3,14.546 //
ivaśabdena saṃbandhe na tṛtīyā vidhīyate /
prakṛtāṃ tām atas tyaktvā vibhaktyantaraṃ āśritam // BVaky_3,14.547 //
saptamy api na tatrāsti jñāpakārthā tu sā kṛtā /
iṣṭā sā śeṣaviṣaye niyatāsu vibhaktiṣu // BVaky_3,14.548 //
yadi tu vyatirekeṇa viṣaye 'smin vibhaktayaḥ /
pravarteraṃs tṛtīyaiva vyabhicāraṃ pradarśayet // BVaky_3,14.549 //
vyabhicāre tathā siddhe saptamīgrahaṇād vinā /
saptamy evocyate sarvā na santy anyā vibhaktayaḥ // BVaky_3,14.550 //
atyantam atra viṣaye saptamyā jñāpakārthayā /
bādhitā vinivarteta ṣaṣṭhī sā gṛhyate punaḥ // BVaky_3,14.551 //
pūrvābhyām eva yogābhyāṃ vigrahāntarakalpanāt /
arhārthe 'pi vatiḥ siddhaḥ sa tv ekena nidarśyate // BVaky_3,14.552 //
tena tulyam iti prāpte kriyopādhiḥ prasidhyati /
rājavad vartate rājety atra bhede vivakṣite // BVaky_3,14.553 //
rājatvena prasiddhā ye pṛthuprabhṛtayo nṛpāḥ /
yudhiṣṭhirāntās te 'nyeṣām upamānaṃ mahīkṣitām // BVaky_3,14.554 //
siddhyasiddhikṛto bheda upamānopameyayoḥ /
sarvatraiva yato 'siddhaṃ prasiddhenopamīyate // BVaky_3,14.555 //
rājavad rūpam asyeti rājany eva vivakṣite /
akriyārthena yogena dvitīyena bhaviṣyati // BVaky_3,14.556 //
upamānāvivakṣāyāṃ niyamārtho 'yam ucyate /
dharmo 'rhatikriyākartā tadarthaṃ vacanaṃ punaḥ // BVaky_3,14.557 //
kṛtahastavad ity etat prasiddheṣv eva dṛśyate /
rājatvena prasiddhe ca rājñi rājavad ity api // BVaky_3,14.558 //
arājñi yeṣāṃ dharmāṇāṃ dṛṣṭo 'tyantam asaṃbhavaḥ /
te rājani niyamyante tyajyante vyabhicāriṇaḥ // BVaky_3,14.559 //
arhateś ca kriyā kartrī yā tasyāṃ vatir iṣyate /
rājānam arhati cchattram iti na tv evamādiṣu // BVaky_3,14.560 //
prayuktānāṃ hi śabdānāṃ śāstreṇānugamaḥ satām /
chattrādyarthe tu vacane pratyākhyānaṃ na saṃbhavet // BVaky_3,14.561 //
tadarham iti nārabdhaṃ sūtraṃ vyākaraṇāntare /
saṃbhavaty upamātrāpi bhedasya parikalpanāt // BVaky_3,14.562 //
ekasya kāryanirjñānāt siddhasya viṣayāntare /
taddharmatvavivakṣāyāṃ buddhyā bhedaḥ prakalpyate // BVaky_3,14.563 //
sūtrārambhān na caitasmād ivaśabdasya vidyate /
prayogaḥ so 'pi caitasya viṣaye vidyate vateḥ // BVaky_3,14.564 //
dasyuhendra ivety etad aindramantre prayujyate /
anyatra dṛṣṭakarmendro yathety asmin vivakṣite // BVaky_3,14.565 //
pūrvām avasthām āśritya yāvasthā vyapadiśyate /
sadṛśas tvaṃ tavaiveti tatraivam abhidhīyate // BVaky_3,14.566 //
prasiddhabhedaṃ yatrānyad upamānaṃ na vidyate /
upameyasya tatrātmā svabuddhyā pravibhajyate // BVaky_3,14.567 //
yo 'pi svābhāviko bhedaḥ so 'pi buddhinibandhanaḥ /
tenāsmin viṣaye bhinnam abhinnaṃ vā na vidyate // BVaky_3,14.568 //
aṅgadī kuṇḍalī ceti darśayan bhedahetubhiḥ /
caitram īdṛśam ity āha buddhyavasthāparigrahāt // BVaky_3,14.569 //
etaiḥ śabdair yathābhūtaḥ pratyayātmopajāyate /
tatpratyayānukāreṇa viṣayo 'py upapadyate // BVaky_3,14.570 //
buddhyavasthāvibhāgena bhedakāryaṃ pratīyate /
janyanta iva śabdānām arthāḥ sarve vivakṣayā // BVaky_3,14.571 //
tathāvidhe 'pi bāhye 'rthe bhidyante yatra buddhayaḥ /
na tatra kaś cit sādṛśyaṃ sad api pratipadyate // BVaky_3,14.572 //
atyantaṃ viṣaye bhinne yāvat prakhyā na bhidyate /
na tāvat pratyabhijñānaṃ kasya cid vinivartate // BVaky_3,14.573 //
ayam eva tu sūtreṇa bhedo bhedena darśitaḥ /
prasiddham api durjñānam abudhaḥ pratipadyate // BVaky_3,14.574 //
vaiyākaraṇavad brūte na vaiyākaraṇaḥ sadā /
vaiyākaraṇavad brūṣvety ataḥ so 'py abhidhīyate // BVaky_3,14.575 //
ke cit pumāṃso bhāṣante strīvat puṃvac ca yoṣitaḥ /
vyabhicāre svadharmo 'pi punas tenopadiśyate // BVaky_3,14.576 //
sadṛśas tvaṃ tavaiveti loke yad abhidhīyate /
upamānāntaraṃ tatra prasaktaṃ vinivartate // BVaky_3,14.577 //
yuktam aupayikaṃ rājña ity arthasya nidarśane /
upamānāvivakṣāyāṃ tadarham iti paṭhyate // BVaky_3,14.578 //
prasaktānuprasaktas tu vatiśeṣo 'bhidhīyate /
upamānābhisaṃbandhād asmin vatir udāhṛtaḥ // BVaky_3,14.579 //
pradhānakalpanābhāve guṇaśabdasya darśanāt /
upasargād vatau siddhā dhātau dhātvarthakalpanā // BVaky_3,14.580 //
svaṃ rūpam iti caitasminn arthasyāpi parigrahaḥ /
rūpavaj jñāpitas tasmād āsanno 'rtho grahīṣyate // BVaky_3,14.581 //
dhātvarthenopajanitaṃ sādhanatvena sādhanam /
dhātunā kṛtam ity evam asmin sūtre pratīyate // BVaky_3,14.582 //
yaḥ śabdaś caritārthatvād atyantaṃ na prayujyate /
viṣaye 'darśanāt tatra lopas tasyābhidhīyate // BVaky_3,14.583 //
kriyāyāṃ sādhane dravye prādayo ye vyavasthitāḥ /
tebhyaḥ sattvābhidhāyibhyo vatiḥ svārthe vidhīyate // BVaky_3,14.584 //
pratyayena vinā prādis tatrārthe na prayujyate /
bhedena tu samākhyāne vibhāgaḥ parikalpitaḥ // BVaky_3,14.585 //
anaṅgīkṛtasattvaṃ tu yadi gṛhyeta sādhanam /
vibhaktibhir niyogaḥ syād yathaiva tasilādiṣu // BVaky_3,14.586 //
pāṭhād yair avibhaktitvaṃ vatyanteṣv anugamyate /
teṣām udvata ity atra vaktavyā savibhaktitā // BVaky_3,14.587 //
vatyarthaṃ nāvagāhete puṃvad ity asya darśanāt /
nañsnañāv apavādasya bādhakaṃ tan nipātanam // BVaky_3,14.588 //
etam utkrāmato nūnaṃ vatyarthaṃ nañsnañāv iti /
tayoḥ pravṛttāv utsargo bādhanān nopapadyate // BVaky_3,14.589 //
nañsnañau vihitau yena sa yogo nāvagāhate /
vatiprakaraṇaṃ tad dhi liṅgam evaṃ samarthyate // BVaky_3,14.590 //
abhedenopamānasya bhinnārthopanipātitā /
ūhas tathopamānānām aṅgavan nopalabhyate // BVaky_3,14.591 //
gāvedhuke carau dṛṣṭā govikartākṣavāpayoḥ /
paśū rudra iva hy etāv ity ekavacanaśrutiḥ // BVaky_3,14.592 //
upamānasya bhedāc ca bahuṣu syād año vidhiḥ /
kāśyapā iti lopaḥ syāt tathā pratikṛtiṣv api // BVaky_3,14.593 //
evaṃ tu yuktavadbhāvād atraikavacanaṃ bhavet /
lum manuṣye tathoktaṃ syāl liṅgasyaikasya siddhaye // BVaky_3,14.594 //
upameyeṣu bhinneṣu kiṃ cid ekaṃ pravartate /
pratyayasya vidhau tatra nityaṃ yuktavad iṣyate // BVaky_3,14.595 //
yadā pratyupameyaṃ tu tad ekaikam avasthitam /
tadā bāhyārthabhedena taddhitāntaṃ pracīyate // BVaky_3,14.596 //
yathā samūhapracaye dvigūnāṃ bhinnasaṃkhyatā /
pañcapūlyādiṣu tathā lubantapracayo bhavet // BVaky_3,14.597 //
pracaye bhidyamāne tu saṃkhyā pūleṣu bhidyate /
arthabhedo lubanteṣu naivaṃ kaś cana dṛśyate // BVaky_3,14.598 //
yeṣūpameyavacanaḥ śabdo 'nyo na prayujyate /
upamānasya tatrānyaiḥ saṃkhyāyā bheda iṣyate // BVaky_3,14.599 //
yathā guḍatilādīnāṃ prayogād ekasaṃkhyatā /
pākāder aprayoge tu bhinnā saṃkhyābhidhīyate // BVaky_3,14.600 //
yaḥ saṃbandhigato bhedaḥ sa prayoge pratīyate /
saṃbandhinām ato bheda upameye na gamyate // BVaky_3,14.601 //
tasmāt sāmānyaśabdatva- prasaṅgavinivṛttaye /
upameyagato bheda upamāneṣu dṛśyate // BVaky_3,14.602 //
upamānaṃ samastānām abhinnam śrūyate kva cit /
bhinnānām upameyanām ekaikam vopamīyate // BVaky_3,14.603 //
yathā garuḍa ity etad vyūhāpekṣaṃ prayujyate /
ekena yatra sādṛśyaṃ vainateyena hastinām // BVaky_3,14.604 //
ekasyāpi pratīyeta bhinnā pratikṛtiḥ saha /
kāśyapasyeti tenāyaṃ pratyekam avatiṣṭhate // BVaky_3,14.605 //
meghāḥ śaila ivety ukte samastānāṃ pratīyate /
sādṛśyam giriṇaikena pratyekaṃ tena bhidyate // BVaky_3,14.606 //
chāpekṣā tadviṣayatā vidheyatvān na gamyate /
kākatālīyam ity atra prasiddham hy upalakṣaṇam // BVaky_3,14.607 //
rājāśvādiś ca viṣayaḥ syād anyo vety aniścitam /
tena cchasya vidhānāt prāg vyapadeśo na vidyate // BVaky_3,14.608 //
dvayor ivārthayor atra nimittatvaṃ pratīyate /
ekenāvayavo yuktaḥ pratyayo 'nyena yujyate // BVaky_3,14.609 //
caitrasya tatrāgamanaṃ kākasyāgamanaṃ yathā /
dasyor abhinipātas tu tālasya patanaṃ yathā // BVaky_3,14.610 //
saṃnipāte tayor yānyā kriyā tatropajāyate /
vadhādir upameye 'rthe tayā chavidhir iṣyate // BVaky_3,14.611 //
kriyāyāṃ samavetāyāṃ dravyaśabdo 'vatiṣṭhate /
pātāgamanayoḥ kāka- tālaśabdau tathā sthitau // BVaky_3,14.612 //
yad anvākhyāyakaṃ vākyaṃ tad evaṃ parikalpyate /
prayogavākvaṃ yal loke tad evaṃ na prayujyate // BVaky_3,14.613 //
yayor atarkitā prāptir dṛśyate kākatālavat /
tayoḥ samāsaprakṛter vṛttir abhyupagamyate // BVaky_3,14.614 //
kākasya tālena yathā vadho yasya tu dasyunā /
tatra citrīkṛte 'nyasminn upameye cha iṣyate // BVaky_3,14.615 //
cañcatprakāraś cañcatko bṛhatka iti cāpare /
maṇimaḍḍūkakhadyotān sādṛśvena pracakṣate // BVaky_3,14.616 //
tatronmeṣanimeṣābhyāṃ khadyota upamīyate /
śvāsaprabandhair maṇḍūkaḥ spandamānaprabho maṇiḥ // BVaky_3,14.617 //
pravikāsiprabho 'lpo 'pi mahān ya upalabhyate /
bṛhatka iti tatraiṣa maṇau śabdaḥ prayujyate // BVaky_3,14.618 //
sādṛśyam eva sarvatra prakāraḥ kaiś cid iṣyate /
bhede 'pi tu prakārākhyā kaiś cid abhyupagamyate // BVaky_3,14.619 //
prakāravacanaḥ kaś cit prakāravati saṃsthitaḥ /
prakāramātre vartitvā kaś cit tadvati vartate // BVaky_3,14.620 //
sādṛśyagrahaṇaṃ sūtre sadṛśasyopalakṣaṇam /
tulyayor avyayībhāve sahaśabdo 'bhidhāyakaḥ // BVaky_3,14.621 //
vipsāsādṛśyayor vṛttir yā yathārthābhidhāyinaḥ /
sa cāyam avyayībhāve bhedo bhedena darśitaḥ // BVaky_3,14.622 //
sādṛśyaṃ yogyatā kaiś cid anāv abhyupagamyate /
yat tu mūrtigataṃ sāmyaṃ tat sahenābhidhīyate // BVaky_3,14.623 //
itthaṃbhāve 'pi sādṛśyaṃ buddhyavasthānibandhanam /
grahaṇe bhedamātrasya tatrānyaivābhidhīyate // BVaky_3,14.624 //
gaur vāhīka iti dvitve sādṛśyaṃ pratyudāhṛtam /
śuklādau sati niṣpanne vāhīko na dvir ucyate // BVaky_3,14.625 //
iti bhartṛharikṛtaṃ vākyapadīyam samāptam
