Nāgārjuna: Bhavasaṅkrāntiparikathā
namaḥ kumārabhūtāya mañjuśriye /
bhāvānna jāyate 'bhāvo nābhāvādapi jāyate /
bhāva utpaddyate nityaṃ bhābo bhrāntiḥ khapuṣpavat // 1 //
sati dharme nabhastulye khatulyaṃ jāyate param /
pratītya sarva khasamaṃ bhāvastasmādabhāvavān // 2 //
sbabhāvataḥ karma nāsti heturnāsti phalaṃ na ca /
na viddyata idaṃ sarbaṃ loko nāsti na bhañjanam // 3 //
anutpannaśca yo bhāvaḥ paraṃ (sa)
janayetkatham /
lokaḥ prathamato 'jātaḥ kenāpi na hi nirmitaḥ /
somasiṃhapurītulyo loko bhramyatyanarthake // 4 //
loko vikalpadutpanno vikalpaścittasaṃbhavaḥ /
cittaṃ hi kāyāśrayakaṃ tasmātkāyo vicāryate // 5 //
rūpaṃ śūnyaṃ vedanā niḥsvabhāvā saṃjñā nāste nāsti saṃskārabhāvaḥ /
bhūtaṃ hitvā cittacaitte ca nastastasmātkāyaḥ kalpahīnasvabhāvaḥ // 6 //
citta nāsti na dharmāste na kāyo nāpi dhātavaḥ /
advayīkaraṇaṃ hīdaṃ tattvaṃ vidvadbhirucyate // 7 //
anālambamidaṃ sarvamanālambaṃ prabhāṣitam /
kṛtvā matimanālambāmanālambaṃ samuddhitaṃ // 8 //
dānaśīlakṣamāvīryadhyānādau suniṣevite /
acireṇaiva kālena paramāṃ bodhimāpsyati // 9 //
upāyaprajñayosthitvā sattvāṃśca karuṇāpayet /
sarvajñānaṃ śighrameva lapsyate nahi saṃśayaḥ // 10 //
nāmamātramidaṃ sarvaṃ saṃjñāmātre pratiṣṭhitam /
nābhidhānātpṛthagbhūtamabhidheyaṃ na vidyate // 11 //
anāmakāḥ sarvadharmā nirātmānaḥ prakīrtitāḥ /
ime dharmā abhūtāśca kalpanāyāḥ samuddhitāḥ /
kalpanā sāpi śūnyeyaṃ yayā śūnyeti kalpitāḥ // 12 //
cakṣu paśyati rūpāṇi tattvavaktrā yaducyate /
mithyābhimānalokasya sāṃvṛtaṃ satyamīritam // 13 //
sāmagryā darśanaṃ yatra prakāśayati nāyakaḥ /
prāhopacārabhūmiṃ tāṃ paramārthasya buddhimān // 14 //
na cakṣuḥ prekṣate rūpaṃ mano dharmānnvetti ca /
etattu paraṃ satyaṃ lokasya viṣayo na yat // 15 //
cakṣurnāsti na rūpañca dṛśyaṃ nāsti na manaskriyā /
cittaṃ svapnasamaṃ bhrāntiḥ sarvaṃ na sadasanna ca // 16 //
ācārya āryanāgārjunakṛta bhavasaṅkrāntiparikathā sampūrṇā //
