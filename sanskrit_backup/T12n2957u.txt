| | vṛttamālāstutiḥ ||
vṛttamālāvivṛtyanvitā ||
oṁ namo mañjuśriye ||
jñānaśrīprabhavāṁ vṛttamālāmiva dhiyāṁ nidheḥ |
jñānaśrīprabhavāṁ vṛttamālāṁ vayamupāsmahe ||
 ihāyaṁ prakarṣapārīṇaguṇagaṇajñānajñānaśrīmitro vṛttamā nta māryamañjuśriyamabhituṣṭūṣuryatiśarīrasaṁjñābhiḥ svacchandaso vṛttabhedānapi pratipipādayiṣurādau  #
tāvatpratipādyavṛttānāṁ sāmānyena prabhedaprastāvanāmāha | 
vṛttamityādi ||
vṛttaṁ samamardhasamaṁ viṣamaṁ cetyāmananti vāgīśaḥ |
trividhaṁ parārthavidhaye samāsato vyāsato 'nantam || 1 ||
vāgīśo mañjuśriyastava vṛttaṁ caritramāmananti manyanta upadiśanti vā |
munīndrā iti śeṣaḥ |
kiṁbhūtaṁ tadityāha |
samaṁ tulyaṁ śāntarūpamityarthaḥ |
ardhasamaṁ takrodharūpam |
viṣamaṁ vikaṭakrodharūpam |
itītthaṁ saṁkṣepeṇa triprakāraṁ caritaṁ tava kathayanti |
vistaratastvekaikasyānantyādanantam |
kimarthamityāha |
parārthavidhaye parārthakaraṇārtham ||
vṛttapakṣe tu vāgīśaḥ |
piṅgalādayo munayaḥ |
vṛttaṁ padyabhedam |
samaṁ vaiśvādi |
ardhasamamupacitrādi |
viṣamaṁ padacaturūrdhvādi |
itītthaṁ trividhaṁ samāsata āmananti |
atrāpi samādīnāṁ pratyekamanantatvādanantam |
taduktam 'anantaḥ padyamārgo 'yaṁ viśeṣaḥ pāṭhaśobhayā' iti |
parārthavidhaya iti pūrvavat |
athavā paraḥ prakṛṣṭo yo 'rthaḥ |
tasya vidhaye pratipādanārtham |
vṛttanibaddho hyarthaḥ supratipado bhavati ||
punaḥ kiṁbhūtaṁ tadvṛttamityāha |
pratiniyatetyādi ||
pratiniyatākṛtirūdaṁ varamunibharyatra nāma saṁgītam |
chandaḥ padaṁ ca paramaṁ sfurati yathā vividhavinyāsaiḥ || 2 ||
yatra yeṣu vṛtteṣu pratiniyatāsvākṛtiṣu mūrtiṣu rūdaṁ prasiddhaṁ nāma varamunibhirbuddhaiḥ saṁgītaṁ saṁbhūya gītam |
sthiracakrādisaṁjñā saṁgranthitā |
yatra ca cchando 'bhilāṣaḥ |
sfurati paśyatāmiti śeṣaḥ |
padaṁ paramamiti |
pratiṣṭhā ca vyavasthitiśca śreṣṭhaṁ sfurati |
kathaṁ sfurati |
vividhā ye vinyāsāḥ sattvānāṁ rūcisamāropāstadanatikramaiḥ |
astāvasya pākṣikatvāditi bhāvaḥ ||
vṛttapakṣe tu pratiniyatāsvākṛtiṣu niyatagurūlaghukramasvarūpeṣu |
rūdaṁ prasiddhaṁ nāma |
varamunibhiḥ piṅgalādibhiḥ saṁgītamidaṁ vaiśvamiyaṁ tanumadhyetyādi |
yatra ca cchando gāyatryādi saṁjñeti |
kathaṁ vividhā ye vinyāsāstatra tatra gāyatryādi saṁjñāniveśāstadanatikramaiḥ |
pāṁ ceti yatiḥ |
taccotkṛṣṭaṁ sfurati |
atrāpi yathāvividhavinyāsai riti yojyam |
'viśrāmo'rdhe pade bhaṅgaḥ pādāṁśe vakṣyato yatiḥ' iti vacanāt |
athavā śuddhavirāḍārṣabhādāvekādisthāneṣu bhāvāt |
yateryathā yādṛśā ye vividhā vinyāsāstaiḥ |
tadvṛttamāmanantīti pūrveṇa saṁbandhaḥ |
tatra pratiniyatākṛtīti sāmānyena śarīrasya prastāvanā |
nāmasaṁgītamiti saṁjñāyāḥ |
padamiti yateḥ |
chandaśceti cchandasaḥ |
nanu hariharādibhyo guṇāhikye bhagavatastatparihāreṇa stutyarhatā ||
tadevaṁ tadguṇagauravaṁ kathamavagatamityāha pratirūpetyādi ||
pratirūpadarśanādapi śakyāḥ sakalakrameṇa gurūlaghavaḥ |
vigaṇayituṁ dhīmadbhiḥ kimaparamatrānuyogena || 3 ||
pratirūpāḥ pratikṛtayaḥ |
taddarśanādapi |
 ime guravo na kevalaṁ nirūpaṇād guṇagauravādime laghavo guṇalāghavāditi sakalakrameṇa sarvaprakāraṁ vigaṇayituṁ parisaṁkhyātuṁ dhīmadbhiḥ śakyante 
taduktam 'rūpamaho yathedamāhlādi paṭe'pi hi nātha tāvakam' iti |
ataḥ kimaparaṁ prayojanamatra stutiprastāve'nuyogena paryanuyogena kṛtena kim |
nānyadityarthaḥ ||
vṛttapakṣe tu nanu pūrvācāryapraṇītabhādisaṁjñāmantareṇa kathaṁ niyatagurūlaghukramaniścaya ityāha |
rūpāṇi sūtraśrlokāḥ |
teṣāṁ pratirūpāṇi prastārāḥ |
taddarśanādapi |
na kevalaṁ bhādisaṁjñādvāreṇa |
ato bhādisaṁjñāṁ vinā kathaṁ gurūlaghukramanirṇaya ityatra praśnena kiṁ phalam |
bhādisaṁjñayā granthagauravāt pratipattigau ravācceti bhāvaḥ ||
idānīmasya granthasya bhaṅgyā pravṛttiprayojanamupadarśayitumāha |
prabhavatvityādi ||
prabhavatu vibhramahataye vicintyamānaṁ tadādarādbhavatām |
sukṛtimukhābhijanānāṁ vācāṁ nijamekamābharaṇam || 4 || ||
prastāvanā ||
tadbhagavato vṛttam |
ādarādvicintyamānamabhyasyamānaṁ bhavatāṁ vibhramahataye viparyāsaprahāṇāya prabhavatu |
śrutamayyā hi prajñayā prathamamavadhārya cintāmayyābhyasyamānamabhyāsaprakarṣādbhagavadvṛttaṁ vibhramasaṁbhraṁśāya bhavati |
kiṁbhūtaṁ tadvṛttamityāha |
sukṛteti |
sukṛtimukhamabhijana utpattisthānaṁ yāsāṁ tāsāṁ vācāṁ nijamanāgantukamasādhāraṇaṁ vā |
ekamanyābhāvāt ābharaṇamalaṁkāraḥ |
upavarṇyamānena hi vāgīśasya vṛttena sukṛtināṁ vacāṁsyalaṁkriyante |
tadanena bhagavato vṛttacintā viparyāsanirāsaprayojanikā |
 tadvarṇanaṁ ca vācāṁ bhūṣaṇāyālamiti bhavatāmapi santa staccintāvarṇanayoḥ pravṛttirūciteti dṛṣṭādṛṣṭalakṣaṇaṁ pravṛttiprayojanaṁ prakāśitam 
vṛttapakṣe tu tatsamādivṛttaṁ tātparyato vicintya mānaṁ bhavatāṁ śrotṝṇāṁ vibhramahataye vṛttaviṣayājñānaprahāṇāya prabhavatu |
kathaṁbhūtaṁ tadityāha |
sukṛtetyādi |
vṛttaṁ hi kavigirāmābharaṇabhūtam |
pādabaddha tvena vālmīkinā prathamamavatāritatvāditi |
prayojanaṁ pūrvavadavagantavyam ||
prastāvaneti |
abhidhāsyamānasyārthasyopaddhāta ityarthaḥ ||
dhīgīḥ śrīṇāmiti ||
dhī- gīḥ |
śrī - ṇām || 5 ||
nijai- kabhūḥ |
vibhā- tiyā || 6 ||
ekākṣarasyokta nāmnaśchandasaḥ śrīsaṁjñakamidaṁ vṛttam |
yadyapi ṣaḍakṣarādibhireva kāvyavartamani vyavahāro dṛśyate naikākṣarādibhirasundaratvāt |
taduktaṁ padyaviveke uktamatyuktakaṁ madhyā pratiṣṭhā supratiṣṭhayā |
prāyaḥ prayogabāhyatvādabhavyatvācca nāśritāḥ ||
tathā ca jayadevaḥ 'gāyatraṁ chandasāmādyam' iti |
ratnākare ca 'cchandāṁsi viduḥ ṣaṭkairārabhyaikaika vṛddhibhiḥ pāaiḥ iti |
ihāpi vakṣyati gāyatrīva cchandaḥ svādyā iti |
padyālaṁkāre 'pi 'gāyatryādīnyeva cchandāṁsi darśitāni |
la iha tu śrlokabandhāntareṇa cchandovṛttanāma noktam |
tathāpi saṁbhavamātreṇa nirdeśādadoṣaḥ |
kiṁ ca prayogo 'pyanyatra dṛśyate |
yathā dhīḥ śrīḥ |
testām ||
sarvaiḥ kāryā |
buddhe bhaktiḥ ||
saugataṁ madvalam |
sūditaṁ yuktibhiḥ ||
śīlairādyāḥ sarve sattvāḥ |
saukhyopetāḥ saṁpadyantām ||
sarvavidājñā yo'nuvidhatte |
taṁ ca sadarthāḥ ke na bhajante ||
raṅgaracanāyāṁ ca ' smṛtihetave purūṣottamaḥ |
bharatādiṣuddharate lavam' iti ||
tatra dhīratrānāsravā prajñā |
gīranavadyā vāk |
śrīḥ laukikalokottarā saṁpattiḥ |
tāsāṁ nijā svabhāvasiddhā |
ekā advitīyā bhūrbhūmirāśraya utpattisthānaṁ vā |
sā nīlotpalapāṇermañjuśriyo mūrtirjayatīti vakṣyamāṇena saṁbandhaḥ ||
nijaikabhūrvibhāti yeti vdyakṣarasyātyuktanāmnaśchandasaḥ sukhaṁ nāma vṛttam ||
punaḥ kiṁbhūtā sā mūrtirityāha |
tadguṇāśaṁsibhiḥ sevyate cāniśamiti ||
tadguṇā- śaṁsibhiḥ |
sevyate cāniśam ||
7 tryakṣarasya madhyābhidhānasya mṛgī nāmedaṁ vṛttam |
na kevalaṁ dhīgīḥ śrīṇāṁ nijaikabhūḥ |
tasyāstanorye guṇā lakṣaṇānuvyañjanādayastānāśaṁsitumabhilaṣituṁ śīlaṁ yeṣāṁ taiḥ |
dhīgīḥ śrīguṇāśaṁsibhirvā surāsurādiṣūgatairvā |
suranarapradhānaiḥ sevyate copāsyate yā tanuriti yojyam ||
kiṁbhūtaistairityāha |
samāśrayaskhalanmalairiti |
samāśraya- skhalanmalaiḥ |
surāsurā- diṣūdgataiḥ || 8 ||
samāśrayo bhagavadāśrayaṇam |
tasmāddhetoḥ skhalanto malā rāgādayaḥ kleśā yeṣāṁ taiḥ |
tadayamarthaḥ |
yata eva te surāsurādipravarā bhagavatastanuguṇamāśaṁsanti |
tata eva taiḥ sā sevyate 'niśaṁ tadva śācca skhalanmalatayā krameṇa tadguṇalābhino bhavantīti |
samāśrayaskhalanmalaiḥ surāsurādiṣūdgatairiti caturakṣarasya pratiṣṭhānāmno jayā nāma vṛttametat ||
punaḥ kiṁbhūtairityāha |
naikabhavīyetyādi ||
naikabhavīyā- bhyāsavivṛddham |
bodhaviśeṣaṁ sādhu dadhānaiḥ || 9 ||
idaṁ pañcākṣarasya supratiṣṭhākhyasya paṅktināmadheyaṁ vṛttam |
uktādisu pratiṣṭhāntasya cchandaḥ pañcakasyāpare'pi vṛttaviśeṣā rājena darśitāḥ |
tatraivāvaboddhavyāḥ |
naikabhavo nakhāditvānnalopābhāvaḥ |
tatra bhavo vṛdhdyāditvācchaḥ |
naikabhavīyo'bhyāsaḥ |
tena vivṛddho vṛddhiṁ gato yaḥ sa bodha viśeṣo viparyāsādidoṣarahitaḥ |
taṁ sādhu śobhanaṁ dadhānaiḥ |
 etena bhagavadāśrayaskhalanmalatve 'pi tadupadeśā bhāvenāneka janmaparaṁparābhyāsa vivṛddhabuddhiviśeṣasyābhāvānnānalpakalpopa citapuṇyajñānasaṁbhūtabhagavaddehaguṇaviśeṣalābha  #
iti prakāśayati || 
punaḥ kīdṛśī sā tanurityāha |
gītetyādi ||
gītā gāyatrīva cchandaḥ svādyā sadbhiḥ |
vṛttaṁ bhāvi śreyo yasyāṁ sadvā vaiśvam || 10 ||
yā sadbhirgītā |
yathā gāyatrī cchandaḥ su madhya ādyā tathā sāpi cchandasābhilāṣeṇa svādyeva svādyā āsvāanīyā |
abhilāṣavṛttirapi cchandaḥ śabdo 'sti |
yathā cchandasā hi vacasāṁ pravṛttiriti |
yasyāṁ ca tanau viśvasyedaṁ vaiśvaṁ śreyaḥ |
vṛttaṁ bhūtam |
bhāvi bhaviṣyat |
sadvā vidyamānaṁ ca ||
vṛttapakṣe iyamādyā gāyatrī cchandaḥ su yasyāmidaṁ vaiśvaṁ vṛttam |
gāyatrī cchandaḥ svādyāyasyāmiti śaraṇaṁ yāvadadhikṛtaṁ veditavyam ||
nīlotpalapāṇerityādi yojitam |
nīlotpalapāṇerlīlānilayasya |
śāsturjayatīyaṁ mūrtistanumadhyā || 11 ||
līlānilayo vilāsabhavanam |
tanu kṣāmaṁ madhyaṁ yasyāḥ sā tanumadhyā ||
vṛttapakṣe gāyatrī cchandaḥ svādyā yasyāmiyaṁ tanumadhyā nāma ||
prasīdetyādi ||
prasīda bhagavan vilokaya manāk |
jaḍaṁ janamimaṁ tvadekaśaraṇam || 12 ||
he bhagavan prasīda prasanno bhava |
tādṛśaśca mādṛśi |
jaḍamajñaṁ janaṁ vilokaya |
kiṁbhūtam |
tvadekaśaraṇam |
tvamekaḥ śaraṇamāśrayo yasyeti hetubhāvena viśeṣaṇam ||
vṛttapakṣe gāyatrī cchandaḥ svādyā yasyāṁ śaraṇaṁ nāma vṛttam ||
jājvalītītyādi ||
jājvalīti śāsanaṁ tvāṁ sametya saugatam |
sūryadhāma duḥsahaṁ sātirekamuṣṇi hi || 13 ||
tvāṁ sametya prāpya |
sugatasyedaṁ saugataṁ śāsanaṁ pravacanaṁ tadartho vā |
jājvalīti atyartha jvalati |
edīpyata ityarthaḥ |
hiśabdaḥ sādṛśye |
yathā uṣṇi uṣṇasamaye |
'uṣa dāhe' |
āuṇādikaḥ pūśāditvāt kanin |
sūryadhāma |
atireka ādhikyaṁ tena saha vartate sātirekamadhikaṁ duḥsahaṁ bhavati |
tatra sūryatejaḥsthānīyaṁ śāsanam |
uṣṇasamayakalpo bhagavān |
jājvalītīti ca sātirekaduḥsahatā sucitaiva ||
vṛttapakṣe uṣṇihi saptākṣare chandasiḥ sātirekam |
ūrdhvagāmiparyantamuṣṇihītyadhikāraḥ |
padyālaṁkāre 'jātau bahuvacane uṣṇiham ' iti nirdeśo'ntimasya gurūtvajñāpanārthaḥ |
iha tu samavṛttaprastāvāt pādāntarasāhacaryādgurūtvasaṁgatiḥ ||
dadhatyapītyādi ||
dadhatyapi nikāmaṁ kumāralalitāni |
tanustava jinānāṁ kumāra lalitaiva || 14 ||
kumāralalitāni śiśuceṣṭitāni tava tanurdadhatyapi nikāmamatyarthaṁ lalitaiva manoharaiva |
he jinānāṁ kumāra |
loke khalu prekṣaṇe prekṣāpūrvāṇi bālavilasitāni na paritoṣamāvahanti |
tava tu tanustāni bibhratyapi paritoṣakarīti virodhābhāsaḥ |
vineyānurodhena tadāśrayātparihāraḥ |
vṛttapakṣe uṣṇihi kumāralalitā nāma ||
jāyata ityādi ||
jāyate janarāśeryāmanusmarato'pi |
nirdhutāharabhāvamūrdhvagāmi ca rūpam || 15 ||
yāṁ tava tanumanusmarato'nudhyāyato janarāśeḥ |
nirdhuto niḥśeṣeṇa dhuto dhvasto'dharabhāvo jātiguṇādibhiradharatā yena tathābhūtaṁ rūpaṁ svabhāvo jāyate |
na kevalam |
kiṁ tūrdhvagāmi ca jātiguṇādibhirevordhvagamanaśīlamutkṛṣṭapadavartī ti yāvat ||
vṛttapakṣe uṣṇihi ūrdhvagāmi vṛttam |
anyeṣāmuddhatā nāma ||
punaḥ kiṁbhūtā sā tanurityāha |
yadguṇetyādi ||
yadguṇastutivistarādastasaṅgamanuṣṭubhi |
dhīramekamudīrayantyuttamaṁ padamudgatāḥ || 16 ||
yasyāstanorguṇastutistasyā astasaṅgaṁ svārthāsaktirahitaṁ yathā bhavati tathā vistaraṇāt prathanāt |
ghīraṁ paṇḍitamekamadvitīyamudīrayanti kathayanti |
ke te |
uttamamutkṛṣṭaṁ padamudgatāḥ prāptāḥ |
buddhā ityarthaḥ |
kasmin viṣaye dhīramudī rayantītyāha |
anuṣṭubhi |
'ṣṭubhu stambhe |
anekārthatvādiha stutyarthaḥ |
anurūpaṁ stobhanamanuṣṭubh |
upasargāt sunotītyādinā ṣatvam |
ya eva svasukhanirapekṣo mañjughoṣatanuguṇastutīstanoti tamevānurūpastutividhau vijño 'yamiti vyapadiśanti munīndrā ityarthaḥ |
athavā astasaṅgamiti dhīramityasya pada mityasya vā samānādhikaraṇam ||
vṛttapakṣe 'nuṣṭubhi aṣṭākṣare cchandasi uttamaṁ nāma |
anuṣṭubhītyadhikāraścitrapadāṁ yāvat ||
punaḥ kiṁrūpā tanurityāha |
ghoretyādi ||
ghoraohatāmasāvarūddhabuddhilocanasya |
ratnayaṣṭidīpikaiva yā samānyabhūjjanasya || 17 ||
yā tava tanuḥ |
ratnamayī yaṣṭiḥ saiva dīpikā saiva janasya samānyabhūt |
sādhāraṇībhavati smeti cvyantaḥ |
kiṁbhūtasya janasya |
tama eva tāmasam |
moha eva tāmasaṁ tattvadarśanavibandhakatvāt |
ghoraṁ yanmoha tāmasaṁ tenāvarūddhaṁ buddhilocanaṁ yasya ||
vṛttapakṣe'nuṣṭubhi samānī nāma ||
jagattnayetyādi ||
jagattnayātiśāyinīṁ munīndrasaṁpadaṁ prati |
sfurantyaśeṣanāyaka pramāṇikāpi saiva naḥ || 18 ||
kiṁ ca he aśeṣanāyaka |
saivoktarūpā tava tanuḥ no 'smākaṁ pramāṇaṁ pramitiṁ karotīti pramāṇikā paricchedikā |
kiṁ prati pramāṇikā |
jagattnayamatiśayitumatibhavituṁ śīlaṁ yasyāstathābhūtāṁ munīndrāṇāṁ lokottarasaṁpattiṁ prati |
kīdṛśī satītyāha |
sfurantī dīpyamānā |
anyadapi hi pramāṇaṁ parisfuradeva paricchedakaṁ prameyasya |
tathā bhagavato 'pi tanurmahāpurūṣalakṣaṇaiḥ paritaḥ sfurantī munīndrasaṁpadaḥ paricchedikā |
yatrākṛtistatra guṇā vasantīti nyāyāt ||
vṛttapakṣe 'nuṣṭubhi pramāṇikā ||
tīvretyādi ||
tīvrakleśaploṣadhvaṁsapraude vaṁśe saṁbuddhānām |
dhatte bhūṣāṁ bhātīyaṁ te 'mbhode yadvadvidyunmālā || 19 ||
iyaṁ te tanuḥ bhātī dīpyamānā satī bhūṣāmalaṁkāraṁ dhatte karoti |
kutra |
saṁbuddhānāṁ vaṁśe |
kiṁbhūte |
kleśaiḥ kṛtaḥ ploṣo dāhaḥ |
tīvro yaḥ kleśaploṣastasya pradhvaṁsaḥ |
tatra praude pragalbhe |
kiṁ yatra rocamānaṁ yathā bhūṣāṁ dhatta ityāha |
yathā vidyunmālā saudāmanīdāma |
ambhodo jalado'pi |
tīvraḥ kleśaḥ kliṣṭiḥ ploṣaśca dāhaḥ |
tayordhvase praudaḥ |
mañjunāthatanorapi bhāsamānayā vidyunmālayā sāmyam ||
vṛttapakṣe 'nuṣṭubhi vidyunmālā ||
ketanadaṇḍamityādi ||
ketanadaṇḍaṁ dadhato'dhyāpayituṁ nītimiva |
sadgurūlīlā bhavato bhāti jaganmāṇavakam || 20 ||
bhavato mañjuśriyaḥ |
sadgurūlīlā sadgurośceṣṭā bhāti |
kiṁbhūtasya |
ketanaṁ cihnamutpalaṁ tadeva daṇḍa iva sanālatvāddaṇḍastaṁ dadhata iti hetubhāvena viśeṣaṇam |
kiṁ kartum |
jagadeva māṇavaka iva |
māṇavako baṭurbālo vā |
taṁ dharmanītimadhyāpayituṁ pāṭhayitum |
upādhyāyo hyanabhiyuktaśiṣyāṇāṁ bhayopadarśanārthaṁ daṇḍaṁ dhārayannadhyāpayati ||
vṛttapakṣe'nuṣṭubhi māṇavakam ||
trijagata ityādi ||
trijagato nijagatiṁ prathayataḥ pṛthudhiyaḥ |
karatalaṁ tava calatkisalayaṁ tulayati || 21 ||
tava pṛthudhiyaḥ kara eva karatalam,
bhūtalavat |
taccalatkisalayaṁ tulayati |
tadvadityarthaḥ |
kiṁbhūtasya |
trijagatastraidhātukasya |
nijāṁ śubhāśubhakarmādikṣiptāṁ devādigatiṁ nijasvabhāvaṁ vā prathayataḥ kathayataḥ |
dharmadeśanāsamaye bhāvābhivyaktyabhinayena pāṇeścalanāccalatpallavena sāmyamuktam ||
vṛttapakṣe'nuṣṭubhi kisalayam ||
sādhigama mityādi ||
sādhigamaṁ samakālaṁ tattvaraseṣu vidhatte |
viśvamadhīśvara citraṁ citrapadā tava vāṇī || 22 ||
he adhīśvara tava vāṇī bhāratī |
citrāṇi nānāprakārāṇi padāni yasyāḥ sā tathābhūtā satī |
viśvaṁ sarvaṁ vineyajanaṁ samamekakālaṁ tattve raseṣu paramārtharasa viṣaye sādhigamaṁ saprativedhaṁ vidhatte yattaccitra māścaryam |
bhagavataḥ khalvabhinnāpi bhāratī vineyānāmāśayabhedena bhidyamānā nānāpadavyañjanaiḥ cara dhamādhatte ||
vṛttapakṣe'nuṣṭubhi citrapadā ||
bṛhatyāmityādi ||
bṛhatyāṁ vibhūtyāṁ ta eke padanyāsamāsādayanti |
kṣaṇaṁ yatra te labdhalakṣyaḥ kaṭākṣo'pi viśrāntimeti || 23 ||
yatra yeṣu |
te tava |
labdhalakṣyaḥ san kaṭākṣo'pi |
na kevalaṁ vacanādi |
kṣaṇaṁ viśrāntimeti viśrāmyati |
ta evaike tvatkaṭākṣapātapūtā bṛhatyāṁ mahatyāṁ vibhūtyāṁ cakravartyādisaṁpadi padanyāsamāsādayanti pratiṣṭhāṁ labhanta iti yāvat ||
vṛttapakṣe bṛhatyāṁ navākṣare cchandasi kaṭākṣo nāmāpūrvam |
bṛhatyāmiti mudrāparyantamadhikriyate |
tvaṝśaivetyādi ||
tvadṝśaiva parimalanād bhavyatāmiyamupagatā |
bhāti bhūmiriva janatā saṁtatāhitahalamukhī || 24 ||
kiṁ ca tvaccakṣuṣaiva parimalanāt paricayāt kāraṇāt |
iyaṁ janatā janasamūhaḥ |
bhavyatāṁ śāntifalabhājanatāmupagatā satī saṁtatāhitahalamukhī bhūmiriva bhāti |
saṁtataṁ nirantaramāhitaṁ halasya mukhaṁ yathā tathā |
yathā khalu satatahalamukhaprahatā bhūmirbhāvifalaniṣpattau yogyā tadvaduktarūpāpi janatetyarthaḥ ||
vṛttapakṣe bṛhatyāṁ halamukī ||
nanu bhagavannayanārimalanamātreṇa janatābhimatafalaniṣpādanayogyā |
na hi halaparikarmamātrādasati salilaseka bījavapanādau bhūmirapi sasyaprabhūtihetuḥ pratīyate |
tat kathaṁ tasyā bhavyatāvagatiri tyāha |
varadetyādi ||
varada sā hi saṁjanyate pariṇatistayāsyāṁ yataḥ |
vacanabījamuptaṁ tvayā falati śāntirūpaṁ falam || 25 ||
he varada |
tayā tvadṛśā parimalitayā sā kāpi pariṇatiḥ pratisargamupa cīyamānapuṇyasaṁbhārādibhirviśiṣṭātmabhāvāvasthā pāthaḥ sekādibhiriva bhūmyāḥ |
hiryasmāt |
saṁjanyate saṁtatyā niṣpādyate |
yataḥ pariṇatiparaṁparāyāḥ |
asyāṁ janatāyām |
sāmarthyamavadhārya tvayā vacanameva bījamuptam |
śāntiḥ saṁkleśopa śamastallakṣaṇaṁ falaṁ falati niṣpādayati |
salilāvasekādiparikarmitāyāṁ bhuvi bījamuptaṁ sasyamiva ||
vṛttapakṣe bṛhatyāṁ rūpaṁ nāma ||
kalayitumityādi ||
kalayitumiha kaḥ śaktastava khalu caritānīśa |
satamasi samaye toye bhujagaśiśusṛtānīva || 26 ||
he īśa |
iha jagati tava caritāni khalu niścitaṁ ko'rvāgdarśī kalayituṁ jñātumīśaḥ śaktaḥ |
kutra kiṁ yathetyāha |
satamasi sāndhakāre samaye |
yathā bhujagaśiśoḥ sṛtāni gamanāni |
salile sarpasyāpi vicaritāni na lakṣyante prāgeva tacchiśoḥ |
tatrāpi sāvatamasasamaye |
tathā ca tava caritānītyarthaḥ ||
vṛttapakṣe bṛhatyāṁ bhujagaśiśusṛtā ||
bhavādṛśo'pi tarhi bhagavaccaritāparicayena mauna mevocitamityāha |
kiṁtvityādi ||
kiṁtūdasyati dhariyadhvasī tvatkīrtiśrutijanmānandaḥ |
svapraudipratipattinyastāṁ lokasyānanamudrāmīśa || 27 ||
tathāpi he īśa tvatkīrteḥ śrutirākarṇanam |
tajjanmā ānando harṣaḥ |
lokasya mādṛśo janasya |
ānanamudrāṁ caritaviṣaye maunamudasyati kṣipati |
kiṁbhūtām |
svasyātmanaḥ |
praudiḥ prāgalbhyam |
tatpratipattyā nyastāṁ niveśitām |
 yadyasāvātmajñatayā svapraudiṁ pratipannavānnahamasminviṣaye samartha iti tadā dhairyamadhiṣṭhāya tiṣṭhato'syānando 'pi kathamānanamudrāmudasitumīśa  #
ityāha dhairyadhvasrīti || 
vṛttapakṣe tu bṛhatyāṁ mudrā nāma ||
śrītyādi ||
śrīniketa līlācaturaṁ te prāptapāra vidyācaraṇānām |
bhāti varṣma buddhātmajapaṅktau yadvadambujanmasvaravindam || 28 ||
he śriyāṁ niketa nivāsa |
punaḥ saṁbodhyate |
prāptamadhigataṁ pāraṁ paryanto yena |
keṣām |
vidyāścaraṇāni ca teṣām |
vidyācaraṇānyāryāṣṭāṅgo mārgaḥ |
samyagdṛṣṭirvidyā śeṣāṇyaṅgāni caraṇāni |
na hyapaśyannacaraṇo vā gantuṁ samartha iti |
tisro vā śikṣā vidyācaraṇāni |
adhiprajñaṁ śikṣā vidyā |
adhiśīlamadhicittaṁ ca caraṇāni |
prajñāyāḥ pūrvaparikarmarūpatvāt punaścaraṇaṁ caraṇamiti kṛtvā vidyāyāstu pūrvagrahaṇam |
tatpariśudhdyā śīlasamādhipariśuddhitaḥ |
 tayā hi prajñācakṣuṣaiva paśyaṁstābhyāṁ śīlasamādhibhyāṁ caraṇābhyāmiva gacchan gantavyamanuprāpnotīti vidyācaraṇaśabdena tisraḥ śikṣā nirdiśyante 
tava varṣma vapuḥ |
buddhātmajānāṁ bodhisattvānāṁ paṅktau parṣanmaṇḍale bhāti |
kiṁbhūtam |
līlayā vilāsena caturaṁ manoharam |
kutra yathā kiṁ bhātītyāha |
yathā ambujanmasu kumudotpalādiṣvaravindaṁ mahotpalam |
etenāryamañjuśriyaḥ śrīniketatvena prāptavidyācaraṇa pāratvena ca līlācaturasya vapuṣo'parabodhisattvāpekṣayotkarṣa uktaḥ |
aravindasyāpi śrīniketatayā līlāyāṁ ca keliviṣaye caturatayā jalajanmāntarāpekṣamutkṛṣṭatvaṁ sfuṭameva ||
vṛttapakṣe daśākṣare cchandasi paṅktau aravindaṁ nāmāpūrvam |
caturṇāmantaścaturantaḥ |
tatra līlā bhaṅgiryatiriti yāvat |
paṅktāvityadhikāro valayaṁ yāvat ||
tvāmityādi ||
tvāmudgītakulodayaśailaṁ prajñālokamupāyarathastham |
vande jāḍayavikhaṇdanaśauṇḍaṁ trailokīnalinīsavitāram || 29 ||
tvāṁ vande iti saṁbandhaḥ |
kiṁbhūtam |
trayo lokā strailokī |
cāturvarṇyāditvena ṣyañi striyāṁ ṣillakṣaṇo ṅīṣ sāmagrīvat |
saiva nalinī |
tasyāḥ saviteva savitā prakāśakatvāt |
udgītaṁ khyātaṁ yat kulam |
bodhisattvavaṁśaḥ brāhyaṇādivaṁśo vā |
tatraiva parārthaṁ janmasaṁdarśanādudayaśaila iva yasya |
āloko raśmiḥ |
prajñaivāloko yasya |
upāyo bodhisattvānāṁ sarvasattvāparityāgāśayādyanekaprakāraḥ |
sa eva rathaḥ saṁsārabhramaṇaśramavinodahetutvāt |
taduktam bodhisattvarathaṁ prāpya sarvaduṣkhaśramāpaham |
evaṁ sukhāt sukhaṁ gacchan ko viṣīdet sacetanaḥ ||
iti |
tadeva rūpakālaṁkāreṇādityasādharmyamabhidhāya bhagavataḥ svārthasaṁpat pradarśitā |
parārthasaṁpadamāvedayannāha |
jāḍyaṁ jagadajñānam |
tasya viśeṣeṇa khaṇḍanam |
tatra śauṇḍaḥ śaktaḥ |
sūryapakṣe jāḍyaṁ śaityam ||
vṛttapakṣe paṅktau nalinī |
ado 'pyapūrvam ||
buddhetyādi ||
buddhasutānāmabhyudayorvī bhāti bhṛśaṁ bhūtyā tava nātha |
śailaviśeṣasyeva śikhābhū rūkmavatī ratnāṅkurakāntyā || 30 ||
he nātha |
bodhisattvānāmabhyudayasya guṇavibhūterūrvī āśrayatā muditādibhūmirjñānaviśeṣāvasthālakṣaṇā |
tava guṇasaṁpattyā bhṛśamatyarthaṁ bhāti |
kasya yathā kiṁ kena kīdṛg bhātī tyāha |
rūkmaṁ svarṇam |
yathā śailaviśeṣasya sumeroḥ kāñcanamayī śikharabhūmī ratnāṅkurāṇāṁ kāntyātyarthaṁ śobhate |
tadvat ||
vṛttapakṣe paṅktau rūkmavatī |
keṣāṁcinmate campakamāleyam ||
niḥśeṣa ityādi ||
niḥśeṣastava vijayadhvānaṁ tanvan bhrāmyati bhuvanodyota |
sānandaḥ kṛtinivahaḥ svāmin viṣvagghoṣaṇapaṇavo yadvat || 31 ||
bhuvanodyota svāminniti saṁbodhanadvayam |
yathā rājādervijayaśabdaṁ vistārayan ghoṣaṇapaṭahaḥ parito bhrāmyati tathā tavāpi ghoṣaṇapaṇava iva kṛtijana iti |
śeṣaṁ subodham ||
vṛttapakṣe paṅktau paṇavaḥ ||
vāītyādi ||
vādivrātapravaraśiro'jja śrīdhāmnaste guṇamadhuyogāt |
dhīman dhirānapi madayantī trailokīvāg vilasati mattā || 32 ||
vādivrātānāṁ vāivṛndānāṁ ye pravarāḥ śreṣṭhā |
teṣāṁ śiro'bja |
vādivrātānāṁ vā pravaraśiro'bja |
śiraḥ svabjamivābjamutkṛṣṭatvena maṇḍana bhūtatvāt ||
śiromaṇivaditi saṁbodhanīyam |
tava śrīdhāsro guṇā eva mahūni |
 tadyogāt saṁbandhataśca tadvācakatvena trailokīvāk svayaṁ mattā satī dhīrānapi tvadguṇākhyāne nirūdyogānapi madayantī utsukayantī vilasati 
abjasyāpi śrīdhāmno madhuyogānmattā bhṛṅgādimālā dhīrānapi madayantī vilasati ||
vṛttapakṣe paṅktau mattā nāma ||
viśvetyādi ||
viśvacakravartināṁ jinānāṁ vaṁśabhūṣaṇe tvayi sfuṭaiva |
mlāyatīva sā kumāratākhyā yā mayūrasāriṇīṣyate tu || 33 ||
 yā punaḥ sfuṭaiva vyaktarūpaiva mayūreṇa sartuṁ śīlaṁ yasya tasmin kārttikeye kumāratāyā ākhyā prasiddhiriṣyate sā viśvacakravartināmadhipatīnāṁ  #
jinānāṁ vaṁśabhūṣaṇe tvayi kumāre sati mlāyatīva | 
yatastvaṁ bahūnāṁ trailokyacakravartināṁ vaṁśabhūṣaṇabhūtaḥ kumāraḥ |
sa caikasyaiva kāmadhātvīśvarasya śambhoḥ |
atastvayi tasya kumāratākhyā mlāyatīvetyarthaḥ ||
vṛttapakṣe paṅktau mayūrasāriṇī ||
nānetyādi ||
nānāratnamarīcimālinī pronmīlannijakāntisaṁpadā |
pratyaṅgaṁ tava bhūṣaṇāvalī nītā śuddhavirāddarābhavam || 34 ||
tava bhūṣaṇāvalī parābhavaṁ nītā prāpitā |
kiṁbhūtā |
nānāratnānāṁ marīcimālā yasyā asti |
vrīhyāditvādiniḥ |
kayā |
pratyaṅgaṁ pronmīlayantī yā navakumāradaśābhāvinī kāntisaṁpat tayā |
he śuddhavirāḍiti saṁbodhanaṁ hetubhāvena |
viśeṣeṇa rājata iti virāṭ |
yasmāttvaṁ śuddho nirbhūṣaṇo viśeṣeṇa rājasa iti ||
vṛttapakṣe paṅktau śuddhavirāṭ ||
pātvityādi ||
pātu jagattava tattvanayākhyānavidhau karavalgitakam |
vādipate vyatighaṭṭanato valguninādacaladvalayam || 35 ||
he vādipate |
tava karayorvalgitakamīṣaccalanaṁ jagat pātu |
kutra tadityāha |
tattvanayasya paramārthavartmana ākhyānakaraṇakāle |
kiṁbhūtam |
vyatighaṭṭanato vyākhyānamudrābandhenānyonyasaṁparkāt |
valguninādaṁ caladvalayaṁ kaṅkaṇaṁ yatra ||
vṛttapakṣe paṅkatu valayaṁ nāmāpūrvam ||
rūpamityādi ||
rūpaṁ te guṇagaṇamatha kīrtiṁ saṁvīkṣyākhilamidamatiśāyi |
bibhrāṇaṁ nijaviṣayavirāmaṁ mandaṁ triṣṭubhi jagadupajātam || 36 ||
idaṁ tavākhilaṁ rūpamatiśāyi saṁvīkṣya |
athaśabda idamakhilamatiśāyīti pratyekābhisaṁbandhanārthaḥ |
tenemamakhilamatiśāyinaṁ guṇagaṇaṁ tathemāmakhilāmatiśāyinīṁ kīrti saṁvīkṣya |
jagannijarūpaguṇakīrtiviṣaye virāmaṁ dhiṅ no rūpādikamityanabhiratiṁ bibhrat sat |
tisṛṇāṁ rūpaguṇakīrtīnāmātmīyānāṁ stubh stutiḥ |
suṣāmāditvāt ṣatvam |
tasyāṁ mandamupajātam ||
vṛttapakṣe ekādaśākṣare cchandasi triṣṭubhi viṣayavirāmaṁ bibhradupajātaṁ nāma |
viṣayāśca pañca |
taiśca pañcamaṁ sthānamupalakṣyate |
evamuttaratrāpi draṣṭavyam |
pañcame yatirityarthaḥ |
itaḥ pūrvavṛttānāṁ pādānta evotsargasiddhā yatirnānyatra viśeṣavidhānābhāvāt |
etadārabhya pādānte tāvat sarvatra |
viśeṣavidhau tu vyākhyāsyāmaḥ |
triṣṭubhītyadhikāra upajātiparyantam ||
tanurityādi ||
tanuratanudayādravopamasfurānupamakāntisaṁtatiḥ |
janayati bhavato na kasya vā mudamadhipa samantabhadrikā || 37 ||
he adhipa |
bhavatastanuḥ samantaṁ bhadraṁ kalyāṇaṁ yasyāstathābhūtā kasya vā na mudaṁ janayati |
sarvasyaiva janayatītyarthaḥ |
kīdṛśī punaḥ |
atanurghanā yā dayā taddraveṇopamā yasyāstādṛśī sfurantī anyenānupamā kāntisantatiryasyāḥ sā tathā |
bhagavato dehasya dyutipravāhaḥ karūṇāyā antarvyāpya bahiḥ sravantyā drava iva lakṣyata ityarthaḥ ||
vṛttapakṣe triṣṭubhi bhadrikā nāma ||
śaradityādi ||
śaradamṛtakarakaraśreṇīsamahimagatamalagaurīyam |
guṇasamuditiriva muktālī vilasati hṛdi bhavato vṛttā || 38 ||
yathā bhavato guṇānāṁ prajñādayādīnāṁ samuditiḥ saṁhatirhṛdi vilasati tathā muktāvalyapi |
kīdṛśī guṇasamuditiḥ |
vṛttā saccaritrā vartulamuktāyogānmuktāvalīva |
tathā śaradamṛtakarasya śaraccandrasya yā karaśreṇī |
tayā samā tulyā himā śītalā |
gatamalatvādeva gaurī viśadā ca ||
vṛttapakṣe triṣṭubhi vṛttā nāma ||
gīyamānetyādi ||
gīyamānasumanaḥ sumanasvajjātikīrtivijayeva taveyam |
bhāti dūratatasaurabhalobhasvāgatālipaṭalakkaṇitena || 39 ||
sfārāmodā madhunidhiradhikaṁ cūrṇaṁ cātuḥ samamivadadhatī |
nīlābjaśrīrdalasukhaśayanāsaṁparyāptabhramaravilasitā || 40 ||
padyadvayam |
tava nīlābjaśrīrbhāti |
kiṁbhūtā |
sumanasāṁ madhye suṣṭhu manasvatī manasvinī |
parimalādiguṇenonnatā yā jātiḥ puṣpajātirjātipuṣpaṁ vā tasyāḥ kīrtistasyā vijayaḥ parājayaḥ |
sa gīyamāno yasyāḥ sā tathā |
sākṣāttādgānābhāvādivaśabdaḥ |
kena gīyamāna ityāha |
dūraṁ tataṁ vitataṁ yat saurabhaṁ tena svāgatāyā alimālāyāḥ kkaṇitena |
sāpekṣatve 'pi gamakatvāt samāsaḥ ||
vṛttapakṣe triṣṭubhi svāgatā ||
punaḥ kiṁrūpā nīlābjaśrīrityāha |
sfārāmodetyādinā padadvayaṁ vyaktam ||
adhikaṁ cūrṇaṁ parāgaṁ dadhatī |
kīdṛśam |
catuḥ samaṁ kuṅkumādi |
tasyedaṁ cātuḥ samam |
cūrṇamityatrāpi yojyam |
tadivādhikaṁ bhātīti pūrveṇaiva vā saṁbandhaḥ |
śayyate 'sminniti śayanam |
dalaṁ pattram |
tadeva sukhaṁ śayanam |
tatra dale vā sukhena śayanam |
tena asaṁparyāptamaparipūrṇam |
abhilāṣāvicchedāt |
bhramarāṇāṁ vilasitaṁ yasyāṁ sā tathā ||
vṛttapakṣe triṣṭubhi bhramaravilasitā |
catvāraśca te samāśca varṇāsteṣu bhavam |
caturṣu vā samaṁ tadeva cātuḥsamaṁ cūrṇanaṁ bhaṅgaṁ bibhratī bhramaravilasitā |
tathā ca padyālaṁkāre 'vedacchede bhramaravilasitā' iti ||
rūpetyādi ||
rūparasāyanabhāvanayā te vāsava eva paraṁ bahumānyaḥ |
yena cirāya nirastanimeṣaṁ labdhamadodhakamambakajātam || 41 ||
tava rūpameva rasāyanamiva rasāyanaṁ nayanapuṣṭihetutvāt |
tasya bhāvanayā abhyāsena |
hetau karaṇe vā tṛtīyā |
indra eva bahu yathā bhavati tathā mānyaḥ śrlādhyaḥ |
bahuṣu vā mānyaḥ |
kathaṁ sa evetyāha |
yena vāsavena yena vā karaṇena tadā tena vāsaveneti gamyam |
nirastanimeṣamanimiṣam |
ambakajātaṁ locanakadambakaṁ prāptam |
kiṁbhūtam |
cirāya cirakālam |
ada idaṁ rūparasāyanaṁ dhayati pibatīti āto'nupasargāt kaḥ |
adodham |
svārthe kani adodhakam |
yasmādanimiṣeṇākṣṇāṁ tu sahasreṇa ciraṁ tvadruparasāyanaṁ pibati tato vāsava eva bahumānyo nānya ityarthaḥ ||
vṛttapakṣe triṣṭubhi dodhakam ||
bhaktyetyādi ||
bhaktyānataratnakirīṭacakrairābaddhakarāñjalibhiḥ prahṛṣṭaiḥ |
dhanyaiḥ suciraṁ caraṇadvayī te vītānyavidheyamupasthiteyam || 42 ||
bhaktyā ā samantānnatānāṁ ratnamayānāṁ kirīṭānāṁ cakraṁ samūho yeṣām |
tathābaddhaḥ karayorañjaliḥ saṁpuṭo yaiḥ karikalabhavat |
tairhanyaireva te caraṇadvayī suciramupasthitā paryupāsitā |
anyeṣāmabhājanatvāt |
vītānyavidheyaṁ tyaktānyakāryam ||
vṛttapakṣe triṣṭubhi upasthitā ||
kimityādi ||
kimindravibhavairbrahyaśriyā vā tato'pyatiśayinyā saṁpadā kim |
prasidhyati dhiyo 'dhīśa prakāmaṁ tvadaṅghrikamalasyopasthitaṁ cet || 43 ||
he dhiyo'hiśa |
yadi tvadaṅghrikamalasyopasthitamupasthānaṁ sidhyati tadā kiṁ prayojanamindrasya vibhavaiḥ samṛddhibhiḥ |
brahyaṇaḥ saṁpadā kim |
tatastābhyāmatiśāyinyā ārūpyasamāpattyādisaṁpattyāpi kim |
na kiṁcit |
yatastvaccaraṇakamalārādhanena bodhirapyadhigamyata iti bhāvaḥ ||
vṛttapakṣe triṣṭubhi upasthitam ||
tvadityādi ||
tvatsaṁsevāvimukhaṁ janmadurge karmakleśau vivaśaṁ nāśamasmin |
saṁbhūyālaṁ nayato 'vaśyamugrau vātormī potamivāmbhodhimadhye || 44 ||
janmaiva durgamasmin |
vivaśaṁ parādhīnam |
tava saṁsevāyāṁ vimukhaṁ janam |
karma śubhāśubham |
kleśo rāgādiḥ |
tāvugrau saṁbhūya |
alamatyartham |
avaśyaṁ niyamena |
nāśaṁ nayata iti saṁbandhaḥ |
kau kiṁ kutra yathā |
vātaścormiśca tau yau taṁ vahitramambhodhimadhye yathā nāśaṁ nayata iti |
vṛttapakṣe triṣṭubhi vātormī nāma vṛttam |
vātormimāletyanye |
yatiṁ cāmbhodhāvicchanti |
tathā ca kalikālasarvajñaḥ 'mo vā srau vā yadi vātormimālā' iti |
tathāpi kurūyaiva pūrvānurodhāttu darśiteti padyālaṁkāraḥ ||
dūretyādi ||
dūradarśimanasāmanāgasāṁ kāpi visfurati cittasaṁtatiḥ |
nirvirāmatamamābhavaṁ bhavatparyupāsanamanorathoddhatā || 45 ||
anāgaso nirdoṣāḥ |
ata eva te dūradarśimanasasteṣāṁ nirvirāmatamaṁ manāgapi vicchedābhāvāt |
kāpyavācyā cittasaṁtatirviśeṣeṇa sfurati |
kiṁbhūtā |
ābhavaṁ bhavaparyantaṁ yat bhavatparyupāsanaṁ tvadārādhanam |
tatra manoratho 'bhilāṣastenoddhatā |
pṛthagjanatve 'pi āyatipathyadarśinastadātve ca niṣpāpāḥ |
teṣāmeva yathoktā cittasaṁtatiḥ sfurati nānyeṣāmityarthaḥ ||
vṛttapakṣe triṣṭubhi rathoddhatā ||
ccheda ityādi ||
chede hṛdyā vibhramāṇāṁ caturṇā tūrṇaprāptāvāryasatyāmṛtānām |
puṇyāvasthā tvatkaṭākṣekṣaṇe 'pi praudaprajñāśālinī kāpyudeti || 46 ||
tava kaṭākṣekṣaṇe 'pi puṇyāvasthābhyudeti |
janasyeti śeṣaḥ |
kiṁbhūtā |
praudayā prajñayā śālinī samanvitā |
'śālī saṁbandhito jñeya ' ityabhidhānāt |
punaḥ kiṁbhūtā |
caturṇāṁ vibhramāṇāṁ viparyāsānāmanityānātmaduḥkhāśuciṣu nityātmasukhaśuci grahasvabhāvānāṁ cchede sati hṛdyā |
kimarthaṁ teṣāṁ ccheda ityāha |
āryāṇāṁ yāni satyāni |
duḥkhasamudayanirodhamārgalakṣaṇāni teṣāṁ tūrṇa śīghraṁ prāptinimittam ||
vṛttapakṣe triṣṭubhi śālinī |
sā caturṇāṁ cchede bhaṅge hṛdyā ||
kīrtirityādi ||
kīrtirartikarttatastava stavastomasadyano 'tisadyanohṛtaḥ |
sāndracandracandrikārdracandanaśyenyalaṁkarotyalaṁ diśo daśa || 47 ||
artiḥ pīḍā tatkarttatastava kīrtiḥ |
alamatyartham |
daśa diśo 'laṁkaroti |
kiṁbhūtasya |
stavastomasya stutinicayasya sadyanaḥ pātrasya |
punaḥ kiṁbhūtasya |
atyarthaṁ satāṁ mano haratītyatisadyanohṛtaḥ |
vikalpitatvāt ñamabhāvābhāvaḥ |
kīdṛśī kīrtiḥ |
sāndrā yā candrasya candrikā jyotsnā ārdraṁ ca candanaṁ tadvat śyenī śvetā |
śyeta śabdāt ṅīpratyaye takārasya natve rūpam ||
vṛttapakṣe triṣṭubhi śyenī ||
tvadityādi ||
abhyudgatānekaśikhābhirūccaistvatsaṁśrayāddustyajasattvadṛṣṭiḥ |
prahvasramanvañcati śailamūrtistīvrendravajrāhatidāriteva || 48 ||
tava saṁśrayāddustyajā sattvadṛṣṭirātmadṛṣṭiḥ pradhvasramanukrameṇāñcati gacchati |
kiṁbhūtā |
anekaśikhābhiḥ viṁśatiśikharairūccairabhyudgatā |
yathā śailasya mūrtiranekaśikharairabhyudgatāpi tīvrā yā indravajreṇāhatistayā dāritā satī pradhvasraṁ gacchati |
tathā rūpamātmā rūpavānātmā rūpe ātmā rūpamātmani |
evaṁ vedanādiṣu |
itthaṁ viṁśatyā śikharairūnnatā bhagavadāśayanairātmya jñānāśaninā nāśamanvañcati ||
vṛttapakṣe triṣṭubhi indravajrā |
virūdetyādi ||
virūdadharmādhipabhāvabhavyapratuṅgasiṁhāsanasaṁniṣaṇṇam |
upāsate kāntaśivāḥ śivāpatyupendravajrāyudhavedhasastvām || 49 ||
śivāpatiśca upendraśca vajrāyuśca vedhāśca te tvāmupā sate |
kiṁbhūtāḥ |
kāntamiṣṭaṁ śivaṁ nirvāṇaṁ yeṣāṁ tathā santaḥ |
kiṁbhūtaṁ tvām |
virūdo vṛddhiṁ gato yo dharmādhipabhāvo dharmaiśvaryaṁ tasmin bhavyaṁ yogyaṁ yat prottuṅgamuccaiḥ siṁhāsanaṁ tatra saṁniṣaṇṇamupaviṣṭam ||
vṛttapakṣe triṣṭubhi upendravajrā ||
anantaretyādi ||
anantarodbhāvitalakṣaṇādyau pādau bhavetāmapi gocarau te |
yāsāṁ dṛśaḥ śravyayatiprapañcau dhanyāḥ surāṇāmupajātayastāḥ || 50 ||
anantaramudbhāvitāni yāni lakṣaṇāni kimindravibhavairityādinā |
abhyudayaniḥ śreyasahetutvādīni svarūpāṇi |
tairādyau saṁpannau |
ānantaryaṁ cātra sajātīyāvyavadhānāt |
yathā ' vikramādityānantaraṁ śrīharṣo rājā babhūva' iti |
athavā anantarodbhāvitalakṣaṇeti bhagavataḥ saṁbodhanam |
ādayatā ca pādayorlakṣaṇādibhireva |
tathā śravyaḥ pravacanādau yatiprapañco gatisaṁyamavistāro vikṣepābhāvādyayoḥ |
tāvevaṁbhūtau tava pādau yāsāṁ manuṣyādijātīnāṁ dṛśo 'pi gocarau bhavetāṁ tā jātayo dhanyāḥ |
surāṇāṁ ca upa samīpe vartanta iti yojyam |
devādigaterāsannībhāvāt ||
vṛttapakṣe 'nantarodbhāvitābhyāmindravajropendra vajrālakṣaṇābhyāmādyau pādau |
tathābhūtau ca śravyayatiprapañcau yāsāṁ bhavetām |
pādānta evātra yatiḥ prapañcaśca pratipādaṁ bahuṣu bhāvāt bhavetām |
tā upajātayaścaturdaśa vijñeyāḥ |
bahuvacananirdeśāt |
tena triṣṭubhi caturdaśaprakārā upajātayo vṛttāni |
prāyeṇātra śāntisūtrasamasyāprakārāṇi sūtrāṇīti |
kkacittviṣṭirapyadṛṣṭaiva ||
asaṁśayamityādi ||
asaṁśayaṁ tvāmapareṣu satsvapi prakāmasarvātmaguṇānuhāriṣu |
ananyasādhāraṇayādhiyādhipā uśanti vaṁśasthamanaṅgajiṣṇavaḥ || 51 ||
ātmano bodhisattvānāmeva ye sarve guṇāḥ prakāmamatyartha tairanuhartuṁ śīlaṁ yeṣām |
āryamañjuśriya eva vā ye sarve guṇāḥ prajñāvāhyāḥ prakāmaṁ tānanuhartuṁ śīlaṁ yeṣām |
teṣvanyeṣu bodhisattveṣu vidyamāneṣvapi asaṁśayaṁ niścayena |
anaṅgasya jayanaśīlā buddhā adhipā bodhisattvānāṁ nāthāḥ |
vaṁśe buddhavaṁśe tiṣṭhatīti vaṁśasthaṁ tvāmeva |
uśanti vadanti |
kayā |
dhiyā prajñayā |
kathaṁbhūtayānanyasādhāraṇayā ||
vṛttapakṣe triṣṭubhīti nivṛttam |
jagatyāmiti vakṣyamāṇam |
tena jagatyāmiti dvādaśākṣare cchandasi vaṁśasthaṁ nāma ||
bāletyādi ||
bālakṛtiṁ kānta vicitrabhūṣaṇaṁ hemābhamakṣobhyasanāthaśekharam |
vāgīśvaraṁ vāṅmatimūrtibhirname maunīndravaṁśabharaṇodayaśriyam || 52 ||
vāṅmatimūrtibhiriti kāyavāṅmanobhiḥ |
munīndrāṇāmayaṁ maunīndro vaṁśaḥ |
tasyābharaṇabhūtā abhyudayaśrīryasya |
śeṣaṁ subodham ||
vṛttapakṣe jagatyāmindravaṁśā nāma |
vaṁśasthasyaivādigurūtva indravaṁśetyanayorbhedaḥ ||
ativistarairityādi ||
ativistarairapi girāṁ sugiro guṇapāramīyuradhinātha na te |
nijamodamātrajananīti nutiḥ pramitākṣarāpi subhagaiva mama || 53 ||
he adhinātha |
te tava guṇānāṁ pāraṁ paryantaṁ girāṁ vistarairapi na īyurna gatāḥ | ke |
śobhanā gīryeṣāṁ te sugiro munayaḥ |
tava tarhi stutiranucitetyāha |
pramitānyakṣarāṇi yasyāṁ tādṛśyapi mama nutiḥ subhagaiva śobhanaiva |
yasya nijaḥ stoturātmano harṣaḥ |
sa eva tanmātraṁ stutyaguṇaparyantāgamanāt |
sā janyate yayā |
vṛttapakṣe jagatyāṁ pramitākṣarā vṛttam ||
dīpyamānetyādi ||
dīpyamānākhilālaṁkṛtiśrlāghinī puṇyabhājāṁ mukhāmbhojalabdhodayā |
bhāratī bhāratīśa svabhāvojjvalā tvāmupaiti svayaṁ sadguṇasragviṇī || 54 ||
he bhāratīśa |
bhāratī sarasvatī svayaṁ svayaṁvare ca tvāmupaityāśrayati |
kiṁbhūtā |
svabhāvenojjvalā nistavacarṇa sāt |
santo ye guṇā bhagavata eva teṣāṁ sragmālā |
sā yasyā abhidheyatvenāsti |
matvarthīyaḥ srajo viniḥ |
tathā dīpyamānā akhilā yā alaṁkṛtayaḥ kāvyālaṁkṛtayastābhiḥ śrlāghā yasyāḥ |
vrīhyāditvādiniḥ |
punaḥ kiṁbhūtā |
puṇyabhājāṁ bodhisattvānāṁ mukhāmbhojāllabdha udaya utpattiryayā sā tathārūpiṇyapi sarasvatī dīpyamānākhilālaṁkāraśrlāghinī |
puṇyabhājāṁ brahyaṇāṁ mukhāmbhojalabdhodayā svabhāvena cojjvalā |
sarvaśuklā sarasvatīti vacanāt |
san śobhano guṇaḥ sūtraṁ yasyāṁ tādṛśī sragasyā astīti sragviṇī |
sāpi tvāṁ svayamabhyupaiti śrīpatiparihāreṇeti vārthaḥ |
vṛttapakṣe jagatyāṁ sragviṇī ||
bhaṅgamityādi ||
bhaṅgaṁ nītāste pañcabāṇasya bāṇāḥ śānto dveṣāgnirmohajāḍyaṁ nirastam |
nātha trailokyānugrahavyagramūrte saṁpat saṁprāptā vaiśvadevī tvayaiva || 55 ||
he nātha |
viśve ca te devāśca teṣāmiyaṁ vaiśvadevī saṁpattvayaiva saṁprāptā nānyena |
kathamityāha |
yatastvayā pañcabāṇasya te bāṇā bhaṅga nītāḥ prāpitāḥ |
etena kāmanirjayaḥ kathitaḥ |
tathā tvayā śānto dveṣāgniḥ |
kutaḥ |
śānta ityantarbhūtaṇyarthe rūpam |
mohajāḍyaṁ ca nirastam |
atra ca vināpi tena cārtho labhyate |
śambhunā punaḥ kāma eva jitaḥ |
brahyaṇā dveṣaḥ |
raviṇā jāḍyam |
tvayā tu sarveṣāmeṣāṁ saṁpattiradhigateti viśeṣaḥ |
trailokyānugrahavyagramūrte iti hetubhāvena viśeṣaṇam |
na hi svayamasiddhaḥ parārtha sādhayitumadhīṣṭa iti |
athavā yadi rāgādayo bhagavataḥ prahīṇāstadā tvatpresattvārtha hānirityāha |
trailokyetyādi |
anena karūṇayā bhave'vasthānaṁ sūcitam |
vṛttapakṣe jagatyāṁ vaiśvadevī |
bāṇāḥ pañca te cātra bhaṅga nītāḥ ||
saṁpūrṇetyādi ||
saṁpūrṇo'ntarguṇagaṇaratnaiścitrairambhorāśeryatimatidhairyādhatse |
saṁkleśāgnipraśamanasaddharmāmbhodhārāsārairjaladharamālālīlām || 56 ||
antargatā ye guṇāsta eva ratnāni |
taiścitrairnānāprakārairāścaryakarairvā saṁpūrṇaḥ |
guṇagaṇaratnairvā |
antaḥ saṁpūrṇaḥ san |
atidhairyācca ambhorāśeḥ samudrasya yatiṁ saṁyamamācāraṁ dhatse |
tathā jaladharamālāyā līlāṁ dhatse iti yojyam |
kaiḥ |
saṁkleśa evāgnistaṁ praśamayati |
saṁpraśamyate vānayeti |
sā cāsau saddharmāmbudhārā ca tasyā savātāstaiḥ |
vārirāśirapi citrai ratnaiḥ saṁpūrṇo 'tidhīraśca |
meghamālāpi dhārāsārairagniṁ śamayatīti sāmyam ||
vṛttapakṣe 'mbhorāśeryatimati jagatyāṁ jaladharamālā dhatta iti saṁbandhanīyam |
tavetyādi ||
tava puraḥ paramottamasaṁmatāḥ pratibhayā vikalāḥ prativādinaḥ |
sulabhamūkadaśā bahu manvate drutavilambitamapyuditaṁ vacaḥ || 57 ||
he parama tava purata uttamatvena saṁmatā api prativādino bṛhaspatyādayaḥ |
paramottameti vā saṁbodhanam |
uttamatvena saṁmatā ye te |
drutaṁ vā vilambitaṁ vā yaduccāritaṁ vacaḥ |
kriyāyā viśeṣaṇaṁ vacaso vā |
tadapi bahu manyante |
kiṁbhūtāḥ |
sulabhā mūkadaśā yeṣām |
kathaṁ te tathetyāha |
pratibhayā sfūrtyā vikalāḥ |
pratibhānarahitānāṁ hi mūkataivocitā |
te'pi yadi drutaṁ vilambitaṁ vā vacanamuccārayanti |
tadā tadapi bahu manyante mṛtādvaraṁ drubalateti nyāyāt |
vṛttapakṣe jagatyāṁ drutavilambitam ||
tritayetyādi ||
tritayamapi pavitrayantī jagat tuhinakarakarāvadātadyutiḥ |
prabhavati bhavataśca kīrtiściraṁ suragiriśirasaśca mandākinī || 58 ||
tritayamapi jagat pavitrayantī bhavataḥ kīrtiḥ prabhavati |
suragireḥ śirasaśca mandākinī svarnadī prabhavati |
sā dyutidhānāntaramerūśṛṅge prabhavati |
paṭhyate mandākinīśabdaḥ svarnadyām |
paṭhito'pi kavisamaye tripathagāpi yā dṛśyate |
tena tritayamapi pavitrayantītyuktam |
kiṁbhūtā |
bhavataḥ kīrtirmandākinī ca |
tuhinakarakaravadavadātā dyutiryasyāḥ sā tathā |
bhagavataśca kanakābhatvānmerūśikharasāmyam ||
vṛttapakṣe jagatyāṁ mandākinī ||
haratītyādi ||
harati nitāntamiyaṁ tava kīrtiḥ kṛtihṛdayāni dayānijavāsa |
prasavacayena citeva samantāddiśi diśi kundalatā dalatālam || 59 ||
yathā samantāddalatā vikasatā prasavacayena puṣpanivahena citā vyāptā kundalatā |
alamatyartham |
diśi diśi kṛtināṁ sukṛtināṁ hṛdayāni harati |
tathā he dayānivāsa |
iyamanantaroditā tava kīrtirdiśi diśi samantāt prasarantī paṇḍitahṛdayāni nitāntaṁ harati ||
vṛttapakṣe jagatyāṁ kundalatā nāmāpūrvam ||
dalayatītyādi ||
dalayatyupāttaśobhāsamavāyo jagatāmaghāni ko 'pyeṣa kṛpābdhiḥ |
bahubuddhakoṭinirmāṇapaṭīyān dhṛtadharmadhātuvāgīśvaralīlaḥ || 60 ||
dhṛtā dharmadhātuvāgīśvarasya buddhasya līlā yena sa eṣa ko'pi kṛpāsamudraḥ |
jagatāmaghāni pāpāni dalayati |
kiṁbhūtaḥ |
upāttaḥ saṁbhṛtaḥ śobhānāṁ samavāyo yena tathā |
bahubuddhakoṭīnāṁ nirmāṇaṁ sfaraṇaṁ jananaṁ vā |
tatra paṭīyānatyarthaṁ samarthaḥ |
āryamañjuśriyo dehādanekabuddhakoṭīnāṁ sfaraṇāttavārādhanena ca prādurbhāvāttathābhidhānam ||
vṛttapakṣe dalamardha pādānāṁ tatra yatyā prāptaḥ san śobhāsamavāyo yena sa tathā |
jagatyāṁ vāgīśvaralīlo nāmāpūrvam ||
pravikiratītyādi ||
pravikiratīva viyattaraṅgiṇītaralataraṅgarūcāṁ rūcāṁ cayān |
vilasati śaśvadasirdaśāntare tava yamunājalavīcimecakaḥ || 61 ||
tava daśāntare mūrtyantare 'rapacanādau śaśvadvilasati sati |
asistava yamunājalavīcivanmecakaḥ śyāmaḥ |
rūcāṁ cayān tavaiva kāyakiraṇanikarāṇāṁ kāntyā prakarṣeṇa vikiratīva cchurayatīva |
kīdṛśān |
viyattaraṅgiṇyāstaralataraṅgāṇāmiva rūk kāntiryeṣāṁ teṣāmapi viśadatvāt vicchinnavisāritvācca |
etena gaṅgāyamunāsaṁbhedasāmyamupadarśitam |
athavā tava daśāntare yathoktarūcāṁ cayān pravikirati sati |
tatraivoktaguṇo nistriṁśaḥ śaśvadvilasatīti yojanā ||
vṛttapakṣe jagatyāṁ yamunā nāma ||
mana ityādi ||
manohārihārāvalīramyamīdṛk kka te nātha rūpaṁ surūpādhirāja |
kka taccātidurdāntasattvapraśāntyaisfuradbhīmabhūśābhujaṅgaprayātam || 62 ||
he nātha |
manohāriṇyā hārāvalyā ramyaṁ tava kkedṛśaṁ rūpam |
surūpādhirājetyanena rūpābhimānivinayanārtha tādṛṅ mahārājalīlādinirmāṇaṁ darśitamiti darśayati |
kka cātiśa yaṁ durdāntasattvānāṁ praśamarthaṁ sfurantaścalanto bhīmā bhayānakā bhūṣārthaṁ ye bhujaṅgāstaiḥ prayātamāśritaṁ yamāryādirūpam |
ativismayakaraṁ rūpadvayaṁ tavetyarthaḥ ||
vṛttapakṣe jagatyāṁ bhujaṅgaprayātam ||
aviraletyādi ||
aviralamauktikaprakarabhūṣā harati na kasya cittamiyamīśa |
surūciramallikāsamayasevyapratinavamālinīva tava mūrtiḥ || 63 ||
he īśa |
 suṣṭhu rūcirā mallikāyāḥ samaye yauvanadaśāyāṁ sevyā pratinavā abhinavā yā mālā yad vā surūcirā mallikā kāle sevyā yā pratinavā mālā mallikāyā  #
eva sā yasyā asti mūrteḥ | 
saiva taveyaṁ mūrtiḥ kasya na cittaṁ harati |
sarvasyaiva haratītyarthaḥ |
kiṁbhūtā |
aviralena mauktikaprakareṇa |
sa eva vā bhūśā yasyāḥ sā ||
vṛttapakṣe jagatyāṁ navamālinī ||
tavetyādi ||
tava nātha paraṁ yadi kāntisudhājaladhau śramamujzhati zhātkṛtini |
śubharūpanirūpaṇalampaṭakaṁ parito 'ṭakamaṅga jagannayanam || 64 ||
aṅgaśabdaḥ saṁbuddhau |
he nātha |
jagannayanaṁ tava kāntireva sudhājaladhistarimañzhātkṛtini śramamāyāsaṁ paramujzhati |
nānyatra |
samudro'pi hi velāparaṁparayā zhātkāravān |
bhagavānapyanavaratanityalāvaṇyalaharībhiḥ |
kiṁbhūtaṁ jagannayanam |
śubhaṁ manoharaṁ rūpaṁ tasya nirūpaṇe lampaṭakaṁ sat paritaḥ samantādaṭatītyarthaḥ |
tadevāṭakam |
ata evāsya śramaḥ |
anyo'pi hi cirabhramaṇapariśrāntaḥ samudrādimahājalāśaye śramamapanayati ||
vṛttapakṣe jagatyāṁ toṭakam ||
varadetyādi ||
varada viratibhāñji vyaktamaṅgānyatibhava bhavitā no'vaśyameva |
tava vacanasudhāyāḥ pānapātraṁ śravaṇayugapuṭo 'yaṁ prītihetuḥ || 65 ||
he varada |
atibhava bhavamatikrānta |
no 'smākamaṅgāni hastapādādīni |
vyaktaṁ viratimanabhiratiṁ bhajante |
sukhahetavo na bhavantītyarthaḥ |
śravaṇayoryugaṁ tasya puṭaḥ |
sa punaravaśyameva naḥ prītiheturbhaviṣyati |
katham |
tava vacanasudhāyāḥ pānapātraṁ yasmāt ||
vṛttapakṣe jagatyāṁ puṭo nāma |
atra cāṅgānyaṣṭa viratibhāñji ||
vṛṇa ityādi ||
vṛṇe varamimaṁ tvadekamatulaprabhāva bhavatānna mādṛśajanaḥ |
bhavantamapi yaḥ śrayañchamasudhāraseṣu viratirjaḍoddhatagatiḥ || 66 ||
he atulaprabhāva |
tvattvattaḥ sakāśādekaṁ varaṁ vṛṇe yāce |
kaṁ varaṁ yācasītyāha |
mādṛśo jano na kaścid bhavatānnotpadyatām |
kīdṛśaḥ |
yo bhavantamapi vāgīśvaraṁ śrayañjaḍā mandā uddhatā vikṣiptā gatirmatiryasya sa tathābhūtaḥ san |
vigatā ratirabhilāṣo yasya tathā bhavati |
kasmin viṣaye |
śamāḥ śāntayastā eva sudhārasāsteṣu |
vṛttapakṣe jagatyāṁ jaloddhatagatirnāma |
tatra ca raseṣu ṣaṭsu viratiḥ ||
tvadityādi ||
tvatprasādasamudīrṇaśubhavaśādaṣṭabhedi sukhameva kṛtijanaḥ |
locanotsavavidhāsu tanubhṛtāṁ candra vartma samupaiti bhavabhidām || 67 ||
he tanubhṛtāṁ locanotsavavidhāsu nayanānandakṛtiṣu candra |
 tava prasādena samudīrṇaṁ samṛddhaṁ yacchubhaṁ tatsāmarthyāt kṛtijanaḥ sukhamevākaṣṭenaiva bhavabhidāmāryāṇāṁ vartma mārgaṁ samupaiti prāpnoti 
kīdṛśam |
aṣṭabhedi |
āryāṣṭāṅgalakṣaṇam ||
vṛttapakṣe jagatyāṁ candravartma nāma |
taccāṣṭabhedi aṣṭamayatikamityarthaḥ ||
sukhetyādi ||
sukhaduḥkhātiśayādihetujātairaviluptasmṛtayo bhavanti bhavyāḥ |
tava pādāśrayalabdhabuddhisārāḥ sakalāyāmapi vādirāja gatyām || 68 ||
he vādirāja |
sukhaṁ ca duḥkhaṁ ca tayoratiśaya ādiryeṣāṁ sukhamādyādīnāṁ teṣāṁ hetu jātairapi |
aviluptā smṛtiryeṣāṁ te bhavyāḥ |
sakalāyāmapi devādigatau vartamānāstathā bhavanti |
nanu loko niratiśayasukhādihetumāsādya vinaṣṭasmṛtirbhavati |
tatkathamidamucyata ityāha |
tava pādāśrayeṇa labdho buddheḥ sāro balaṁ yaiste tathābhūtā yasmāt |
athavā sakalāyāṁ vādirājānāṁ gatau sarvavivādavyavahāre |
śeṣaṁ samānam ||
vṛttapakṣe jagatyāṁ kalā nāmāpūrvam |
ita ūrdhvaṁ jagatyāmiti nānuvartate ||
tavetyādi ||
tava caraṇaparicaraṇarūcīnāṁ kimapi sukhamudayati kṛtirūpam |
nikhilamalapaṭalavigamadīpraprathima guṇamahitamati jagatyām || 69 ||
 tava caraṇayoḥ paricaraṇe parīṣṭau rūciryeṣāṁ teṣāṁ sukhaṁ yathā bhavati tathā kimapyadbhutaṁ kṛtināṁ rūpaṁ svarūpaṁ kṛtitvamudayati jagatyām 
kathamadbhutamityāha |
nikhilasya malapaṭalasya vigamāddīpro dīpanaśīlaḥ prathimā pṛthutvaṁ yeṣām |
tadguṇairvaktṛtvādibhirmahatī matiravabodhaviśeṣo yatra tattathā |
athavā nikhilamalapaṭalavigamadīpraṁ ca tatprathimaguṇena mahitamati ceti karmadhārayaḥ ||
vṛttapakṣe'tijagatyāṁ trayodaśākṣare cchandasi mahitaṁ nāma ||
kaletyādi ||
kaladhautakāntavapurūttamalīlaḥ paṭubhāratīvaraṭayā varivasyaḥ |
iha mañjughoṣa iti vaḥ prathito 'vyājjinamānasaikanalinīkalahaṁsaḥ || 70 ||
iha jagati mañjughoṣa iti prathitaḥ khyāto jinamānasamevaikā utkṛṣṭā yā nalinī tatra kalahaṁsa iva kalahaṁso vo yuṣmān avyāt |
kiṁbhūtaḥ |
kaladhautaṁ svarṇaṁ tadvat kāntaṁ vapuryasya |
tathā ca rabhasaḥ kaladhautaṁ svarṇe rūpye iti |
paṭvī yā bhāratī saiva varaṭā haṁsīti tayā satatānugamāt |
varivasyaḥ paricāryaḥ |
nalinyāṁ kalapradhāno'pi haṁsa iha jagati mañjurghoṣo 'syeti mañjughoṣa iti prathitaḥ |
paṭuvāṇīlakṣitayā varaṭayā sevyaḥ |
uttamaceṣṭaḥ kaladhautaṁ rūpyaṁ tadvat śuddhavapuśca bhavati ||
vṛttapakṣe 'tijagatyāṁ kalahaṁso nāma |
asya cirantanaṁ bhramarītyapi nāma ||
viccheda ityādi ||
vicchedastriṣu yadi duḥsaheṣvamīṣu kleśeṣu sfuṭamaṇuśo 'pi duṣkaraḥ syāt |
prāpyeta kka nu khalu nātha mūrtirīdṛk trailokye nayanamanaḥ praharṣiṇīha || 71 ||
he nātha |
amīṣu rāgadveṣamoheṣu triṣu duḥsaheṣu kleśeṣu sfuṭaṁ vyaktaṁ yo vicchedo vigamaḥ sa yadi duṣkaraḥ syāt |
aṇuśo'pīti |
sthūlapracārāṇāṁ tāvadvicchedasya duṣkaratva īdṛgmūrtirna prāpyate |
 aṇuśo 'pi sūkṣmapracārāṇāmapi yadi vicchedo duṣkaraḥ kartumaśakyaḥ syāttadeha trailokye īdṛgbhagavato mūrtiḥ kka nu khalu prāpyeta naiva prāpyetetyarthaḥ 
kīdṛśī |
nayanaṁ ca manaśca te praharṣayituṁ śīlaṁ yasyāḥ sā tathā |
taduktam 'mūrtireva tavācaṣṭe bhagavan vītarāgatām ' ityādi ||
vṛttapakṣe'tijagatyāṁ vicchedastriṣu yadi syāttadā praharṣiṇī ||
payonidhāvityādi ||
payonidhau viratimapāṁ vidhāya ca sfuranmahākiraṇakalāparatnadhau |
bhavādṛśāṁ vapuṣi ca kāntisaṁtatiḥ samīkṣyate yadi rūcireyamīdṛśī || 72 ||
iyamīdṛśī rūcirā kānteḥ saṁtatirbhavādṛśāṁ mahābodhisattvānāmeva vapuṣi paramīkṣyate |
apāṁ viratiṁ vigamaṁ vidhāya yadi kadācittasmin |
kalpitopameyaṁ 'ubhau yadi vyomni pṛthakpravāhau' ityādi ||
vṛttapakṣe 'tijagatyāṁ payonidhau viratiṁ vidhāya iyamīdṛśī rūcirā samīkṣyate ||
mandretyādi ||
mandradhvānairyāmṛtadhārāstvayi ramyā muñcatyuccairvisfurati prīṇitabhavye |
nāthānveti vyaktatayātyantamanojñaṁ varṣāmbhodaṁ saiva yatirmattamayūram || 73 ||
he nātha |
mandradhvānaiḥ gambhīranirghoṣairamṛtadhārāḥ pravacanapravāhān manohara muccaistvayi muñcati |
ata eva prīṇitabhavye yā yatiścaritaṁ visfurati saiva yatirvarṣā mbhodaṁ vyaktatayā sfuṭamanveti |
atyantamanojñatvāt |
prāvṛṣeṇyasya mandradhvānairamṛtadhārāmocanaṁ sūcitam |
mattā mayūrā yasmāt |
tattvena prīṇitabhavyatvam ||
vṛttapakṣe rūcirāyā yā yatiranantaroktā caturthe saivātijagatyāṁ mattamayūraṁ vṛttamanveti ||
jayatītyādi ||
jayatīyamutpalataroranuttaratrijagatpramodajanane madhāviva |
tvayi netrakāntakusumodgatā latā madhumattabhṛṅgaravamañjubhāṣiṇī || 74 ||
tvayi trijagatāṁ pramodasya janane janananimittaṁ janake vā |
madhāviva vasanta iva vartamānasyotpalataroḥ ketanendīvaravṛkṣasya latā śākhā jayati |
kīdṛśī |
trijagato netrāṇāṁ kāntaṁ yatkusumaṁ tenodgatā |
tathā madhumattānāṁ bhṛṅgāṇāṁ raveṇa mañju bhāṣituṁ śīlaṁ yasyāḥ sā tathā |
madhusamayo'pi trijagatpramodajananaḥ |
tatra cotpalataroḥ śākhā netrakamanīyasumanobhirūllasitā tanmakarandapānamattamadhukarazhāṁkāraiḥ manoharavyāhāriṇīva bhavati ||
vṛttapakṣe 'tijagatyāṁ mañjubhāṣiṇī |
iyaṁ tu pūrvaṁ kusumodgatā nāma |
ata evātra dvayamupāttam ||
sarvetyādi ||
sarvātiśāyiguṇanirbharalabdhamodairvidvanmadhuvratakulairūpagīyamānam |
manyāmahe jinanayābharaṇaṁ tavaiva vṛttaṁ vasantatilakaṁ navacūtameva || 75 ||
yathā navacūtaṁ vasantasya tilakamalaṁkārabhūtaṁ tathā tavaiva vṛttaṁ caritraṁ jinanayasyābharaṇaṁ manyāmahe |
kiṁbhūtam |
vidvāṁsa eva madhuvratāsteṣāṁ kulairūpagīyamānamutkīrtyamānam |
kiṁbhūtaiḥ |
sarvātiśāyinastavaiva ye guṇāstairnirbharaṁ labdho modo yaiḥ |
cūtamapi sarvātiśāyibhirnijaiḥ saurabhādi guṇairnirbharalabdhamodāni yāni mahuvratakulāni tairvandivṛndairivopagīyamānam |
eva ivārthe |
tathā cājayaḥ 'evaupamye 'vadhāraṇe' iti ||
vṛttapakṣe śakkarībhūṣaṇeti vakṣyate ||
saṁmukhetyādi ||
saṁmukhavalanmukhamṛgādhipatipṛṣṭhārūdamatigādadayamabhyudayakandam |
sundarimabandhuritahemahimapādaṁ vādikuladaivatamamandamabhivande || 76 ||
vādikuladaivata mamandaṁ yathā bhavati tathā abhivande |
kiṁbhūtam |
bhagavata eva saṁmukhaṁ valan mukhaṁ yasya tasya mṛgāhipateḥ pṛṣṭhārūdamatigādadayamatiśayitakṛpam |
abhyudayasya vibhūteḥ kandaṁ mūlam |
tathā sundarimā saundaryam |
tena bandhuritāvadharitau hemahimapādau yena |
varṇasya saundaryeṇa hema bandhuritaṁ kānteśca himapādaścandra ityarthaḥ ||
atrāpi vṛttapakṣe śakkarībhūṣaṇaṁ daivataṁ vṛttam |
kecididaṁ siṁhalalitamāhuḥ |
tathā ca jayadevaḥ 'siṁhalalitaṁ ca kathitaṁ bhajasanogau ' iti ||
praśamitetyādi ||
praśamitasakalaprapañcanirāvṛtiprasaradamaladhīsamādhisudhājuṣaḥ |
damayati bhavato hatāhitavikramā muniyatiraparājitā bhuvanatrayam || 77 ||
bhavato muneryatirmunijanocitaḥ saṁyamaḥ |
aparairbāhyamunibhirajitā bhuvanatrayaṁ damayati vinayati |
kiṁbhūtā |
hato'hitānāṁ mā rāṇāṁ vikramo yayā |
kiṁbhūtasya bhagavataḥ |
praśamitaḥ praśamaṁ nītaḥ sakalaḥ prapañco grāhyagrāhakādi vikalpo yaḥ |
yacca nirāvṛti āvaraṇābhāvaḥ |
tābhyāṁ yathāsaṁkhyaṁ prasarantāvamalau yau dhīsamādhī tāveva sudhā tāṁ juṣamāṇasya ||
vṛttapakṣe śakkarībhūṣaṇā aparājitā |
sā ca muniyatiḥ |
munayaḥ sapta ||
pratibhayetyādi ||
pratibhayavapuṣāmakarūṇacaritapraśamanavidhaye kkacidapi kṛpayā |
tava bhujaparighāvalirativiṣamā vilasati vividhapraharaṇakalikā || 78 ||
tava kkacidvajrabhairavādyavasthāviśeṣe bhujaparighāṇāṁ dordaṇḍānāmāvaliḥ saṁhatirativiṣamā vilasati |
kiṁbhūtā |
vividhāni praharaṇāni kalayatīti ṇvul tādṛśī |
kimartham |
pratibhayaṁ bhayaṁkaraṁ vapuryeṣāmakarūṇaṁ yaccaritaṁ tasya kṛpayā praśamanavidhaye ||
vṛttapakṣe śakkarībhūṣaṇā praharaṇakalikā |
anyeṣāṁ praharaṇakalitā |
saptame ca yatiḥ |
tathā ca śāntayaḥ 'praharaṇakalitā nanavinanavitaiḥ ' iti |
jayadeve tu yatirnāsti |
yatsūtraṁ 'praharaṇakalitā ca nanabhanalagaiḥ ' iti ||
śreya ityādi ||
śreyaḥ saṁbhogaṁ viṣayaviratimavyagrāṁ mārapradhvaṁsaṁ tribhuvanahitasaṁpattim |
duṣprāpāhāryaṁ padamabhilaṣatāṁ tacca tvabhakteranyā varada na digasaṁbādhā || 79 ||
śreyaḥ puṇyaṁ tatprabhavaścakravartyādisaṁbhogaḥ |
tacchabdaḥ pratyekamabhisaṁbadhyate |
tena taṁ śreyaḥ saṁbhogamabhilaṣatāṁ prajānām |
he varada tvadbhakternānyā digasaṁbādhā |
nānyo mārgaḥ pratipakṣāsaṁkaṭaḥ |
laukikīṁ saṁpattimuktvā lokottarāmāha |
tāṁ ca viṣayebhyo rūpādibhyaḥ pañcakāmaguṇebhyo viratimabhilaṣatāṁ śrāvakagotrāṇāṁ na kevalam |
taṁ ca mārapradhvaṁsam |
tathā bodhisattvānāṁ tribhuvanahitasya saṁpattirlābhastām |
tacca padaṁ yata duṣmāpamasaṁhārya cābhilaṣatām |
tvadbhakternānyā digasaṁbādheti sarvatra yojyam |
vṛttapakṣe viṣayāḥ pañca |
teṣu viratimabhilaṣatāṁ kavīnāṁ śakkarībhūṣaṇā asaṁbādhā nāma ||
bhavata ityādi ||
bhavataḥ kalāṁ kimapi saṁyatairindriyaiḥ kkacidādarastimitadhīryadi dhyāyati |
acirāt svayaṁ varayatīyamenaṁ janaṁ vasudhā dhruvaṁ jaladhiśakkarībhūṣaṇā || 80 ||
yadi kaścitḥ saṁyatairindriyaiḥ kkacidgiriguhādipradeśe |
ādareṇa stimitā vikṣepābhāvānniścalā dhīryasya tathābhūtaḥ san bhavataḥ kalām acalādyavasthāṁ dhyāyati |
kimapīti kriyāviśeṣaṇam |
tadā acirāt dhruvaṁ niścitamenaṁ janaṁ vasudhā svayamaprārthitā varayati svayaṁvaratvenopatiṣṭhata iti yāvat |
kiṁbhūtā |
jaladhiḥ śakkarīva śakkarī mekhalā sā bhūṣaṇaṁ yasyāḥ |
' śakkarī mekhalācchandaḥ ' iti rabhasaḥ ||
vṛttapakṣe śakkarīcchandobhedaṁ bhūṣayatīti śakkarībhūṣaṇā vasudhā |
sā ca indriyaiḥ pañcabhiḥ saṁyatairāsāditapāṭhoparatibhirūpalakṣitā ||
svedetyādi ||
svedapūravilasatpulakocchvasitaistruṭat kañcukaṁ dadhati nirdhatumapyamarastriyaḥ |
kāntikamramiva te samitāvatiśakkarī bandhasāramurūkampamanaṅgavijṛmbhitam || 81 ||
te tava samitau sadasi |
amarastriyo 'naṅgavijṛmbhitaṁ dadhati |
kiṁbhūtam |
truṭatkañcukaṁ yatra |
kaiḥ |
sveapūreṇa vilasanti kamanīyāni pulakānāmucchvasitānyudbhedāstaiḥ |
tathātikrāntaṁ śakkarībandhasya sāraṁ balamurūkampaṁ ca |
punaḥ kiṁbhūtam |
te tvayā nirdhatumapi tāsāmeva kāntyā kamramiva |
yat kila niḥśeṣeṇa dhvastaṁ tat kāntaṁ na bhavatītīvaśabdaḥ |
athavā tavaiva kāntyā kamramiva |
ubhayānurāge hi manmathaviceṣṭitasya kamratā |
bhagavataśca viraktatvādamarayoṣita eva bhagavatkāntisaṁdarśanāt kamramiva tadvibhrati ||
vṛttapakṣe 'tiśakkaryā pañcāśākṣareṇa cchandasā yo bandhastena sāramutkṛṣṭamanaṅgavijṛmbhitaṁ nāma |
atiśakkarībandhasāramityadhikāro guṇamaṇinikaraṁ yāvat ||
anupametyādi ||
anupamaramaṇīyā bhaṅgiraṅgeṣu yasyā harati ratimudārāśeṣarūpāntareṣu |
jayati tanurakhaṇḍākhaṇḍaleṣvāsalakṣmī vijayaparamadhāmavyāmarūgmālinīyam || 82 ||
 yasyā bhagavattanoraṅgeṣu avayaveṣvanupamatvena ramaṇīyā bhaṅgirbhaktiḥ kartrī udārāṇi mahānti bhagavata eva yānyaśeṣāṇi yamāryādirūpāṇi hariharā  #
dirūpaviśeṣā vā | 
tebhyaḥ sakāśādratiṁ harati |
reṇātraivābhirateḥ |
seyaṁ mahārājalīlāditanurjayati |
kiṁbhūtā |
 akhaṇḍā yā ākhaṇḍaleṣvāsasya śakradhanuṣo lakṣmīstasyā vijayastasya yat paramaṁ dhāma sthānaṁ tasya vyāmā cāsau rūk ca vyāmaprabhā tanmālā  #
yasyā asti sā tathā | 
bhagavato viśvaksahajavyāmaprabhatvāt |
sā ca prabhā pañcavarṇā ||
vṛttapakṣe 'tiśakkarībandhasāramiti liṅgavipariṇāmenātra saṁbandhāt |
atiśakkarībandhasārā mālinīyaṁ jayati |
avikaletyādi ||
avikalatālaśālikalakākalīkala vyatikaravallakīvalitacārūpañcamā |
bhaṇati mudā pratīṣṭajinabhāra bhāratī svamahimakāminī tava sabhāsu madrakam || 83 ||
pratīṣṭo 'numato jinasya bhāraḥ parārthabhāro yena sa saṁbodhyate |
svamahimānaṁ tava nijaṁ mahattvam |
kāmayate ajā noyate'taḥ sā bhāratī tava sabhāsu madrakaṁ rāgaviśeṣaṁ bhaṇati |
kiṁbhūtā |
avikalaḥ samastālastena śālī kalo 'vyaktamadhuro yasyāḥ sā kākalī |
sāmānyaviśeṣabhāvādbhedaḥ |
saiva ravastena vyatikarā miśrā vā vallakī vīṇā tayā valitaṁ cārū pañcamaṁ sthānaṁ yayā sā ||
vṛttapakṣe'tiśakkarībandhasārā kāminī |
ratnākare samudrakam ||
jayatītyādi ||
jayati nātha jagajjayakuñjaraniścalīkaraṇaśṛṅkhalajālanibhāṅgadabhūṣitaḥ |
bhujatarūstava durgatimārgamahārgalaḥ pramadamanmathanirmathanaḥ sugatapriyaḥ || 84 ||
he nātha tava avasthāviśeṣe durgatimārgamahārgalo bhuja eva tarūḥ sajjanaviśrāmabhūtatvāt jayati |
'argalaṁ triṣu ' iti rabhasaḥ |
kiṁbhūtaḥ |
jagajjaya eva kuñjaraḥ |
sa niścalīkriyate yena |
evaṁbhūtaṁ śṛṅkhalajālaṁ yattannibhamaṅgadaṁ keyūraṁ tena bhūṣitaḥ |
tathā prakṛṣṭo mado yasya sa cāsau manmathaśca tasya nirmathanaḥ |
ata eva sugatānāṁ priyaḥ ||
vṛttapakṣe ihāpi vibhaktivipariṇāmena saṁbandhādatiśakkarībandhasāraḥ sugatapriyo nāma |
padyālaṁkāre 'vṛṣabha ityadhunā gaditaḥ sugatapriyaḥ ' |
sūtravyākhyāyāṁ varabudhairiti ratnākarapādairiti cintyam |
tairasya vṛttasya cchandaḥ śāstre 'nabhidhānāt |
adhunā gadita praśrleṣādvāleyam ||
tavetyādi ||
bhavaśirasi mahitaguṇamahimabhuvaṁ vyapagatasakalamalaśucimadhipate |
tava varavijayasamupacitayaśasaḥ śriyamanuharati hi śaradi śaśikalā || 85 ||
he adhipate |
tava varāṇāṁ suraśreṣṭhānāṁ vijayena samupacitaṁ yadyaśastasya śriyam |
hiśabdo 'vadhāraṇe |
śaradi śaśikalaivānuharati |
kiṁbhūtām |
bhavaśirasi saṁsāramastake mahito guṇamahimā tavaiva yasmādbhavatīti tām |
tathā vyapagatasakalamalatvena śucim |
śaśikalāpi bhavasya maheśvarasya śirasi vartamānā mahitaguṇamahimno bhūrāśrayaḥ |
kalātvena vyapagatasakala kalaṅkamalaśuciśca |
atastayā tadanuharaṇam ||
vṛttapakṣe'tiśakkarībandhasārā śaśikalā ||
paṭvityādi ||
paṭuparimalamilitamadhukarayuvabhramasahaśitisugatasamucitasukhā |
vilasati tava śirasi rasalayavatī sragiyamamarapatiyuvativiracitā || 86 ||
tava śirasi amarapatiyuvativiracitā sragiyaṁ vilasati |
rasasya makarandasya layaḥ śrleṣastadvatī |
kiṁbhūtā |
paṭuparimalamilitasya madhukarayūno bhramaṁ sahate yaḥ śitisugato 'kṣobhyastasya samucitaṁ vardhitaṁ sukhaṁ yayā |
tasyaiva sākṣāttatra suparimala yogāt sā tathā |
tādṛśī ca srak madhukarayūno bhramamabhibhavati ||
vṛttapakṣe 'tiśakkarībandhasārā sragiyaṁ vilasati |
sā ca raseṣu ṣaṭsu layo bhaṅgastadvatī ||
netyādi ||
na yatipadamayasi yadatidayadhiyaḥ prathayasi jagati ca parahitakṛtinaḥ |
janayati himacayarūciriti bhavato viyadupahatanijamaṇi guṇanikaraḥ || 87 ||
atikrāntā dayāṁ dhīryeṣāṁ tān prati yadyasmāt |
na yatīnāṁ śāntarūpāṇāṁ padamayasi gacchasi saumyasvabhāvaṁ vihāya krodharūpeṇa damayasyeveti bhāvaḥ |
yacca parahite kṛtinaḥ prajñāvato jagati prathayasi vistārayasi |
itistasmāt himacayarūcirbhavato guṇānāṁ nikaro viyadākāśaṁ janayati |
kīdṛśam |
upahatastvadguṇaratnanikarairmalinīkaraṇānnijo maṇiḥ sūryo yasya tattathā ||
vṛttapakṣe 'tiśakkarībandhasāro maṇiguṇanikaraḥ |
ayo lohamaṣṭadhā prasiddham |
tatra padaṁ yatiḥ ||
atītyādi ||
atiratikarakatha kathamiva samiyādaviratanavanavanava tava paramaiḥ |
guṇagaṇaparimitimudadhiṣu yatibhiḥ suyatibhiragaṇitaguṇa maṇinikaraḥ || 88 ||
atiratikarī kathā yasya |
avirato vicchedābhāvāt |
navanavo'nyānyaḥ |
navaḥ stutiryasya |
tathāgaṇitā guṇā yasyeti trayamapi saṁbodhanapadam |
kairagaṇitā ityāha |
paramairyatibhiḥ |
kiṁbhūtaiḥ |
śobhanā yatiḥ saṁyamo yeṣāṁ taiḥ |
tava guṇagaṇasya parimitimudadhiṣu vartamāno maṇinikaraḥ kathamiva samiyāt sametu |
aparimāṇatvādguṇānāṁ naivāsādayatītyarthaḥ ||
vṛttapakṣe'tiśakkarībandhasāro guṇamaṇinikaraḥ |
udadhiṣviti bahuvacananirdeśāt ekaśeṣādvā praticatuṣkaṁ yati lakṣito draṣṭavyaḥ |
tathā padyālaṁkāraḥ 'jaladhiṣu jaladhiṣu guṇamaṇinikaraḥ ' iti |
pūrvasmādasya yatimātreṇa bhedaḥ |
pāṭhaśobhayā tu tasya jitvaratvam |
atiśakkarībandhasāramiti nivṛttam || 15 ||
jayatītyādi ||
jayati tava tanuriyamurūtarakarūṇa nikhilajagaducitaparibhugavaniriva |
śiśumatikalitasakalajanabahuvidhavimatilaḍitavidhibhiracaladhṛtiriha || 89 ||
he urūtarakarūṇa |
taveyaṁ tanuriha jayati |
kiṁ bata nikhilasya jagata ucitā paribhuk paribhogastasyā avani tadvat |
tathācalādhṛtirdhairyaṁ yasyāḥ |
kairacalā |
śiśuralpā matistayā kalito yaḥ sakalo janastasya bahuvidhaṁ vimatervipratipatterlalitaṁ yattasya vidhibhiḥ ||
vṛttapakṣe'ṣṭāviti vakṣyati |
aṣṭau ṣoaśākṣare cchandasi acaladhṛtirnāma |
pareṣāṁ mātrāsamakajātāvetaudāharaṇam ||
pratītyādi ||
prati jaḍadhiyamiha samadhikagurūdaya mṛdumatirapi tava śubhamayasamudaya |
karatalavinihitakuvalaya kalayati jinakulakuvalayamaviṣamabharamiti || 90 ||
jaḍadhiyaṁ prati lakṣyīkṛtya samadhikagurvī dayā yasya tasyāmantraṇam |
śubhamayaḥ śubhahetukaḥ samudayo yasya |
tathā karatale vinihitaṁ kuvalayamindīvaraṁ yena |
etadapi dvayamāmantraṇapadam |
iha jagati mṛdumatirapi jano jinakuvalayaṁ muditādibhūvalayaṁ tavāviṣamabharamadurvahabharamiti kalayati |
yatastvaṁ karatalavinihitakuvalaya iti śabdacchalaḥ ||
vṛttapakṣe 'ṣṭau kuvalayamapūrvam |
tacca ḍalayoraikyāt jaladhiṁ prati yamo yatirasyāstīti tathā ||
vyometyādi ||
vyomavikīrṇakīrtimadaparimalakalanābhaṅguratuṅgavādimadakalakarinikaram |
viśvavanodare'tra ravayatijitajaladaṁ nātha dadhāsyudāramṛṣabhagajavilasitam || 91 ||
he nātha |
ṛṣabhaḥ śreṣṭhaḥ |
sa cāsau gajaśca |
ṛṣabhaśabdo bhadra śreṣṭhaparyāyaḥ |
tathā ca 'ārṣabhaṁ siṁhanādaṁ nadāmi' iti prayogaḥ |
na bhūpamānaman yathā gajarṣabheti syāt |
tasya vilasitamudāramatra viśvanodare dadhāsi |
kiṁbhūtam |
vyomni vikīrṇā kīrtireva madaparimalasya kalanayā āghrāṇena bhaṅgurastuṅgavādimadakalakarinikaro yasmāt |
gandhagajasya hi madagandhamāghrāyānye mattā api kariṇo lakṣyante |
punaḥ kiṁbhūtam |
ravo garjitam |
tatra yatiḥ prayatna ikkasyādibhyaḥ |
tayā jito jalado yena ||
vṛttapakṣe 'ṣṭau ṛṣabhagajavilasitam |
ravāḥ svarāste ca sapta tatra yatiryasya tattathāḥ ||
ka ityādi ||
kastvayi baddhavarmaṇi jagaddhitadhānadhiyā nirvihatapratijña paritāpakaṇaḥ kka cana |
māravadhūjanasya kamanīyakapolatale yannavapattrabhaṅgaracanālasa eva karaḥ || 92 ||
jagaddhitasya dhānamādhānam taddhitadhānadhiyā baddhavarmaṇi baddhavīryasaṁnāhe tvayi kka cana parārthaviṣaye paritāpasya kaṇo lavo'pi |
tasya mama hitatvāt |
ata eva nirvihatapratijñetyāmantraṇam |
nirniṣedhe'tra |
avihatapratijñatvameva |
kutaḥ |
yad yasmānmāravadhūjanasya kamanīyakapolatale navā yā pattrabhaṅgaracanā tatrālasa eva karo vartate mārasya jitatvāt ||
vṛttapakṣe 'ṣṭau pattra bhaṅgaracanā nāmāpūrvam ||
nirūpametyādi ||
nirūpamaramyarūpa jinajātadṛśvano 'ṣṭau madayati te'dhikaṁ vidhutaśoka lokapālān |
sadupadhipuṇḍarīkanakharājirājiteyaṁ viracitapañcacīrarūcirā kumāralīlā || 93 ||
he nirūpamaramyarūpa |
vidhutaśoka |
te tava jinajātadṛśvanaḥ sugatasamūhaṁ dṛṣṭavata iyaṁ kumārī līlāṣṭau lokapālānmadayati harṣayati |
adhikamatyartham |
jinajāta dṛśvano'pi kumāralī leyamatirūciretyatyarthamadahetuḥ |
kīdṛśī |
viracitapañcacīratvena rūcirā |
punaḥ kiṁbhūtā |
san śobhana upadhirūpādhiriha svarṇa yasyāḥ |
sā cāsau puṇḍarīkasya vyāghrasya nakharājiśceti tābhyāṁ rājiteti |
vṛttapakṣe 'ṣṭau kumāralīlā nāma |
aṣṭāvitīta ūrdhvaṁ nādhikriyate ||
guṇānāmityādi ||
guṇānāmatyaṣṭiḥ kathamiha mamevāstu jagatāmiti cchandaḥ svairaṁ pariṇatimavāpattava tathā |
yathā tvayyevāsmin paramarasabhedapraṇayanī samudbhūtā bhūtirnikhilasukhaśākhāśikhariṇī || 94 ||
iha jagati |
mama yā guṇānāma tyaṣṭirativyāptiḥ |
saiva jagatāmāśiṣe kathamastviti |
 cchando 'bhilāṣastava svairaṁ śanaiḥ pariṇatiṁ paripākaṁ tathāvāpat agamat yathāsmin jagati nikhilānāṁ sukhānāṁ śākhā pāramitā tasyāḥ śikharaṁ  #
paryantastadvatī guṇānāṁ vibhūtiḥ tvayyeva bhagavati samudbhūtā | 
parārthaparatvena svārthasaṁpadviśeṣāvāhakatvāt praṇidhiprasthānayordvayoḥ |
kiṁbhūtā |
paramasya rasabhedasya śṛṅgārādirasaviśeṣasya praṇayanī ||
vṛttapakṣe 'tyaṣṭiḥ saptadaśākṣaraṁ cchandastathā pariṇatimavāpadyathā śikhariṇī samudbhūtā |
sā ca rasāḥ ṣaṭ tatra prabhedo bhaṅgastatpraṇayanī |
atyaṣṭicchandastathā pariṇatimavāpadyathā samudbhūteti mandākrāntāparyantamadhikṛtaṁ veditavyam |
jayatītyādi ||
jayatyamaramandiropalaviśālavakṣaḥ sthalaḥ sthalīkamalakānanapratimapādakandaprabhaḥ |
prabhākaraśatādhikaprakaṭatejasālaṁkṛtaḥ kṛtāntamadamardanastribhavanāthapṛthvīdharaḥ || 95 ||
tribhavanāthā buddhāsteṣāṁ pṛthavyo muditādibhūmayastādharatīti tathā |
sa jayati |
kiṁbhūtaḥ |
amaramandiraṁ merūḥ |
tadupalavadviśālaṁ vakṣaḥ sthalaṁ yasya |
etena hemābhatvamapi sūcitam |
tathā sthalīkamalakānanapratimāpādakandaprabhā yasya |
kamalānyapi kandādudbhavanti prabhāpi pādakandādudyatī śoṇatvādvitatatvācca kamalavanenopamīyate |
prabhākaraśataṁ bahava ādityāḥ |
tadadhikena tejasālaṁkṛtaḥ |
sūryasahasrātirekaprabhatvāt |
kṛtāntamadamardanatvena mṛtyumārajaya uktaḥ ||
vṛttapakṣe 'tyaṣṭicchanda stathā pariṇatimavāpadyathā pṛthvī vṛttabhedaḥ samudbhūtā |
sa ca vṛttabhedo madā madanāste cāṣṭau tatra mardanaṁ chedo yasya tathā |
pṛthvīviśeṣaṇatve tu māmardaneti syāt ||
vimohetyādi ||
vimohabalāndhakārapaṭalāvanadvairmudhā rasātalaguhātiśāyibhavasaṁkaṭeṣu sthitam |
tvadaṅghrikamalāśrayotsavasukhaṁ na cedādṛtaṁ cirasya jinavaṁśabhāskara kumāra mārairjitam || 96 ||
he jinavaṁśabhāskara buddhavaṁśālokakara |
kumāra |
vimohabahalāndhakārapaṭalāvanaddhaiḥ prāṇibhiḥ |
tvadaṅghri kamalāśrayotsavalakṣaṇaṁ sukhaṁ cedyadi nādṛtam |
tadā rasātalaṁ pātālaṁ tadeva guhā anālokatvāt |
tadatiśāyiṣu bhavasaṁkaṭeṣu mudhā niṣfalaṁ sthitam |
tadā ca cirasya mārairjitaṁ jīyate ||
vṛttapakṣe 'tyaṣṭicchandastathā pariṇatimavāpadyathā rameti pṛthivī samudbhūtā |
pūrvā pṛthvī iyaṁ ca pṝthivī yatirahitā ceti bhedaḥ ||
kalpaśatopapāditamahāfalamiva vihitaṁ cañcalametadāyuradhipa tvadavanatiparaiḥ |
bhūṣaṇabhavyabhāvagamitaṁ śritagurūkarūṇādigyativaṁśa pattrapatitaṁ kamiva jalarūhaḥ || 97 ||
etadaticañcalamāyustvadavanatiparairvihitam |
kimiva |
kalpaśatenopapāditaṁ saṁpāditaṁ yanmahāfalaṁ tadiva |
yathā jalarūhaḥ padyasya pattre patitaṁ kaṁ pānīyaṁ cañcalamapi bhūṣaṇabhavyabhāvaṁ de gamayatīti tathoktamāśrayaviśeṣāt |
taduktam 'tayomambujapattrasthaṁ dhatte muktāfalaśriyam ' iti |
tadvadāyurapi |
gurvī karūṇā yatra diśi mārge sā tathā |
śritā gurūkarūṇā dik yairyatibhirmunibhisteṣāṁ vaṁśaḥ |
itaḥ śritagurūkarūṇādigyativaṁśo yenaitat saṁbodhanapadamadhipeti ca ||
vṛttapakṣe 'tyaṣṭiścchandastathā pariṇatimavāpadyathā vaṁśapattrapatitaṁ samudbhūtamiti liṅgavipariṇāmena saṁbandhāt |
tacca dikṣu daśasu yatirasyeti digyati ||
tavetyādi ||
tava guṇavistarapraṇayapūtavacovibhavaṁ varada sa eka eva sumukho mukhamāvahati |
madhumayasāmadhāma yajuṣā sajuṣānugataṁ śravaṇasudhābhimānabhavanarkkuṭakaṁ ca vidhiḥ || 98 ||
he varada |
tava guṇānāṁ praṇayena paricayena pūto vacovibhavo yasya tādṛḍmukhaṁ sa evaiko vidhirāvahati nānyaḥ |
ata eva sumukhaḥ |
nanu trayīparicayādeva tasya sumukhatvamastītyāha |
madhumayasya gānamādhuryāt |
sāmno vedaviśeṣasya dhāma sthānamapi |
apyarthasya casya pratyekābhisaṁbandhāt |
tathānugatamapi |
kena |
yajuṣā |
kiṁbhūtena |
sajuṣā prītikareṇa |
tathā śravaṇasudhā rūpeṇābhimananamabhimānastasya bhavanam |
kka cit śravaṇasudhābhidhāneti pāṭhaḥ |
tatrāpi śravaṇasudhetyabhidhānasya bhavanamabhidheyatvenāśrayaḥ |
tādṛśāmṛcāṁ kuṭamiva kuṭam |
svārthe kaḥ |
' kuṭanipāvastrī' ityamaraḥ |
ghaṭa ivādhāra ityarthaḥ |
evaṁbhūtamapi mukhaṁ sumukhatayā tadā āvahati yadā tvadguṇavistarapraṇayena pūtaṁ vacovibhavaṁ bhavati ||
vṛttapakṣe 'tyaṣṭiścchandastathā pariṇatimavāpadyathā narkuṭakaṁ samudbhūtam ||
tribhuvanetyādi ||
tribhuvanasaṁmadapradajinavyavasāyamadhau sfuṭasahakāratāmahitamīhitamīśa tava |
pravacanamañjarīsrutaśamāmṛtapānamudābhṛta yatiṣaṭpadaṁ kalakaṇatkṛtikokilakam || 99 ||
he īśa |
tribhuvanasya saṁmadaprado yo jinasya vyavasāyo bodhisattvāvasthāyāṁ jagaduddharaṇodyamaḥ sa eva madhurvasantaḥ |
tadviṣaye sahakaraṇaṁ sahakāraḥ |
sa sfuṭo yasya tadbhāvastattvaṁ sahakāratā |
tayā mahitaṁ tavehitaṁ ceṣṭitaṁ kartu yatiṣaṭpāmabhṛta puṣṭavat |
tathā kalaṁ kkaṇan kṛtijana eva kokilaḥ |
svārthikaḥ kan |
tamapyabhṛta |
ubhayatra jātāvekavacanam |
kayābhṛta |
pravacanamañjaryāḥ srutasya syanditasya śamāmṛtasya tasya pānāt yā mut tayā |
 āryamañjughoṣasya hīcchāpratibaddhabodhaḥ ceṣṭitamaśeṣabuddhānāṁ hetvavasthāyāṁ jagaduddharaṇasya sahakāribhāvaṁ bhajadabhivardhamānaṁ krameṇa  #
tānabhisaṁbuddhīkṛtya taddharma deśanāniṣyandanirvāṇasudhāsvādaprītyā yatijanaśrāvakān kṛtinaśca bodhisattvān bibharti | 
 tathā trijagatpramodaprade 'pi madhau vikasaccūtatarūśālitayā ceṣṭitamucitamalīnāṁ kalakkaṇatkārāṇāṁ kokilānāmabhinavodbhinnamañjarīniryanmakarandapānānandenaiva  #
tān bibharti nānyathā vighātaikarasatvācchamasya || 
vṛttapakṣe'tyaṣṭiśchandastathā pariṇatimavāpadyathā kokilakaṁ samudbhūtam |
tacca yatayaśca ṣaṭ ca tatra padaṁ yatiryasya tathā ||
kka cid ityādi ||
kka cidapi bhavadbhītyā bhūripravādimadadvipoddalana sugatasvāntakṣmābhṛdgabhīraguhāgṛha |
tribhavanavanādhīśa krīḍārasārṇavasaṁyatā dravati hariṇīvāraṁ mārapracaṇḍamahācamūḥ || 100 ||
vane'dhīśo vanādhīśaḥ |
sāmānyaśabdatve 'pyatra siṁhābhidhānaṁ madadvipoddalanatayā kṣmābhṛdgambhīraguhāgṛhāhivāsāt hariṇīvidrāvaṇācca |
bhagavānapi tribhavane vanādhīśa iva vanādhīśaḥ |
sugatānāṁ svāntaṁ manaḥ |
tatkṣmābhṛdgambhīraguhā saiva gṛhaṁ yasya |
bhūrivādi madadvipānāmuddalanaśca |
trayametadāmantraṇapadam |
kkacidapyavasthābhede bhavato bhītyā mārasya pracaṇḍamahācamūraraṁ śīghraṁ hariṇīva dravati palāyate |
kiṁbhūtā |
krīḍārasa eva vistaratvādarṇavastatra saṁyatā tadāyattetyarthaḥ ||
vṛttapakṣe'tyaṣṭiśchandastathā pariṇatimavāpat yathā hariṇī samudbhūtā |
sā ca raseṣu ṣaṭsu arṇaveṣu ca caturṣu saṁyatā yatiyuktā ||
durdāntānāmityādi ||
durdāntānāṁ damanavidhaye kkāpi kārūṇyavegād dhatse mūrtiṁ caraṇaśikhayā khyātavikrānta yasyāḥ |
trailokīyaṁ śrutirasabhidākrandanādaikavṛttirmandākrāntā vrajati vilayaṁ nātha na svāsthyamāśu || 101 ||
he nātha khyātavikrānta |
 durdāntānāṁ damanavidhaye kkāpi viṣaye kārūṇyasya vegādudrekānmūrti dhatse yasyāścaraṇa śikhayā iyaṁ trailokī mandamapyākrāntā satī vilayaṁ  #
viśeṣeṇa līnatāṁ vrajati majjatīti yāvat | 
tathā satī na āśu svāsthyaṁ vrajatīti yojyam |
kiṁbhūtā |
śrutirasaṁ śravaṇābhilāṣaṁ bhinattīti kkip |
sa cāsāvākrandanādaśca |
tatraikā vṛttiḥ pravṛttiryasyāḥ |
vṛttapakṣe 'tyaṣṭiśchandastathā pariṇatimavāpat yathā mandākrāntā samudbhūtā |
śrutirvedāścatvāro rasāḥ ṣaṭ |
tatra bhidbhedo yasyāḥ sā tathā |
ita ūrdhvamatyaṣṭirnādhikriyate ||
śobhetyādi |
śobhāsaṁpattiḥ śirasi gurūṇaikena saivopajātā yā syātkalpadroḥ śubhafalanibhaṁ bibhrato bhadrakumbham |
vyākhyāna preṅkhatkarakararūhodbhāsinī bhāti bharturdorvallī ceyaṁ kusumitalatā vellitevānilena || 102 ||
yā syāccho bhāsaṁpattiḥ kalpadroḥ kalpavṛkṣasya |
kiṁbhūtasya |
śubhafalanibhaṁ sarvasattvasādhāraṇapuṇyafalaprāyaṁ śirasi bhadrakumbhaṁ vibhrataḥ |
saiva bharturmañjuśriyaḥ śirasi sthitena gurūṇā akṣobhyeṇopajātā bhavati |
bhartuḥ kalpatarūkalpasyeyaṁ dorvallī anilena vellitā kampitā kusumitalateva bhāti |
katham |
vyākhyānena preṅkhantī cāsau karasaṁbandhinaḥ kararūhā nakhāstairūdbhāsinī ca |
yasmāt viśeṣaṇayorapi viśeṣyamapekṣya viśeṣaṇaviśeṣyabhāvavivakṣāyāṁ samāsaḥ ||
 vṛttapakṣe yaiva mandākrāntā yā yatyādiḥ śobhāsaṁpattiḥ saiva śirasi ādau ekena gurūṇā kṛtenopajātā yasyāmiyaṁ kusumitalatāvellitā dhṛtau vakṣyamāṇāyāmaṣṭādaśākṣare  #
cchandasi || 
vṛttamityādi ||
vṛttametadaśeṣabuddhakulākalaṅkakalānidherāhitaṁ hṛdi cenmahājaḍa hārahāritavānasi |
jihvayā praṇayīti ceddhanasārasāramadena kiṁ karṇapūramakāri cet khalu khaṇḍitaṁ maṇikuṇḍalam || 103 ||
aśeṣabuddhakulasyāhlādadānādibhirakalaṅkakalānidherbhagavata etaduktaṁ vakṣyamāṇaṁ ca vṛttaṁ hṛdi cet āhita māropitam |
vakṣyamāṇenetinā saṁbandhādityataḥ |
he mahājaḍa muktāhāra hāritavānasi |
asyaiva paramanirvṛtihetutvena mahāśītalasyāpi bhavato hāro'hāryevetyarthaḥ |
jihvayā praṇayi cet kṛtam |
i ghanaḥ sāro'sya ghanasāraḥ karpūrasāramadena kim |
na kiṁcit |
asyaiva susvādatvāt |
karṇapūram |
karṇabhūṣaṇamakāri cet |
atrāpītiyogāt |
ataḥ khalu niścitaṁ maṇimayakuṇḍalaṁ khaṇḍitaṁ jitam |
etasyaiva śrotra bhūṣaṇabhūtatvāt ||
vṛttapakṣe dhṛtau karṇapūraṁ nāma dṛṣṭalakṣyameva ||
upacitetyādi |
upacitapuṇyasaṁcaya śacīkaratalasukhadaiḥ paricaraṇairatṛptigamiva svamasamamahiman |
maṇimayapādapīṭhafalakaṁ sfuṭayati bhavataḥ kalitatamālapattramalikānnamati śatadhṛtau || 104 ||
he upacitapuṇyasaṁcaya |
asamamahiman |
bhavato maṇimayaṁ pāda pīṭhafalakam |
 śacīkaratalena kriyamāṇatvāt sukhadairapi śacīkaratalasya vā sukhadaiḥ paricaraṇaiḥ parīṣṭibhiratṛptigamivātṛptamiva yattadadhunā namati śatadhṛtau  #
śatamakhe alikāllalāṭāt sakāśāt | 
tadvā prāpyaṁ kalitaṁ tamālasya tāpiñchasya tilakīkṛtaṁ pattraṁ yena |
tattādṛśaṁ svamātmānaṁ sfuṭayati |
tṛptaṁ prakāśayatīti yāvat |
bho/bhākṣabhujo 'pi kamanīyakāminīkaratalavihitaiḥ sukhahetubhirapi pariveśādibhistarpitasyāpi lalāṭatilakameva tṛptimāvedayate |
 tathā bhagavato 'pyupacitapuṇyasaṁbhārasyāsamamahimna stādṛṅmaṇimayapādāsanaṁ śacīnāmno yoṣitaḥ karatalasu khadai rūpasthānairnaiva tṛptimāviṣkaroti 
yadā tu namataḥ kratūnāṁ śatasya karturlalāṭāduttamāṅgāt saṁkrāntatamālapattraṁ syāttadāviṣkriyā ||
vṛttapakṣe tamālapatramapūrvaṁ sfuṭayati |
kutra |
bhavā rūdrā ekādaśa teṣu bhavataḥ |
dhṛtāviti nivṛttam ||
parārtha ityādi ||
parārthe sthāsnūnāmatidhṛtimatāmīśa viśvānukampāmukhonmīlannānārasarasapadākarṇyāvedayāmi |
daśāṁ tāmādhehi kṣaṇamapi guro pāvanīṁ pāvanānāṁ samantadhvāntāni praharasi yayā me'ghavisfūrjitāni || 105 ||
he parārthe sthāsnūnāmatidhṛtimatāṁ bodhisattvānāmīśa |
nānāprakāro raso 'bhilāṣo yeṣu raseṣu te |
tathā viśvānukampaiva mukhaṁ dvāraṁ te unmīlanto ye nānārasāsteṣāṁ pada |
ida mapyāmantraṇam |
ākarṇaya śṛṇu |
āvedayāmi |
kimāvedayasītyāha |
he guro pāvanānāṁ madhye pāvanīṁ daśāṁ tāmapi kṣaṇamapyādhehi |
yayāghānāṁ pāpānāṁ visfūrjitāni me harasi |
kiṁbhūtāni |
samantaṁ sarva dhvāntaṁ yebhyastāni ||
vṛttapakṣe 'tidhṛtau ūna viṁśatyakṣare cchandasi satāṁ saṁmatā meghavisfūrjitā |
raseṣu raseṣu pāṁ yatiryasyāḥ ||
pāyādityādi ||
pāyādvo varabuddhavaṁśajaladhervṛddhau sudhādīdhitirmañjuśrīḥ paribhūtamanmathakathaḥ prajñāṅganāsaṁgame |
bhīmabhrāntivibhāvarīparibhave vibhradyatiṁ bhāsvato viśvakleśakuraṅgasaṅgaravidhau śārdūlavikrīḍitam || 106 ||
varabuddhavaṁśaḥ |
sa eva vistaratvādinā jaladhistasya vṛddhau sudhādīdhitirmañjuśrīrvo yuṣmān pāyāt |
prajñā yādvayā dhīḥ saivāṅganā tatsaṅga me'pi paribhūtamanmathakatha iti virodhābhāsaḥ |
punaḥ kiṁbhūtaḥ |
ādityasya yati mācāraṁ bibhrat |
kiṁnimittam |
 bhīmā bhayāvahā yā bhrāntiravidyā saiva vibhāvarī tasyāḥ paribhave tathāpi viśvasya viśve vā kleśāsta eva kurañgāsteṣāṁ saṅgaravidhau śārdūlasya  #
dvīpino vikrīḍitaṁ bibhraditi saṁbandhaḥ || 
vṛttapakṣe liṅgavipariṇāmena saṁbandhādatidhṛtimataṁ śārdūlavikrīḍitam |
bhāsvato bhāsvati dvādaśayatiṁ bibhrat ||
antarityādi ||
antastrāsāṅkurābhotpulaka tanurūhaistrailokyavijayāvasthāṁ te vīkṣyaṁ bhagnaṁ suramunivisarairūgragrahanudaḥ |
kārūṇyādudyatasyāpyamalataraśarajjyotsnāparikarādindorbimbādanarghasmitavasuvadanāśeṣapriyakṛtau || 107 ||
smitameva vasu dravyaṁ yasya tattathā |
anarghaṁ smitavasuvadanaṁ yasya tasyāmantraṇam |
kasmāt sakāśāttathā tvamityāha amaletyādi |
kiṁnimittaṁ tadityāha |
aśeṣasya sattvanikāyasya priyakṛtau |
te tava ugragrahanudastrailokya vijayā yācalakrodhādyavasthā tāṁ trailokyavijayarūpāṁ vā vīkṣya bhagnam |
kaiḥ suramunivisarairdevarṣisaṁghaiḥ |
kiṁbhūtaiḥ |
antastrāsabījasyāṅkurābhā utpulakā hṛṣitāstanurūhā yeṣāṁ taiḥ |
kathaṁbhūtasya tava |
kārūṇyājjagadarthamudyatasyāpi kṛpayodyuktasya jagatprītividhānārthaṁ smitamukhasya ceyamavasthā virodhinīti cenna |
āhatya bhayopadarśane paryante niḥśreyasāvahanāditi ||
vṛttapakṣe kṛtau viṁśatyakṣare cchandasi suvadanā |
tatra ca munīnāṁ visarairnivahairbhagnaṁ bhaṅgaḥ pratisaptakaṁ yatirityarthaḥ |
kṛtāviti vṛttaṁ yāvadhikṛtam ||
bhayetyādi ||
bhayabhagnairatidūrato virahiṇāṁ pattraiḥ śrayāyāyatāmamarāṇāṁ gurūbhaktinirbharamanovyaktau sahāyopamam |
gaganāmeyarayaṁ yugāntajaladadhvānāhikakṣveḍitaṁ paritaḥ khaṇḍitamāramastu jagatastvatsiṁhavikrīḍitam || 108 ||
tava siṁhasya vikrīḍitaṁ paritaḥ khaṇḍito māro yena tādṛśaṁ jagato 'stu bhavatu |
kiṁbhūtam |
bhayena bhagnaiḥ pattrairityairāvaṇādibhirvāhanairvirahiṇām |
yataste tvadāśrayāyāgacchantaḥ surā dūrādeva tvatsiṁhavikrīḍitabhayabhraṣṭavāhanāḥ |
ato bhagnāhaṁkāratayā tvayyabhivyakta gurūtarabhaktayaḥ saṁvṛttāḥ |
tatasteṣāṁ bhaktinirbharamano 'bhivyaktau tvatsiṁhavikrīḍitasyaiva sāhāyyam |
gurau vā vāhanādiparihāreṇāgamanādbhakti nirbharaṁ mano bhavatīti tadabhivyaktirūpopadeśe tasyaiva sahakāritetyabhiprāyaḥ ||
vṛttapakṣe kṛtau siṁhavikrīḍitam |
tacca khaṇḍitā mārāstrayodaśa yatra tādṛk |
nanvaṣṭau vasvaṅgamadanā iti paṭhyate |
satyam |
kiṁ tu pratipadamārabhya madanatrayodaśīṁ yāvat smarāṇāmudayo bhavatīti trayodaśaivoktāḥ |
yathā ca padyālaṁkāre 'idamīśanamataṁ kṛtau smarayati syāt siṁhavikrīḍitam ' ityasya vyākhyāne smarāstrayodaśeti |
etacca vṛttaṁ śārdūlavikrīḍitasyādyaguroḥ sthāne laghudvaye satīti bhedaḥ ||
vyāptetyādi ||
vyāptaviśvayā śarannabhastalātiśuddhayā dhiyādhiyāta duḥsahārtiviklavāprameyasattvadhātvadhīnasatkṛpādaya |
saṁsṛtau ca nirvṛtau ca śaśvadapratiṣṭha vādināṁ variṣṭha vṛttamīdṛśaṁ tu nāmato'pi nāparasya sidhimabhyupeti || 109 ||
he vyāptaviśvayā śarannabhastalātiśuddhayā dhiyādhiyāta adhyāśrita |
duḥsahā ārtistayā viklavo vyākulo yo 'prameyasattvadhātustadadhīnā yā satī kṛpā tayā ādaya |
saṁsṛtau saṁsāre |
nirvṛtau ca nirvāṇe śaśvanna vidyate pratiṣṭhā yeṣāṁ te ca te vādinaśca teṣāṁ variṣṭhetīdamapi dvayamāmantraṇam |
īdṛśamuktavakṣyamāṇaṁ bhavato vṛttaṁ nāmato 'pi nāmamātreṇāpyaparasya siddhiṁ niścayaṁ nābhyupaiti ||
vṛttapakṣe kṛtau vṛttaṁ nāma |
kṛtāviti nivṛttam || 20 ||
tīvretyādi ||
tīvratāpavidrutāyasacchaṭāsadṛkkaṭākṣasaṁyamakṣaṇādhīnaviśvasaṁcayaiścaturdigīśvaraiḥ prakṛtyudañcitātmabhiḥ |
sfāravibhramaprapañcapañcapañcabāṇajiṣṇubhirdaśātmanā sundarījanena cātanoṣi kāmapi prakāmavismayāṁ śriyam || 110 ||
 tīvratāpena vidrutā yā āyasī āyasasya vā chaṭā tatsadṛśānāṁ kaṭākṣāṇāṁ saṁyamakṣaṇe 'dhīno viśvasya saṁcayaḥ sṛṣṭiryeṣāṁ taiścatasṛṇāṁ diśāmīśvarairyamāntakādibhiścaturbhiḥ  #
krodhaiḥ karaṇabhūtaiḥ kāmapi prakāmavismayāṁ śriyamātanoṣi | 
kiṁbhūtaiḥ |
prakṛtyaiva udañcito mahattvenotthāpita ātmā taiḥ tathā |
sfāro vibhramasya bhrāntervilāsasya vā prapañco vaicitryaṁ tasya pañcanaṁ pañco vistāraṇaṁ yasya |
sa cāsau pañcabāṇaśca tasya jiṣṇubhiḥ |
na kevalametaireva |
locanādayaḥ pañca devyo vakrādayaḥ ṣaṭceti daśātmanā sundarījanenāpi upalakṣaṇametanmāṇḍaleyakathanam |
anye'pi draṣṭavyāḥ ||
vṛttapakṣe prakṛtau ekaviṁśatyakṣare cchandasyudañcitā sundarī nāma ||
utkīrṇetyādi ||
utkīrṇonnidrakundaprakaramiva dṛśāṁ cārūbhaṅgaistribhāgaiḥ svedasrastāṅgarāgasnapitamiva muhuḥ kāntakānticchaṭābhiḥ |
vyāptaṁ vyoma tvadarcārūcibhirabhihatāvidya vidyādharībhiḥ saurabhyākṛṣṭahṛṣṭakkaṇadalipaṭalollāsitasragdharābhiḥ || 111 ||
srajāmeva saurabhyeṇākṛṣṭaṁ paścādiṣṭārthalābhāddhṛṣṭamata eva kkaṇat yadalipaṭalaṁ tenollāsitāḥ srajaḥ pūjārthaṁ dharantīti tābhiḥ |
tvadarcārūcibhirvidyādharībhirvyoma vyāptaṁ sat utkīrṇa upta ūrdhva kṣipto vā unnirāṇāṁ kundānāṁ prakaro yatra tadivābhātīti gamyam |
kairvyāptaṁ tathābhāti |
tāsāmeva dṛśāṁ tribhāgaiḥ kaṭākṣaiḥ sfuraṇa dṛśaiḥ cārūrbhaṅgo valanaṁ yeṣāṁ taiḥ |
tathā tābhireva vidyādharībhiḥ kāntakānticchaṭābhirvyoma vyāptam |
bhagavaddarśanajanitasāttvikasvedavaśāt srastenāṅgarāgeṇa vilepanena snapitaṁ mṛṣitamivābhāti ||
vṛttapakṣe prakṛtyudañcitā sragdharā |
sā ca cārūrbhaṅgo yatiryeṣāṁ taistribhiḥ bhāgaiḥ pratyekaṁ saptakākṣarairlakṣitā |
prakṛtyudañciteti nivṛttam ||
ākṛtītyādi ||
ākṛtijanmavṛttavibhavakramātiśayasaṁpadaḥ sukhamiyādīśa digantagītamamalaṁ yaśaśca śaradindusundarataram |
gāyati yastvadāhvayamayaṁ sadaiva bhagavanbhavādhvagajano nūnamagamyagaurava girāṁ guro guṇasamudra madrakamidam || 112 ||
he bhagavan īśa |
girāmagamyagaurava guro guṇasamudra |
yo bhavādhvagajana idaṁ tvadāhvayamayaṁ tvannāmagarbhaṁ madrakaṁ rāgaviśeṣaṁ sadaiva gāyati saḥ |
ākṛtiśca rūpam |
janma ca devādijātiḥ |
vṛttaṁ ca saccaritam |
vibhavaśca dhanādi |
kramaśca vikramaḥ |
eṣāmatiśayasaṁpada sukhaṁ yathā bhavati tatheyādāsādayet |
digante gītaṁ śaradindusundarataratvādevāmalaṁ yaśaśceyāt ||
vṛttapakṣe ākṛtau dvāviṁśatyakṣare cchandasi janma yasya tanmadrakamidaṁ vṛttam |
tacca dikṣu daśasu anto virāmastena gītam |
ākṛtijanmeti nivṛttam ||
madhvāsāretyādi ||
madhvāsārasnātodbhrāntaprabalamadamukharamadhukaranikaraṁ prīterekaṁ līlāvāsaṁ viditabalamapi munihṛdayavikṛtau |
vāgīśāna tvayyekāntaṁ vasuviṣayaviratisamupacitabalīḥ saṁbhogaśrīmattākrīḍaṁ varada divi niyatamanubhavati || 113 ||
he vāgīśāna |
varada |
tvayi ekāntaṁ vasuviṣaye vigatā ratiryatra samupacayane tadyathā bhavati vasuviṣaye vādṛṣṭatayā samupacito baliḥ upahāro yena sa sudhīḥ |
saṁbhogaśrīmattayā krīḍanaṁ krīḍaṁ divi niyatamanubhavati |
kiṁbhūtam |
madhunaḥ sudhāyā āsāreṇa snātastadanu upari bhrāntaḥ prabalamadena mukharo madhukarāṇāṁ nikaro yasmin |
prīteśca ekamasādhāraṇaṁ līlāvāsam |
ata eva munīnāṁ hṛdayavikārāyāpi balaṁ yasya viditaṁ tattathā |
iha tvayi sarvasvena pūjāvidhā nāt svargasudhāpānakrīḍāsukhamanubhavatītyarthaḥ ||
vṛttapakṣe vasavo 'ṣṭau |
viṣayāḥ pañca |
teṣu yatiryasya tanmattākrīḍaṁ vikṛtau trayoviṁśatyakṣare cchandasi ||
madetyādi ||
madagurūgaṇḍagarjitajitonnatāmbudagajendravṛndamalinaṁ niśitasamastaśastrakiraṇaprabhāmbarapinaddhāttinivaham |
pravararathādhirūdasubhaṭaṁ balaṁ balanidhe tvadekaśaraṇaṁ śrayati naraṁ manoharayatipraveśavaśagottamāśvalalitam || 114 ||
he balānāṁ sthānāsthānajñānabalādīnāṁ daśānāṁ nidhe |
tvadekaśaraṇaṁ naraṁ balaṁ caturaṅgaṁ śrayati |
kīdṛśam |
madena gurūgaṇḍānāṁ garjitena jitonnatāmbudānāṁ gajānāṁ vṛndena malinam |
tathā niśitasamastaśastrakiraṇānāṁ prabhā visfuraṇaṁ saivāmbaraṁ vastraṁ tena pinaddhaḥ pattinivaho yatra |
kkacit prabhāsvareti pāṭhaḥ |
tatra kiraṇaiḥ prabhāsvarādeva pinaddhaḥ pattinivaho yasmin tattathā |
pravararathādhirūdasubhaṭaṁ ca |
manoharā ucitānatikramā ca yati paramo yeṣām |
tathā prakṛṣṭo veśo yeṣāmata eva te suśikṣitatvādvāhakavaśagā uttamāḥ |
jātyutkarṣādaśvāstairlaḍitam |
vṛttapakṣe harā ekādaśa |
teṣu yatiryasya tadaśvalalitaṁ vikṛtau |
vikṛtāviti nivṛttam || 23 ||
prītītyādi ||
prītinivāsaṁ kṛtibhuvi viditodāravarapradavarivasanaṁ tvāṁ yāḥsmaratīśa pratihatavimatiḥ saṁtatamantimapadamuditeṣu |
yauvanalīlāsacivasamudayatpañcamakasvarayatiramaṇīyā syādiha tanvī himakaravadanā tadvaśagā saha narapatilakṣmyā || 115 ||
he īśa |
kṛtināṁ bodhisattvānāṁ bhuvi muditādibhūmau vidita |
udāravaraprāṁ varivasanamārādhanaṁ yasya |
 yataḥ udi teṣu uktapadaśāliṣu madhye'ntimaṁ paryantavarti padaṁ yasya tathā bhavānatastaṁ tvāṁ prīternivāsaṁ yaḥ pratihatavimatiḥ saṁtataṁ  #
smarati tasya puṁso vaśagā himakaravadanā tanvī saṁmatā narapatilakṣmyā saha syāt | 
kīdṛśī |
yauvanena yā līlā saiva sacivo yasya sa cāsau samudayanpañcamasvaraśca tasya yatirmūrcchā tayā ramaṇīyā yuvatī ||
vṛttapakṣe saṁskṛtau caturviśatyakṣaracchandaḥ saiva bhūstatra viditā tanvī |
kiṁbhūtā |
pañcamakaṁ pañcamaṁ sthānaṁ svarāḥ sapta |
teṣu yatiḥ |
tayā ramaṇīyā || 24 ||
viśvetyādi ||
viśvahitaikāsaṅgasahāntaḥ karaṇakaraṇa vasupadamiva paramaṁ yo'dhipa gṛhṇātīha tavākhyāṁ tamabhikṛtivasatirapi bhuvi sarasī |
sidhyati majjaddiggajagaṇḍacyutamadaparimalasurabhitasalilā sārasaṁhasakroñcapadāṅkotkanakakamalavanaraṇadalipaṭalā || 116 ||
viśvahite ekamadvitīyamāsaṅgaṁ sahate tadanuguṇatvāt yattādṛśamantaḥ karaṇasya karaṇaṁ pravartanaṁ yasya tasya saṁbodhanam |
tathā adhipeti |
yathā vasūnāṁ dravyāṇāṁ padamutpattisthānaṁ kiṁcitprasiddham |
tathā tavākhyāpyabhimatādatiśayasiddhihetutvāt vasupadamiva paramam |
vasūnāṁ padamiva vācakamiva iha jagati yo gṛhṇāti tamabhilakṣyī kṛtya kṛtināṁ vibudhānāṁ vasatirapi sarasī bhuvi sidhyati |
kīdṛśī |
majjaddiggajagaṇḍacyutamadaparimalasurabhitasalilā |
tathā sārasahaṁsakrauñcapada maṅko yatra |
tathā udgateṣu kanakakamalavaneṣu raṇadalipaṭalaṁ yasyāṁ saivaṁrūpā sarasī devānāmapi krīḍāśrayaḥ ||
vṛttapakṣe'bhikṛtiḥ pañcaviṁśatyakṣaraṁ cchando vasatiryasyāḥ sā krauñcapadā |
sā ca karaṇāni ca vasavaśca teṣu padaṁ viśrāmaṁ gṛhṇāti |
karaṇāni pañca || 25 ||
dhvāntetyādi ||
dhvāntadhvaṁsin mārārāte hatavṛjina jinatanayabhūvibhūṣaṇa mutkṛtau praudonmīlallāvaṇyaśrīḥ sthitijanaka giri bhavabhidāmudāraparākrama |
 tvayyārabdhāvandhyārādho vidhurayati varada sudhiyāṁ virājatayā sfuran bhogāsakto'pīha svairaṁ viṣamatamaviṣayatanubhṛdbhujaṅgavijṛmbhitam 
he dhvāntadhvaṁsin |
mārārāte hatavṛjina kṣatapāpa |
jinatanayabhūvibhūṣaṇa |
mutkṛtau pramodajananena praudā unmīlantī lāvaṇyaśrīryasyedamapi saṁbodhanam |
tathā bhavabhidāṁ buddhānāṁ giri vāgviṣaye sthitijanaka saddharmadhūrdhara |
udāraparākrama bhagavan |
tvayyārabdho 'vandhya ārādha ārādhanaṁ yena sa pumān |
he varada svairaṁ svacchandaṁ vidhurayati damayati |
kim |
 viṣamatamā vinopāyaṁ bhujyamānatvenāniṣṭāvāhakatvād viṣayā rūpādayo yeṣāṁ te ca te tanubhṛtaśca ta eva bhayahetutvādbhujaṅgāsteṣāṁ vijṛmbhitam 
kiṁbhūtaḥ |
bhogeṣvāsakto'pi |
sudhiyāṁ madhye viśeṣeṇa rājata iti virājatā tayā sfuran re |
vīnāṁ pakṣiṇāṁ rājatayā garūḍo 'pi |
ahīnāṁ bhogeṣu deheṣvāsaktaḥ |
viṣamatamaṁ viṣaṁ yāti śrayati sa cāsau tanuśca tadbhṛto ye bhujaṅgāsteṣāṁ vijṛmbhitaṁ vidhurayati ||
vṛttapakṣe utkṛtau ṣaḍviśatyakṣare cchandasi bhujaṅgavijṛmbhitam |
tacca girayo 'ṣṭau kulaparvatā rūdrāścaikādaśa teṣu bhidā bhaṅgena lakṣitam |
nanvanyatra saptaiva kulācalāḥ rājaḥ 'vasukula giribhiḥ syānmālinī nau mayau ya ' iti |
satyam |
iha tvaṣṭau draṣṭavyāḥ |
tathā cānargharāghavaḥ 'mūrtīraṣṭa maheśvarasya dalayannaṣṭau kulakṣmābhṛtaḥ ' iti |
ratnākare 'vasumadanadahanamunibhirbhujaṅgavijṛmbhitam ' ityatra vasubhirmadanairdahanairmunibhirasyeti vivaraṇaṁ tallekhakapramādāyātam |
madanadahano rūdra eva hi tatrābhimata rājaḥ vasumanasijariputuragairbhujaṅgavijṛmbhitam iti ||
tanvadityādi ||
tanvatsusfuṭamaviratamamitamamṛtarasakaṇamiva parito'ṅgeṣu pratyālocanasamudayinavarasarasapadamasadṛśamatulaśrīkam |
yatkṛcchairapi na sulabhamaparavividhasukṛtavidhibhirabhiyuktātmā tvatsevātarūfalamiha samanubhavati tadakhilavipadapavāhākhyam || 118 ||
ākhilā vipado'pavahatyadhikrāmatyaṇi |
akhilavipadapavāhamākhyā yasya tat tvatsevā tarūfalamiha jagatyabhiyuktātmā puruṣo 'nubhavati |
kiṁbhūtam |
yatkṛcchairapi kaṣṭasādhyairapi aparaiḥ sukṛtavidhibhirna sulabham |
ata evāsadṛśamatulaśrīkaṁ ca |
punaḥ kiṁbhūtam |
ālocanamālocanaṁ prati samudayinaśca te navarasāśca śṛṅgārādayaḥ |
teṣu raso 'bhilāṣo yeṣām |
teṣāṁ padam |
ata eva suṣṭhu sfuṭamaviratamamitamamṛtarasakaṇamivāṅgeṣu paritastanvat |
sudhārasapṛṣadbhiḥ parito 'ṅgāni siñcaditi yāvat |
athavāṅgeṣu paritaḥ sfuṭamaviratamamitamamṛtarasakaṇamiva tanvatsu satsu |
yathoktaṁ tat tvatsevā tarūfalamanubhavatītyarthaḥ ||
vṛttapakṣe utkṛtāvapavāha ityākhyā yasya taddhṛttm |
nava ca rasāśca teṣu padaṁ yasya tattathā |
iyatā yatiśarīrasaṁjñopetaiḥ sacchandobhedairbhagavataḥ stutirūktā |
ita ūrdhvaṁ daṇḍakabhedairvaktavyeti ||
capaletyādi ||
capalacaraṇapīḍitāgādhipopetapātālatālūcchalavdyālapālastutaṁ jayati jayati cārūkārūṇyakelisfuratppadyanarteśvarākāralīlāyitam |
 anibhṛta bhujadaṇḍaṣaṇapracaṇḍānilollāsitaḥ śrāntiśāntiṁ tanotīva te pralayasamayaśaṅkayā yatra lokatrayīdaṇḍakaścaṇḍavṛṣṭiprayāto'mbudaḥ || 
padyanarteśvaro mañjuvajrasyāmnāyaviśeṣaḥ |
kārūṇyakrīḍayā sfuraccārūpadyanarteśvarākāralīlāyitaṁ tava jayati jayatīti saṁbhrama ābhīkṣṇye vā dvirūktiḥ |
kiṁrūpam |
 capalacaraṇābhyāṁ pīḍitena agānāmadhipena merūṇā tadupari natenāta upetasya pātālasya bhayāt tālunā ucchalatā vyālapālena bhujagapatinā stutam 
yatra padyanarteśvarākāralīlāyite nṛtyatvarayā anibhṛtānāṁ bhujadaṇḍānāṁ ṣaṇḍena saṁdohena ullāsitaścaṇḍayā vṛṣṭhayā prayā ( ? )
to 'nugato 'mbudaste tāṇḍavaśrānteḥ śāntiṁ tanotīva |
nṛtyato hi śramo bhavati sa cānilollāsitena varṣatā payodenāpohyata iti bhagavato'pi tathaivotprekṣyate |
kīdṛśaḥ |
pralayasamayaśaṅkayā lokatrayīṁ daṇḍayati pīḍayati tathā |
 vineyaviśeṣamanujighṛkṣoḥ khalu bhagavataḥ kṛpākelinirbharatāṇḍavārambhe 'tyadbhutodbhaṭavikaṭabhujadaṇḍamaṇḍalaprabhavaprabhañjanajavairūjjṛmbhitaḥ  #
sasaṁrambhamambhobhṛdakāṇḍapracaṇḍavāridhārāndhakārārabdhadurdinaḥ saṁvartaḥ saṁvṛtta iti cetasi trāsamāntanvānaḥ pīḍayatyāhatya jagattrayaṁ  #
paryante tu parahitaikapariṇāmamadhura eva || 
vṛttapakṣe caṇḍavṛṣṭirapāto nāma prathamo daṇḍakaḥ |
dīrghatvāddaṇḍa iva daṇḍakaḥ || 27 ||
pratītyādi |
 pratipadamiha jātaśuddheḥ samādhestrayasyākṣarasyābhisaṁvardhanādantyarūpaspṛśaḥ samadhigamavaśājjayatyāryavaryaiḥ prabhūtapramodaiḥ pragītaḥ  #
prabhāvaprakarṣastava | 
 varada yadanumodanāvādasārāviṇātṛptacittaiḥ surairvādyamānā na yānti śramamaparimaparamopakārottamarṇārṇavavyālajīmūtalīlākaroddāmaśaṅkhāayaḥ 
he varada |
aparimo 'nuttaraḥ paramopakārastatrottamarṇa ivottamarṇastasya saṁbodhanam |
prabhūtapramodairāryavaryaiḥ pragītastava prabhāvaprakarṣa iha jagati jayati |
kasmāt sa tathābhūtaḥ |
trayasya śūnyānimittāpraṇihitalakṣaṇasya samādheḥ samadhigamavaśāt |
kiṁbhūtasya |
pratipadamabhisaṁvardhanājjātaśuddheḥ prahīṇamalasyākṣarasyāvicalasya |
antyarūpa spṛśaḥ prakarṣaparyantagatasvabhāvasya |
yasya ca pragītasvabhāvasyānumodanāvādena yatsārāviṇaṁ saṁbhūya ravaṇaṁ tatrātṛptacittaiḥ surairvādyamānāḥ śramaṁ viśrāmaṁ na yānti | ke |
arṇavasya vyālā iva kārṣṇyāt ye jīmūtāsteṣāṁ manojñadhvanitvena līlākarā ye uddāmaśaṅkhādayaste ||
 vṛttapakṣe iha caṇḍavṛṣṭiprapāte 'ntyānāṁ trayāṇāma kṣarāṇāṁ gurūlaghukrameṇa yadrūpaṁ tatspṛśastrayasyākṣarasya pratipadaṁ pratipādamabhisaṁvardhanāt 
arṇārṇavavyālajīmūtalīlākaroddāmaśaṅkhāayo ye te daṇḍakabhedāḥ śramaṁ viśrāmaṁ paryantaṁ na yānti aparyantā iti yāvat |
tatrārṇasye damevodāharaṇam |
arṇavādīnāmūhitavyānīti || 27 ||
pravikacetyādi ||
 pravikacakanakapaṅkejasaubhāgyabhāgaṅga dattenabhāvāśritebhyastamaḥ sutribhuvanaśamavidhānārtha nirvāṇanīvṛttamālākṛtāvāttabhakte bhavārau 
 daśabalatanayavargāgrimeṇa tvayā nātha nirmāthiduḥkhāpahena stutena pracita iti śubharāśirmahān yastataḥ stājjanaughe samṛdhiḥ samagre'pi saiva 
pravikacakankapaṅkajasaubhāgyabhāgaṅgaṁ yasya |
ina ādityaḥ |
tamaḥsu ajñānatimiraviṣaye tannāśārtham |
āśritebhyo dattaminatvaṁ yena |
tribhuvanasya śamo nirvāṇaṁ tadvidhānārtha nirvāṇanīvṛnnivaraṇaṁ yasya |
tathā tamālākṛtau śyāme bhavārau bhagavatyakṣobhye āttā bhaktiryena sa tathā |
catuṣṭayamidamāmantraṇam |
he nātha |
daśabalatanayavargasya bodhisattvagaṇasyāgrimeṇādimena |
nirmāthiduḥkhāpahena tvayā |
iti yathoktakramastutena yo mayā mahān śubharāśiḥ pracitastataḥ śubharāśerbhagavato yā samṛddhiḥ saiva janaudhe 'pi samagre stādbhavatu ||
aparo'rthaḥ |
mitrapādānāṁ gaṅgadatta iti gṛhasthanāma |
tatpiturdaśabala iti |
tatkāla eva caiko ṇam |
daśabalatanayavargasyāgrimeṇa jyeṣṭhena mayā gaṅgadattena nirvāṇaṁ nayatīti nirvāṇanīrvṛttamāleyaṁ kṛtā |
ityataḥ pracito yo mahānśubharāśirityādi vyākhyātārtham ||
vṛttapakṣe pracito nāma |
samṛddhiḥ saiveti yaivāntyākṣaratrayasya caṇḍavṛṣṭiprapāte saṁtatyā vṛddhiḥ saiva pracite'pi |
kevalaṁ madhyalaghutraya iha tvādilaghutrayasyeti bhedaḥ |
tatra caṇḍavṛṣṭiprayāta pracitasyedamudāharaṇam |
'arṇapracitādīnāmunneyāni yatheṣṭaṁ vā nāmāni' iti padyālaṁkāraḥ |
samagre sarvatra daṇḍake na tvatraiva |
tena vakṣyamāṇe 'pi pravṛttākhye pracitavadakṣaratrayasya vṛddhau nāmāntaram ||
ahamityādi ||
 ahamapi tava pādapadyābhisaṁrādhanādhīnadhīsaṁnirūddhāntaradhvāntajātaḥ samadhigatasamastavastūtkaravyāpinaisargikasvapnamāyāmayādvaitatattvaḥ 
 akarūṇakarūṇābalāvāryavīryodayārabdhanānāvidhavyāpṛtidhvastamārastrijagati paramopakāraikakṛtyapravṛttaścareyaṁ jano yāvadeko'pyamuktaḥ || 
 na kevalaṁ janaughe 'pi saiva samṛddhiḥ stādahamapi tribhuvanasya paramopakāra evaikaṁ kṛtyaṁ tatra pravṛttaścareyaṁ janmaśitayā tāvadyāvadeko'pi  #
sattvo na mukta ityāryamañjuśriya iva praṇidhānaṁ vidhatte | 
kiṁbhūtaścareyam |
tava pādapadyayorabhi saṁbodhane 'dhīnayā dhiyā samyagnirūddhamāntaraṁ dhvāntajātaṁ yasya |
 ata eva samyagadhigataṁ samastavastu visaraṇaśīlamabādhitatvāt naiḥ sargikaṁ svapnamāyāmayamadvaita eva grāhyagrāhakābhāvādadvaita tattvaṁ 
akarūṇeṣu yā karūṇā tasyā balaṁ cāvāryavīryodayaśca tābhyāmārabdhayā nānāvidhayā vyāpṛtyā caryayā dhvastā mārā yena sa tathā |
athavā akarūṇakarūṇābaletyāmantraṇam ||
vṛttapakṣe pravṛtto'yaṁ nāma |
pracite prathamaṁ ṣaḍ laghavastata ādilaghukāni trikāṇi sapta |
iha gurvantaṣallaghubhya ādi laghutrayāṇi sapta |
vṛddhirūktaiva ||
sfāretyādi ||
 sfārafullasthalāmbhojanirbhāsabhṛtpādapīṭhāntaviśrāntakāntāmaravyāladaityendracūlopalārciścayo duḥsahoddāmaduḥkhānalagrastaparyastaśaktitrilokīviśokīkriyānirvirāmaśramāścaryacaryānidhiḥ 
 śuddhasaṁbuddhavaṁśāvataṁsaprakāśasfuratkīrtikīrṇāntarālaprasāraḥ kumāro jayatyeṣa vāgīśvaraḥ sarvadurvāramārapravīradhvajinyuddhavadhvaṁsabaddhābhirāmāsamapraudinirvyūdagādapratāpodayaḥ 
 sarvadurvāramārapravīrāṇāṁ dhvajinyāḥ senāyā uddhavasyotsavasya dhvaṁse yā baddhā abhirāmāsamapraudistasyā nirvyūdayā gādo 'tyarthatīvraḥ pratāpodayo  #
yasya sa eva vāgīśvaraḥ kumāro jayati | 
kiṁbhūtaḥ |
 sfārafullasthalāmbhojasya nirbhāsaṁ sādṛśyaṁ birbhati yatpādapīṭhaṁ tasyānte viśrāntaḥ kānto 'marendravyāḍendradaityendrāṇāṁ cūḍopalasya cūḍāratnasyārciścayo  #
yasya sa tathā | 
 duḥsahoddāmaduḥkhānalena grastā ata eva paryastā vyākulā śaktiryasyāḥ sā cāsau trilokī ca tasyā viśokīkriyāyāṁ nirvirāmaśramatvādevāścaryā  #
yā caryā tasyā nidhiḥ | 
śuddhasaṁbuddhavaṁśasyāvataṁso bhūṣaṇaṁ tadvatprakāśate yā sfurantī kīrtitstayā kīrṇo vyāpto 'ntarālaprasāro yenāsau tathā ||
vṛttapakṣe dvādaśabhirmadhyalaghutrayairayaṁ pratāpodayo mantavyaḥ |
anyatrāsya mattamātaṅgalīlākara iti nāma |
idameva lakṣyaṁ dṛṣṭam |
jayadeveśanaratnākareṣu pravṛttaḥ pratāpodayaśca na staḥ ||
praudetyādi ||
 praudavaravajravanitāṅgaparirambhavilasatpulakajālakajagajjayatanutraṁ sāntra savasāsramadhupānamadamuktavikaṭāṭṭahasitatrasadaśeṣasuradaityam 
gādavinigūdadayavismayamayāpratimaraudratanumadvayamahārṇavanimagnaṁ śuddhaguṇadhāma karūṇābalamudāranavanāṭayarasavallalitavṛttamabhivande
tvāṁ karūṇābalamabhivande |
kiṁbhūtam |
vilasatpulakajālakaṁ jagajjaye tanutraṁ saṁnāho yasya |
iyatā śṛṅgāravīrāvuktau |
sāntraṁ vasāsahitamasraṁ tadeva madhu |
tatpānamadena vimuktavikaṭāṭṭahasitaistrasadaśeṣasuradaityajātaṁ yasya |
anena bībhatsahāsyabhayānakāḥ |
gādamatyarthaṁ vinigūdāśrliṣṭā dayā vismayamayī āścaryakarī apratimaraudrā ca tanuryasya tam |
anena kārūṇyavismayaraudrāḥ |
advayaṁ grāhyagrāhakādi rahitaṁ tattvam |
tanmaye mahārṇave nimagnam |
tathā śuddhānāṁ guṇānāṁ daśabalādīnāṁ dhāma sthānam |
anena śāntaḥ |
ata eta udārā nava nāṭyarasā yasya santīti matup |
tathābhūtaṁ lalitaṁ vṛttaṁ yasya |
karmadhārayamatvarthīyādvahuvrīhireveṣṭavyo lāghavārthamityasya samāsamata evābhimatatvāt |
vyāsavādimate tu matvarthīyo 'pi |
yathā 'visakisalaya cchedapātheyavantaḥ ' iti ||
vṛttapakṣe lalitavṛttaṁ nāma |
atrādigurūlaghutrayāṇi sapta gurūdvayaṁ ca |
asya lakṣaṇamīśānena darśitam || 30 || ||
iti duṣkaraprabhedavṛttamālā stutivivṛtau samavṛttāni ||
idānīṁ yathoddeśamardhasamavṛttairbhagavataḥ stutimāha |
idamityādi ||
idamardhamabālaśaśiprabhaṁ bālaraviprabhamādadhadardham |
karūṇāvaśavarti bhavadvapuḥ kasya mano na karotyupacitram || 125 ||
karūṇāvaśena vartituṁ śīlaṁ yasya tadidaṁ bhavato vapuḥ kasyacit draṣṭurūpacitraṁ mano na karoti |
upagataṁ citramāścaryam |
atyādayaḥ krāntādyarthe dvitīyayeti samāsaḥ |
kathaṁ tathā karoti yasmādabālaśaśiprabha mardha mādadhāti |
bālaraviprabhaṁ cārdham |
abālagrahaṇenātyantadhāvalyamuktam |
bālagrahaṇena lauhityam |
etacca nāmasaṁgītāvāmnāyāntaraṁ draṣṭavyam ||
vṛttapakṣe idaṁ yathoktaṁ pūrvārdhamidaṁ cāparārdhamādadhadupa citramardhasamaṁ vṛttam |
idamardhamādadhadardhamityadhikāro viparītākhyānikāṁ yāvat |
yatra ca liṅgāntaraṁ tatra liṅgavipariṇāmena saṁbandhanīyam |
ardhayorakṣarasāmye'pi laghugurūkṛto bhedaḥ ||
tattvetyādi ||
tattvasudhārasatṛptiviśeṣāt sakalasamīhitasiddhivaśādvā |
tvaccaraṇānubhuvā bhavitavyaṁ bhavamathanaśruta na drutamadhyā || 126 ||
bhavasya saṁsārasya mathanaṁ śrutaṁ yasya bhavamathane vā śruto viditaḥ |
tasyāmantraṇam |
tvaccaraṇamārādhā no'nubhavati yastena puṁsā |
nāsti dhīryasya tathā na bhavitavyam |
asudhiya iti niṣedhādiha yaṇādeśa eva |
kathamadhyā na bhavitavyaṁ drutaṁ śīghram |
tattvasudhārasatṛpti viśeṣāt sakalasamīhitasiddhivaśādvetyubhayasaṁaduktā |
'tvaccaraṇānucareṇa na bhāvyaṁ bhavamathanaśruta na drutamadhye iti padyālaṁkārasūtram |
tatra adhyā tvaccaraṇānu careṇa na na bhāvyamityarthaḥ ||
vṛttapakṣe yathoktamidamardhamādadhatī drutamadhyā ||
kimityādi ||
kimuśanti budhā adhikaṁ vibho yadi janīya tadīyatanurbhavet |
tava dṛṣṭisudhārasadhārayā sfuritahārarūcā hariṇapalutā || 127 ||
he vibho janīya janebhyo hita |
budhāḥ kimadhikaṁ uśanti kāmayante |
na kiṁcit |
yadi tava dṛṣṭisudhārasadhārayā sfuritahārarūcā tadīyā teṣāṁ tanurhariṇī cāsau plutā ceti tādṛśī bhavati |
hariṇaśabdo 'tra śuklaparyāyaḥ |
hāreṇāpi hṛdi sfuratā tanuḥ vimalā vyāptā ca bhavati ||
vṛttapakṣe hariṇaplutā ||
iyamityādi ||
iyamurūkarūṇārasā mukhaśrīḥ samadhigatā nijadhīśriyo rasena |
sfuradadharadalātihārihemāmbujakalikeva vibhāti puṣpitāgrā || 128 ||
taveti vakṣyamāṇenābhisaṁbandhādiyaṁ tava mukhaśrīḥ puṣpitāgrā vikasitaparyantā |
atihārihemāmbujakalikeva vibhāti |
yato dharmadeśanādinā sfuradadharadalā |
tathā urūkarūṇārasā |
bahalakārūṇyamakarandā nijadhīśriyo rasenānurāgeṇa samadhigatā saṁbaddhā |
nijadhīśriyeti tu yadi pāṭhaḥ syātsyādarthasya samīcīnatā |
kanakapaṅkajakalikāpyurūrasā śriyo rasenānugatā ca bhavati ||
vṛttapakṣe puṣpitāgrā aupacchandasikāprabhedaḥ ||
mukhamityādi ||
mukhamidamaparaṁ tavotpalaprakararūcāmiva bhāti saṁcayaḥ |
samuditamiva kairavaśriyā harati mano'paravakramīdṛśam || 129 ||
idaṁ tava dakṣiṇaṁ mukhaṁ nīlatvādutpalaprakararūcāṁ saṁcaya iva bhāti |
aparaṁ ca vāmavakraṁ śuklatvāt kairavasya śriyeva samuditaṁ samutpannamīdṛśamatisundaraṁ mano harati ||
vṛttapakṣe'paravakraṁ vaitālīyaprabhedaḥ ||
idamityādi ||
idamardhasamaṁ samīkṣyate te bata vṛttaṁ jayino jagattrayasya |
kkacidarthavidhau vidhūtaviśvā śiśulīlā lalitāpi yattaveyam || 130 ||
tava jagattrayajayina iyaṁ lalitāpi śiśulīlā yadya smāt |
kkacidarthavidhau paraprayojanasaṁpādananimittaṁ vidhūtaviśvā rūpāntareṇa kampitajagattrayā bhavati |
ata idaṁ vṛttamardhasamaṁ yasya tathā samīkṣyate |
bataśabda āścarye ||
vṛttapakṣe śiśulīlā ||
padamityādi ||
padamekamavekṣya te kṣaṇaṁ prasabhākrāntajagattrayīśikham |
kathamastu na viśvabhāratī nijadāsīva tava priyaṁvadā || 131 ||
kṣaṇamekasmin kṣaṇe prabhasaṁ haṭhāt |
 ākrāntā jagattrayyāḥ śikhā śikharaṁ brahyāṇḍaṁ yena tādṛśaṁ te tava padamavekṣya jitasya ekapādatalākrāntarūpasya viśvasya bhāratī nijadāsīvapriyaṁvadā  #
na kathamastu | 
bhavatyeva |
sāpekṣatve 'pi gamakatvātsamāsaḥ |
trivikramasyāpyuktarūpaṁ padamekamavalokya sarasvatī caturānanā nalinavanarājahaṁsī dāsīva priyaṁvadā saṁvṛttā ||
vṛttapakṣe priyaṁvadā |
vaitālīyaprabhedaḥ ||
svarasetyādi ||
svarasopanatāṁ śamaśayyāṁ kiṁ nu vidhūya dhiyo 'pyatidurgaiḥ |
aticitracaritraśataiste vegavatī karūṇā yadi na syāt || 132 ||
yadi te tava karūṇā vegavatī duḥkhārte jagati viśvagāṇupracārā na bhavettadā śama eva śayyā śame vā śayanam |
tāṁ svarasopanatāṁ vidhūya aticitracaritra śataiste kim |
prayojanaṁ nāstītyarthaḥ |
kiṁbhūtaiḥ |
dhiyo 'pyatidurgaiḥ |
manorathasyāpyaviṣayaiḥ |
vṛttapakṣe vegavatī nāma ||
sarvetyādi ||
sarvātiśayasya dhāma dhāmnaḥ sarvāṅgīṇasulakṣyalakṣaṇaśrīḥ |
lokasya gatāpi hi smṛtiṁ te bhadraṁ bhadravirāṭtanustanoti || 133 ||
bhadreṇa virāja ta iti bhadravirāṭte tava tanuḥ sarvasya lokasya smṛtiṁ gatāpi smaraṇaviṣayabhūtāpi na kevalamevaṁbhūtā bhadraṁ tanoti |
kiṁbhūtā |
hiśabdo bhinnakrame yasmāt |
sarvātiśayasya dhāmnastejaso dhāma |
tathā sarvāṅgīṇā sarvāvayavavyāpikā sulakṣyā suvyaktā lakṣaṇānāṁ śrīḥ saṁpattiryasyāḥ ||
vṛttapakṣe bhadravirāṭ ||
parita ityādi ||
paritaḥ sfuradbhirabhirāmairaṁśumayaiḥ parārthaparamārthaiḥ |
pavipadyakhaḍgamaṇicakraiḥ ketumatī vibhāti tava mūrtiḥ || 134 ||
 parārtha eva paramo'rthaḥ prayojanaṁ yeṣāṁ taiḥ pavipadyakhaḍgamaṇicakrairakṣobhyāmitābhāmoghasiddhiratnasaṁbhavavairocanacihnaiḥ ketumatī  #
tava kīrtiḥ pañcātmikasamājamaṇḍale vibhāti | 
kiṁbhūtaiḥ |
parita ityādi sugamam ||
vṛttapakṣe ketumatī |
'ketumatī svareṣu carame 'ṅge' iti padyālaṁkārasūtrādatra prathame pāde raseṣu carame svareṣu yatiriṣṭā |
anyaistu te yatī na darśite ||
caittetyādi ||
caittamātra bhāvabhāji bhāvyate kka parā parārthasaṁpadīdṛśī dayāyām |
seyametadākṛticchalādato 'vayavadhvanermatupstriyā samābhidhānā || 135 ||
cittasya viśeṣāvasthā caittam |
tadeva tanmātram |
tadbhāvastattvam |
tadbhāji caittasvabhāvāyāṁ dayāyāṁ dayāviṣaye īdṛśī sarvākārapravṛttā parā parārthasaṁpat kka saṁbhāvyate |
tasyā amūrtatvena tādṛkparārthasaṁpādanāsāmarthyāt |
ataḥ seyaṁ dayaiṣokta lakṣaṇā yā bhagavadākṛtistadeva cchalaṁ tataḥ |
avayavadhvaneravayavaśabdānmatup |
sa eva strī |
strīpratyayāntāvasthāparigrahāt |
tayā anukaraṇamātrarūpayā samamabhidhānaṁ yasyā anukāryarūpāyāḥ |
avayavavatītyarthaḥ ||
vṛttapakṣe yavadhvanermatupstriyā samābhidhānā yavamatī |
mādupadhāyāśca matorvo 'yavādibhya iti yavādipratiṣedhāt vatvābhāvaḥ |
ṛjunā krameṇa saṁjñāpraveśo na nirvahatīti pūrveṣāmevaiṣa vākyavinyāsaḥ |
ata ihaivoddhāryaśabdarūpavaiṣamye'pi śrleṣo 'bhimataḥ |
tatra priyaṁvadāvegavatī bhadravirāṭketumatīnāṁ pratyekamayukpādau daśākṣarau yukpādāvekādaśākṣarau |
drutamadhyāhariṇaplutāparavakraśiśulīlānāmaytukpādau ekādaśākṣarau yukpādau dvādaśākṣarau |
puṣpitāgrāyavamatyorayukpādau dvādaśākṣarau yukpādau trayodaśākṣarāviti draṣṭavyam ||
udayadityādi ||
udayadarūṇakiraṇanikaraparikarakanakamayavimalahimakarajayanī |
jayati nikhilajagadabhirūci kṛtipaṭuratibhava tava tanuriyamatirūcirā || 136 ||
he atibhava tava tanuriyamatirūcirā satī nikhilajagadabhirūcikṛtau paṭurjayati |
rūciratvameva kṛtiḥ |
udayaṁścāsau arūṇākiraṇaparikaro yaḥ kanakamayaḥ kanaka vikāraḥ himakaraśca tayorjayanī varṇāhlādakāritvābhyām |
vṛttapakṣe'tirūcirā |
ardhārdha iti ekatriṁśadakṣaramakhaṇḍamevārdham |
ardhena yuktamardhamardhārdhaṁ tasmin sati |
dvivacanāntatve tu ekaśeṣaḥ syāt |
avihita caraṇavibhāgatveneyamatirūcirā paramate'rdhadvayenaiva veditavyetyarthaḥ |
etanmate tu prathamaḥ pādaḥ ṣoḍaśākṣaro dvitīyaḥ pañcadaśākṣara iti catuṣpadīyamati rūcirā |
tathā ca padyālaṁkārasūtram 'acaladhṛtiratha tithiraparamata iti yamaviratacaraṇayatiratirūcirā iti ||
tribhuvanetyādi ||
tribhuvanaduradhigamacaraṇaparicaraṇagurūvibhavabhagavadasitasugatapratikṛtisacivavimalamaṇinicayakhacitasuparighaṭanaguṇavasatiḥ |
 nijanayagadanaravalayalavasamanukṛtirasikanibhasurabhisurasumanaḥ parimalamiladalikulakaṇitanidhiradhigamajalada jayati tava śikhā || 137 || 
he adhigamajalada |
tava śikhā cūḍā jayati |
kīdṛśī |
tribhuvanena duradhigamaṁ tvadekalabhyatvāt |
caraṇaparicaraṇaṁ yasya |
ata eva gurūvibhavaḥ |
tādṛśasyāsitasugatasyākṣobhyasya yā pratikṛtirnirmāṇakāyaḥ |
tasyāḥ sacivānāṁ tādṛśānāṁ vimalamaṇīnāṁ nicayena khacitatvāt suparighaṭanalakṣaṇasya vasatiḥ |
tathā nijanayasya bodhi sattvanīteryo gadanaravastasya layo 'nutkaṭatā tasya lavaḥ |
tatsamanukṛtau rasikanibhaṁ rasikaprāyaṁ ca tat |
surasurabhisumanasāṁ tadāpīḍacūḍānām |
parimalena miladalikulaṁ ca tasya yat kkaṇitaṁ guñjitaṁ tannidhiḥ ||
vṛttapakṣe śikhā |
tatrāyukpādayoḥ pratyekaṁ triṁśallaghūni gurvante |
yukpādayoraṣṭāviṁśallaghūni gurū cānte ||
samudayetyādi ||
samudayadiśi samupanatarūciṣu vividhasamudayakaraṇamabhidadhatī praśamasukharasarasikamatiṣu nirūpamaśamasukhapathakathanapṛthuniratiḥ |
aparimitasukṛtafalamadhipa tava jayati sakalajinanayanayanagīrṛjumatiṣu niyatamṛjuramṛtakuṭa kuṭilamatiṣu niratiśayakuṭila padā || 138 ||
he adhipa |
amṛtakuṭa pravacanāśraya |
jinanayasya prakāśakatvānnayanabhūtā tava gīrjayati |
jinanayanayanetyamantraṇapadaṁ vā |
kiṁbhūtā |
samudaya eva dik purūṣārthaikadeśatvāt |
 tatra samupanatarūciṣu vineyeṣu vividhaṁ samudayasya karaṇamupāyamabhidadhatī praśamasukhalakṣaṇe rase rasikamatiṣu nirūpamasya śamasukhapathasya  #
kathane pṛthuniratistatparatā yasyāḥ sā tathā | 
aparimitasya sukṛtasya puṇyajñānasaṁbhārasya falaṁ niṣyandabhūtā |
punaḥ kīdṛśī |
ṛjumatiṣu sattveṣu niyatamṛjuravakrapadā kuṭilamatiṣu tu niratiśayakuṭilapadā ||
vṛttapakṣe kuṭilapadā |
pareṣāṁ khañjeti mukhyaṁ nāma kuṭilapadādyu ktayā vyākhyāyate |
tadviparyaya iti |
śikhāyā viparyayaḥ |
tena tatra yau yukpādau tāvihā yukpādau yau cāyukpādau tau yukpādau ||
ākhyaniketyādi ||
ākhyānikeyaṁ bhavato guṇānāmiti stuvaṁstvāmabhimanyate yaḥ |
nūnaṁ sa gaṇḍūṣajalopayogān mayā nipīto'mbudhirityaveti || 139 ||
tvāṁ stuvan bhūtaguṇairabhivyāharan bhavato guṇānāmiyamākhyānikā sāmastyenākhyānamiti yo mahān manyate |
nūnamityādi subodham ||
vṛttapakṣe ākhyānikā ||
yadyākhyānikā na bhavati kiṁ tarhi bhavatītyāha |
api tvityādi ||
api tvaśeṣasmaravairiṇāmapyākhyeyatākhyātimanāśriteṣu |
guṇeṣu te nātha vṛthābhimānasyākhyānikāsau viparītapūrvā || 140 ||
kiṁ tu he nātha |
 aśeṣāṇāṁ smaravairiṇāṁ buddhānāmākhyeyatākhyātiṁ nirvacanīyatāvyapadeśamanāśriteṣu guṇeṣu yā ākhyānikāsau vṛthābhimānasya mithyābhimānino janasya  #
viparītapūrvā ākhyānikā | 
anākhyāne 'pyākhyānābhimānāt ||
vṛttapakṣe ākhyānikā viparītapūrvā |
ākhyānikādvayamupajātiprabhedaḥ |
caturdaśaprakārāsūpajātiṣu dve ardhasame anyā viṣamāḥ |
tatrārdhasame ākhyānikāviparītākhyānikākhye |
ete ca padyālaṁkāre upajātiprastāva eva darśite iti || ||
iti duṣkaraprabhedavṛttamālāvivṛtāvardhasamavṛttāni ||
saṁprati yathoddeśaṁ viṣama vṛttau bhagavantaṁ stauti |
aṣṭābhirityādi ||
aṣṭābhirakṣaraiḥ pādo 'sodastadgādamajjanādanuvṛddhaiḥ |
guṇasāgara sāgarairapūritāṅgurīgarto viṣamaṁ daśāntare dayāṁ padacaturūdhvaṁ nayati bhāvam || 141 ||
he guṇasāgara daśāntare vajrabhairavādidaśāyām |
na pūrito 'ṅgurīṇāṁ garto yasya sa tava pādo 'sodaḥ sodumaśakyaḥ |
jātāvekavacanam |
pādā ityarthaḥ |
kaiḥ |
akṣarairaśoṣyairaṣṭābhiḥ sāgaraiḥ |
kiṁbhūtaiḥ |
 tasya pādasya gādamajjanādanuvṛddhairapi sumerūpariveṣṭikāḥ sapta bāhyaśca mahaudadhirityaṣṭau sāgarā iti viṣamaṁ rūpaṁ dayāṁ tava bhāvamabhiprāyaṁ  #
nayati prāpayati | 
kiṁbhūtam |
pādāścatvāra ūrdhvā yatra ||
vṛttapakṣe padacaturūrdhvaṁ nāma viṣamaṁ vṛttam |
tatra prathamaḥ pādo'ṣṭabhirakṣaraiḥ |
ita ūrdhvamapare pādāḥ sāgaraiścaturbhirakṣarairanukrameṇa vṛddhairjñeyāḥ ||
itītyādi ||
iti nigaditajātau kṛtaviṣamacaraṇaracanāyām |
laghugurūniyatibhṛti bhayamayati ko na bhavasi na yadi niyatamabhividhivacanamanu pīḍaḥ || 142 ||
ityanantaroktaprakāreṇa nigaditāyāṁ jātau svabhāvaviṣame tava ko na bhayamayati gacchati |
kīdṛśyām |
kṛtaviṣamacaraṇaracanāyām |
vihitordhvādhaḥ pādavinyāsāyām |
punaḥ kīdṛśi |
laghugurūniyatibhṛti |
vineyā nurodhāt kkacillāghavaṁ ca kkacidgauravaṁ ca bibhratyām |
iha tu gauravamevābhipretam |
sarva eva bhayamāsādayati yadi tvaṁ niyatamabhividhivacanamanu pīḍo na bhavasi |
abhividhivaca namāṅ |
tamanu tena saha pīḍa āpīḍaḥ |
samantāddayāvān yadi na bhavasītyarthaḥ ||
vṛttapakṣe nigaditāyāṁ padacaturūrdhvajātau kṛtaviṣamacaraṇaracanāyāmetacchlokaprastārakrameṇa laghugurūniyamaṁ dadhatyāṁ satyām |
abhividhivacanamanu pīḍo vyākhyātārthaḥ |
atrāntimadvayadvayaṁ gurū śeṣaṁ laghu |
padyālaṁkāre tu padacaturūrdhvamaniyat ( ? )
pāṭhasaubhāgyābhāvādasmāt pṛthak darśitam |
iha tu pūrvāmnāyānusāreṇoktam ||
suciretyādi ||
suciranihitahitamati kandāṅkura iva tava bhāti |
viṣamajanadamanaghaṭitavikaṭamūrtestripuraharamukuṭamaṇisadṛśadaśanakalikeyam || 143 ||
viṣamajanadamanī ghaṭitā vikaṭā mūrtiryena tasya tava |
tripuraharasya maheśvarasya mukuṭamaṇiḥ śaśikalā tatsadṛśī daśanakalikeyaṁ bhāti |
atrāpīḍaprathamāadasya dvitīyatvaṁ dvitīyasya prathamatvam |
śeṣaṁ pūrvavat ||
prasaradityādi ||
prasaradurūdahanaghanaghoracchaṭamiva gaganatalamanavadhi dadhānā |
prasabhamabhimukhaṁ te praśamayati śamanamapi nayanavalanalavalīlā || 144 ||
te tavānantaroktarūpasya nayanasya yo valanalavo manāgāvarjanaṁ tasya līlāprasabhamabhimukhāgataṁ śamanamapi yamamapi praśamayati |
kiṁkurvāṇā |
prasarantī urūdahanasya ghanatvāt ghorā cchaṭā yasmiṁstādṛśamanavadhi gaganaṁ kaṭākṣajvālājaṭilatvāddadhānā |
vṛttapakṣe lavalī |
ihāpyāpīḍaprathamapādasya tṛtīyatvam |
śeṣaṁ prāgvat ||
mṛdvityādi ||
mṛdujanamanu punariyameva praśamitasakalakaṭukaluṣaviṣarāśiḥ |
pratimuhurabhinavamatulasukhanidhimupanayantī niyatamamṛtadhārā || 145 ||
praśamitasakalakaṭukaluṣaviṣarāśiriyameva tava nayanavalanalavalīlā |
mṛdujanaṁ punarlakṣyī kṛtya niyatamamṛtasya dhāreva |
kiṁ kurvatī |
pratimuhuḥ punarabhinavamatulaṁ sukhasya nidhimāśrayamupanayantī |
yathā vineyāśayaṁ karūṇayā nirmāṇavaicitryāt ||
vṛttapakṣe āpīḍaprathamapādasyaiva caturthatve 'mṛta dhārā || ||
padacaturūrdhvaprabhedāḥ ||
taḍityādi ||
taḍitojjvalaṁ jaladarāśimaniśamudabhārabandhuram |
ghoraghanarasitamīśa tanuḥ kṛpayā kuto'pi jayatīyamugatā || 146 ||
he īśa iyaṁ tavānantaroditarūpā tanuḥ kṛpayā kayāpyanirvacanīyayā niśamudgatā jaladarāśiṁ jayati |
kīdṛśam |
ujjvalaṁ taḍitā |
tathā udakasya bhāro rāśiḥ |
bhāre udakasyodabhāvaḥ |
tena bandhuraṁ namram |
ghoraghanarasitaṁ ca |
 ebhirūpamāna gatairviśeṣaṇairūpameyasya bhagavato yathāsaṁkhyaṁ praharaṇakiraṇairaujjvalyaṁ śyāmatva pīnatve pracaṇḍanibiḍāṭṭahasitaṁ ca dhvanitam 
vṛttapakṣe udgatā |
atra prathamadvitīyapādau pratyekaṁ daśākṣarau |
tṛtīyacaturthāvekādaśatrayodaśākṣarau |
gurūlaghuniyamaḥ pratirūpaprastārādavadhāryaḥ ||
ata ityādi ||
ata eva duṣkaratarāṇi vilasitaśatāni tanvataḥ |
hlādayatyakhilalokamidaṁ paṭukīrtisaurabhakamabhutaṁ tava || 147 ||
ata eva karuṇāvaśādeva anyeṣāṁ duṣkaratarāṇi vilasitaśatāni tanvatastava |
paṭu sfuṭaṁ kīrte ridama dbhutaṁ saurabhakaṁ saundaryaṁ parimalo vākhilaṁ lokamāhlādayati |
yaśo hi śubhraṁ sugandhi ceti kavisamayaḥ |
sugandhayaddiśaḥ śuklamamlānakusumaṁ divaḥ |
bhūri tatrāpatattasmādutpapāta divaṁ yaśaḥ ||
iti ca māghaḥ ||
vṛttapakṣe udgatāyā eva tṛtīyapādasyānyathātve yathādarśite saurabhakam ||
bhṛkuṭītyādi ||
bhṛkuṭīkaṭākṣadaśaneṣu kimapi vikṛtāni bibhrataḥ |
damayati tava bhuvanāni vapurlalitaṁ ca kiṁ tu vikaṭaṁ yadīdṛśam || 148 ||
lalitaṁ ca manoharamapi tava vapurbhuvanāni damayati |
nanu bhayānakasya bhuvanadamanaṁ yujyata ityāha |
kiṁ tu bhṛkuṭīkaṭākṣeṇa yukteṣu daśaneṣu vikṛtāni |
saṁbandhibhedādvahuvacanam |
kimapīti kriyāviśeṣaṇam |
vibhratastava yadīdṛśamato vikaṭam ||
vṛttapakṣe udgatāyā eva tṛtīyapādasya yathādarśitamanyathātve lalitaṁ nāma pūrveṣāṁ kiṁ tu yadīdṛśamato nāmnā vikaṭaṁ yujyate || ||
udgatābhedāḥ ||
prāgbhāretyādi ||
prāgbhārātiśaye'pi tādṛśe 'dbhutabhīme bhuvanāhitahataye samaṁ samantāt |
marūdanatiśayarayaḥ pracupitamapi tava na sameti salīlam || 149 ||
 prāgbhāraḥ sumervādiparvatāvanataśikharabhāgastasyātiśayaḥ paryantastādṛśe 'pyatidurgatvāadbhutabhīme samantāt sarvato dikṣu samaṁ tulyakālaṁ  #
bhuvanānāmahitahataye yattava salīlaṁ pracupitaṁ mandagamanaṁ tadapi | 
anatiśayarayo mahāvego 'pi marūnna sameti |
kiṁ bhūyo bhagavanbhavantamāśrayamāptaḥ sthirabhāra matulamārṣabhaṁ dadhānam |
tacchuddhavirāḍviśeṣaṇaṁ hyaparaviṣamaśirasi padaṁ vinidhatte || 150 ||
ārādhyeti bhavantamāśayaikasamṛvdyā kuśalaṁ yadamalamasti vardhamānam |
tadidamakhilamudañcatu bhuvanamurūpadaṁ tvadabhimatamativividhavṛttaviśeṣaiḥ || 151 ||
api ca pracayena bhūyasā kuśalasyāsya nikāmanirmalasya |
vigalatu sakalasya dehino bhavarajanīprabhavāndhakārarāśiḥ || 152 || ||
sarvaviṣamāṇi ||
kiṁ ca praudaprajñāpreyasyāliṅgenānaṅgakrīḍam |
uḍupatirūciranicayamayamivavapuranatiśayakarūṇamiha vahadanubhavatu || 153 || ||
ardhaviṣamam ||
vicitravṛttairitivarṇanena yadācitaṁ candrakarāmalaṁ śubham |
tato'stu lokaḥ parimuktaśokaḥ sfuranmahāsaukhyaśikhāsakhīvaraḥ || 154 || ||
pādaviṣamam || ||
āryamañjughoṣasya duṣkaraprabhedā vṛttamālāstutiḥ samāptā || ||
kṛtiriyaṁ mahāpaṇḍitasthavirajñānaśrīmitrasya | | |
