pañcakramaḥ [1]
vajrajāpakramaḥ prathamaḥ
oṃ namo buddhāya
sarvabuddhātmakaṃ nāthaṃ natvā śrīmanmahāsukham /
vajrajāpakramaṃ vakṣye yogatantrānusārataḥ // Pk_1.1 //
utpattikramasaṃsthānāṃ niṣpannakramakāṅkṣiṇām /
upāyaścaiṣa saṃbuddhaiḥ sopānamiva nirmitaḥ // Pk_1.2 //
prāṇabhūtaśca sattvānāṃ vāyvākhyaḥ sarvakarmakṛt /
vijñānavāhanaścaiṣa pañcātmā daśadhā punaḥ // Pk_1.3 //
vāyutattvānupūrveṇa mantratattvaṃ samāviśet /
mantranidhyaptimāgamya vajrajāpaḥ suśikṣyate // Pk_1.4 //
vajrajāpasthito mantrī cittanidhyaptimāpnuyāt /
mayopamasamādhistho bhūtakoṭyāṃ samāviśet // Pk_1.5 //
bhūtakoṭeḥ samuttiṣṭhannadvayajñānamāpnuyāt /
yuganadvasamādhistho na kiñcicchakṣate punaḥ // Pk_1.6 //
ayaṃ niṣpannayogākhyo mahāvajradharaśca saḥ /
sarvākāravaropetaḥ sarvajño jāyate tataḥ // Pk_1.7 //
anāgatamatītaṃ ca vartamānaṃ bhavatrayam /
tatkṣaṇāt nikhilaṃ paśyet prabhāsvaraviśuddhitaḥ // Pk_1.8 //
etattattvaṃ sthitaṃ tantre śrīsamāje sumudritam /
vyākhyātantrānusāreṇa boddhavyaṃ guruvaktrataḥ // Pk_1.9 //
tatra prathamataraṃ vāyutattvoddeśapadaṃ mūlasūtrādevāvatāryate-
nāsāgre sarṣapaṃ cintet sarṣape sacarācaram /
bhāvayejjñānapadaṃ ramyaṃ rahasyaṃ jñānakalpitam // Pk_1.10 //
pañcavarṇaṃ mahāratnaṃ sarṣapasthūlamātrakam /
nāsikāgre prayatnena bhāvayed yogataḥ sadā // Pk_1.11 //
iti sandhābhāṣeyamasya vajrapadasya nirdeśamāha caturdevīvyākhyātantre-
tad devi sampravakṣyāmi sārāt sārataraṃ param /
rahasyaṃ sarvabuddhānāṃ yat tat sarvātmani sthitam // Pk_1.12 //
paścajñānamayaṃ tattvaṃ sarṣapasthūlamātrakam /
tasya madhye sthito devo hyavyakto vyaktarūpavān // iti / Pk_1.13 //
samājottare 'pyamumarthaṃ dyotayannāhaḥ /
pañcajñānamayaṃ śvāsaṃ pañcabhūtasvabhāvakam /
niścārya padmanāsāgre piṇḍarūpeṇa kalpayet // Pk_1.14 //
pañcavarṇaṃ mahāratnaṃ prāṇāyāmamiti smṛtam /
svamantraṃ hṛdaye dhyātvā cittaṃ bindugataṃ nyaset // Pk_1.15 /
ityasyāpi pratinirdeśamāha vajramālānāmni vyākhyātantre-
nāsāgre sarṣapaṃ nāma prāṇāyāmasya kalpanā /
prāṇāyāmasthitāḥ pañca raśmayo buddhabhāvataḥ // Pk_1.16 //
ūrdhvaṃ ghrāṇād viniṣkrānto vāmadakṣiṇadvandvataḥ /
stabdhaśceti caturdhāsmād velā ādhyātmikā smṛtā // Pk_1.17 //
kaṇṭhahṛnnābhiguhyābje gatyāgatī vinirdiśet /
vihared ardhayāmikāṃ velāṃ paripāṭyā yathākramam // Pk_1.18 //
dakṣiṇād vinirgato raśmirhutabhuṅmaṇḍalaṃ ca tat /
raktavarṇamidaṃ vyaktaṃ padmanātho 'tra devatā // Pk_1.19 //
vāmād vinirgato raśmirvāyumaṇḍalasaṃjñitaḥ /
haritaśyāmasaṅkāśaḥ karmanātho 'tra devatā // Pk_1.20 //
dvābhyāṃ vinirgato raśmiḥ pītavarṇo mahādyutiḥ /
māhendramaṇḍalaṃ caitad ratnanātho 'tra devatā // Pk_1.21 //
stabdho mandrapracārastu sitakundendusannibhaḥ /
maṇḍalaṃ vāruṇaṃ caitad vajranātho 'tra devatā // Pk_1.22 //
sarvadehānugo vāyuḥ sarvaceṣṭāpravartakaḥ /
vairocanasvabhāvo 'sau mṛtakāyād viniścaret // Pk_1.23 //
vāyutattvamidaṃ vyaktaṃ pañcajñānasvabhāvakam /
tārkikā na prajānanti agamyaṃ bālayoginām // Pk_1.24 //
ityevaṃ vāyuttatvaṃ pratipādyedānīṃ mantratattvasyoddeśapadaṃ mūlasūtrādavatāryate-
 sarvatathāgatakāyavākcittarahasyaṃ sarvatantrahṛdayasañcodanaṃ nāma paramaguhyaṃ svakāyavākcittavajrebhyo vākpathaniruktyā mantrasamuccayamudājahāra  #
oṃ āḥ hūṃ / 
arthānumajāpena niḥsvabhāvena cāruṇā /
vicāraṇā tryadhvabuddhebhyo vajrajāpaḥ sa ucyate // Pk_1.25 //
bhikṣāśinā na japtavyaṃ na ca bhaikṣarato bhavet /
japenmantramabhinnāṅgaṃ sarvakāmopabhogakṛt // Pk_1.26 //
ityuddeśapadam asya nirdeśamāha sandhyāvyākaraṇavyākhyātantre tadavatāryate-
pratyuvāca tataḥ śrīmān mahāvairocanaṃ vibhum /
viśvarūpamidaṃ cittaṃ sarvasattvopapattitaḥ // Pk_1.27 //
jātaṃ san niḥsvabhāvo 'pi bhāvākhyaṃ tu pratītyataḥ /
kṛtvā cānubhavaṃ samyag bodhicittaṃ khatulyakam // Pk_1.28 //
jagadarthaṃ vidhātuṃ ca taddeśayottame jane /
sādhanopāyitāmātraṃ jñātvā tantre vipañcitam // Pk_1.29 //
ācāryā vayamityevaṃ vadantyāgāmikā vibho /
yad vākyaṃ mametyevamuktvā kṣipanti bāliśāḥ /
sandhyāya bodhicittaṃ te na vidanti yathārthataḥ // iti / Pk_1.30 //
yathedaṃ bhagavān svāmī mahāvairocano vibhuḥ /
triṣkṛtvā sādhuvacanaṃ vajrapāṇiṃ vadedidam // Pk_1.31 //
kathayamāmi prabhedena nirvikalpārthatattvataḥ /
pravyāhāropalambhākhyaṃ sāṅketaṃ pāramārthikam // Pk_1.32 //
pravyāhāro hi sāmānyaṃ buddharūpopalambhakam /
sāṅketaṃ mantratattvākhyaṃ tathatā pāramārthikam // Pk_1.33 //
ekādirnavamadhye tu daśabhiryo na badhyate /
tamabaddhaṃ vijānīyāt sa vetti parasampadam // Pk_1.34 //
svaravyañcanavarṇāśca navasaṃkhyānuvartinaḥ /
' abaddhānyonyasaṃyoogād yo vetti sa jagadguruḥ // Pk_1.35 //
bhūtāntena samāyuktaṃ kalādiṣoḍaśe sthitam /
pañcapañcakasaṃyuktaṃ catustrayaniyojitam // Pk_1.36 //
sānusvāraṃ sadīrghaṃ na guṇasaṃyolopavat /
hrasvaṃ samastavākyaṃ syānna cānekaṃ na caikakam // Pk_1.37 //
ye varṇāḥ pṛṣṭhataḥ proktā abhimukhāśca ye punaḥ /
strī-puṃ-napuṃsakāste ca dhātvādiparikalpitāḥ // Pk_1.38 //
adha-ūrdhvasamāyuktaṃ jñātvā buddhyā niyojayet /
pravyāhāramidaṃ mantraṃ niḥsvabhāvasvabhāvajam // Pk_1.39 //
tataḥ pariṇataṃ rūpaṃ yaddevatopalambhikam /
sāṅketikaṃ tritattvasthaṃ prakṛtijāpalapakṣaṇam // Pk_1.40 //
akāroddeśakaṃ jñānaṃ buddhasya hṛdayaṃ bhavet /
oṃkāraḥ saṃsṛjet sattvān buddharūpāgrakalpitān // Pk_1.41 //
hūṃkāraḥsaṃharet sattvān āḥkāraḥ sthāpako bhavet /
praveśaśva sthitiścaiva vyutthānaṃ ca krameṇa ca // Pk_1.42 //
japen mantramabhinnāṅgaṃ prajñopāyapade sthitaḥ /
pāṇḍarādijapaḥ praktaḥ pañcaviṃśacchatadvayam // Pk_1.43 //
caturbhirguṇitaṃ samyak caturyogaśataṃ nava /
navaśataṃ tu yad dṛṣṭaṃ caturviṃśatparikramaiḥ /
pratyutpādād bhavet tatra dvyayutaṃ śataṣoḍaśam // Pk_1.44 //
idamevādhyātmikavelāyāṃ dyotayannāha samājottare-
vidyānayavidhānena catuḥsandhyāprayogataḥ /
japenmantramabhinnāṅgaṃ lakṣamakṣarasaṃkhyayā // Pk_1.45 //
bāhyajāpaṃ tyajed yogī bhāvanāyāntarāyikam /
mantrārtho bhagavān vajrī vajrātmātra kathaṃ japet // Pk_1.46 //
hastinaṃ labhate sadyo mṛgayeddhastinaḥ padam /
mantramūrtiḥ svayaṃ sākṣāt kimanyattu gaveṣate // Pk_1.47 //
api ca vajradhṛk kaścit trisaṃyogānvito naraḥ /
āvāhanavisarjanaṃ syāt tathā sthāpanameva ca // Pk_1.48 //
āvāhanaṃ praveśena tvaritena visarjanam /
vāṣpeṇa sthāpanaṃ tat syād viśvastāt siddhiruttamā // Pk_1.49 //
tvarite nibandhake vāṣpe mantraniyojanā kathitā /
karṇamūle tu śiṣyāyācāryeṇa suprayatnataḥ // Pk_1.50 //
atha yogeśvarāṇāṃ tu divyopāyaḥ pradarśitaḥ /
guhyākṣaraṃ pravakṣyāmi yogasiddhiphalapradam // Pk_1.51 //
yena cintitamātreṇa yoginaḥ syurvarapradāḥ /
ādyakṣaraprayogeṇa ucchavāsaṃ kurute sadā // Pk_1.52 //
aṣṭāntena samāyuktamukāreṇa sabindukam /
niśvāsaṃ kurute yogī rucijāptamihocyate // Pk_1.53 //
ayutadvayaṃ sahasraṃ ca ṣaṭ śatāni tathaiva ca /
ahorātreṇa yogīndro japasaṃkhyāṃ karoti ca // Pk_1.54 //
tadevaṃ guhyasandhyāyāṃ sūkṣmayogaḥ prakāśitaḥ /
dhyānādhyayanavītaṃ tu tathāpi jāpa ucyate // Pk_1.55 //
anena vajrajāpena sevāṃ kṛtvā yathāvidhi /
sādhayet sarvakāryāṇi māyopamasamādhinā // Pk_1.56 //
atrāha advayasamatāmahāyogatantre-
japitvā mantramatulaṃ sādhayet sādhanātmakaḥ /
sidhyate tasya trailokyaṃ māsaikena na saṃśayaḥ // Pk_1.57 //
ṣaḍ lakṣāṇi japitvā tu mantraṃ jñānasamudbhavam /
vajrasattvaṃ namaskṛtya pūrṇamāsyāṃ sa sidhyati // Pk_1.58 //
na tasya vratamākhyātaṃ nākṣasūtraṃ na mantrakam /
dhāraṇā homakarmāṇi varjyante ca parāparam // Pk_1.59 //
yakārārthena yat kiñcit siddhimicchatā /
rephāditritayenaiva jatatkāryaṃ pravartate // Pk_1.60 //
agnivāyavyamāhendravāruṇe pratimaṇḍale /
ardhayāmikavelāyāṃ dvau dvau karmaṇi tiṣṭhataḥ // Pk_1.61 //
pūjāprāyo bhavet pūjyo jāpaprāyo viśudhyati /
agnihotraparo bhūtiṃ mokṣaṃ dhyānaparo labhet // Pk_1.62 //
jñātvā itthaṃ tato mantrī jagadbālavadācaret /
tataḥ sidhyanti mantrāśca nirvikalpaikadharmataḥ // Pk_1.63 //
mantratattvamidaṃ vyaktaṃ vāgvajrasya prasādhanam /
jñānatrayaprabhedena cittamātre niyojayed // iti // Pk_1. 64 //
guroravajñāsuśaṭho 'prasanno mantroddhataḥ pustakadṛṣṭigarvaḥ /
aśraddadhānastvabhiṣekahīno vārtā kramasyāpi ca tasya noktā // Pk_1.65 //
yaḥ śraddadhāno gurubhaktiraktaḥ śuśrūṣaṇāyāṃ ca sadābhiyuktaḥ /
grāhyaḥ śrutiṃ naiva dhanaṃ nirīkṣyaṃ gurupradhāno 'ya guruprasādaḥ // Pk_1.66 //
girīndramūrdhnaḥ prapatet tu kaścit neccheccyutiṃ tu cyavate tathāpi /
guruprasādāptahitopadeśa icchenna moktaṃ sa tathāpi muktaṃḥ // Pk_1.67 //
// vajrajāpakramaḥ samāptaḥ //
kṛtiriyaṃ śrīnāgārjunapādānāmiti /
granthapramāṇamasya ṣadadhikasaptatiḥ //
prathamaḥ kramaḥ // [2]
anuttarasandhirityaparanāmā sarvaśuddhiviśuddhikramaḥ dvitīyaḥ
namaḥ śrīvajrasattvāya
namaste 'stu namaste 'stu namaste 'stu namo namaḥ /
evaṃ stute namaste 'stu kaḥ stotā kaśca saṃstutaḥ // Pk_2.1 //
yathā jalaṃ jale nyastaṃ ghṛtaṃ caiva yathā ghṛte /
svakīyaṃ ca svayaṃ paśyej jñānaṃ yatreha vandanā // Pk_2.2 //
kintu sarvajñagatibhirvinā tannopalabhyate /
tamaḥpaṭalasañchannaṃ prasādād dvīpamāpnuyāt // Pk_2.3 //
śūnyaṃ ca atiśūnyaṃ ca mahāśunyaṃ tṛtīyakam /
caturthaṃ sarvaśūnyaṃ ca phalahetuprabhedataḥ // Pk_2.4 //
prajñopāyasamāyogānniṣpannamupalabdhakam /
upalabdhācca niṣpannāt sarvaśūnyaṃ prabhāsvaram // Pk_2.5 //
hetukramaviśuddhaṃ tu vijñānatrayayogataḥ /
śūnyatrayasamāyogāllabhyate 'nuttaraṃ padam // Pk_2.6 //
ālokaśśūnyaṃ prajñā ca cittaṃ ca paratantrakam /
tasyedānīṃ pravakṣyāmi prakṛtispharaṇaṃ sphuṭam // Pk_2.7 //
virāgo madhyamaścaiva adhimātrastathaiva ca /
manogatāgataṃ caiva śokāditṛtīyaṃ tathā // Pk_2.8 //
saumyaṃ vikampo bhītaśca madhyabhīto 'tibhītakaḥ /
tṛṣṇā madhyatṛṣṇā cātitṛosṇoopādānakaṃ tathā // Pk_2.9 //
niḥśubhaṃ kṣuttṛṣā caiva vedanā samavedanā /
ativedanā kṣaṇaścaiva vettividdhāraṇāpadam // Pk_2.10 //
pratyavekṣaṇaṃ lajjā ca kāruṇyaṃ snehatastrayam /
cakitaṃ saṃśayaścaiva mātsaryaṃ ceti kīrtitāḥ // Pk_2.11 //
trayastriṃśat prakṛtayaḥ svasaṃvedyāḥ śarīriṇām /
saṃvṛtisphuṭarupeṇa niśāsaṃjñā pradarśitāḥ // Pk_2.12 //
strīsaṃjñā tathā proktā mandākārā tathaiva ca /
vāmasaṃjñā punaścaiva candramaṇḍalapaṅkajam // Pk_2.13 //
dṛḍhīkaraṇahetutvāt sabinduḥ prathamaḥ svaraḥ /
niśākarāṃśusaṅkāśa ālokajñānasambhavaḥ // Pk_2.14 //
ālokābhāsamityutkam atiśūnyamupāyakam /
parikalpitaṃ tathā proktaṃ proktaṃ caitasikaṃ tathā // Pk_2.15 //
rāgo raktaṃ tathā tuṣṭaṃ madhyatuṣṭātituṣṭakam /
harṣaṇaṃ caiva prāmodyaṃ vismayo hasitaṃ tathā // Pk_2.16 //
hlādanāliṅganaṃ caiva tathā cumbanacūṣaṇam /
dhairyaṃ vīryaṃ ca mānaśca kartṛhartṛbalāni ca // Pk_2.17 //
utsāhaḥ sāhasaṃ caiva tathā cottamasāhasam /
madhyamaṃ sāhasaṃ rādraṃ vilāso vairameva ca // Pk_2.18 //
śubhaṃ ca vāk sphuṭā satyamasatyaṃ niścayastathā /
nirupādānadātṛtve codanaṃ śūratā tathā /
alajjā dhūrtaduṣṭaśca haṭhaḥ kuṭila eva ca /
catvāriṃśat prakṛtayaḥ kṣaṇikāścātiśūnyajjāḥ // Pk_2.20 //
divāpuruṣasaṃjñā ca kharākāraśca dakṣiṇaḥ /
sūryamaṇḍalasaṃjñā ca vajrasaṃjñā tathaiva ca // Pk_2.21 //
kalā saiva tu vijñeyā bindudvayavibhūṣitā /
divākarāṃśuisaṅkāśā ālokābhāsayogajā // Pk_2.22 //
ālokasyopalabdhiśca upalabdhaṃ tathaiva ca /
pariniṣpannakaṃ caiva avidyā caiva nāmataḥ // Pk_2.23 //
mahāśūnyapadasyaite paryāyāḥ kathitā jinaiḥ /
madhyarāgakṣaṇaścaiva vismṛtirbhrāntireva ca // Pk_2.24 //
tūṣṇīṃbhāvaśca khedaśca ālasyaṃ dandhatā tathā /
avidyāyāḥ kṣaṇāḥ sapta vijñeyāḥ sukṣmayogibhiḥ // Pk_2.25 //
na bījaṃ vindusaṃyuktaṃ na vāyurdvāranirgataḥ /
yadālokopalabdhaṃ tu tat pariniṣpannalakṣaṇam // Pk_2.26 //
etāḥ prakṛtayaḥ sūkṣmāḥ śataṃ ṣaṣṭyuttaraṃ divā /
rātrau cāpi pravartante vāyuvāhanahetunā // Pk_2.27 //
kṣaṇe lave muhūrtte ca nimeṣe mātrake tathā /
kṣaṇa ityacchaṭāvasthā lavaḥ sarṣapavartanam // Pk_2.28 //
āśvāsastu muhūrttaṃ syānnimeṣo 'kṣinimeṣaṇam /
mātrā tu hastatālaṃ syāt kṣaṇādīnāṃ tu lakṣaṇam // Pk_2.29 //
saṃvittimātrakaṃ jñānamākāśavadalakṣaṇam /
kintu tasya prabhedo 'sti sandhyārātridivātmanā // Pk_2.30 //
ālokālokābhāsau ca tathālokopalabdhakam /
cittaṃ trividhamityuktam ādhārastasya kathyate // Pk_2.31 //
vāyunā sūkṣmarūpeṇa jñānaṃ saṃmiśratāṃ gatam /
niḥsṛtyendriyamārgemyo viṣayānavalambate // Pk_2.32 //
ābhāsena yadā yukto vāyurvāhanatāṃ gataḥ /
tadā tatprakṛtīḥ sarvā astavyastāḥ pravartayet // Pk_2.33 //
yatra yatra sthito vāyustāṃ tāṃ prakṛtimudvahet /
yāvat samīraṇotpādo nābhāso niścalo bhavet // Pk_2.34 //
ābhāsadvayahetuḥ syādātmabhāvavikalpanā /
ubhayāṃśikameva syād yadālokopalabdhakam // Pk_2.35 //
sarvāsāmeva māyānāṃ strīmāyaiva viśiṣyate /
jñānatrayaprabhedo 'yaṃ sphuṭamatraiva lakṣyate // Pk_2.36 //
rāgaścaiva virāgaśca dvarorantariti trayam /
dvīndriyasya samāpattyā vajrapadmasamāgamāt // Pk_2.37 //
jñānadvayasamāyogaḥ samāpattiḥ prakīrtītā /
jñānadvayasamāpattyā yathoktakaraṇena tu // Pk_2.38 //
yajjñānaṃ prāpyate yatnāt tadālokopalabdhakam /
yasya vajrābjasaṃyogaḥ saṃvṛtyā tu na vidyate // Pk_2.39 //
sidhyate yogasāmarthyāt sakṛdapyanubhūtavān /
yathā prabhedaṃ vijñāya jñānavṛttiṃ svabhāvataḥ // Pk_2.40 //
lakṣayet satataṃ yogī tāmeva prakṛtiṃ punaḥ /
payodharā yathā naike nānāsaṃsthānavarṇakāḥ // Pk_2.41 //
udbhūtā gaganābhogāllayaṃ gacchanti tatra vai /
evaṃ prakṛtayaḥ sarvā ābhāsatrayahetukāḥ // Pk_2.42 //
nirviśya viṣayān kṛtsnān praviśanti prabhāsvaram /
eṣāṃ svabhāvābijñānadajñānapaṭalāvṛtāḥ // Pk_2.43 //
kṛtvā śubhāśubhaṃ karma bhramanti gatipañcake /
ānantaryādikaṃ kṛtvā narakeṣu vipacyate // Pk_2.44 //
śubhaṃ dānādikaṃ kṛtvā svargādiṣu mahīyate /
anantajanmasāhasraṃ prāpya caivaṃ punaḥ punaḥ // Pk_2.45 //
pūrvakarmavipāko 'yamiti śocati mohataḥ /
prakṛtyābhāsayogena yena kliśyanti jantavaḥ // Pk_2.46 //
jñātvā tameva mucyante jñānino bhavapañjarāt /
prajñāsvabhāva evāyaṃ candramaṇḍalakalpanā // Pk_2.47 //
cittameva svayaṃ paśyet svameva śaśibimbavat /
atha candraṃ samālambya vajracinhaṃ prakalpayet // Pk_2.48 //
upāyasūcakaṃ hyetad vajrādyutpattiyoginām /
candravajrādisaṃyogaścittacaitasasaṅgamaḥ // Pk_2.49 //
prajñopāyasamāyogājjāyate devatākṛtiḥ /
caturmudrābhirāmudrya devatāgarvamudvahan // Pk_2.50 //
vicaret tu sadā mantrī utpattikramayogavān /
yathoktaṃ śrīsamājādau tatra tatra suvistaram // Pk_2.51 //
yāvat syād bhāvanāyogastāvat syādādikarmikaḥ /
pariniṣpannayogasya sūcana kriyate 'dhunā // Pk_2.52 //
śūnyatrayaviśuddhiryā prabhāsvaramihocyate /
sarvaśūnyapadaṃ tacca jñānatrayaviśuddhitaḥ // Pk_2.53 //
jñānaśuddhipadaṃ tattvaṃ sarvajñatvamanuttaram /
nirvikāraṃ nirābhāsaṃ nirdvandvaṃ paramaṃ śivam // Pk_2.54 //
astīti na ca nāstīti na ca vākyagocaram /
ataḥ prabhāsvarāccūddhājjñānatrayasamudbhavaḥ // Pk_2.55 //
dvātriṃśallakṣaṇadharo hyaśītivyañcanānvitaḥ /
sarvākāravaropetaḥ sarvajño jāyate tataḥ // Pk_2.56 //
tathā coktaṃ mahāyānasūtre lalitavistare /
abhisambodhikāmo 'yaṃ śākyasiṃhastathāgataḥ // Pk_2.57 //
mahāśūnyena buddhatvaṃ prāpsyāmītyabhimānataḥ /
nairañcanānadītīre nispādyāsphānakaṃ gataḥ // Pk_2.58 //
tilabimbīva sampūrṇāḥ khamadhyasthā jināstadā /
ekasvareṇa taṃ prāhuracchaṭena jinaurasam // Pk_2.59 //
aviśuddhamidaṃ dhyānaṃ na caitadiṣṭakāvaham /
prabhāsvaraṃ ātu ālambyamākāśatalavat param // Pk_2.60 //
prabhāsvarapade prāpte svecchārūpastu jāyase /
savaiśvaryaṃ tathā prāpya vajrakāye pramodase // Pk_2.61 //
evaṃ śrutvā tu taṃ śbdaṃ visarjyāsphānakaṃ tataḥ /
niśārdhasamaye tattvamālambyaiva jinaurasaḥ // Pk_2.62 //
ṛjukenaiva kāyena vācāya ṛjureva ca /
sāśano nāśano naiva na maunī nāpyamaunavān // Pk_2.63 //
nonmīlitasunetrastu na ca mīlitalocanaḥ /
svacchaṃ vyaktaṃ mahājñānaṃ sarvaśūnyaṃ mahādbhutam // Pk_2.64 //
atha paśyati tadvayaktaṃ gurupādaprasādataḥ /
anāgatamatītaṃ ca vartamānaṃ bhavatrayam // Pk_2.65 //
tatkṣaṇānnikhilaṃ paśyet prabhāsvaraviśuddhadhṛk /
jalacandramarīcyādimāyāguṇavibhūṣitaḥ // Pk_2.66 //
aruṇodgamakāle tu vajropamasamādhinā /
niṣadya bodhimūle tu so 'karonmārabhañcanam // Pk_2.67 //
samprāpya śākyanāthena tattvajñānamanuttaram /
jagattrayahitārthāya tadeveha pradarśitam // Pk_2.68 //
tattvajñānamiti proktamabhisambodhidarśanam /
pañcānantaryakarmā ca mandapuṇyo 'pi yo naraḥ // Pk_2.69 //
guruprasādādāpnoti cintāmaṇirivāparam /
yatheṣṭaṃ kurute caryāṃ saṃbuddho 'yamanāgataḥ // Pk_2.70 //
na rāgo na virāgaśca madhyamā nopalabhyate /
na śūnyaṃ nāpi cāśūnyaṃ madhyamā nopalabhyate // Pk_2.71 //
sarvabuddhasamāyoga idameva pradarśitam /
trijñānād vyatiriktaṃ yat tattvaṃ sandhyāya bhāṣayā // Pk_2.72 //
abhāvetyādigāthābhiḥ paṭale bodhicittake /
śrīsamāje 'pi tat proktamabhisambodhilakṣaṇam // Pk_2.73 //
rāgādīnāṃ viśuddhiryā paramādye pradarśitā /
sarvaśūnyaṃ samuddiśya sāpi proktā tathāgataiḥ // Pk_2.74 //
nānāsūtreṣu tantreṣu yat tattvamupadarśitam /
sarvaśūnyapadaṃ hyetannānyat tatrābhidhīyate // Pk_2.75 //
caturaśītisāhasre dharmaskandhe mahāmuneḥ /
sārāt sārataraṃ proktam abhisambodhilakṣaṇam // Pk_2.76 //
jaṭī nagnaśca muṇḍī vā śikhiniḥsaṅgavṛttayaḥ /
taistaiśca vividhairliṅgairabhisambodhikāminaḥ // Pk_2.77 //
teṣāṃ tattvavihīnānāṃ vratacaryādikaḥ kramaḥ /
tattvajñānavihīnatvāt tena muktirna labhyate // Pk_2.78 //
ādikarmikayogena cāṣṭamīṃ bhūmimāpnuyāt /
ālokatrayadarśī ca daśabhūmyāṃ pratiṣṭhitaḥ // Pk_2.79 //
samprāpya hyabhisambodhiṃ śuddhāvāsamupāgataḥ /
buddhakṣetresvavaivartī sarvajña iha janmani // Pk_2.80 //
dharmodayābhisambodhiḥ krīḍārāgādivistaraiḥ /
dharmadhātvābhisamabodhiryathālābhaviceṣṭitaiḥ // Pk_2.81 //
anutarābhisambodhirabhisambodhiyogataḥ /
prapañcākārādicaryābhirabhyasyantīha yoginaḥ // Pk_2.82 //
āḥ kimabhyāsayogena ādiśuddhiḥ svabhāvikā /
prakṛtyaiva hi sā siddhā tathatā na vikalpajā // Pk_2.83 //
ya evaṃ kalpayantīha jñānakramamapāsya vai /
tatprabhedamajānānāḥ punaḥ śaikṣā bhavanti te // Pk_2.84 //
prakṛtyābhāsabhedajñā caturthaṃ tattvamāśritāḥ /
tridhā nābhyasyate yastu na śīghramāpnuyāt phalam // Pk_2.85 //
yathāgnirdārugarbhastho nottiṣṭhenmathanād vinā /
tathābhyāsād binā bodhirjāyate neha janmani // Pk_2.86 //
yaḥ śāṭhyabuddhiralaso gurunindakaśca prāptābhiṣeka iti garvitamānasaḥ syāt /
sarvajñatā na sulabheti vihīnacitto doṣān sa paśyati gurorna guṇān varākaḥ // Pk_2.87 //
sūśrūṣayā virahito laghu tattvamicchen neti praśstavacanaṃ calayet saroṣaḥ /
dṛṣṭvā sabhāsu gurumasya parāṅmukhastu kuryāt praṇāmamatha tasya rahogatasya // Pk_2.88 //
evaṃ ca daurātmyagataṃ kuśiṣyam svaputramapyaurasamāryagarhyam /
vaiśyaṃ tathā pārthivamagrabodhiṃ kuryāt samīpe na hi jātu dhīraḥ // Pk_2.89 //
śubhaguṇasusameto jñānavān vīryayukto gurujanamatha bhaktyā vīkṣate buddhatulyam /
adhigatajinadharmaḥ śāsaneṣu prasannaḥ sa iha bhavati pātraṃ tasya kuryāt prasādam // Pk_2.90 //
śrutabahutaratantro 'uyāgameṣu pravīṇo gurujanaparicaryāhānyalabdhopadeśaḥ /
svahitamapi sa kartuṃ na prabhuḥ śāstracañcurbhavati tadapi śāstraṃ kevalaṃ khedahetuḥ // Pk_2.91 //
atha bhavati sabhāgyaḥ prāptatattvopadeśo jaḍamatirasamartho mīlane 'rthasya yastu /
parahitakṛtabuddhirdeśanāyāṃ pravṛtto vacanaguṇavihīnaḥ so 'pyavajñāmupaiti // Pk_2.92 //
śrutabahutaratantro jñānavān ṣaṭpadajñaḥ smṛtimatidhṛtimedhāvīryasampatsametaḥ /
gurucaṇasaparyāprāptatattvopadeśaḥ prabhavati sa hi vaktuṃ tantrarājopadeśam // Pk_2.93 //
śrutabahutaratantreṇāyavajriprasādāt sphuṭaviracitavācā bodhimārgaṃ vibhajya /
kuśalamupacittaṃ yacchākyamitreṇa tena prakaṭapaṭuvipākād bodhibhājo bhavantu // iti / Pk_2.94 //
anuttarasandhirityaparanāmā
// sarvaśuddhiviśuddhikramaḥ samāptaḥ //
kṛtiriyaṃ śākyamitrapādānām /
granthapramāṇamasya śatamekam /
dvitīyaḥ kramaḥ / [3]
svādhiṣṭhānakramaḥ tṛtīyaḥ
namaḥ śrīvajragurave
praṇipatya varaṃ vajraṃ vajrasattvādināyakam /
svādhiṣṭhānakramaścaiva vakṣyate kṛpayā mayā // Pk_3.1 //
 prathamataraṃ tāvad utpattikramānusāreṇa prāptābhiṣekaścaturvidhatantrābhiprāyajñaḥ prāptakāyavākcittavivekaḥ śrutidharaḥ satyadvayādhimokṣo  #
vajraguruṃ samyag ārādhya, 
tataḥ prasannāya gurave mahatīṃ gaṇapūjāṃ kṛtvā ṣoḍaśābdikāṃ mudrāṃ mahāvajragurave datvā,
tadanantaraṃ guruvaktrād āptasvādhiṣṭhānakramopadeśaḥ,
tato mālodakasambuddhavajraghaṇṭādānadarpaṇanāmācāryānujñā ityebhiḥ saha guhyābhiṣekaṃ labdhvā ebhiḥ śāstāraṃ guruṃ stūyātḥ /
śauṣīryaṃ nāsti te kāye māṃsāsthirudhiraṃ na ca /
indrāyudhamivākāśe kāyaṃ darśitavānasi // Pk_3.2 //
nāmayā nāśuciḥ kāye kṣuttṛṣṇāsambhavo na ca /
tvayā lokānuvṛttyarthaṃ darśitā laukikī kriyā // Pk_3.3 //
dakacandravadagrāhya sarvadharmeṣvaniśrita /
anahaṅkāra nirmoha nirālamba namo 'stu te // Pk_3.4 //
sadā samāhitaścāsi gacchaṃstiṣṭhan svapaṃstathā /
īrṣyāpatheṣu sarveṣu nirālamba namo 'stu te // Pk_3.5 //
vikurvasi mahāṛddhyā māyopamasamādhinā /
nirnānātvaṃ samāpanna nirālamba namostu te // Pk_3.6 //
evaṃ vajraguraṃ sadbhūtaguṇena saṃstutya śravaṇārtham adhyeṣayed anayā gāthayā-
sarvajña jñānasandoha bhavacakraviśodhaka /
adya vyākhyānaratnena prasādaṃ kuru me vibho // Pk_3.7 //
tvatpādapaṅkajaṃ muktvā nāstyanyaccharaṇaṃ vibho /
tasmāt prasīda buddhāgra jagadvīra mahāmune // Pk_3.8 //
evaṃ śrutvā tu tad vākyam adhyeṣaṇaviśāradam /
śiṣyakāruṇyamutpādya svādhiṣṭhānamathārabhet // Pk_3.9 //
svādhiṣṭhānakramo nāma saṃvṛteḥ satyadarśanam /
gurupādaprasādena labhyate tacca nānyathā // Pk_3.10 //
svādhiṣṭhānakramo yena sādhakena na labhyate /
sūtrāntatantrakalpeṣu vṛthā tasya pariśramaḥ // Pk_3.11 //
svādhiṣṭhānakramaṃ labdhvā sarvabuddhāmayaḥ prabhuḥ /
janmanīhaiva buddhatvaṃ niḥsandehaṃ prapadyate // Pk_3.12 //
svādhiṣṭhānasamādhiśca prabhāsvarapadaṃ tathā /
satyadvayamiti khyātaṃ phalahetuviśeṣataḥ // Pk_3.13 //
svādhiṣṭhānānupūrveṇa prāpyate hi prabhāsvaram /
tasmād vajraguruḥ pūrvaṃ svādhiṣṭhānaṃ pradarśayet // Pk_3.14 //
asvatantraṃ jagat sarvaṃ svatantraṃ naiva jāyate /
hetuḥ prabhāsvaraṃ tasya sarvaśūnyaṃ prabhāsvaram // Pk_3.15 //
yena cittena bālāśca saṃsāre bandhanaṃ gatāḥ /
yoginastena cittena sugatānāṃ gatiṃ gatāḥ // Pk_3.16 //
na cātrotpadyate kaścin maraṇaṃ nāpi kasyacit /
saṃsāra eva jñātavyaścittarūpākṛtiṣṭhitaḥ // Pk_3.17 //
vāyuyogād vinā cittasvarūpaṃ naiva gṛhyate /
cittāt prakṛtihetutvāt karmajanmasamudbhavaḥ // Pk_3.18 //
tadeva vāyusaṃyuktaṃ vijñānatritayaṃ punaḥ /
jāyate yogināṃ mūrttirmāyādehastaducyate // Pk_3.19 //
tasmādeva jagat sarvaṃ māyopama ihocyate /
māyopamasamādhiṣṭhaḥ sarvaṃ paśyati tādṛśam // Pk_3.20 //
rūpaṃ ca vedanā caiva saṃjñā saṃskāra eva ca /
vijñānaṃ pañcamaṃ caiva catvāro dhātavastathā // Pk_3.21 //
akṣāṇi viṣayāścaiva jñānapañcakameva ca /
adhyātmabāhyato bhinnaṃ sarvaṃ māyaiva nānyathā // Pk_3.22 //
darpaṇapratibimbena māyādehaṃ ca lakṣayet /
varṇān indrāyudheneva vyāpitvamudakendunā // Pk_3.23 //
darpaṇe vimale vyaktaṃ dṛśyate pratibimbavat /
bhāvābhāvāvinirmukto vajrasattvaḥ sucitritaḥ // Pk_3.24 //
sarvākāravaropeto asecanakavigrahaḥ /
darśayet taṃ suśiṣyāya svādhiṣṭhānaṃ taducyate // Pk_3.25 //
iyameva hi saṃlakṣyā māyā nirdoṣalakṣaṇā /
māyaiva saṃvṛteḥ satyaṃ kāyaḥ sāmbhogikaśca saḥ // Pk_3.26 //
saiva gandharvasattvaḥ syād vajrakāyaḥ sa eva hi /
vajrasattvaḥ svayaṃ tasmāt svasya pūjāṃ pravartayet // Pk_3.27 //
ātmā vai sarvabuddhatvaṃ sarvasauritvameva ca /
tasmāt sarvaprayatnena hyātmānaṃ pūjayet sadā // Pk_3.28 //
mantramudrāprayogaṃ ca maṇḍalādivikalpanam /
balihomakriryāṃ sarvāṃ kuryān māyopamāṃ sadā // Pk_3.29 //
śāntikaṃ pauṣṭikaṃ cāpi tathā vaśyābhicārikam /
ākarṣaṇādi yat sarvaṃ kuryād indrāyudhopamam // Pk_3.30 //
śṛṅgārādyupabhogaṃ ca gītavādyādisevanam /
kalāsu ca pravṛttiṃ ca kuryād udakacandravat // Pk_3.31 //
rūpe śabde tathā gandhe rase spraṣṭavya eva ca /
cakṣurādipravṛttiṃ ca māyāvad upalakṣayet // Pk_3.32 //
bahunātra kimuktena vajrayāne tu tattvataḥ /
yad yad ālambayed yogī tad tad māyaiva kalpayet // Pk_3.33 //
darpaṇe pratibimbaṃ ca svapnaṃ māyāṃ ca budbudam /
indrajālaṃ ca sādṛśyaṃ yaḥ paśyed sa prabhuḥ smṛtaḥ // Pk_3.34 //
dṛśyate spṛśyate caiva yathā māyā jagat sadā /
na copalambhaḥ saṃvṛtyā māyāvat parikīrtitaḥ // iti // Pk_3.35 //
yad yad indriyamārgatvaṃ māyā tattat svabhāvataḥ /
asamāhitayogena sarvaṃ buddhamayaṃ vahet // Pk_3.36 //
sarvatra sarvataḥ sarvaṃ sarvathā sarvadā svayam /
sarvabuddhamayaṃ siddhaṃ svamātmānaṃ sa paśyati // Pk_3.37 //
gacchaṃstiṣṭhan mahāsattvaḥ sarvasaukhamayaḥ prabhuḥ /
vihārāhārapānādīnākāśāllabhate kṣaṇāt // Pk_3.38 //
bhaveyurbhavacchettāraḥ śāstāraḥ pravare jane /
pūjyante sasuraiḥ sarvaiḥ praṇipatya muhurmuhuḥ // Pk_3.39 //
yathā śāstari sambaddhe lokayātrāhitaiṣiṇi /
evameva mahāyogī viśvajñānārthasaṅgrahād // Pk_3.40 //
nāsti kiñcid asādhyaṃ vai vajrasattvena lakṣitam /
svayaṃ pratyusidhyanti sarvamudrā mahāsukhāḥ // Pk_3.41 //
kleśāḥ karmapathā dehaḥ kartāraśca phalaṃ ca vai /
marīcisvapnasaṅkāśā gandharvanagaropamāḥ // Pk_3.42 //
imaṃ samādhimajñātvā saṃvṛtāvupalambhataḥ /
jāyante vividhā rogāsteṣāṃ māyā bhiṣagjitam // Pk_3.43 //
svādhiṣṭhānopadeśastu yena nāsādyate guroḥ /
śāśvatocchedamālambya sa vaivartī bhavet punaḥ // Pk_3.44 //
sarvapūjāṃ parityajya gurupūjāṃ samārabhet /
tena tuṣṭena tallabhyaṃ sarvajñajñānamuttamam // Pk_3.45 //
kiṃ tena na kṛtaṃ puṇyaṃ kiṃ vā nopāsitaṃ tapaḥ /
anuttarakṛdācāryavajrasattvaprapūjanāt // Pk_3.46 //
yad yadiṣṭataraṃ kiñcid viśiṣṭatarameva ca /
tat taddhi gurave deyaṃ tadevākṣayamicchatā // Pk_3.47 //
ācāryo harate pāpam ācāryo harate bhayam /
ācāryastārayet pāraṃ duḥkhārṇavamahābhayāt // Pk_3.48 //
yo 'haṅkāra[ma]lāliptaḥ sadbhūtakramadharṣakaḥ /
sāvajñastattvadharmeṣu tasya tattvaṃ na darśayet // Pk_3.49 //
satyavāggurubhaktaśca viviktaścaikasandhiokaḥ /
samayācārarakṣī ca kramaṃ tasya pradarśayet // Pk_3.50 //
// svādhiṣṭhānakramastṛtīyaḥ samāptaḥ //
kṛtiriyamācāryanāgārjunapādānām /
granthapramāṇamasya ṣaṭpañcāśat / [4]
abhisambodhikramaḥ caturthaḥ
namaḥ śrīvajrasattvāya
vajrasattvaṃ namaskṛtya sarvaśūnyopadeśakam /
caturtho hyābhisambodhikramo 'yaṃ vakṣyate mayā // Pk_4.1 //
asau svayambhūrbhagavān eka evādhidaivataḥ /
upadeśapradānāt tu vajrācāryo 'dhikastataḥ // Pk_4.2 //
tatsamārādhanaṃ kṛtvā varṣaṃ māsamathāpi vā /
tasmai tuṣṭāya gurave pūjāṃ kuryāt tu śaktitaḥ // Pk_4.3 //
yathāsvabhāvato mudrāṃ nivedyāsmai suśikṣitām /
gaṇamaṇḍalamadhye tu kuryāt pūjāṃ yathāvidhi // Pk_4.4 //
tatastuṣṭo mahāyogī pañcakāmopabhogataḥ /
ālokasyodayaṃ kuryāt samāpattividhānataḥ // Pk_4.5 //
kalaśādau susaṃsthāpya bodhicittaṃ prayatnataḥ /
ardharātre cābhisiñcet suśiṣyaṃ kṛpayā guruḥ // Pk_4.6 //
abhiṣekaṃ tu samprāpya pratyūṣamaye punaḥ /
sampūjyārādhayet stotrairguruṃ śiṣyaṃ kṛtāñjaliḥ // Pk_4.7 //
traidhātukavinirmukta ākāśasamatāṃ gataḥ /
nopariṣyasi kāmeṣu nirālamba namo 'stu te // Pk_4.8 //
aniḥśrito 'si skandheṣu dhātuṣvāyataneṣu ca /
viparyāsavinirmukta nirālamba namo 'stu te // Pk_4.9 //
avikalpitasaṅkalpa apratiṣṭhitamānasa /
acintyamanasikāra nirālamba namo 'stu te // Pk_4.10 //
anālayaṃ yathākāśaṃ niṣprapañcaṃ nirañcanam /
ākāśasamacitto 'si nirālamba namo 'stu te // Pk_4.11 //
draṣṭukāmo 'bhisambodhiṃ sarvaśūnyasvabhāvikām /
stutvā kṛtāñjaliḥ śiṣyo guraṃ sañcodayet punaḥ // Pk_4.12 //
prayaccha me mahānātha abhisambodhidarśanam /
karmajanmavinirmuktam ābhāsatrayavarjitam // Pk_4.13 //
prayaccha me mahācārya vajrajñānamanuttaram /
sarvabuddhamahājñānaṃ sarvatāthāgatālayam // Pk_4.14 //
prayaccha me mahāvajra kāyavākcittaśodhanam /
anādinidhanaṃ śāntaṃ sarvakleśaviśodhanam // Pk_4.15 //
evamārādhito yogī sadbhūtaguṇakīrtanaiḥ /
śiṣye kāruṇyamutpādya kramamevamathārabhet // Pk_4.16 //
āloko rātribhāgaḥ sphuṭaravikiraṇaḥ syād divālokabhāsaḥ /
sandhyālokopalabdhaḥ prakṛtibhirasakṛd yujyate svābhiretat /
no rātrirnāpi sandhyā na ca bhavati divā yaḥ prakṛtyā vimuktaḥ
sa syād bodhikṣaṇo 'yaṃ varagurukathito yogināmeva gamyaḥ // Pk_4.17 //
naiśaṃ dhvāntaṃ vinaṣṭaṃ vyapagatamakhilaṃ sāndhyatejastu yasmin
bhāsvānnodeti yāvat kṣaṇa iha vimale darśayed bhūtakoṭim /
śiṣyāyācāryamukhyo vinihatatimiro bāhyasambodhidṛṣṭyā /
prāpnotyadhyātmasaukhyaṃ vyapagatakaluṣaṃ buddhabodhiṃ kṣaṇena // Pk_4.18 //
anādibhūtaṃ tvathavādibhūtaṃ amadhyabhūtaṃ tvatha madhyabhūtam /
anantabhūtaṃ tvathavāntabhūtaṃ tat sarvaśūnyaṃ pravadanti santaḥ // Pk_4.19 //
gamanāgamanaṃ ca yatra nāsti kṣayavṛddhī na cāpyabhāvabhāvau /
ativismayarūpam arūpyavismayaṃ sthitimannāpi na cāpi gatvaram // Pk_4.20 //
yadasti-nāstivyavahāramuktaṃ na puṇyarūpaṃ na ca pāparūpam /
na puṇyapāpātmakamagrabhūtaṃ tat sarvaśūnyaṃ pravadanti buddhāḥ // Pk_4.21 //
evaṃvidhaṃ tattvamavāpya yogī carācarātmā jagadekabandhuḥ /
yaḥ paryaṭejjñānamayo nṛsiṃhaḥ kṛtsnaṃ jagat so 'vyayakāyalābhī // Pk_4.22 //
sa jihyakāyo 'pyavijihyakāyaḥ so 'nāsano 'pyāsanabandhadhīraḥ /
samīlitākṣo 'pi vibuddhanetraḥ samāhitaḥ sanna samāhitau'sau // Pk_4.23 //
sa vāgyuto vāgasamanvito 'pi bhogānvitaḥ so 'pi virupavṛttiḥ /
sa lokanāthaḥ parabhṛtyabhūto yastattvavit kṣīṇasamastadoṣaḥ // Pk_4.24 //
prāptopadeśakaḥ śiṣyo dvidhā yogamathābhyaset /
piṇḍagrāhakrameṇaiva tathā caivānubhedataḥ // Pk_4.25 //
śirasaḥ pādato cāpi yāvaddhṛdayamāgataḥ /
bhūtakoṭiṃ viśed yogī piṇḍagrāha iti smṛtaḥ // Pk_4.26 //
sthāvaraṃ jaṅgamaṃ caiva pūrvaṃ kṛtvā prabhāsvaram /
paścāt kuryāt tathātmānam anubhedakramo hyayam // Pk_4.27 //
śvāsavāto yathādarśe layaṃ gacchati sarvataḥ /
bhūtakoṭiṃ tathā yogī praviśocca muhurmuhuḥ // Pk_4.28 //
gacchaṃstiṣṭhan svapan bhuñjannunmiṣan nimiṣan hasan /
anena dhyānayogena sadā tiṣṭhati tattvavit // Pk_4.29 //
sattvārtho 'pi kadācit syāt tattatsārūpyaraśminā /
vāyuvijñānayuktena svādhiṣṭhānakrameṇa tu // Pk_4.30 //
yathā nadījalāt svacchānmīnamuttiṣṭhate drutam /
sarvaśūnyāt tathā svacchānmāyājālamudīryate // Pk_4.31 //
pañcabuddhakulāyattā mahāmudrādikalpanā /
pañcaraśmisamucchreyā gagane śakracāpavat // Pk_4.32 //
mudrābandhaṃ prakuryād vā mantraṃ cāpi japed yadi /
sarvamanyat prakuryācca sarvaśūnyapade sthitaḥ // Pk_4.33 //
sarvabhuk sarvapaścaiva sarvavandī ca sarvagaḥ /
sarvakṛt sarvaliṅgī ca sarvaśūnyena sidhyati // Pk_4.34 //
prāptopadeśaḥ subhagaḥ suśiṣyo baudhau hi cittaṃ paramārthanāma /
guroḥ sakāśāt punarādadīta kṛtāñjalirdhāritapuṣpahastaḥ // Pk_4.35 //
sarvabhāvavigataṃ skandhadhātvāyatanagrāhyagrāhakavarjitaṃ dharmanairātmyasamatayā svacittam ādyanutpannaṃ śūnyatāsvabhāvamiti /
tatastu gurave dadyād dakṣiṇāṃ tvanurūpataḥ /
ratnaṃ gṛhaṃ vā hastyaśvaṃ grāmaṃ vā śayanāsanam // Pk_4.36 //
dāsaṃ dāsīṃ priyāṃ bhāryāṃ putrīṃ cāpyativarṇabhām /
ātmānaṃ cāpi yaddadyāt kimanyadavaśiṣyate // Pk_4.37 //
prāptācāryaprasādo vimaladṛḍhamatiḥ sarvabhāvasvabhāvaḥ
svacchaṃ śuddhaṃ susūkṣmaṃ paramaśivamayaṃ buddhanirvāṇadhātum /
nirdvandvaṃ nirvikalpaṃ satatasukhamayaṃ bhāvayet tattvayogī
puṇyāpuṇyād vimuktaḥ svayamiha bhagavān jāyate vajrasattvaḥ // Pk_4.38 //
/ paramarahasyasukhābhisambodhikramaścaturthaḥ samāptaḥ //
kṛtiriyam ācāryanāgārjunapādānām /
granthapramāṇamasya ślokāścatvāriṃśat / [5]
yuganaddhakramaḥ pañcamaḥ
namaḥ śrīvajradharāya
phalahetvātmakaṃ nāthaṃ sarvadvandvavivarjitam /
praṇamya likhyate samyag yuganaddhakramottamaḥ // Pk_5.1 //
saṃsāro nirvṛtiśceti kalpanādvayavarjanāt /
ekībhāvo bhaved yatra yuganaddhaṃ taducyate // Pk_5.2 //
saṅkleśaṃ vyavadānaṃ ca jñātvā tu paramārthataḥ /
ekībhāvaṃ tu yo vettiṃ sa vetti yuganaddhakam // Pk_5.3 //
sākārabhāvasaṅkalpaṃ nirākāratvakalpanām /
ekīkṛtya cerad yogī sa vetti yuganaddhakam // Pk_5.4 //
grāhyaṃ ca grāhakaṃ caiva dvidhā buddhirna vidyate /
abhinnatā bhaved yatra tadāha yuganaddhakam // Pk_5.5 //
śāśvatocchedabuddhī tu yaḥ prahāya pravartate /
yuganaddhakramākhyaṃ vai tattvaṃ vetti sa paṇḍitaḥ // Pk_5.6 //
prajñākaruṇayoraikyaṃ jñātvā yatra pravartate /
yuganaddha iti khyātaḥ kramo 'yaṃ buddhagocaraḥ // Pk_5.7 //
prajñopāyasamāpattyā jñātvā sarvaṃ samāsataḥ /
yatra sthito mahāyogī tad bhaved yuganaddhakam // Pk_5.8 //
yatra sopadhiśeṣaṃ ca tathānupadhiśeṣakam /
ityevaṃ kalpanā nāsti tat taddhi yuganaddhakam // Pk_5.9 //
yatra pudgalanairātmyaṃ dharmanairātmyamityapi /
kalpanāyā viviktatvaṃ yuganaddhasya lakṣaṇam // Pk_5.10 //
jñātvā krameṇa tattvajñaḥ svādhiṣṭhānaprabhāsvaram /
tayoreva samājaṃ yad yuganaddhakramo hyayam // Pk_5.11 //
piṇḍagrāhanubhedābhyāṃ praveśastathatālaye /
utthānaṃ ca tato yatra samantād yuganaddhakam // Pk_5.12 //
saṃvṛtiṃ paramārthaṃ ca pṛthag jñātvā vibhāgataḥ /
saṃmīlanaṃ bhaved yatra yuganaddhaṃ taducyate // Pk_5.13 //
tathātalambanaṃ naiva vyutthānaṃ yatra naiva hi /
yuganaddhaṃ bhavet tacca yogināṃ padamavyayam // Pk_5.14 //
suptaḥ prabuddha ityetadavasthādvayavarjitam /
yuganaddhaṃ vadecchāstā svāpabodhavivarjitam // Pk_5.15 //
samādhānāsamādhānaṃ yasya nāstyeva sarvathā /
yuganaddhe sthito yogī bhāvābhāvavivarjitaḥ // Pk_5.16 //
asmṛtismṛtinirmuktaḥ satatodayalakṣaṇaḥ /
vicaredicchayā yogī yuganaddhakrame sthitaḥ // Pk_5.17 //
rāgārāgavinirmuktaḥ paramānandamūrtimān /
āsaṃsāraṃ sthitiṃ kuryād yuganaddhavibhāvakaḥ // Pk_5.18 //
kāryaṃ ca kāraṇaṃ caiva kṛtvābhinnaṃsvabhāvataḥ /
yā sthitiryogināṃ buddhā yuganaddhaṃ vadanti tat // Pk_5.19 //
utpattikrama eko 'yam utpannakrama ityapi /
ekatvaṃ tu dvayoryatra yuganaddhastaducyate // Pk_5.20 //
devatā pariśuddheyam aśuddheyaṃ bhavediti /
iti yā kalpanābhinnā yatra tad yuganaddhakam // Pk_5.21 //
rūpīti cāpyarūpīti kalpanādvayavarjanāt /
yaḥśāntiṃ vetti yogīndraḥ sa prāpto yuganaddhakam // Pk_5.22 //
evaṃ vai yaḥ sthito yogī yuganaddhakrame sthitaḥ /
ucyate sa hi sarvajñaḥ tattvadarśī ca viśvadhṛk // Pk_5.23 //
māyājālābhisambuddhaḥ saṃsārārṇavapāragaḥ /
kṛtakṛtyo mahāyogī satyadvayanaye sthitaḥ // Pk_5.24 //
etadevādvayaṃ jñānam apratiṣṭhitanirvṛtiḥ /
buddhatvaṃ vajrasattvatvaṃ sarvaiśvaryaṃ tathaiva ca // Pk_5.25 /
vajropamasamādhistu niṣpannakrama eva ca /
vajropamasamādhiścāpyadvayaṃ tacca kathyate // Pk_5.26 //
anutpādādayaḥ śabdā advayajñānasūcakāḥ /
asyaiva vācakāḥ sarve nānyat tatrābhidhīyate // Pk_5.27 //
mahāmudrātmikāṃ siddhiṃ sadasatpakṣavarjitām /
anenaiva gatā buddhā gaṅgāyāḥ sikatopamāḥ // Pk_5.28 //
ghaṭamāno mahāyogī yuganaddhapade sthitaḥ /
bhāvayed yuganaddhaṃ tu caryāṃ cāpi tadanvayām // Pk_5.29 //
yathātmani tathā śatrau yathā bhāryā tathātmajā /
yathā mātā tathā vaiśyā yathā ḍombī tathā dvijā // Pk_5.30 //
yathā vastraṃ tathā carma yathā ratnaṃ tathā tuṣam /
yathā mūtraṃ tathā madyaṃ yathā bhaktaṃ tathā śakṛt // Pk_5.31 //
yathā sugandhi karpūraṃ tathā gandhamamedhyajam /
yathā stutikaraṃ vākyaṃ tathā vākyaṃ jugupsitam // Pk_5.32 //
yathā rudrastathā vajrī yathā rātrīstathā divā /
yathā svapnaṃ tathā dṛṣṭaṃ yathā naṣṭaṃ tathā sthitam // Pk_5.33 //
yathā saukhyaṃ tathā duḥkhaṃ yathā duṣṭastathā sutaḥ /
yathāvīcistathā svargastathā puṇyaṃ tu pāpakam // Pk_5.34 //
evaṃ jñātvā cared jñānī nirviśaṅkastu sarvakṛt /
pracchannavratamāsādya sidhyante sarvasampadaḥ // Pk_5.35 //
prakāśya puṇyaṃ yat prāptaṃ pañcakramamanuttaram /
anena krīḍatāṃ loko yuganaddhasamādhinā // iti // Pk_5.36 //
yuganaddhakramaḥ pañcamaḥ samāptaḥ //
kṛtiriyam ācāryanāgārjunapādānām /
granthapramāṇamasya ślokāḥ pañcatriṃśat /
// pañcakramaḥ samāptaḥ //
prajñākaruṇayoraikyaṃ jñātvā yatra pravartate /
yuganaddha iti khyātaḥ kramo 'yaṃ buddhagocaraḥ //
(pañcakramaḥ, 5-7)
atyudgāḍharayasthirākṛtighanadhvānabhramanmandara-
kṣubdhadhīradhivīcisañcayagataprāleyapādopamaḥ /
śrīmatpotalake gabhīravivṛtidhvānapratidhvānite
sāndrasvāṃśucayaśriyā valayito lokeśvaraḥ pātu vaḥ //
(subhāṣitaratnakośe vidyākaraḥ)
na satyā nāsatyā na ca tadubhayī nāpyanubhayī
nirullekhā sarvākṛtivaramayī madhyamakadhīḥ /
jinaḥ śāstā saiva sthira-calajagattattvamapi sā
svasaṃvittirdevī jayati sukhavajrapraṇayinī //
(amṛtakaṇikābhidhāyāṃ nāmasaṃgītiṭikāyām, raviśrīḥ)
ye dharmā hetuprabhavā hetusteṣāṃ tathāgato hyavadat /
teṣāṃ ca yo nirodha evaṃvādī mahāśramaṇaḥ //
śubhamastu
