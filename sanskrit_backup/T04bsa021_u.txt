Vigrahavyāvartanī (Vv)
sarveṣāṃ bhāvānāṃ sarvatra na vidyate svabhāvaścet /
tvadvacanamasvabhāvaṃ na nivartayituṃ svabhāvamalam // Vv_1 //
atha sasvabhāvametadvākyaṃ śrutvā hatā pratijñā te /
vaiṣamikatvaṃ tasmin viśeṣahetuśca vaktavyaḥ // Vv_2 //
mā śabdavadityetat syātte buddhirna caitadupapannam /
śabdenātra satā bhaviṣyato vāraṇaṃ tasya // Vv_3 //
pratiṣedhaḥ pratiṣeddhyo 'pyevamiti mataṃ bhavet tadasadeva /
evaṃ tava pratijñā lakṣaṇato duṣyate na mama // Vv_4 //
pratyakṣeṇa hi tāvan yadyupalabhya vinivartayasi bhāvān /
tannāsti pratyakṣaṃ bhāvā yenopalabhyante // Vv_5 //
anumānaṃ pratyuktaṃ pratyakṣeṇāgamopamāne ca /
anumānāgamasādhyā ye 'rthā dṛṣṭāntasādhyāśca // Vv_6 //
kuśalānāṃ dharmāṇāṃ dharmāvasthāvidaśca manyante /
kuśalaṃ janasvabhāvaṃ śeṣeṣvapyeṣa viniyogaḥ // Vv_7 //
nairyāṇikasvabhāvo dharmo nairyāṇikāśca ye teṣām /
dharmāvasthoktānāmeva ca nairyāṇikādīnām // Vv_8 //
yadi ca na bhavet svabhāvo dharmāṇāṃ niḥsvabhāva ityevam /
nāmāpi bhavennaivaṃ nāmāpi nirvastukaṃ nāsti // Vv_9 //
atha vidyate svabhāvaḥ sa ca dharmāṇāṃ na vidyate tasmāt /
dharmairvinā svabhāvaḥ sa yasyāsti tad yuktamupadeṣṭum // Vv_10 //
sata eva pratiṣedho nāsti ghaṭo geha ityayaṃ yasmāt /
dṛṣṭaḥ pratiṣedho 'yaṃ sataḥ svabhāvasya te tasmāt // Vv_11 //
atha nāsti sa svabhāvaḥ kiṃ nu pratividhyate tvayānena /
vacanenarte vacanāt pratiṣedhaḥ sidhyate hyasataḥ // Vv_12 //
bālānāmiva mithyā mṛgatṛṣṇāyāṃ yathā jalagrāhaḥ /
evaṃ mithyāgrāhaḥ syātte pratiṣidhyato hyasataḥ // Vv_13 //
nanvevaṃ satyasti grāho grāhyaṃ ca tagdṛhītaṃ ca /
pratiṣedhaḥ pratiṣedhyaṃ pratiṣeddhā ceti ṣaṭkaṃ tat // Vv_14 //
atha naivāsti grāho na ca grāhyaṃ na ca grahītāraḥ /
pratiṣedhaḥ pratiṣedhyaṃ pratiṣeddhāro 'sya tu na santi // Vv_15 //
pratiṣedhaḥ pratiṣedhyaṃ pratiṣeddhāraśca yadyuta na santi /
siddhā hi sarvabhāvā yeṣāmevaṃ svabhāvaśca // Vv_16 //
hetostato na siddhirnaiḥsvābhāvyāt kuto hi te hetuḥ /
nirhetukasya siddhirna copapannāsya te 'rthasya // Vv_17 //
yadi cāhetoḥ siddhiḥ svabhāvavinivartanasya te bhavati /
svābhāvyasyāstitvaṃ mamāpi nirhetukaṃ siddham // Vv_18 //
atha hetorastitvaṃ bhāvanaiḥsvābhāvyamityanupapannam /
loke naiḥsvābhāvyānna hi kaścana vidyate bhāvaḥ // Vv_19 //
pūrvaṃ cet pratiṣedhaḥ paścāt pratiṣedhyamiti ca nopapannam /
paścādanupapanno yugapacca yataḥ svabhāvo 'san // Vv_20 //
hetupratyayasāmagryāṃ pṛthagbhāve 'pi madvaco na yadi /
nanu śūnyatvaṃ siddhaṃ bhāvānāmasvabhāvatvāt // Vv_21 //
yaśca pratītya bhāvo bhāvānāṃ śūnyateti sā hyuktā /
yaśca pratītya bhāvo bhavati hi tasyāsvabhāvatvam // Vv_22 //
nirmitako nirmitakaṃ māyāpuruṣaḥ svamāyayā sṛṣṭam /
pratisedhayase yadvat pratiṣedho 'yaṃ tathaiva syāt // Vv_23 //
na svābhāvikametad vākyaṃ tasmānna vādahānirme /
nāsti ca vaiṣamikatvaṃ viśeṣahetuśca na nigadyaḥ // Vv_24 //
mā śabdavaditi nāyaṃ dṛṣṭānto yastvayā mamārabdhaḥ /
śabdena hi tacca śabdasya vāraṇaṃ naiva me vacaḥ // Vv_25 //
naiḥsvābhāvyānāṃ cennaiḥsvābhāvyena vāraṇaṃ yadi hi /
naiḥsvābhāvyanivṛttau svābhāvyaṃ hi prasiddhaṃ syāt // Vv_26 //
athavā nirmitakāyāṃ yathā striyāṃ striyamityasaṃgrāham /
nirmitakaḥ pratihanyāt kasyacidevaṃ bhavedetat // Vv_27 //
athavā sādhyasamo 'yaṃ heturna hi vidyate dhvaneḥ sattā /
saṃvyavahāraṃ ca vayaṃ nānabhyupagamya kathayāmaḥ // Vv_28 //
yadi kācana pratijñā tatra syādeṣa me bhaveddoṣaḥ /
nāsti ca mama pratijñā tasmānnaivāsti me doṣaḥ // Vv_29 //
yadi kiṃcidupalabheyaṃ pravartayeyaṃ nivartayeyaṃ vā /
pratyakṣādibhirarthaistadabhāvānme 'nupālambhaḥ // Vv_30 //
yadi ca pramāṇatasteṣāṃ teṣāṃ prasiddhirarthānām /
teṣāṃ punaḥ prasiddhiṃ brūhi kathaṃ te pramāṇānām // Vv_31 //
anyairyadi pramāṇaiḥ pramāṇasiddhirbhavatyanavasthā /
nādeḥ siddhistatrāsti naiva madhyasya nāntasya // Vv_32 //
teṣāmatha pramāṇairvinā prasiddhirvihīyate vādaḥ /
vaiṣamikatvaṃ tasmin viśeṣahetuśca vaktavyaḥ // Vv_33 //
viṣamopanyāso 'yaṃ na hyātmānaṃ prakāśayatyagniḥ /
na hi tasyānupalabdhirdṛṣṭā tamasīva kumbhasya // Vv_35 //
yadi svātmānamayaṃ tvadvacanena prakāśayatyagniḥ /
paramiva na tvātmānaṃ paridhakṣyatyapi hutāśaḥ // Vv_36 //
yadi ca svaparātmānau tvadvacanena prakāśayatyagniḥ /
pracchādayiṣyati tamaḥ svaparātmānau hutāśa iva // Vv_37 //
nāsti tamaśca jvalane yatra ca tiṣṭhati sadātmani jvalanaḥ /
kurute kathaṃ prakāśaṃ sa hi prakāśo 'ndhakāravadhaḥ // Vv_38 //
utpadyamāna eva prakāśayatyagnirityasadvādaḥ /
utpadyamāna eva prāpnoti tamo na hi hutāśaḥ // Vv_39 //
aprāpto 'pi jvalano yadi vā punarandhakāramupahanyāt /
sarveṣu lokadhātuṣu tamo 'yamihasaṃsthita upahanyāt // Vv_40 //
yadi ca svataḥpramāṇasiddhiranapekṣya te prameyāṇi /
bhavati pramāṇasiddhirna parāpekṣā hi siddhiriti // Vv_41 //
anapekṣya hi prameyānarthān yadi te pramāṇasiddhiḥ /
bhavati na bhavati kasyacidevamimāni pramāṇāni // Vv_42 //
atha matamapekṣya siddhisteṣāmityatra ko doṣaḥ /
siddhasya sādhanaṃ syānnāsiddho 'pekṣate hyanyat // Vv_43 //
sidhyanti hi prameyāṇyapekṣya yadi sarvathā pramāṇāni /
bhavati prameyasiddhiranapekṣyaiva pramāṇāni // Vv_44 //
yadi ca prameyasiddhiranapekṣyaiva bhavati pramāṇāni /
kiṃ te pramāṇasiddhyā tāni yadarthaṃ prasiddhaṃ tat // Vv_45 //
atha tu pramāṇasiddhirbhavatyapekṣyaiva te prameyāṇi /
vyatyaya evaṃ sati te dhruvaṃ pramāṇaprameyāṇām // Vv_46 //
atha tai pramāṇasiddhyā prameyasiddhiḥ prameyasiddhyā cā
bhavati pramāṇasiddhirnāstyubhayasyāpi te siddhiḥ // Vv_47 //
sidhyanti hi pramāṇairyadi prameyāṇi tāni taireva /
sādhyāni ca prameyaistāni kathaṃ sādhayiṣyanti // Vv_48 //
sidhyanti ca prameyairyadi pramāṇāni tāni taireva /
sādhyāni ca prameyaistāni kathaṃ sādhayiṣyanti // Vv_49 //
pitrā yadyutpādyaḥ putro yadi tena caiva putreṇa /
utpādyaḥ sa yadi pitā vada tatrotpādayati kaḥ kam // Vv_50 //
kaśca pitā kaḥ putrastatra tvaṃ brūhi tāvubhāvapi ca /
pitāputralakṣaṇadharau yato naḥ putrasaṃdehaḥ // Vv_51 //
naiva svataḥprasiddhirna parasparataḥ pramāṇairvā /
bhavati na ca prameyairna cāpyakasmāt pramāṇānām // Vv_52 //
kuśalānāṃ dharmāṇāṃ dharmāvasthāvidho brūvate yat /
kuśalasvabhāvamevaṃ pravibhāgenābhidheyaḥ syāt // Vv_53 //
yadi ca pratītya kuśalaḥ svabhāva utpadyate sa kuśalānām /
dharmāṇāṃ parabhāvaḥ svabhāva evaṃ kathaṃ bhavati // Vv_54 //
atha na pratītya kiṃcit svabhāva utpadyate sa kuśalānām /
dharmāṇāmevaṃ syāda vāso na brahmacaryasya // Vv_55 //
nādharmo dharmo vā saṃvyavahārāśca laukikā na syuḥ /
nityāśca sarvabhāvāḥ syurnityatvādahetumataḥ // Vv_56 //
eṣa cākuśaleḥvavyākṛteḥu nairyāṇādiḥu ca doḥaḥ /
tasmāt sarvaṃ saṃskṛtamasaṃskṛtaṃ te bhavatyevam // Vv_57 //
yaḥ sadbhūtaṃ nāma brūyāt sa svabhāva ityevam /
bhavatā prativaktavyo nāma brūmaśca na vyaṃ sat // Vv_58 //
nāmāsaditi ca yadidaṃ tatkiṃ nu sato bhavatyutāsataḥ /
yadi hi sato yadyasato dvidhāpi te hīyate vādaḥ // Vv_59 //
sarveṣāṃ bhāvānāṃ śūnyatvaṃ copapāditaṃ pūrvam /
sa upālambhastasmād bhavatyayaṃ ca pratijñāyāḥ // Vv_60 //
atha vidyate svabhāvaḥ sa ca dharmāṇāṃ na vidyata iti /
idamāśaṅkitaṃ yaduktaṃ bhavatyanāśaṅkitaṃ tacca // Vv_61 //
sata eva pratiṣedho yadi śūnyatvaṃ nanvapratiṣiddhamidam /
pratiṣedhayate hi bhavān bhāvānāṃ niḥsvabhāvatvam // Vv_62 //
pratiṣedhayase 'tha tvaṃ śūnyatvaṃ tacca nāsti śūnyatvam /
pratiṣedhaḥ sata iti te nanvevaṃ hīyate vādaḥ // Vv_63 //
pratiṣedhayāmi nāhaṃ kiṃcit pratiṣedhyamasti na ca kiṃcit /
tasmāt pratiṣedhayasītyadhilaya eva tvayā kriyate // Vv_64 //
yaccāhaṃ te vacanādasataḥ pratiṣedhavacanasiddhiriti /
atra jñāpayate vāgasaditi tanna pratinihanti // Vv_65 //
mṛgatṛṣṇādṛṣṭānte yaḥ punaruktaṃ tvayā mahāṃścaryaḥ /
tatrāpi nirṇayaṃ śṛṇu yathā sa dṛṣṭānta upapannaḥ // Vv_66 //
sa yadi svabhāvataḥ syāt bhāvo na syāt pratītyasamudbhūtaḥ /
yaśca pratītya bhavati grāho nanu śūnyatā saiva // Vv_67 //
yadi ca svabhāvataḥ syād grāhaḥ kastaṃ nivartayed grāhyam /
śeṣeṣvapyeṣa vidhistasmād doṣo 'nupālambhaḥ // Vv_68 //
etena hetvabhāvaḥ pratyuktaḥ pūrvameva sa samatvāt /
mṛgatṛṣṇādṛṣṭāntavyāvṛttividhau ya uktaḥ prāk // Vv_69 //
yastraikālye hetuḥ pratyuktaḥ pūrvameva sa samatvāt /
traikālyapratihetuśca śūnyatāvādināṃ prāptaḥ // Vv_70 //
prabhavati ca śūnyateyaṃ yasya prabhavanti tasya sarvārthāḥ /
prabhavati na tasya kiṃ na bhavati śūnyatā yasyeti // Vv_71 //
yaḥ śūnyatāṃ pratītyasamutpādaṃ madhyamāṃ pratipadamanekārthām /
nijagāda praṇamāmi tamapratimasaṃbuddham // Vv_72 //
