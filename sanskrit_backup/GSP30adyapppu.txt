Ādyanātha: Anuttaraprakāśapañcāśikā
oṃ namo 'nuttaraprakāśaśaṅkarāya
akṛtrimāhamāmarśa- prakāśaikaghanaḥ śivaḥ /
śaktyā vimarśavapuṣā svātmano 'nanyarūpayā // Aprp_1 //
śivādikṣitiparyantaṃ viśvaṃ vapur udañcayan /
pañcakṛtyamahānāṭya- rasikaḥ krīḍati prabhuḥ // Aprp_2 //
pṛthagartham arthavattā viśvaviśvaśarīrayoḥ /
na viśvaviśvavapuṣor bhinnatā kāpi tāttvikī // Aprp_3 //
bhede sattāsphurattābhyāṃ bhinnaṃ kiṃ tu jagad bhavet /
sattāsphurattāsaṃbandhāt sattābhānaṃ ca tan na cet // Aprp_4 //
asataḥ kiṃ satas tābhyāṃ saṃbandhaḥ so 'yam iṣyate /
svarūpalābhasulabhaḥ saṃbandho na hy avastunaḥ // Aprp_5 //
na labdharūpasaṃbandhe tābhyāṃ kiṃ cid upekṣyate /
upekṣāyām avasthānaṃ na syād etasya kiṃ cana // Aprp_6 //
svabhāvataḥ sphurattā ca sattā ca na vināśinī /
vināśānabhupagame jaḍatāpi nivartate // Aprp_7 //
tato gatyantarābhāvāc cid eva pariśiṣyate /
sataś cidaikyaṃ prakṛtaṃ kadā cin na nivartate // Aprp_8 //
prakāśe 'nanyato bhāvaḥ svātantryollāsakevalaḥ /
parichinnātmikā śaktiḥ śambhor viśvātiśāyinaḥ // Aprp_9 //
yat prakāśātmakaṃ sarvaṃ tamaḥkevalatāṃ gatam /
yac ca kiṃ cij jagad etat prakāśād atiricyate // Aprp_10 //
vimṛśyasaraṇīṃ prāptam ity eṣā tāttvikī matiḥ /
avabhāsaikatānānāṃ matir ekātra sākṣiṇī // Aprp_11 //
kiṃ pramāṇāir varākais taiś cidānuprāṇitātmabhiḥ /
na hi vaikartanaṃ jyotir dīpālokam apekṣate // Aprp_12 //
śaktipātapavitre 'smin dhītattve ca parīkṣyatām /
ādarśavimalābhoge na tu sarvaṃ prakāśate // Aprp_13 //
itthaṃ cidātmakaṃ sarvaṃ ṣaṭtriṃśadbhedatattvataḥ /
ādau śuddhātmakaṃ tattvaṃ pañcadhātamasaḥ param // Aprp_14 //
śivaḥ śaktiś ca sādākhyam īśo vidyeti bhidyate /
akṣādiśāntavarṇātmā- niramāyi śivena tu // Aprp_15 //
kalāvidyārāgakāla- niyatir bandha ucyate /
māyāpūrvo vakārādi- kṣakārāntākṣarātmakaḥ // Aprp_16 //
pumāñ śaktir mano buddhir ahaṃkārādipañcakam /
śrotrādipañcakaṃ tādi ṭādi vāgādipañcakam // Aprp_17 //
tanmātrapañcakaṃ cādi kādi vyomādipañcakam /
sisṛkṣoḥ prathamaspandaḥ śivatattvaṃ vibhoḥ smṛtam // Aprp_18 //
icchaiva sāparimlānā śaktitattvam udañcayan /
svecchayāsūcitaṃ viśvam ācchādyāhantayā sthitam // Aprp_19 //
sa eva tattvaṃ sādākhyaṃ sarvānugrahaṇodyatam /
sa eveśvaratattvaṃ syāt paśyan viśvam idantayā // Aprp_20 //
idantāhantayor aikyam iti vidyā nigadyate /
svāṅgakalpeṣu bhāveṣu māyātattvaṃ vibhedadhīḥ // Aprp_21 //
māyāgṛhītasaṃkocaḥ śivaḥ puṃtattvam ucyate /
ayam eva hi saṃsārī jīvo bhoktaiva dṛśyate // Aprp_22 //
jñatvakartṛtvapūrṇatva- nityatvānyasya śaktayaḥ /
tatsaṃkocāt saṃkucitaḥ kalādyātmatayā mataḥ // Aprp_23 //
māyātmakaṃ kalā nāma kiṃcitkartṛtvakāraṇam /
kālaḥ paricchedakaro niyatiś cedam eva me // Aprp_24 //
kartavyaṃ nānyad ity eṣā vyavasthā yantraṇākṛitiḥ /
prakṛtir guṇasāmyaṃ syād ahaṃkārādijanmabhūḥ // Aprp_25 //
ahaṃ mamedam ity etad buddhihetur ahaṃkṛtiḥ /
buddhir adhyavasāyasya kāraṇaṃ niścayātmanaḥ // Aprp_26 //
saṃkalpasya vikalpasya bījaṃ mana udīryate /
vacanādeś ca śabdāder vāgādiśravaṇādikam // Aprp_27 //
kāraṇaṃ śravaṇādīnāṃ grāhyaṃ tanmātrapañcakam /
ākāśādyavakāśādi- kāraṇaṃ bhūtapañcakam // Aprp_28 //
parāparāśaktimaye śuddhe vidyādipañcakam /
tadanyad aparāśaktir ity etat tattvam īritam // Aprp_29 //
iyaṃ devī parā śaktiḥ śuddhāśuddhādhvagarbhiṇī /
pṛthivyādīni tattvāni yadālīnāni kāraṇe // Aprp_30 //
tadā kāraṇamātrāṇi bahir udvamate vibhuḥ /
anuttarecche unmeṣe ānandeśanam ūnatā(?) // Aprp_31 //
kriyecchājñānaśaktīnāṃ sattā ṣaṭ . . . . .* /
iccheśanāntarārūḍhā sphuṭāsphuṭajaganmayī // Aprp_32 //
*COMM: anuttaretyāditripadyeṣv arthāsaṃgatyā pāṭhāśuddhiḥ pratibhāti
catvāraḥ parato varṇāḥ ṣaṇḍātmānaḥ pracoditāḥ /
anuttarānandaśāktis trikoṇād vṛttiyogataḥ // Aprp_33 //
tathaivoneṣayogena kriyāśakteḥ sphuṭaṃ vapuḥ /
uktaṃ triśaktisaṃghaṭṭāt triśūlaṃ dvaitaghasmaram // Aprp_34 //
parasparavirodhe tu kāryeṣu pravirohati /
na kathaṃcid upādeyam āsāṃ rūpam idaṃ bhavet // Aprp_35 //
bindur vedyasya saṃskāro vimarśaḥ sarga ity asau /
kalāṣoḍaśakākārā śaktir vijayate parā // Aprp_36 //
tithayaḥ pratipatpūrvāḥ pañcadaśeti māyayā /
sūryācandramasau svāntaś- carantau sthitihetave // Aprp_37 //
yathāvimarśavapuṣaḥ sargasyādyāḥ kalāḥ smṛtāḥ /
dvidheyaṃ mātṛkā devī bījayonyātmanā sthitā // Aprp_38 //
nityapravṛttaśṛṅgāṭa- vapurviśvasya janmabhūḥ /
hṛdayaṃ bījam etasyāṃ sāraṃ yat tat paraṃ mahaḥ // Aprp_39 //
vaṭabīje yathā vṛkṣas tathātra nihitaṃ jagat /
vicāryamāṇe naivedaṃ kāraṇād atiricyate // Aprp_40 //
mṛdādeḥ kalaśādīnāṃ tattvaṃ nānyan nirūpaṇe /
ity āhus tattvavādinyaḥ śrutīnām antimā giraḥ // Aprp_41 //
idaṃ sarvaṃ sad evāsīd agre iti viniścayāt /
sattāvācini bīje 'smin bhāti māyā tv idaṃ jagat // Aprp_42 //
viluptapratyayākāram etat sa pariśiṣyate /
tato jñānakriyāsāra- vidyeśvarasadāśivāḥ // Aprp_43 //
śaktitriśūle līyante caturdaśakalātmani /
ūrdhvādhaḥ sṛṣṭivapuṣi sarvaṃ līnam ataḥ [param] // Aprp_44 //
itthaṃ parasyāṃ saṃvittau sarvaṃ saṃkucitaṃ kramāt /
athavā manasātīte yatra kvāpi nirañjane // Aprp_45 //
ṣaṭtriṃśattattvalaharī- kalahātītagocare /
viśvātmani mahāmantre svabhāve sā vilīyate // Aprp_46 //
kṛtaś cainmathite dhāmni dīpte kenāpi hetunā /
sarvaṃ havir idaṃ juhvan na dāridryeṇa pīḍyate // Aprp_47 //
pañcapañcātmakaṃ viśvaṃ pañcaspandavijṛmbhitam /
saṃkocayatparāmarśāt sāmānyaspandakevalam // Aprp_48 //
ahami pralayaṃ kurvann idamaḥ pratiyoginaḥ /
parākramaparo bhuṅkte svabhāvam aśivāpaham // Aprp_49 //
iti ṣaḍadhikatriṃśadbhedaprasaktajagattanuḥ prasarati mahāśaktyullekhavicitramahāpaṭī /
jayati bahuśaḥ spandākārā parā cid anuttarā vimṛśata janāḥ kiṃ no svabhāvavijṛmbhitam // Aprp_50 //
iti śrīmadādyanāthaviracitā anuttaraprakāśapañcāśikā samāptā
seyaṃ kāśmīrabhūpāla- saṃśritena prakāśitā /
satā mukundarāmeṇa sanmude 'stu śive 'rpitā // Aprp_*1 //
