(AVŚ_1,1.1a) ye triṣaptāḥ pariyanti viśvā rūpāṇi bibhrataḥ /
(AVŚ_1,1.1c) vācas patir balā teṣāṃ tanvo adya dadhātu me //1//
(AVŚ_1,1.2a) punar ehi vacas pate devena manasā saha /
(AVŚ_1,1.2c) vasoṣ pate ni ramaya mayy evāstu mayi śrutam //2//
(AVŚ_1,1.3a) ihaivābhi vi tanūbhe ārtnī iva jyayā /
(AVŚ_1,1.3c) vācas patir ni yachatu mayy evāstu mayi śrutam //3//
(AVŚ_1,1.4a) upahūto vācas patir upāsmān vācaspatir hvayatām /
(AVŚ_1,1.4c) saṃ śrutena gamemahi mā śrutena vi rādhiṣi //4//
(AVŚ_1,2.1a) vidmā śarasya pitaraṃ parjanyaṃ bhūridhāyasam /
(AVŚ_1,2.1c) vidmo ṣv asya mātaraṃ pṛthivīṃ bhūrivarpasam //1//
(AVŚ_1,2.2a) jyāke pari ṇo namāśmānaṃ tanvaṃ kṛdhi /
(AVŚ_1,2.2c) vīḍur varīyo 'rātīr apa dveṣāṃsy ā kṛdhi //2//
(AVŚ_1,2.3a) vṛkṣaṃ yad gāvaḥ pariṣasvajānā anusphuraṃ śaraṃ arcanty ṛbhum /
(AVŚ_1,2.3c) śarum asmad yāvaya didyum indra //3//
(AVŚ_1,2.4a) yathā dyāṃ ca pṛthivīṃ cāntas tiṣṭhati tejanam /
(AVŚ_1,2.4c) evā rogaṃ cāsrāvaṃ cāntas tiṣṭhatu muñja it //4//
(AVŚ_1,3.1a) vidmā śarasya pitaraṃ parjanyaṃ śatavṛṣṇyaṃ /
(AVŚ_1,3.1c) tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti //1//
(AVŚ_1,3.2a) vidmā śarasya pitaraṃ mitraṃ śatavṛṣṇyaṃ /
(AVŚ_1,3.2c) tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti //2//
(AVŚ_1,3.3a) vidmā śarasya pitaraṃ varuṇaṃ śatavṛṣṇyaṃ /
(AVŚ_1,3.3c) tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti //3//
(AVŚ_1,3.4a) vidmā śarasya pitaraṃ candraṃ śatavṛṣṇyaṃ /
(AVŚ_1,3.4c) tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti //4//
(AVŚ_1,3.5a) vidmā śarasya pitaraṃ sūryaṃ śatavṛṣṇyaṃ /
(AVŚ_1,3.5c) tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti //5//
(AVŚ_1,3.6a) yad āntreṣu gavīnyor yad vastāv adhi saṃśritam /
(AVŚ_1,3.6c) evā te mūtraṃ mucyatāṃ bahir bāl iti sarvakam //6//
(AVŚ_1,3.7a) pra te bhinadmi mehanaṃ vartraṃ veśantyā iva /
(AVŚ_1,3.7c) evā te mūtraṃ mucyatāṃ bahir bāl iti sarvakam //7//
(AVŚ_1,3.8a) viṣitaṃ te vastibilaṃ samudrasyodadher iva /
(AVŚ_1,3.8c) evā te mūtraṃ mucyatāṃ bahir bāl iti sarvakam //8//
(AVŚ_1,3.9a) yatheṣukā parāpatad avasṛṣṭādhi dhanvanaḥ /
(AVŚ_1,3.9c) evā te mūtraṃ mucyatāṃ bahir bāl iti sarvakam //9//
(AVŚ_1,4.1a) ambayo yanty adhvabhir jāmayo adhvarīyatām /
(AVŚ_1,4.1c) pṛñcatīr madhunā payaḥ //1//
(AVŚ_1,4.2a) amūr yā upa sūrye yābhir vā sūryaḥ saha /
(AVŚ_1,4.2c) tā no hinvantv adhvaram //2//
(AVŚ_1,4.3a) apo devīr upa hvaye yatra gāvaḥ pibanti naḥ /
(AVŚ_1,4.3c) sindhubhyaḥ kartvaṃ haviḥ //3//
(AVŚ_1,4.4a) apsv antar amṛtam apsu bheṣajam /
(AVŚ_1,4.4c) apām uta praśastibhir aśvā bhavatha vājino gāvo bhavatha vājinīḥ //4//
(AVŚ_1,5.1a) āpo hi ṣṭhā mayobhuvas tā na ūrje dadhātana /
(AVŚ_1,5.1c) mahe raṇāya cakṣase //1//
(AVŚ_1,5.2a) yo vaḥ śivatamo rasas tasya bhājayateha naḥ /
(AVŚ_1,5.2c) uśatīr iva mātaraḥ //2//
(AVŚ_1,5.3a) tasmā araṃ gamāma vo yasya kṣayāya jinvatha /
(AVŚ_1,5.3c) āpo janayathā ca naḥ //3//
(AVŚ_1,5.4a) īśānā vāryāṇāṃ kṣayantīś carṣaṇīnām /
(AVŚ_1,5.4c) apo yācāmi bheṣajam //4//
(AVŚ_1,6.1a) śaṃ no devīr abhiṣṭaya āpo bhavantu pītaye /
(AVŚ_1,6.1c) śaṃ yor abhi sravantu naḥ //1//
(AVŚ_1,6.2a) apsu me somo abravīd antar viśvāni bheṣajā /
(AVŚ_1,6.2c) agniṃ ca viśvaśaṃbhuvam //2//
(AVŚ_1,6.3a) āpaḥ pṛṇīta bheṣajaṃ varūthaṃ tanve mama /
(AVŚ_1,6.3c) jyok ca sūryaṃ dṛśe //3//
(AVŚ_1,6.4a) śaṃ na āpo dhanvanyāḥ śam u santv anūpyāḥ /
(AVŚ_1,6.4c) śaṃ naḥ khanitrimā āpaḥ śam u yāḥ kumbha ābhṛtāḥ /
(AVŚ_1,6.4e) śivā naḥ santu vārṣikīḥ //4//
(AVŚ_1,7.1a) stuvānam agna ā vaha yātudhānaṃ kimīdinam /
(AVŚ_1,7.1c) tvaṃ hi deva vandito hantā dasyor babhūvitha //1//
(AVŚ_1,7.2a) ājyasya parameṣṭhin jātavedas tanūvaśin /
(AVŚ_1,7.2c) agne taulasya prāśāna yātudhānān vi lāpaya //2//
(AVŚ_1,7.3a) vi lapantu yātudhānā attriṇo ye kimīdinaḥ /
(AVŚ_1,7.3c) athedam agne no havir indraś ca prati haryatam //3//
(AVŚ_1,7.4a) agniḥ pūrva ā rabhatāṃ prendro nudatu bāhumān /
(AVŚ_1,7.4c) bravītu sarvo yātumān ayam asmīty etya //4//
(AVŚ_1,7.5a) paśyāma te vīryaṃ jātavedaḥ pra ṇo brūhi yātudhānān nṛcakṣaḥ /
(AVŚ_1,7.5c) tvayā sarve paritaptāḥ purastāt ta ā yantu prabruvāṇā upedam //5//
(AVŚ_1,7.6a) ā rabhasva jātavedo 'smākārthāya jajñiṣe /
(AVŚ_1,7.6c) dūto no agne bhūtvā yātudhānān vi lāpaya //6//
(AVŚ_1,7.7a) tvam agne yātudhānān upabaddhāṃ ihā vaha /
(AVŚ_1,7.7c) athaiṣām indro vajreṇāpi śīrṣāṇi vṛścatu //7//
(AVŚ_1,8.1a) idaṃ havir yātudhānān nādī phenam ivā vahat /
(AVŚ_1,8.1c) ya idaṃ strī pumān akar iha sa stuvatāṃ janaḥ //1//
(AVŚ_1,8.2a) ayaṃ stuvāna āgamad imaṃ sma prati haryata /
(AVŚ_1,8.2c) bṛhaspate vaśe labdhvāgnīṣomā vi vidhyatam //2//
(AVŚ_1,8.3a) yātudhānasya somapa jahi prajāṃ nayasva ca /
(AVŚ_1,8.3c) ni stuvānasya pātaya param akṣy utāvaram //3//
(AVŚ_1,8.4a) yatraiṣām agne janimāni vettha guhā satām attriṇāṃ jātavedaḥ /
(AVŚ_1,8.4c) tāṃs tvaṃ brahmaṇā vāvṛdhāno jahy eṣāṃ śatatarham agne //4//
(AVŚ_1,9.1a) asmin vasu vasavo dhārayantv indraḥ pūṣā varuṇo mitro agniḥ /
(AVŚ_1,9.1c) imam ādityā uta viśve ca devā uttarasmin jyotiṣi dhārayantu //1//
(AVŚ_1,9.2a) asya devāḥ pradiśi jyotir astu sūryo agnir uta vā hiraṇyam /
(AVŚ_1,9.2c) sapatnā asmad adhare bhavantūttamaṃ nākam adhi rohayemam //2//
(AVŚ_1,9.3a) yenendrāya samabharaḥ payāṃsy uttamena brahmaṇā jātavedaḥ /
(AVŚ_1,9.3c) tena tvam agna iha vardhayemaṃ sajātānāṃ śraiṣṭhya ā dhehy enam //3//
(AVŚ_1,9.4a) aiṣāṃ yajñam uta varco dade 'haṃ rāyas poṣam uta cittāny agne /
(AVŚ_1,9.4c) sapatnā asmad adhare bhavantūttamaṃ nākam adhi rohayemam //4//
(AVŚ_1,10.1a) ayaṃ devānām asuro vi rājati vaśā hi satyā varuṇasya rājñaḥ /
(AVŚ_1,10.1c) tatas pari brahmaṇā śāśadāna ugrasya manyor ud imaṃ nayāmi //1//
(AVŚ_1,10.2a) namas te rajan varuṇāstu manyave viśvaṃ hy ugra nicikeṣi drugdham /
(AVŚ_1,10.2c) sahasram anyān pra suvāmi sākaṃ śataṃ jīvāti śaradas tavāyam //2//
(AVŚ_1,10.3a) yad uvakthānṛtam jihvayā vṛjinaṃ bahu /
(AVŚ_1,10.3c) rājñas tvā satyadharmaṇo muñcāmi varuṇād aham //3//
(AVŚ_1,10.4a) muñcāmi tvā vaiśvānarād arṇavān mahatas pari /
(AVŚ_1,10.4c) sajātān ugrehā vada brahma cāpa cikīhi naḥ //4//
(AVŚ_1,11.1a) vaṣaṭ te pūṣann asmint sūtāv aryamā hotā kṛṇotu vedhāḥ /
(AVŚ_1,11.1c) sisratāṃ nāry ṛtaprajātā vi parvāṇi jihatāṃ sūtavā u //1//
(AVŚ_1,11.2a) catasro divaḥ pradiśaś catasro bhūmyā uta /
(AVŚ_1,11.2c) devā garbhaṃ sam airayan taṃ vy ūrṇuvantu sūtave //2//
(AVŚ_1,11.3a) sūṣā vy ūrṇotu vi yoniṃ hāpayāmasi /
(AVŚ_1,11.3c) śrathayā sūṣaṇe tvam ava tvaṃ biṣkale sṛja //3//
(AVŚ_1,11.4a) neva māṃse na pīvasi neva majjasv āhatam /
(AVŚ_1,11.4c) avaitu pṛśni śevalaṃ śune jarāyv attave 'va jarāyu padyatām //4//
(AVŚ_1,11.5a) vi te bhinadmi mehanaṃ vi yoniṃ vi gavīnike /
(AVŚ_1,11.5c) vi mātaraṃ ca putraṃ ca vi kumāraṃ jarāyuṇāva jarāyu padyatām //5//
(AVŚ_1,11.6a) yathā vāto yathā mano yathā patanti pakṣiṇaḥ /
(AVŚ_1,11.6c) evā tvaṃ daśamāsya sākaṃ jarāyuṇā patāva jarāyu padyatām //6//
(AVŚ_1,12.1a) jarāyujaḥ prathama usriyo vṛṣā vātābhrajā stanayann eti vṛṣṭyā /
(AVŚ_1,12.1c) sa no mṛḍāti tanva ṛjugo rujan ya ekam ojas tredhā vicakrame //1//
(AVŚ_1,12.2a) aṅgeaṅge śociṣā śiśriyāṇaṃ namasyantas tvā haviṣā vidhema /
(AVŚ_1,12.2c) aṅkānt samaṅkān haviṣā vidhema yo agrabhīt parvāsyā grabhītā //2//
(AVŚ_1,12.3a) muñca śīrṣaktyā uta kāsa enaṃ paruṣparur āviveśā yo asya /
(AVŚ_1,12.3c) yo abhrajā vātajā yaś ca śuṣmo vanaspatīnt sacatāṃ parvatāṃś ca //3//
(AVŚ_1,12.4a) śaṃ me parasmai gātrāya śam astv avarāya me /
(AVŚ_1,12.4c) śaṃ me caturbhyo aṅgebhyaḥ śam astu tanve mama //4//
(AVŚ_1,13.1a) namas te astu vidyute namas te stanayitnave /
(AVŚ_1,13.1c) namas te astv aśmane yenā dūḍāśe asyasi //1//
(AVŚ_1,13.2a) namas te pravato napād yatas tapaḥ samūhasi /
(AVŚ_1,13.2c) mṛḍayā nas tanūbhyo mayas tokebhyas kṛdhi //2//
(AVŚ_1,13.3a) pravato napān nama evāstu tubhyaṃ namas te hetaye tapuṣe ca kṛṇmaḥ /
(AVŚ_1,13.3c) vidma te dhāma paramaṃ guhā yat samudre antar nihitāsi nābhiḥ //3//
(AVŚ_1,13.4a) yāṃ tvā devā asṛjanta viśva iṣuṃ kṛṇvānā asanāya dhṛṣṇum /
(AVŚ_1,13.4c) sā no mṛḍa vidathe gṛṇānā tasyai te namo astu devi //4//
(AVŚ_1,14.1a) bhagam asyā varca ādiṣy adhi vṛkṣād iva srajam /
(AVŚ_1,14.1c) mahābudhna iva parvato jyok pitṛṣv āstām //1//
(AVŚ_1,14.2a) eṣā te rājan kanyā vadhūr ni dhūyatām yama /
(AVŚ_1,14.2c) sā mātur badhyatāṃ gṛhe 'tho bhrātur atho pituḥ //2//
(AVŚ_1,14.3a) eṣā te kulapā rājan tām u te pari dadmasi /
(AVŚ_1,14.3c) jyok pitṛṣv āsātā ā śīrṣṇaḥ śamopyāt //3//
(AVŚ_1,14.4a) asitasya te brahmaṇā kaśyapasya gayasya ca /
(AVŚ_1,14.4c) antaḥkośam iva jāmayo 'pi nahyāmi te bhagam //4 //
(AVŚ_1,15.1a) saṃ saṃ sravantu sindhavaḥ saṃ vātāḥ saṃ patatriṇaḥ /
(AVŚ_1,15.1c) imaṃ yajñaṃ pradivo me juṣantāṃ saṃsrāvyeṇa haviṣā juhomi //1//
(AVŚ_1,15.2a) ihaiva havam ā yāta ma iha saṃsrāvaṇā utemaṃ vardhayatā giraḥ /
(AVŚ_1,15.2c) ihaitu sarvo yaḥ paśur asmin tiṣṭhatu yā rayiḥ //2//
(AVŚ_1,15.3a) ye nadīnāṃ saṃsravanty utsāsaḥ sadam akṣitāḥ /
(AVŚ_1,15.3c) tebhir me sarvaiḥ saṃsrāvair dhanaṃ saṃ srāvayāmasi //3//
(AVŚ_1,15.4a) ye sarpiṣaḥ saṃsravanti kṣīrasya codakasya ca
(AVŚ_1,15.4b) tebhir me sarvaiḥ saṃsrāvair dhanaṃ saṃ srāvayāmasi //4//
(AVŚ_1,16.1a) ye 'māvāsyāṃ rātrim udasthur vrājam attriṇaḥ /
(AVŚ_1,16.1c) agnis turīyo yātuhā so asmabhyam adhi bravat //1//
(AVŚ_1,16.2a) sīsāyādhy āha varuṇaḥ sīsāyāgnir upāvati /
(AVŚ_1,16.2c) sīsaṃ ma indraḥ prāyachat tad aṅga yātucātanam //2//
(AVŚ_1,16.3a) idaṃ viṣkandhaṃ sahata idaṃ bādhate attriṇaḥ /
(AVŚ_1,16.3c) anena viśvā sasahe yā jātāni piśācyāḥ //3//
(AVŚ_1,16.4a) yadi no gāṃ haṃsi yady aśvaṃ yadi pūruṣam /
(AVŚ_1,16.4c) taṃ tvā sīsena vidhyāmo yathā no 'so avīrahā //4//
(AVŚ_1,17.1a) amūr yā yanti yoṣito hirā lohitavāsasaḥ /
(AVŚ_1,17.1c) abhrātara iva jāmayas tiṣṭhantu hatavarcasaḥ //1//
(AVŚ_1,17.2a) tiṣṭhāvare tiṣṭha para uta tvaṃ tiṣṭha madhyame /
(AVŚ_1,17.2c) kaniṣṭhikā ca tiṣṭhati tiṣṭhād id dhamanir mahī //2//
(AVŚ_1,17.3a) śatasya dhamanīnāṃ sahasrasya hirāṇām /
(AVŚ_1,17.3c) asthur in madhyamā imāḥ sākam antā araṃsata //3//
(AVŚ_1,17.4a) pari vaḥ sikatāvatī dhanūr bṛhaty akramīt /
(AVŚ_1,17.4c) tiṣṭhatelayatā su kam //4//
(AVŚ_1,18.1a) nir lakṣmyaṃ lalāmyaṃ nir arātiṃ suvāmasi /
(AVŚ_1,18.1c) atha yā bhadrā tāni naḥ prajāyā arātiṃ nayāmasi //1//
(AVŚ_1,18.2a) nir araṇiṃ savitā sāviṣak pador nir hastayor varuṇo mitro aryamā /
(AVŚ_1,18.2c) nir asmabhyam anumatī rarāṇā premāṃ devā asāviṣuḥ saubhagāya //2//
(AVŚ_1,18.3a) yat ta ātmani tanvāṃ ghoram asti yad vā keśeṣu praticakṣaṇe vā /
(AVŚ_1,18.3c) sarvaṃ tad vācāpa hanmo vayaṃ devas tvā savitā sūdayatu //3//
(AVŚ_1,18.4a) riśyapadīṃ vṛṣadatīṃ goṣedhāṃ vidhamām uta /
(AVŚ_1,18.4c) vilīḍhyaṃ lalāmyaṃ tā asman nāśayāmasi //4//
(AVŚ_1,19.1a) mā no vidan vivyādhino mo abhivyādhino vidan /
(AVŚ_1,19.1c) ārāc charavyā asmad viṣūcīr indra pātaya //1//
(AVŚ_1,19.2a) viṣvañco asmac charavaḥ patantu ye astā ye cāsyāḥ /
(AVŚ_1,19.2c) daivīr manuṣyesavo mamāmitrān vi vidhyata //2//
(AVŚ_1,19.3a) yo naḥ svo yo araṇaḥ sajāta uta niṣṭyo yo asmāṃ abhidāsati /
(AVŚ_1,19.3c) rudraḥ śaravyayaitān mamāmitrān vi vidhyatu //3//
(AVŚ_1,19.4a) yaḥ sapatno yo 'sapatno yaś ca dviṣan chapāti naḥ /
(AVŚ_1,19.4c) devās taṃ sarve dhūrvantu brahma varma mamāntaram //4//
(AVŚ_1,20.1a) adārasṛd bhavatu deva somāsmin yajñe maruto mṛḍatā naḥ /
(AVŚ_1,20.1c) mā no vidad abhibhā mo aśastir mā no vidad vṛjinā dveṣyā yā //1//
(AVŚ_1,20.2a) yo adya senyo vadho 'ghāyūnām udīrate /
(AVŚ_1,20.2c) yuvaṃ taṃ mitrāvaruṇāv asmad yāvayataṃ pari //2//
(AVŚ_1,20.3a) itaś ca yad amutaś ca yad vadhaṃ varuṇa yāvaya /
(AVŚ_1,20.3c) vi mahac charma yacha varīyo yāvayā vadham //3//
(AVŚ_1,20.4a) śāsa itthā mahāṃ asy amitrasāho astṛtaḥ /
(AVŚ_1,20.4c) na yasya hanyate sakhā na jīyate kadā cana //4//
(AVŚ_1,21.1a) svastidā viśāṃ patir vṛtrahā vimṛdho vaśī /
(AVŚ_1,21.1c) vṛṣendraḥ pura etu naḥ somapā abhayaṃkaraḥ //1//
(AVŚ_1,21.2a) vi na indra mṛdho jahi nīcā yacha pṛtanyataḥ /
(AVŚ_1,21.2c) adhamaṃ gamayā tamo yo asmāṃ abhidāsati //2//
(AVŚ_1,21.3a) vi rakṣo vi mṛdho jahi vi vṛtrasya hanū ruja /
(AVŚ_1,21.3c) vi manyum indra vṛtrahann amitrasyābhidāsataḥ //3//
(AVŚ_1,21.4a) apendra dviṣato mano 'pa jijyāsato vadham /
(AVŚ_1,21.4c) vi mahac charma yacha varīyo yāvayā vadham //4//
(AVŚ_1,22.1a) anu sūryam ud ayatāṃ hṛddyoto harimā ca te /
(AVŚ_1,22.1c) go rohitasya varṇena tena tvā pari dadhmasi //1//
(AVŚ_1,22.2a) pari tvā rohitair varṇair dīrghāyutvāya dadhmasi /
(AVŚ_1,22.2c) yathāyam arapā asad atho aharito bhuvat //2//
(AVŚ_1,22.3a) yā rohiṇīr devatyā gāvo yā uta rohiṇīḥ /
(AVŚ_1,22.3c) rūpaṃrūpaṃ vayovayas tābhiṣ ṭvā pari dadhmasi //3//
(AVŚ_1,22.4a) śukeṣu te harimāṇaṃ ropaṇākāsu dadhmasi /
(AVŚ_1,22.4c) atho hāridraveṣu te harimāṇaṃ ni dadhmasi //4//
(AVŚ_1,23.1a) naktaṃjātāsi oṣadhe rāme kṛṣṇe asikni ca /
(AVŚ_1,23.1c) idaṃ rajani rajaya kilāsaṃ palitaṃ ca yat //1//
(AVŚ_1,23.2a) kilāsaṃ ca palitaṃ ca nir ito nāśayā pṛṣat /
(AVŚ_1,23.2c) ā tvā svo viśatāṃ varṇaḥ parā śuklāni pātaya //2//
(AVŚ_1,23.3a) asitaṃ te pralayanam āsthānam asitaṃ tava /
(AVŚ_1,23.3c) asiknī asy oṣadhe nir ito nāśayā pṛṣat //3//
(AVŚ_1,23.4a) asthijasya kilāsasya tanūjasya ca yat tvaci /
(AVŚ_1,23.4c) dūṣyā kṛtasya brahmaṇā lakṣma śvetam anīnaśam //4//
(AVŚ_1,24.1a) suparṇo jātaḥ prathamas tasya tvaṃ pittam āsitha /
(AVŚ_1,24.1c) tad āsurī yudhā jitā rūpaṃ cakre vanaspatīn //1//
(AVŚ_1,24.2a) āsurī cakre prathamedaṃ kilāsabheṣajam idaṃ kilāsanāśanam /
(AVŚ_1,24.2c) anīnaśat kilāsaṃ sarūpām akarat tvacam //2//
(AVŚ_1,24.3a) sarūpā nāma te mātā sarūpo nāma te pitā /
(AVŚ_1,24.3c) sarūpakṛt tvam oṣadhe sā sarūpam idaṃ kṛdhi //3//
(AVŚ_1,24.4a) śyāmā sarūpaṃkaraṇī pṛthivyā adhy udbhṛtā /
(AVŚ_1,24.4c) idam ū ṣu pra sādhaya punā rūpāṇi kalpaya //4//
(AVŚ_1,25.1a) yad agnir āpo adahat praviśya yatrākṛṇvan dharmadhṛto namāṃsi /
(AVŚ_1,25.1c) tatra ta āhuḥ paramaṃ janitraṃ sa naḥ saṃvidvān pari vṛṅgdhi takman //1//
(AVŚ_1,25.2a) yady arcir yadi vāsi śociḥ śakalyeṣi yadi vā te janitram /
(AVŚ_1,25.2c) hrūḍur nāmāsi haritasya deva sa naḥ saṃvidvān pari vṛṅgdhi takman //2//
(AVŚ_1,25.3a) yadi śoko yadi vābhiśoko yadi vā rājño varuṇasyāsi putraḥ /
(AVŚ_1,25.3c) hrūḍur nāmāsi haritasya deva sa naḥ saṃvidvān pari vṛṅgdhi takman //3//
(AVŚ_1,25.4a) namaḥ śītāya takmane namo rūrāya śociṣe kṛṇomi /
(AVŚ_1,25.4c) yo anyedyur ubhayadyur abhyeti tṛtīyakāya namo astu takmane //4//
(AVŚ_1,26.1a) āre 'sāv asmad astu hetir devāso asat /
(AVŚ_1,26.1c) āre aśmā yam asyatha //1//
(AVŚ_1,26.2a) sakhāsāv asmabhyam astu rātiḥ sakhendro bhagaḥ /
(AVŚ_1,26.2c) savitā citrarādhāḥ //2//
(AVŚ_1,26.3a) yūyam naḥ pravato napān marutaḥ sūryatvacasaḥ /
(AVŚ_1,26.3c) śarma yachatha saprathāḥ //3//
(AVŚ_1,26.4a) suṣūdata mṛḍata mṛḍayā nas tanūbhyo /
(AVŚ_1,26.4c) mayas tokebhyas kṛdhi //4//
(AVŚ_1,27.1a) amūḥ pāre pṛdākvas triṣaptā nirjarāyavaḥ /
(AVŚ_1,27.1c) tāsām jarāyubhir vayam akṣyāv api vyayāmasy aghāyoḥ paripanthinaḥ //1//
(AVŚ_1,27.2a) viṣūcy etu kṛntatī pinākam iva bibhratī /
(AVŚ_1,27.2c) viṣvak punarbhuvā mano 'samṛddhā aghāyavaḥ //2//
(AVŚ_1,27.3a) na bahavaḥ sam aśakan nārbhakā abhi dādhṛṣuḥ /
(AVŚ_1,27.3c) veṇor adgā ivābhito 'samṛddhā aghāyavaḥ //3//
(AVŚ_1,27.4a) pretaṃ pādau pra sphurataṃ vahataṃ pṛṇato gṛhān /
(AVŚ_1,27.4c) indrāny etu prathamājītāmuṣitā puraḥ //4//
(AVŚ_1,28.1a) upa prāgād devo agnī rakṣohāmīvacātanaḥ /
(AVŚ_1,28.1c) dahann apa dvayāvino yātudhānān kimīdinaḥ //1//
(AVŚ_1,28.2a) prati daha yātudhānān prati deva kimīdinaḥ /
(AVŚ_1,28.2c) pratīcīḥ kṛṣṇavartane saṃ daha yātudhānyaḥ //2//
(AVŚ_1,28.3a) yā śaśāpa śapanena yāghaṃ mūram ādadhe /
(AVŚ_1,28.3c) yā rasasya haraṇāya jātam ārebhe tokam attu sā //3//
(AVŚ_1,28.4a) putram attu yātudhānīḥ svasāram uta naptyam /
(AVŚ_1,28.4c) adhā mitho vikeśyo vi ghnatāṃ yātudhānyo vi tṛhyantām arāyyaḥ //4//
(AVŚ_1,29.1a) abhīvartena maṇinā yenendro abhivavṛdhe /
(AVŚ_1,29.1c) tenāsmān brahmaṇas pate 'bhi rāṣṭrāya vardhaya //1//
(AVŚ_1,29.2a) abhivṛtya sapatnān abhi yā no arātayaḥ /
(AVŚ_1,29.2c) abhi pṛtanyantaṃ tiṣṭhābhi yo no durasyati //2//
(AVŚ_1,29.3a) abhi tvā devaḥ savitābhi ṣomo avīvṛdhat /
(AVŚ_1,29.3c) abhi tvā viśvā bhūtāny abhīvarto yathāsasi //3//
(AVŚ_1,29.4a) abhīvarto abhibhavaḥ sapatnakṣayaṇo maṇiḥ /
(AVŚ_1,29.4c) rāṣṭrāya mahyaṃ badhyatāṃ sapatnebhyaḥ parābhuve //4//
(AVŚ_1,29.5a) ud asau sūryo agād ud idaṃ māmakaṃ vacaḥ /
(AVŚ_1,29.5c) yathāhaṃ śatruho 'sāny asapatnaḥ sapatnahā //5//
(AVŚ_1,29.6a) sapatnakṣayaṇo vṛṣābhiraṣṭro viṣāsahiḥ /
(AVŚ_1,29.6c) yathāham eṣāṃ vīrāṇāṃ virājāni janasya ca //6//
(AVŚ_1,30.1a) viśve devā vasavo rakṣatemam utādityā jāgṛta yūyam asmin /
(AVŚ_1,30.1c) memaṃ sanābhir uta vānyanābhir memaṃ prāpat pauruṣeyo vadho yaḥ //1//
(AVŚ_1,30.2a) ye vo devāḥ pitaro ye ca putrāḥ sacetaso me śṛṇutedam uktam /
(AVŚ_1,30.2c) sarvebhyo vaḥ pari dadāmy etaṃ svasty enaṃ jarase vahātha //2//
(AVŚ_1,30.3a) ye devā divi ṣṭha ye pṛthivyāṃ ye antarikṣa oṣadhīṣu paśuṣv apsv antaḥ /
(AVŚ_1,30.3c) te kṛṇuta jarasam āyur asmai śatam anyān pari vṛṇaktu mṛtyūn //3//
(AVŚ_1,30.4a) yeṣāṃ prayājā uta vānuyājā hutabhāgā ahutādaś ca devāḥ /
(AVŚ_1,30.4c) yeṣāṃ vaḥ pañca pradiśo vibhaktās tān vo asmai satrasadaḥ kṛṇomi //4//
(AVŚ_1,31.1a) āśānām āśāpālebhyaś caturbhyo amṛtebhyaḥ /
(AVŚ_1,31.1c) idaṃ bhūtasyādhyakṣebhyo vidhema haviṣā vayam //1//
(AVŚ_1,31.2a) ya āśānām āśāpālāś catvāra sthana devāḥ /
(AVŚ_1,31.2c) te no nirṛtyāḥ pāśebhyo muñcatāṃhasoaṃhasaḥ //2//
(AVŚ_1,31.3a) asrāmas tvā haviṣā yajāmy aśloṇas tvā ghṛtena juhomi /
(AVŚ_1,31.3c) ya āśānām āśāpālas turīyo devaḥ sa naḥ subhūtam eha vakṣat //3//
(AVŚ_1,31.4a) svasti mātra uta pitre no astu svasti gobhyo jagate puruṣebhyaḥ /
(AVŚ_1,31.4c) viśvam subhūtam suvidatraṃ no astu jyog eva dṛśema sūryam //4//
(AVŚ_1,32.1a) idaṃ janāso vidatha mahad brahma vadiṣyati /
(AVŚ_1,32.1c) na tat pṛthivyāṃ no divi yena prāṇanti vīrudhaḥ //1//
(AVŚ_1,32.2a) antarikṣa āsāṃ sthāma śrāntasadām iva /
(AVŚ_1,32.2c) āsthānam asya bhūtasya viduṣ ṭad vedhaso na vā //2//
(AVŚ_1,32.3a) yad rodasī rejamāne bhūmiś ca niratakṣatam /
(AVŚ_1,32.3c) ārdraṃ tad adya sarvadā samudrasyeva śrotyāḥ //3//
(AVŚ_1,32.4a) viśvam anyām abhīvāra tad anyasyām adhi śritam /
(AVŚ_1,32.4c) dive ca viśvavedase pṛthivyai cākaraṃ namaḥ //4//
(AVŚ_1,33.1a) hiraṇyavarṇāḥ śucayaḥ pāvakā yāsu jātaḥ savitā yāsv agniḥ /
(AVŚ_1,33.1c) yā agniṃ garbhaṃ dadhire suvarṇās tā na āpaḥ śaṃ syonā bhavantu //1//
(AVŚ_1,33.2a) yāsāṃ rājā varuṇo yāti madhye satyānṛte avapaśyan janānām /
(AVŚ_1,33.2c) yā agniṃ garbhaṃ dadhire suvarṇās tā na āpaḥ śaṃ syonā bhavantu //2//
(AVŚ_1,33.3a) yāsāṃ devā divi kṛṇvanti bhakṣaṃ yā antarikṣe bahudhā bhavanti /
(AVŚ_1,33.3c) yā agniṃ garbhaṃ dadhire suvarṇās tā na āpaḥ śaṃ syonā bhavantu //3//
(AVŚ_1,33.4a) śivena mā cakṣuṣā paśyatāpaḥ śivayā tanvopa spṛśata tvacaṃ me /
(AVŚ_1,33.4c) ghṛtaścutaḥ śucayo yāḥ pāvakās tā na āpaḥ śaṃ syonā bhavantu //4//
(AVŚ_1,34.1a) iyaṃ vīrun madhujātā madhunā tvā khanāmasi /
(AVŚ_1,34.1c) madhor adhi prajātāsi sā no madhumatas kṛdhi //1//
(AVŚ_1,34.2a) jihvāyā agre madhu me jihvāmūle madhūlakam /
(AVŚ_1,34.2c) mamed aha kratāv aso mama cittam upāyasi //2//
(AVŚ_1,34.3a) madhuman me nikramaṇaṃ madhuman me parāyaṇam /
(AVŚ_1,34.3c) vācā vadāmi madhumad bhūyāsaṃ madhusaṃdṛśaḥ //3//
(AVŚ_1,34.4a) madhor asmi madhutaro madughān madhumattaraḥ /
(AVŚ_1,34.4c) mām it kila tvaṃ vanāḥ śākhāṃ madhumatīm iva //4//
(AVŚ_1,34.5a) pari tvā paritatnunekṣuṇāgām avidviṣe /
(AVŚ_1,34.5c) yathā māṃ kaminy aso yathā man nāpagā asaḥ //5//
(AVŚ_1,35.1a) yad ābadhnan dākṣāyaṇā hiraṇyaṃ śatānīkāya sumanasyamānāḥ /
(AVŚ_1,35.1c) tat te badnāmy āyuṣe varcase balāya dīrghāyutvāya śataśāradāya //1//
(AVŚ_1,35.2a) nainaṃ rakṣāṃsi na piśācāḥ sahante devānām ojaḥ prathamajam hy etat /
(AVŚ_1,35.2c) yo bibharti dākṣāyaṇaṃ hiraṇyaṃ sa jīveṣu kṛṇute dīrgham āyuḥ //2//
(AVŚ_1,35.3a) apāṃ tejo jyotir ojo balaṃ ca vanaspatīnām uta vīryāṇi /
(AVŚ_1,35.3c) indra ivendriyāṇy adhi dhārayāmo asmin tad dakṣamāṇo bibharad dhiraṇyam //3//
(AVŚ_1,35.4a) samānāṃ māsām ṛtubhiṣ ṭvā vayaṃ saṃvatsarasya payasā piparmi /
(AVŚ_1,35.4c) indrāgnī viśve devās te 'nu manyantām ahṛṇīyamānāḥ //4//
(AVŚ_2,1.1a) venas tat paśyat paramaṃ guhā yad yatra viśvaṃ bhavaty ekarūpam /
(AVŚ_2,1.1c) idaṃ pṛśnir aduhaj jāyamānāḥ svarvido abhy anūṣata vrāḥ //1//
(AVŚ_2,1.2a) pra tad voced amṛtasya vidvān gandharvo dhāma paramaṃ guhā yat /
(AVŚ_2,1.2c) trīṇi padāni nihitā guhāsya yas tāni veda sa pituṣ pitāsat //2//
(AVŚ_2,1.3a) sa naḥ pitā janitā sa uta bandhur dhāmāni veda bhuvanāni viśvā /
(AVŚ_2,1.3c) yo devānāṃ nāmadha eka eva taṃ saṃpraśnaṃ bhuvanā yanti sarvā //3//
(AVŚ_2,1.4a) pari dyāvāpṛthivī sadya āyam upātiṣṭhe prathamajām ṛtasya /
(AVŚ_2,1.4c) vācam iva vaktari bhuvaneṣṭhā dhāsyur eṣa nanv eṣo agniḥ //4//
(AVŚ_2,1.5a) pari viśvā bhuvanāny āyam ṛtasya tantuṃ vitataṃ dṛśe kam /
(AVŚ_2,1.5c) yatra devā amṛtam ānaśānāḥ samāne yonāv adhy airayanta //5//
(AVŚ_2,2.1a) divyo gandharvo bhuvanasya yas patir eka eva namasyo vikṣv īḍyaḥ /
(AVŚ_2,2.1c) taṃ tvā yaumi brahmaṇā divya deva namas te astu divi te sadhastham //1//
(AVŚ_2,2.2a) divi spṛṣṭo yajataḥ sūryatvag avayātā haraso daivyasya /
(AVŚ_2,2.2c) mṛḍāt gandharvo bhuvanasya yas patir eka eva namasyaḥ suśevāḥ //2//
(AVŚ_2,2.3a) anavadyābhiḥ sam u jagma ābhir apsarāsv api gandharva āsīt /
(AVŚ_2,2.3c) samudra āsāṃ sadanaṃ ma āhur yataḥ sadya ā ca parā ca yanti //3//
(AVŚ_2,2.4a) abhriye didyun nakṣatriye yā viśvāvasuṃ gandharvaṃ sacadhve /
(AVŚ_2,2.4c) tābhyo vo devīr nama it kṛṇomi //4//
(AVŚ_2,2.5a) yāḥ klandās tamiṣīcayo 'kṣakāmā manomuhaḥ /
(AVŚ_2,2.5c) tābhyo gandharvabhyo 'psarābhyo 'karam namaḥ //5//
(AVŚ_2,3.1a) ado yad avadhāvaty avatkam adhi parvatāt /
(AVŚ_2,3.1c) tat te kṛṇomi bheṣajaṃ subheṣajaṃ yathāsasi //1//
(AVŚ_2,3.2a) ād aṅgā kuvid aṅga śataṃ yā bheṣajāni te /
(AVŚ_2,3.2c) teṣām asi tvam uttamam anāsrāvam arogaṇam //2//
(AVŚ_2,3.3a) nīcaiḥ khananty asurā arusrāṇam idaṃ mahat /
(AVŚ_2,3.3c) tad āsrāvasya bheṣajaṃ tad u rogam anīnaśat //3//
(AVŚ_2,3.4a) upajīkā ud bharanti samudrād adhi bheṣajam /
(AVŚ_2,3.4c) tad āsrāvasya bheṣajaṃ tad u rogam aśīśamat //4//
(AVŚ_2,3.5a) arusrāṇam idaṃ mahat pṛthivyā adhy udbhṛtam /
(AVŚ_2,3.5c) tad āsrāvasya bheṣajaṃ tad u rogam anīnaśat //5//
(AVŚ_2,3.6a) śaṃ no bhavantv apa oṣadhayaḥ śivāḥ /
(AVŚ_2,3.6c) indrasya vajro apa hantu rakṣasa ārād visṛṣṭā iṣavaḥ patantu rakṣasām //6//
(AVŚ_2,4.1a) dīrghāyutvāya bṛhate raṇāyāriṣyanto dakṣamāṇāḥ sadaiva /
(AVŚ_2,4.1c) maṇiṃ viṣkandhadūṣaṇaṃ jaṅgiḍaṃ bibhṛmo vayam //1//
(AVŚ_2,4.2a) jaṅgiḍo jambhād viśarād viṣkandhād abhiśocanāt /
(AVŚ_2,4.2c) maṇiḥ sahasravīryaḥ pari ṇaḥ pātu viśvataḥ //2//
(AVŚ_2,4.3a) ayaṃ viṣkandhaṃ sahate 'yaṃ bādhate attriṇaḥ /
(AVŚ_2,4.3c) ayaṃ no viśvabheṣajo jaṅgiḍaḥ pātv aṃhasaḥ //3//
(AVŚ_2,4.4a) devair dattena maṇinā jaṅgiḍena mayobhuvā /
(AVŚ_2,4.4c) viṣkandhaṃ sarvā rakṣāṃsi vyāyāme sahāmahe //4//
(AVŚ_2,4.5a) śaṇaś ca mā jaṅgiḍaś ca viṣkandhād abhi rakṣatām /
(AVŚ_2,4.5c) araṇyād anya ābhṛtaḥ kṛṣyā anyo rasebhyaḥ //5//
(AVŚ_2,4.6a) kṛtyādūṣir ayaṃ maṇir atho arātidūṣiḥ /
(AVŚ_2,4.6c) atho sahasvān jaṅgiḍaḥ pra ṇa āyuṃṣi tāriṣat //6//
(AVŚ_2,5.1a) indra juṣasva pra vahā yāhi śūra haribhyām /
(AVŚ_2,5.1c) pibā sutasya mater iha madhoś cakānaś cārur madāya //1//
(AVŚ_2,5.2a) indra jaṭharaṃ navyo na pṛṇasva madhor divo na /
(AVŚ_2,5.2c) asya sutasya svar ṇopa tvā madāḥ suvāco aguḥ //2//
(AVŚ_2,5.3a) indras turāṣāṇ mitro vṛtraṃ yo jaghāna yatīr na /
(AVŚ_2,5.3c) bibheda valaṃ bhṛgur na sasahe śatrūn made somasya //3//
(AVŚ_2,5.4a) ā tvā viśantu sutāsa indra pṛṇasva kukṣī viḍḍhi śakra dhiyehy ā naḥ /
(AVŚ_2,5.4c) śrudhī havaṃ giro me juṣasvendra svayugbhir matsveha mahe raṇāya //4//
(AVŚ_2,5.5a) indrasya nu pra vocaṃ vīryāṇi yāni cakāra prathamāni vajrī /
(AVŚ_2,5.5c) ahann ahim anu apas tatarda pra vakṣaṇā abhinat parvatānām //5//
(AVŚ_2,5.6a) ahann ahiṃ parvate śiśriyāṇaṃ tvaṣṭāsmai vajraṃ svaryaṃ tatakṣa /
(AVŚ_2,5.6c) vāśrā iva dhenavaḥ syandamānā añjaḥ samudram ava jagmur āpaḥ //6//
(AVŚ_2,5.7a) vṛṣāyamāṇo avṛṇīta somaṃ trikadrukeṣu apibat sutasya /
(AVŚ_2,5.7c) ā sāyakaṃ maghavādatta vajram ahann enaṃ prathamajām ahīnām //7//
(AVŚ_2,6.1a) samās tvāgna ṛtavo vardhayantu saṃvatsarā ṛṣayo yāni satyā /
(AVŚ_2,6.1c) saṃ divyena dīdihi rocanena viśvā ā māhi pradiśaś catasraḥ //1//
(AVŚ_2,6.2a) saṃ cedhyasvāgne pra ca vardhayemam uc ca tiṣṭha mahate saubhagāya /
(AVŚ_2,6.2c) mā te riṣann upasattāro agne brahmāṇas te yaśasaḥ santu mānye //2//
(AVŚ_2,6.3a) tvām agne vṛṇate brāhmaṇā ime śivo agne saṃvaraṇe bhavā naḥ /
(AVŚ_2,6.3c) sapatnahāgne abhimātijid bhava sve gaye jāgṛhy aprayuchan //3//
(AVŚ_2,6.4a) kṣatreṇāgne svena saṃ rabhasva mitreṇāgne mitradhā yatasva /
(AVŚ_2,6.4c) sajātānāṃ madhyameṣṭhā rājñām agne vihavyo dīdihīha //4//
(AVŚ_2,6.5a) ati niho ati sṛdho 'ty acittīr ati dviṣaḥ /
(AVŚ_2,6.5c) viśvā hy agne duritā tara tvam athāsmabhyaṃ sahavīraṃ rayiṃ dāḥ //5//
(AVŚ_2,7.1a) aghadviṣṭā devajātā vīruc chapathayopanī /
(AVŚ_2,7.1c) āpo malam iva prāṇaikṣīt sarvān mac chapathāṃ adhi //1//
(AVŚ_2,7.2a) yaś ca sāpatnaḥ śapatho jāmyāḥ śapathaś ca yaḥ /
(AVŚ_2,7.2c) brahmā yan manyutaḥ śapāt sarvaṃ tan no adhaspadam //2//
(AVŚ_2,7.3a) divo mūlam avatataṃ pṛthivyā adhy uttatam /
(AVŚ_2,7.3c) tena sahasrakāṇḍena pari ṇaḥ pāhi viśvataḥ //3//
(AVŚ_2,7.4a) pari māṃ pari me prajāṃ pari ṇaḥ pāhi yad dhanam /
(AVŚ_2,7.4c) arātir no mā tārīn mā nas tāriśur abhimātayaḥ //4//
(AVŚ_2,7.5a) śaptāram etu śapatho yaḥ suhārt tena naḥ saha /
(AVŚ_2,7.5c) cakṣurmantrasya durhārdaḥ pṛṣṭīr api śṛṇīmasi //5//
(AVŚ_2,8.1a) ud agātāṃ bhagavatī vicṛtau nāma tārake /
(AVŚ_2,8.1c) vi kṣetriyasya muñcatām adhamaṃ pāśam uttamam //1//
(AVŚ_2,8.2a) apeyaṃ rātry uchatv apochantv abhikṛtvarīḥ /
(AVŚ_2,8.2c) vīrut kṣetriyanāśany apa kṣetriyam uchatu //2//
(AVŚ_2,8.3a) babhror arjunakāṇḍasya yavasya te palālyā tilasya tilapiñjyā /
(AVŚ_2,8.3c) vīrut kṣetriyanāśany apa kṣetriyam uchatu //3//
(AVŚ_2,8.4a) namas te lāṅgalebhyo nama īṣāyugebhyaḥ /
(AVŚ_2,8.4c) vīrut kṣetriyanāśany apa kṣetriyam uchatu //4//
(AVŚ_2,8.5a) namaḥ sanisrasākṣebhyo namaḥ saṃdeśyebhyaḥ /
(AVŚ_2,8.5c) namaḥ kṣetrasya pataye vīrut kṣetriyanāśany apa kṣetriyam uchatu //5//
(AVŚ_2,9.1a) daśavṛkṣa muñcemaṃ rakṣaso grāhyā adhi yainaṃ jagrāha parvasu /
(AVŚ_2,9.1c) atho enam vanaspate jīvānāṃ lokam un naya //1//
(AVŚ_2,9.2a) āgād ud agād ayaṃ jīvānāṃ vrātam apy agāt /
(AVŚ_2,9.2c) abhūd u putrāṇāṃ pitā nṛṇāṃ ca bhagavattamaḥ //2//
(AVŚ_2,9.3a) adhītīr adhy agād ayam adhi jīvapurā agān /
(AVŚ_2,9.3c) śataṃ hy asya bhiṣajaḥ sahasram uta vīrudhaḥ //3//
(AVŚ_2,9.4a) devās te cītim avidan brahmāṇa uta vīrudhaḥ /
(AVŚ_2,9.4c) cītiṃ te viśve devā avidan bhūmyām adhi //4//
(AVŚ_2,9.5a) yaś cakāra sa niṣ karat sa eva subhiṣaktamaḥ /
(AVŚ_2,9.5c) sa eva tubhyaṃ bheṣajāni kṛṇavad bhiṣajā śuciḥ //5//
(AVŚ_2,10.1a) kṣetriyāt tvā nirṛtyā jāmiśaṃsād druho muñcāmi varuṇasya pāśāt /
(AVŚ_2,10.1c) anāgasaṃ brahmaṇā tvā kṛṇomi śive te dyāvāpṛthivī ubhe stām //1//
(AVŚ_2,10.2a) śaṃ te agniḥ sahādbhir astu śaṃ somaḥ sahauṣadhībhiḥ /
(AVŚ_2,10.2c) evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt /
(AVŚ_2,10.2e) anāgasaṃ brahmaṇā tvā kṛṇomi śive te dyāvāpṛthivī ubhe stām //2//
(AVŚ_2,10.3a) śam te vāto antarikṣe vayo dhāc chaṃ te bhavantu pradiśaś catasraḥ /
(AVŚ_2,10.3c) evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt /
(AVŚ_2,10.3e) anāgasaṃ brahmaṇā tvā kṛṇomi śive te dyāvāpṛthivī ubhe stām //3//
(AVŚ_2,10.4a) imā yā devīḥ pradiśaś catasro vātapatnīr abhi sūryo vicaṣṭe /
(AVŚ_2,10.4c) evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt /
(AVŚ_2,10.4e) anāgasaṃ brahmaṇā tvā kṛnomi śive te dyāvāpṛthivī ubhe stām //4//
(AVŚ_2,10.5a) tāsu tvāntar jarasy ā dadhāmi pra yakṣma etu nirṛtiḥ parācaiḥ /
(AVŚ_2,10.5c) evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt /
(AVŚ_2,10.5e) anāgasaṃ brahmaṇā tvā kṛṇomi śive te dyāvāpṛthivī ubhe stām //5//
(AVŚ_2,10.6a) amukthā yakṣmād duritād avadyād druhaḥ pāśād grāhyāś cod amukthāḥ /
(AVŚ_2,10.6c) evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt /
(AVŚ_2,10.6e) anāgasaṃ brahmaṇā tvā kṛṇomi śive te dyāvāpṛthivī ubhe stām //6//
(AVŚ_2,10.7a) ahā arātim avidaḥ syonam apy abhūr bhadre sukṛtasya loke /
(AVŚ_2,10.7c) evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt /
(AVŚ_2,10.7e) anāgasaṃ brahmaṇā tvā kṛṇomi śive te dyāvāpṛthivī ubhe stām //7//
(AVŚ_2,10.8a) sūryam ṛtaṃ tamaso grāhyā adhi devā muñcanto asṛjan nir enasaḥ /
(AVŚ_2,10.8c) evāham tvāṃ kṣetriyān nirṛtyā jāmiśaṃsād druho muñcāmi varuṇasya pāśāt /
(AVŚ_2,10.8e) anāgasam brahmaṇā tvā kṛṇomi śive te dyāvāpṛthivī ubhe stām //8//
(AVŚ_2,11.1a) dūṣyā dūṣir asi hetyā hetir asi menyā menir asi /
(AVŚ_2,11.1c) āpnuhi śreyāṃsam ati samaṃ krāma //1//
(AVŚ_2,11.2a) sraktyo 'si pratisaro 'si pratyabhicaraṇo 'si /
(AVŚ_2,11.2c) āpnuhi śreyāṃsam ati samaṃ krāma //2//
(AVŚ_2,11.3a) prati tam abhi cara yo 'smān dveṣṭi yaṃ vayaṃ dviṣmaḥ /
(AVŚ_2,11.3c) āpnuhi śreyāṃsam ati samaṃ krāma //3//
(AVŚ_2,11.4a) sūrir asi varcodhā asi tanūpāno 'si /
(AVŚ_2,11.4c) āpnuhi śreyāṃsam ati samaṃ krāma //4//
(AVŚ_2,11.5a) śukro 'si bhrājo 'si svar asi jyotir asi /
(AVŚ_2,11.5c) āpnuhi śreyāṃsam ati samaṃ krāma //5//
(AVŚ_2,12.1a) dyāvāpṛthivī urv antarikṣaṃ kṣetrasya patny urugāyo 'dbhutaḥ /
(AVŚ_2,12.1c) utāntarikṣam uru vātagopaṃ ta iha tapyantāṃ mayi tapyamāne //1//
(AVŚ_2,12.2a) idaṃ devāḥ śṛṇuta ye yajñiyā stha bharadvājo mahyam ukthāni śaṃsati /
(AVŚ_2,12.2c) pāśe sa baddho durite ni yujyatāṃ yo asmākaṃ mana idaṃ hinasti //2//
(AVŚ_2,12.3a) idam indra śṛṇuhi somapa yat tvā hṛdā śocatā johavīmi /
(AVŚ_2,12.3c) vṛścāmi taṃ kuliśeneva vṛkṣaṃ yo asmākaṃ mana idaṃ hinasti //3//
(AVŚ_2,12.4a) aśītibhis tisṛbhiḥ sāmagebhir ādityebhir vasubhir aṅgirobhiḥ /
(AVŚ_2,12.4c) iṣṭāpūrtam avatu naḥ pitṝṇām āmuṃ dade harasā daivyena //4//
(AVŚ_2,12.5a) dyāvāpṛthivī anu mā dīdhīthāṃ viśve devāso anu mā rabhadhvam /
(AVŚ_2,12.5c) aṅgirasaḥ pitaraḥ somyāsaḥ pāpam ā ṛchatv apakāmasya kartā //5//
(AVŚ_2,12.6a) atīva yo maruto manyate no brahma vā yo nindiṣat kriyamāṇam /
(AVŚ_2,12.6c) tapūṃṣi tasmai vṛjināni santu brahmadviṣaṃ dyaur abhisaṃtapāti //6//
(AVŚ_2,12.7a) sapta prāṇān aṣṭau manyas tāṃs te vṛścāmi brahmaṇā /
(AVŚ_2,12.7c) ayā yamasya sādanam agnidūto araṃkṛtaḥ //7//
(AVŚ_2,12.8a) ā dadhāmi te padaṃ samiddhe jātavedasi /
(AVŚ_2,12.8c) agniḥ śarīraṃ veveṣṭv asuṃ vāg api gachatu //8//
(AVŚ_2,13.1a) āyurdā agne jarasaṃ vṛṇāno ghṛtapratīko ghṛtapṛṣṭho agne /
(AVŚ_2,13.1c) ghṛtaṃ pītvā madhu cāru gavyaṃ piteva putrān abhi rakṣatād imam //1//
(AVŚ_2,13.2a) pari dhatta dhatta no varcasemam jarāmṛtyuṃ kṛṇuta dīrgham āyuḥ /
(AVŚ_2,13.2c) bṛhaspatiḥ prāyachad vāsa etat somāya rājñe paridhātavā u //2//
(AVŚ_2,13.3a) parīdaṃ vāso adhithāḥ svastaye 'bhūr gṛṣṭīnām abhiśastipā u /
(AVŚ_2,13.3c) śataṃ ca jīva śaradaḥ purūcī rāyaś ca poṣam upasaṃvyayasva //3//
(AVŚ_2,13.4a) ehy aśmānam ā tiṣṭhāśmā bhavatu te tanūḥ /
(AVŚ_2,13.4c) kṛṇvantu viśve devā āyuṣṭe śaradaḥ śatam //4//
(AVŚ_2,13.5a) yasya te vāsaḥ prathamavāsyaṃ harāmas taṃ tvā viśve 'vantu devāḥ /
(AVŚ_2,13.5c) taṃ tvā bhrātaraḥ suvṛdhā vardhamānam anu jāyantāṃ bahavaḥ sujātam //5//
(AVŚ_2,14.1a) niḥsālāṃ dhṛṣṇuṃ dhiṣaṇam ekavādyām jighatsvam /
(AVŚ_2,14.1c) sarvāś caṇḍasya naptyo nāśayāmaḥ sadānvāḥ //1//
(AVŚ_2,14.2a) nir vo goṣṭhād ajāmasi nir akṣān nir upānaśāt /
(AVŚ_2,14.2c) nir vo magundyā duhitaro gṛhebhyaś cātayāmahe //2//
(AVŚ_2,14.3a) asau yo adharād gṛhas tatra santv arāyyaḥ /
(AVŚ_2,14.3c) tatra sedir ny ucyatu sarvāś ca yātudhānyaḥ //3//
(AVŚ_2,14.4a) bhūtapatir nir ajatv indraś cetaḥ sadānvāḥ /
(AVŚ_2,14.4c) gṛhasya budhna āsīnās tā indro vajreṇādhi tiṣṭhatu //4//
(AVŚ_2,14.5a) yadi stha kṣetriyāṇāṃ yadi vā puruṣeṣitāḥ /
(AVŚ_2,14.5c) yadi stha dasyubhyo jātā naśyatetaḥ sadānvāḥ //5//
(AVŚ_2,14.6a) pari dhāmāny āsām āśur gāṣṭhām ivāsaram /
(AVŚ_2,14.6c) ajaiṣaṃ sarvān ājīn vo naśyatetaḥ sadānvāḥ //6//
(AVŚ_2,15.1a) yathā dyauś ca pṛthivī ca na bibhīto na riṣyataḥ /
(AVŚ_2,15.1c) evā me prāṇa mā bibheḥ //1//
(AVŚ_2,15.2a) yathāhaś ca rātrī ca na bibhīto na riṣyataḥ /
(AVŚ_2,15.2c) evā me prāṇa mā bibheḥ //2//
(AVŚ_2,15.3a) yathā sūryaś ca candraś ca na bibhīto na riṣyataḥ /
(AVŚ_2,15.3c) evā me prāṇa mā bibheḥ //3//
(AVŚ_2,15.4a) yathā brahma ca kṣatraṃ ca na bibhīto na riṣyataḥ /
(AVŚ_2,15.4c) evā me prāṇa mā bibheḥ //4//
(AVŚ_2,15.5a) yathā satyaṃ cānṛtaṃ ca na bibhīto na riṣyataḥ /
(AVŚ_2,15.5c) evā me prāṇa mā bibheḥ //5//
(AVŚ_2,15.6a) yathā bhūtaṃ ca bhavyaṃ ca na bibhīto na riṣyataḥ /
(AVŚ_2,15.6c) evā me prāṇa mā bibheḥ //6//
(AVŚ_2,16.1a) prāṇāpānau mṛtyor mā pātaṃ svāhā //1//
(AVŚ_2,16.2a) dyāvāpṛthivī upaśrutyā mā pātaṃ svāhā //2//
(AVŚ_2,16.3a) sūrya cakṣuṣā mā pāhi svāhā //3//
(AVŚ_2,16.4a) agne vaiśvānara viśvair mā devaiḥ pāhi svāhā //4//
(AVŚ_2,16.5a) viśvambhara viśvena mā bharasā pāhi svāhā //5//
(AVŚ_2,17.1a) ojo 'sy ojo me dāḥ svāhā /1//
(AVŚ_2,17.2a) saho 'si saho me dāḥ svāhā //2//
(AVŚ_2,17.3a) balam asi balaṃ dāḥ svāhā //3//
(AVŚ_2,17.4a) āyur asy āyur me dāḥ svāha //4//
(AVŚ_2,17.5a) śrotram asi śrotraṃ me dāḥ svāha //5//
(AVŚ_2,17.6a) cakṣur asi cakṣur me dāḥ svāha //6//
(AVŚ_2,17.7a) paripāṇam asi paripāṇaṃ me dāḥ svāha //7//
(AVŚ_2,18.1a) bhrātṛvyakṣayaṇam asi bhrātṛvyacātanaṃ me dāḥ svāha //1//
(AVŚ_2,18.2a) sapatnakṣayaṇam asi sapatnacātanaṃ me dāḥ svāha //2//
(AVŚ_2,18.3a) arāyakṣayaṇam asy arāyacātanaṃ me dāḥ svāha //3//
(AVŚ_2,18.4a) piśācakṣayaṇam asi piśācacātanaṃ me dāḥ svāha //4//
(AVŚ_2,18.5a) sadānvākṣayaṇam asi sadānvācātanaṃ me dāḥ svāha //5//
(AVŚ_2,19.1a) agne yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ //1//
(AVŚ_2,19.2a) agne yat te haras tena taṃ prati hara yo 'smān dveṣṭi yaṃ vayaṃ dviṣmaḥ //2//
(AVŚ_2,19.3a) agne yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ //3//
(AVŚ_2,19.4a) agne yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ //4//
(AVŚ_2,19.5a) agne yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ //5//
(AVŚ_2,20.1a) vāyo yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ //1//
(AVŚ_2,20.2a) vāyo yat te haras tena taṃ prati hara yo 'smān dveṣṭi yaṃ vayaṃ dviṣmaḥ //2//
(AVŚ_2,20.3a) vāyo yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ //3//
(AVŚ_2,20.4a) vāyo yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ //4//
(AVŚ_2,20.5a) vāyo yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ //5//
(AVŚ_2,21.1a) sūrya yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ //1//
(AVŚ_2,21.2a) sūrya yat te haras tena taṃ prati hara yo 'smān dveṣṭi yaṃ vayaṃ dviṣmaḥ //2//
(AVŚ_2,21.3a) sūrya yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ //3//
(AVŚ_2,21.4a) sūrya yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ //4//
(AVŚ_2,21.5a) sūrya yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ //5//
(AVŚ_2,22.1a) candra yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ //1//
(AVŚ_2,22.2a) candra yat te haras tena taṃ prati hara yo 'smān dveṣṭi yaṃ vayaṃ dviṣmaḥ //2//
(AVŚ_2,22.3a) candra yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ //3//
(AVŚ_2,22.4a) candra yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ //4//
(AVŚ_2,22.5a) candra yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ //5//
(AVŚ_2,23.1a) āpo yad vas tapas tena taṃ prati tapata yo 'smān dveṣṭi yaṃ vayaṃ dviṣmaḥ //1//
(AVŚ_2,23.2a) āpo yad vas haras tena taṃ prati harata yo 'smān dveṣṭi yaṃ vayaṃ dviṣmaḥ //2//
(AVŚ_2,23.3a) āpo yad vas 'rcis tena taṃ prati arcata yo 'smān dveṣṭi yaṃ vayaṃ dviṣmaḥ //3//
(AVŚ_2,23.4a) āpo yad vas śocis tena taṃ prati śocata yo 'smān dveṣṭi yaṃ vayaṃ dviṣmaḥ //4//
(AVŚ_2,23.5a) āpo yad vas tejas tena tam atejasaṃ kṛṇuta yo 'smān dveṣṭi yaṃ vayaṃ dviṣmaḥ //5//
(AVŚ_2,24.1a) śerabhaka śerabha punar vo yantu yātavaḥ punar hetiḥ kimīdinaḥ /
(AVŚ_2,24.1c) yasya stha tam atta yo vo prāhait tam atta svā māṃsāny atta //1//
(AVŚ_2,24.2a) śevṛdhaka śevṛdha punar vo yantu yātavaḥ punar hetiḥ kimīdinaḥ /
(AVŚ_2,24.2c) yasya stha tam atta yo vo prāhait tam atta svā māṃsāny atta //2//
(AVŚ_2,24.3a) mrokānumroka punar vo yantu yātavaḥ punar hetiḥ kimīdinaḥ /
(AVŚ_2,24.3c) yasya stha tam atta yo vo prāhait tam atta svā māṃsāny atta //3//
(AVŚ_2,24.4a) sarpānusarpa punar vo yantu yātavaḥ punar hetiḥ kimīdinaḥ /
(AVŚ_2,24.4c) yasya stha tam atta yo vo prāhait tam atta svā māṃsāny atta //4//
(AVŚ_2,24.5a) jūrṇi punar vo yantu yātavaḥ punar hetiḥ kimīdinaḥ /
(AVŚ_2,24.5c) yasya stha tam atta yo vo prāhait tam atta svā māṃsāny atta //5//
(AVŚ_2,24.6a) upabde punar vo yantu yātavaḥ punar hetiḥ kimīdinaḥ /
(AVŚ_2,24.6c) yasya stha tam atta yo vo prāhait tam atta svā māṃsāny atta //6//
(AVŚ_2,24.7a) arjuni punar vo yantu yātavaḥ punar hetiḥ kimīdinaḥ /
(AVŚ_2,24.7c) yasya stha tam atta yo vo prāhait tam atta svā māṃsāny atta //7//
(AVŚ_2,24.8a) bharūji punar vo yantu yātavaḥ punar hetiḥ kimīdinaḥ /
(AVŚ_2,24.8c) yasya stha tam atta yo vo prāhait tam atta svā māṃsāny atta //8//
(AVŚ_2,25.1a) śaṃ no devī pṛśniparṇy aśaṃ nirṛtyā akaḥ /
(AVŚ_2,25.1c) ugrā hi kaṇvajambhanī tām abhakṣi sahasvatīm //1//
(AVŚ_2,25.2a) sahamāneyaṃ prathamā pṛśniparṇy ajāyata /
(AVŚ_2,25.2c) tayāhaṃ durṇāmnāṃ śiro vṛścāmi śakuner iva //2//
(AVŚ_2,25.3a) arāyam asṛkpāvānaṃ yaś ca sphātiṃ jihīrṣati /
(AVŚ_2,25.3c) garbhādaṃ kaṇvaṃ nāśaya pṛśniparṇi sahasva ca //3//
(AVŚ_2,25.4a) girim enāṃ ā veśaya kaṇvān jīvitayopanān /
(AVŚ_2,25.4c) tāṃs tvaṃ devi pṛśniparṇy agnir ivānudahann ihi //4//
(AVŚ_2,25.5a) parāca enān pra ṇuda kaṇvān jīvitayopanān /
(AVŚ_2,25.5c) tamāṃsi yatra gachanti tat kravyādo ajīgamam //5//
(AVŚ_2,26.1a) eha yantu paśavo ye pareyur vāyur yeṣāṃ sahacāraṃ jujoṣa /
(AVŚ_2,26.1c) tvaṣṭā yeṣāṃ rūpadheyāni vedāsmin tān goṣṭhe savitā ni yachatu //1//
(AVŚ_2,26.2a) imaṃ goṣṭhaṃ paśavaḥ saṃ sravantu bṛhaspatir ā nayatu prajānan /
(AVŚ_2,26.2c) sinīvālī nayatv āgram eṣām ājagmuṣo anumate ni yacha //2//
(AVŚ_2,26.3a) saṃ saṃ sravantu paśavaḥ sam aśvāḥ sam u pūruṣāḥ /
(AVŚ_2,26.3c) saṃ dhānyasya yā sphātiḥ saṃsrāvyeṇa haviṣā juhomi //3//
(AVŚ_2,26.4a) saṃ siñcāmi gavāṃ kṣīram sam ājyena balam rasam /
(AVŚ_2,26.4c) saṃsiktā asmākaṃ vīrā dhruvā gāvo mayi gopatau //4//
(AVŚ_2,26.5a) ā harāmi gavāṃ kṣīram āhārṣaṃ dhānyaṃ rasam /
(AVŚ_2,26.5c) āhṛtā asmākaṃ vīrā ā patnīr idam astakam //5//
(AVŚ_2,27.1a) nec chatruḥ prāśaṃ jayāti sahamānābhibhūr asi /
(AVŚ_2,27.1c) prāśaṃ pratiprāśo jahy arasān kṛṇv oṣadhe //1//
(AVŚ_2,27.2a) suparṇas tvānv avindat sūkaras tvākhanan nasā /
(AVŚ_2,27.2c) prāśaṃ pratiprāśo jahy arasān kṛṇv oṣadhe //2//
(AVŚ_2,27.3a) indro ha cakre tvā bāhāv asurebhya starītave /
(AVŚ_2,27.3c) prāśaṃ pratiprāśo jahy arasān kṛṇv oṣadhe //3//
(AVŚ_2,27.4a) pāṭām indro vy āśnād asurebhya starītave /
(AVŚ_2,27.4c) prāśaṃ pratiprāśo jahy arasān kṛṇv oṣadhe //4//
(AVŚ_2,27.5a) tayāhaṃ śatrūnt sākṣa indraḥ sālāvṛkāṃ iva /
(AVŚ_2,27.5c) prāśaṃ pratiprāśo jahy arasān kṛṇv oṣadhe //5//
(AVŚ_2,27.6a) rudra jalāṣabheṣaja nīlaśikhaṇḍa karmakṛt /
(AVŚ_2,27.6c) prāśaṃ pratiprāśo jahy arasān kṛṇv oṣadhe //6//
(AVŚ_2,27.7a) tasya prāśaṃ tvaṃ jahi yo na indrābhidāsati /
(AVŚ_2,27.7c) adhi no brūhi śaktibhiḥ prāśi mām uttaraṃ kṛdhi //7//
(AVŚ_2,28.1a) tubhyam eva jariman vardhatām ayam memam anye mṛtyavo hiṃsiṣuḥ śataṃ ye /
(AVŚ_2,28.1c) māteva putraṃ pramanā upasthe mitra enaṃ mitriyāt pātv aṃhasaḥ //1//
(AVŚ_2,28.2a) mitra enaṃ varuṇo vā riśādā jarāmṛtyuṃ kṛṇutāṃ saṃvidānau /
(AVŚ_2,28.2c) tad agnir hotā vayunāni vidvān viśvā devānāṃ janimā vivakti //2//
(AVŚ_2,28.3a) tvam īśiṣe paśūnām pārthivānāṃ ye jātā uta vā ye janitrāḥ /
(AVŚ_2,28.3c) memaṃ prāṇo hāsīn mo apāno memaṃ mitrā vadhiṣur mo amitrāḥ //3//
(AVŚ_2,28.4a) dyauṣ ṭvā pitā pṛthivī mātā jarāmṛtyuṃ kṛṇutāṃ saṃvidāne /
(AVŚ_2,28.4c) yathā jīvā aditer upasthe prāṇāpānābhyāṃ gupitaḥ śataṃ himāḥ //4//
(AVŚ_2,28.5a) imam agne āyuṣe varcase naya priyaṃ reto varuṇa mitra rājan /
(AVŚ_2,28.5c) mātevāsmā adite śarma yacha viśve devā jaradaṣṭir yathāsat //5//
(AVŚ_2,29.1a) pārthivasya rase devā bhagasya tanvo bale /
(AVŚ_2,29.1c) āyuṣyam asmā agniḥ sūryo varca ā dhād bṛhaspatiḥ //1//
(AVŚ_2,29.2a) āyur asmai dhehi jātavedaḥ prajāṃ tvaṣṭar adhinidhehi asmai /
(AVŚ_2,29.2c) rāyas poṣaṃ savitar ā suvāsmai śataṃ jīvāti śaradas tavāyam //2//
(AVŚ_2,29.3a) āśīr ṇa ūrjam uta sauprajāstvaṃ dakṣaṃ dhattaṃ draviṇaṃ sacetasau /
(AVŚ_2,29.3c) jayam kṣetrāṇi sahasāyam indra kṛṇvāno anyān adharānt sapatnān //3//
(AVŚ_2,29.4a) indreṇa datto varuṇena śiṣṭo marudbhir ugraḥ prahito no āgan /
(AVŚ_2,29.4c) eṣa vāṃ dyāvāpṛthivī upasthe mā kṣudhan mā tṛṣat //4//
(AVŚ_2,29.5a) ūrjam asmā ūrjasvatī dhattaṃ payo asmai payasvatī dhattam /
(AVŚ_2,29.5c) ūrjam asmai dyāvapṛthivī adhātāṃ viśve devā maruta ūrjam āpaḥ //5//
(AVŚ_2,29.6a) śivābhiṣ ṭe hṛdayaṃ tarpayāmy anamīvo modiṣīṣṭhāḥ suvarcāḥ /
(AVŚ_2,29.6c) savāsinau pibatāṃ mantham etam aśvino rūpaṃ paridhāya māyām //6//
(AVŚ_2,29.7a) indra etāṃ sasṛje viddho agra ūrjāṃ svadhām ajarāṃ sā ta eṣā /
(AVŚ_2,29.7c) tayā tvaṃ jīva śaradaḥ suvarcā mā ta ā susrod bhiṣajas te akran //7//
(AVŚ_2,30.1a) yathedaṃ bhūmyā adhi tṛṇaṃ vāto mathāyati /
(AVŚ_2,30.1c) evā mathnāmi te mano yathā māṃ kāminy aso yathā man nāpagā asaḥ //1//
(AVŚ_2,30.2a) saṃ cen nayātho aśvinā kāminā saṃ ca vakṣathaḥ /
(AVŚ_2,30.2c) saṃ vāṃ bhagāso agmata saṃ cittāni sam u vratā //2//
(AVŚ_2,30.3a) yat suparṇā vivakṣavo anamīvā vivakṣavaḥ /
(AVŚ_2,30.3c) tatra me gachatād dhavaṃ śalya iva kulmalaṃ yathā //3//
(AVŚ_2,30.4a) yad antaraṃ tad bāhyaṃ yad bāhyaṃ tad antaram /
(AVŚ_2,30.4c) kanyānāṃ viśvarūpāṇāṃ mano gṛbhāyauṣadhe //4//
(AVŚ_2,30.5a) eyam agan patikāmā janikāmo 'ham āgamam /
(AVŚ_2,30.5c) aśvaḥ kanikradad yathā bhagenāhaṃ sahāgamam //5//
(AVŚ_2,31.1a) indrasya yā mahī dṛṣat krimer viśvasya tarhaṇī /
(AVŚ_2,31.1c) tayā pinaṣmi saṃ krimīn dṛṣadā khalvāṃ iva //1//
(AVŚ_2,31.2a) dṛṣṭam adṛṣṭam atṛham atho kurūrum atṛham /
(AVŚ_2,31.2c) algaṇḍūnt sarvān chalunān krimīn vacasā jambhayāmasi //2//
(AVŚ_2,31.3a) algaṇḍūn hanmi mahatā vadhena dūnā adūnā arasā abhūvan /
(AVŚ_2,31.3c) śiṣṭān aśiṣṭān ni tirāmi vācā yathā krimīṇāṃ nakir uchiṣātai //3//
(AVŚ_2,31.4a) anvāntryaṃ śīrṣaṇyam atho pārṣṭeyaṃ krimīn /
(AVŚ_2,31.4c) avaskavaṃ vyadhvaraṃ krimīn vacasā jambhayāmasi //4//
(AVŚ_2,31.5a) ye krimayaḥ parvateśu vaneṣv oṣadhīṣu paśuṣv apsv antaḥ /
(AVŚ_2,31.5c) ye asmākaṃ tanvam āviviśuḥ sarvaṃ tad dhanmi janima krimīṇām //5//
(AVŚ_2,32.1a) udyann ādityaḥ krimīn hantu nimrocan hantu raśmibhiḥ /
(AVŚ_2,32.1c) ye antaḥ krimayo gavi //1//
(AVŚ_2,32.2a) viśvarūpaṃ caturakṣaṃ krimiṃ sāraṅgam arjunam /
(AVŚ_2,32.2c) śṛṇāmy asya pṛṣṭīr api vṛścāmi yac chiraḥ //2//
(AVŚ_2,32.3a) atrivad vaḥ krimayo hanmi kaṇvavaj jamadagnivat /
(AVŚ_2,32.3c) agastyasya brahmaṇā saṃ pinaṣmy ahaṃ krimīn //3//
(AVŚ_2,32.4a) hato rājā krimīṇām utaiṣāṃ sthapatir hataḥ /
(AVŚ_2,32.4c) hato hatamātā krimir hatabhrātā hatasvasā //4//
(AVŚ_2,32.5a) hatāso asya veśaso hatāsaḥ pariveśasaḥ /
(AVŚ_2,32.5c) atho ye kṣullakā iva sarve te krimayo hatāḥ //5//
(AVŚ_2,32.6a) pra te śṛṇāmi śṛṅge yābhyāṃ vitudāyasi /
(AVŚ_2,32.6c) bhinādmi te kuṣumbhaṃ yas te viṣadhānaḥ //6//
(AVŚ_2,33.1a) akṣībhyāṃ te nāsikābhyāṃ karṇābhyāṃ chubukād adhi /
(AVŚ_2,33.1c) yakṣmaṃ śīrṣaṇyaṃ mastiṣkāj jihvāyā vi vṛhāmi te //1//
(AVŚ_2,33.2a) grīvābhyas ta uṣṇihābhyaḥ kīkasābhyo anūkyāt /
(AVŚ_2,33.2c) yakṣmaṃ doṣaṇyam aṃsābhyāṃ bāhubhyāṃ vi vṛhāmi te //2//
(AVŚ_2,33.3a) hṛdayāt te pari klomno halīkṣṇāt pārśvābhyām /
(AVŚ_2,33.3c) yakṣmaṃ matasnābhyāṃ plīhno yaknas te vi vṛhāmasi //3//
(AVŚ_2,33.4a) āntrebhyas te gudābhyo vaniṣṭhor udarād adhi /
(AVŚ_2,33.4c) yakṣmaṃ kukṣibhyām plāśer nābhyā vi vṛhāmi te //4//
(AVŚ_2,33.5a) ūrubhyāṃ te aṣṭhīvadbhyāṃ pārṣṇibhyāṃ prapadābhyām /
(AVŚ_2,33.5c) yakṣmaṃ bhasadyaṃ śroṇibhyāṃ bhāsadaṃ bhaṃsaso vi vṛhāmi te //5//
(AVŚ_2,33.6a) asthibhyas te majjabhyaḥ snāvabhyo dhamanibhyaḥ /
(AVŚ_2,33.6c) yakṣmam pāṇibhyām aṅgulibhyo nakhebhyo vi vṛhāmi te //6//
(AVŚ_2,33.7a) aṅgeaṅge lomnilomni yas te parvaṇiparvaṇi /
(AVŚ_2,33.7c) yakṣmaṃ tvacasyaṃ te vayaṃ kaśyapasya vībarheṇa viṣvañcaṃ vi vṛhāmasi //7//
(AVŚ_2,34.1a) ya īśe paśupatiḥ paśūnām catuṣpadām uta yo dvipadām /
(AVŚ_2,34.1c) niṣkrītaḥ sa yajñiyaṃ bhāgam etu rāyas poṣā yajamānaṃ sacantām //1//
(AVŚ_2,34.2a) pramuñcanto bhuvanasya reto gātuṃ dhatta yajamānāya devāḥ /
(AVŚ_2,34.2c) upākṛtaṃ śaśamānaṃ yad asthāt priyam devānām apy etu pāthaḥ //2//
(AVŚ_2,34.3a) ye badhyamānam anu dīdhyānā anvaikṣanta manasā cakṣuṣā ca /
(AVŚ_2,34.3c) agniṣ ṭān agre pra mumoktu devo viśvakarmā prajayā saṃrarāṇaḥ //3//
(AVŚ_2,34.4a) ye grāmyāḥ paśavo viśvarūpā virūpāḥ santo bahudhaikarūpāḥ /
(AVŚ_2,34.4c) vāyuṣ ṭān agre pra mumoktu devaḥ prajāpatiḥ prajayā saṃrarāṇaḥ //4//
(AVŚ_2,34.5a) prajānantaḥ prati gṛhṇantu pūrve prāṇam aṅgebhyaḥ pary ācarantam /
(AVŚ_2,34.5c) divaṃ gacha prati tiṣṭhā śarīraiḥ svargaṃ yāhi pathibhir devayānaiḥ //5//
(AVŚ_2,35.1a) ye bhakṣayanto na vasūny ānṛdhur yān agnayo anvatapyanta dhiṣṇyāḥ /
(AVŚ_2,35.1c) yā teṣām avayā duriṣṭiḥ sviṣṭiṃ nas tāṃ kṛṇavad viśvakarmā //1//
(AVŚ_2,35.2a) yajñapatim ṛṣayaḥ enasāhur nirbhaktaṃ prajā anutapyamānam /
(AVŚ_2,35.2c) mathavyānt stokān apa yān rarādha saṃ naṣ ṭebhiḥ sṛjatu viśvakarmā //2//
(AVŚ_2,35.3a) adānyānt somapān manyamāno yajñasya vidvānt samaye na dhīraḥ /
(AVŚ_2,35.3c) yad enaś cakṛvān baddha eṣa taṃ viśvakarman pra muñcā svastaye //3//
(AVŚ_2,35.4a) ghorā ṛṣayo namo astv ebhyaś cakṣur yad eṣāṃ manasaś ca satyam /
(AVŚ_2,35.4c) bṛhaspataye mahiṣa dyumann namo viśvakarman namas te pāhy asmān //4//
(AVŚ_2,35.5a) yajñasya cakṣuḥ prabhṛtir mukhaṃ ca vācā śrotreṇa manasā juhomi /
(AVŚ_2,35.5c) imaṃ yajñaṃ vitataṃ viśvakarmaṇā devā yantu sumanasyamānāḥ //5//
(AVŚ_2,36.1a) ā no agne sumatiṃ saṃbhalo gamed imāṃ kumārīṃ saha no bhagena /
(AVŚ_2,36.1c) juṣṭā vareṣu samaneṣu valgur oṣaṃ patyā saubhagam astu asyai //1//
(AVŚ_2,36.2a) somajuṣṭaṃ brahmajuṣṭam aryamnā saṃbhṛtaṃ bhagam /
(AVŚ_2,36.2c) dhātur devasya satyena kṛṇomi pativedanam //2//
(AVŚ_2,36.3a) iyam agne nārī patim videṣṭa somo hi rājā subhagāṃ kṛṇoti /
(AVŚ_2,36.3c) suvānā putrān mahiṣī bhavāti gatvā patiṃ subhagā vi rājatu //3//
(AVŚ_2,36.4a) yathākharo maghavaṃś cārur eṣa priyo mṛgāṇāṃ suṣadā babhūva /
(AVŚ_2,36.4c) evā bhagasya juṣṭeyam astu nārī saṃpriyā patyāvirādhayantī //4//
(AVŚ_2,36.5a) bhagasya nāvam ā roha pūrṇām anupadasvatīm /
(AVŚ_2,36.5c) tayopapratāraya yo varaḥ pratikāmyaḥ //5//
(AVŚ_2,36.6a) ā krandaya dhanapate varam āmanasaṃ kṛṇu /
(AVŚ_2,36.6c) sarvaṃ pradakṣiṇaṃ kṛṇu yo varaḥ pratikāmyaḥ //6//
(AVŚ_2,36.7a) idaṃ hiraṇyaṃ gulgulv ayam aukṣo atho bhagaḥ /
(AVŚ_2,36.7c) ete patibhyas tvām aduḥ pratikāmāya vettave //7
(AVŚ_2,36.7e) ā te nayatu savitā nayatu patir yaḥ pratikāmyaḥ /
(AVŚ_3,1.1a) agnir naḥ śatrūn praty etu vidvān pratidahann abhiśastim arātim /
(AVŚ_3,1.1c) sa senāṃ mohayatu pareṣāṃ nirhastāṃś ca kṛṇavaj jātavedāḥ //1//
(AVŚ_3,1.2a) yūyam ugrā maruta īdṛśe sthābhi preta mṛṇata sahadhvam /
(AVŚ_3,1.2c) amīmṛṇan vasavo nāthitā ime agnir hy eṣāṃ dūtaḥ pratyetu vidvān //2//
(AVŚ_3,1.3a) amitrasenāṃ maghavann asmān chatrūyatīm abhi /
(AVŚ_3,1.3c) yuvaṃ tām indra vṛtrahann agniś ca dahataṃ prati //3//
(AVŚ_3,1.4a) prasūta indra pravatā haribhyāṃ pra te vajraḥ pramṛṇann etu śatrūn /
(AVŚ_3,1.4c) jahi pratīco anūcaḥ parāco viṣvak satyaṃ kṛṇuhi cittam eṣām //4//
(AVŚ_3,1.5a) indra senāṃ mohayāmitrāṇām /
(AVŚ_3,1.5c) agner vātasya dhrājyā tān viṣūco vi nāśaya //5//
(AVŚ_3,1.6a) indraḥ senāṃ mohayatu maruto ghnantv ojasā /
(AVŚ_3,1.6c) cakṣūṃsy agnir ā dattāṃ punar etu parājitā //6//
(AVŚ_3,2.1a) agnir no dūtaḥ pratyetu vidvān pratidahann abhiśastim arātim /
(AVŚ_3,2.1c) sa cittāni mohayatu pareṣāṃ nirhastāṃś ca kṛṇavaj jātavedāḥ //1//
(AVŚ_3,2.2a) ayam agnir amūmuhad yāni cittāni vo hṛdi /
(AVŚ_3,2.2c) vi vo dhamatv okasaḥ pra vo dhamatu sarvataḥ //2//
(AVŚ_3,2.3a) indra cittāni mohayann arvāṅ ākūtyā cara /
(AVŚ_3,2.3c) agner vātasya dhrājyā tān viṣūco vi nāśaya //3//
(AVŚ_3,2.4a) vy ākūtaya eṣām itātho cittāni muhyata /
(AVŚ_3,2.4c) atho yad adyaiṣāṃ hṛdi tad eṣāṃ pari nir jahi //4//
(AVŚ_3,2.5a) amīṣāṃ cittāni pratimohayantī gṛhāṇāṅgāny apve parehi /
(AVŚ_3,2.5c) abhi prehi nir daha hṛtsu śokair grāhyāmitrāṃs tamasā vidhya śatrūn //5//
(AVŚ_3,2.6a) asau yā senā marutaḥ pareṣām asmān aity abhy ojasā spardhamānā /
(AVŚ_3,2.6c) tām vidhyata tamasāpavratena yathaiṣām anyo anyaṃ na jānāt //6//
(AVŚ_3,3.1a) acikradat svapā iha bhuvad agne vy acasva rodasī urūcī /
(AVŚ_3,3.1c) yuñjantu tvā maruto viśvavedasa āmuṃ naya namasā rātahavyam //1//
(AVŚ_3,3.2a) dūre cit santam aruṣāsa indram ā cyāvayantu sakhyāya vipram /
(AVŚ_3,3.2c) yad gāyatrīṃ bṛhatīm arkam asmai sautrāmaṇyā dadhṛṣanta devāḥ //2//
(AVŚ_3,3.3a) adbhyas tvā rāja varuṇo hvayatu somas tvā hvayatu parvatebhyaḥ /
(AVŚ_3,3.3c) indras tvā hvayatu viḍbhya ābhyaḥ śyeno bhūtvā viśa ā patemāḥ //3// {4}
(AVŚ_3,3.4a) śyeno havyaṃ nayatv ā parasmād anyakṣetre aparuddhaṃ carantam /
(AVŚ_3,3.4c) aśvinā panthāṃ kṛṇutāṃ sugaṃ ta imaṃ sajātā abhisaṃviśadhvam //4// {5}
(AVŚ_3,3.5a) hvayantu tvā pratijanāḥ prati mitrā avṛṣata /
(AVŚ_3,3.5c) indrāgnī viśve devās te viśi kṣemam adīdharan //5// {6}
(AVŚ_3,3.6a) yas te havaṃ vivadat sajāto yaś ca niṣṭyaḥ /
(AVŚ_3,3.6c) apāñcam indra taṃ kṛtvāthemam ihāva gamaya //6// {7}
(AVŚ_3,4.1a) ā tvā gan rāṣtraṃ saha varcasod ihi prāṅ viśāṃ patir ekarāṭ tvaṃ vi rāja /
(AVŚ_3,4.1c) sarvās tvā rājan pradiśo hvayantūpasadyo namasyo bhaveha //1//
(AVŚ_3,4.2a) tvāṃ viśo vṛṇatāṃ rājyāya tvām imāḥ pradiśaḥ pañca devīḥ /
(AVŚ_3,4.2c) varṣman rāṣṭrasya kakudi śrayasva tato na ugro vi bhajā vasūni //2//
(AVŚ_3,4.3a) acha tvā yantu havinaḥ sajātā agnir dūto ajiraḥ saṃ carātai /
(AVŚ_3,4.3c) jāyāḥ putrāḥ sumanaso bhavantu bahuṃ baliṃ prati paśyāsā ugraḥ //3//
(AVŚ_3,4.4a) aśvinā tvāgre mitrāvaruṇobhā viśve devā marutas tvā hvayantu /
(AVŚ_3,4.4c) adhā mano vasudeyāya kṛṇuṣva tato na ugro vi bhajā vasūni //4//
(AVŚ_3,4.5a) ā pra drava paramasyāḥ parāvataḥ śive te dyāvāpṛthivī ubhe stām /
(AVŚ_3,4.5c) tad ayaṃ rājā varuṇas tathāha sa tvāyam ahvat sa upedam ehi //5//
(AVŚ_3,4.6a) indrendra manuṣyāḥ parehi saṃ hy ajñāsthā varuṇaiḥ saṃvidānaḥ /
(AVŚ_3,4.6c) sa tvāyam ahvat sve sadhasthe sa devān yakṣat sa u kalpayad viśaḥ //6//
(AVŚ_3,4.7a) pathyā revatīr bahudhā virūpāḥ sarvāḥ saṃgatya varīyas te akran /
(AVŚ_3,4.7c) tās tvā sarvāḥ saṃvidānā hvayantu daśamīm ugraḥ sumanā vaśeha //7//
(AVŚ_3,5.1a) āyam agan parṇamaṇir balī balena pramṛṇant sapatnān /
(AVŚ_3,5.1c) ojo devānāṃ paya oṣadhīnāṃ varcasā mā jinvantv aprayāvan //1//
(AVŚ_3,5.2a) mayi kṣatraṃ parṇamaṇe mayi dhārayatād rayim /
(AVŚ_3,5.2c) ahaṃ rāṣṭrasyābhīvarge nijo bhūyāsam uttamaḥ //2//
(AVŚ_3,5.3a) yaṃ nidadhur vanaspatau guhyaṃ devāḥ priyaṃ maṇim /
(AVŚ_3,5.3c) tam asmabhyaṃ sahāyuṣā devā dadatu bhartave //3//
(AVŚ_3,5.4a) somasya parṇaḥ saha ugram āgann indreṇa datto varuṇena śiṣṭaḥ /
(AVŚ_3,5.4c) taṃ priyāsaṃ bahu rocamāno dīrghāyutvāya śataśāradāya //4//
(AVŚ_3,5.5a) ā mārukṣat parṇamaṇir mahyā ariṣṭatātaye /
(AVŚ_3,5.5c) yathāham uttaro 'sāny aryamṇa uta saṃvidaḥ //5//
(AVŚ_3,5.6a) ye dhīvāno rathakārāḥ karmārā ye manīṣiṇaḥ /
(AVŚ_3,5.6c) upastīn parṇa mahyaṃ tvaṃ sarvān kṛṇv abhito janān //6//
(AVŚ_3,5.7a) ye rājāno rājakṛtaḥ sūtā grāmaṇyaś ca ye /
(AVŚ_3,5.7c) upastīn parṇa mahyaṃ tvaṃ sarvān kṛṇv abhito janān //7//
(AVŚ_3,5.8a) parṇo 'si tanūpānaḥ sayonir vīro vīreṇa mayā /
(AVŚ_3,5.8c) saṃvatsarasya tejasā tena badhnāmi tvā maṇe //8//
(AVŚ_3,6.1a) pumān puṃsaḥ parijāto 'śvatthaḥ khadirād adhi /
(AVŚ_3,6.1c) sa hantu śatrūn māmakān yān ahaṃ dveṣmi ye ca mām //1//
(AVŚ_3,6.2a) tān aśvattha niḥ śṛṇīhi śatrūn vaibādhadodhataḥ /
(AVŚ_3,6.2c) indreṇa vṛtraghnā medī mitreṇa varuṇena ca //2//
(AVŚ_3,6.3a) yathāśvattha nirabhano 'ntar mahaty arṇave /
(AVŚ_3,6.3c) evā tānt sarvān nir bhaṅgdhi yān ahaṃ dveṣmi ye ca mām //3//
(AVŚ_3,6.4a) yaḥ sahamānaś carasi sāsahāna iva ṛṣabhaḥ /
(AVŚ_3,6.4c) tenāśvattha tvayā vayaṃ sapatnānt sahiṣīmahi //4//
(AVŚ_3,6.5a) sinātv enān nirṛtir mṛtyoḥ pāśair amokyaiḥ /
(AVŚ_3,6.5c) aśvattha śatrūn māmakān yān ahaṃ dveṣmi ye ca mām //5//
(AVŚ_3,6.6a) yathāśvattha vānaspatyān ārohan kṛṇuṣe 'dharān /
(AVŚ_3,6.6c) evā me śatror mūrdhānaṃ viṣvag bhinddhi sahasva ca //6//
(AVŚ_3,6.7a) te 'dharāñcaḥ pra plavantāṃ chinnā naur iva bandhanāt /
(AVŚ_3,6.7c) na vaibādhapraṇuttānāṃ punar asti nivartanam //7//
(AVŚ_3,6.8a) praiṇān nude manasā pra cittenota brahmaṇā /
(AVŚ_3,6.8c) praiṇān vṛkṣasya śākhayāśvatthasya nudāmahe //8//
(AVŚ_3,7.1a) hariṇasya raghuṣyado 'dhi śīrṣaṇi bheṣajam /
(AVŚ_3,7.1c) sa kṣetriyaṃ viṣāṇayā viṣūcīnam anīnaśat //1//
(AVŚ_3,7.2a) anu tvā hariṇo vṛṣā padbhiś caturbhir akramīt /
(AVŚ_3,7.2c) viṣāṇe vi ṣya guṣpitaṃ yad asya kṣetriyaṃ hṛdi //2//
(AVŚ_3,7.3a) ado yad avarocate catuṣpakṣam iva chadiḥ /
(AVŚ_3,7.3c) tenā te sarvaṃ kṣetriyam aṅgebhyo nāśayāmasi //3//
(AVŚ_3,7.4a) amū ye divi subhage vicṛtau nāma tārake /
(AVŚ_3,7.4c) vi kṣetriyasya muñcatām adhamaṃ pāśam uttamam //4//
(AVŚ_3,7.5a) āpa id vā u bheṣajīr āpo amīvacātanīḥ /
(AVŚ_3,7.5c) āpo viśvasya bheṣajīs tās tvā muñcantu kṣetriyāt //5//
(AVŚ_3,7.6a) yad āsuteḥ kriyamānāyāḥ kṣetriyaṃ tvā vyānaśe /
(AVŚ_3,7.6c) vedāhaṃ tasya bheṣajaṃ kṣetriyaṃ nāśayāmi tvat //6//
(AVŚ_3,7.7a) apavāse nakṣatrāṇām apavāsa uṣasām uta /
(AVŚ_3,7.7c) apāsmat sarvaṃ durbhūtam apa kṣetriyam uchatu //7//
(AVŚ_3,8.1a) ā yātu mitra ṛtubhiḥ kalpamānaḥ saṃveśayan pṛthivīm usriyābhiḥ /
(AVŚ_3,8.1c) athāsmabhyam varuṇo vāyur agnir bṛhad rāṣṭraṃ saṃveśyam dadhātu //1//
(AVŚ_3,8.2a) dhātā rātiḥ savitedaṃ juśantām indras tvaṣṭā prati haryantu me vacaḥ /
(AVŚ_3,8.2c) huve devīm aditiṃ śūraputrāṃ sajātānāṃ madhyameṣṭhā yathāsāni //2//
(AVŚ_3,8.3a) huve somaṃ savitāraṃ namobhir viśvān ādityāṃ aham uttaratve /
(AVŚ_3,8.3c) ayam agnir dīdāyad dīrgham eva sajātair iddho 'pratibruvadbhiḥ //3//
(AVŚ_3,8.4a) ihed asātha na paro gamātheryo gopāḥ puṣṭapatir va ājat /
(AVŚ_3,8.4c) asmai kāmāyopa kāminīr viśve vo devā upasaṃyantu //4//
(AVŚ_3,8.5a) saṃ vo manāṃsi saṃ vratā sam ākūtīr namāmasi /
(AVŚ_3,8.5c) amī ye vivratā sthana tān vaḥ saṃ namayāmasi //5//
(AVŚ_3,8.6a) ahaṃ gṛbhṇāmi manasā manāṃsi mama cittam anu cittebhir eta /
(AVŚ_3,8.6c) mama vaśeṣu hṛdayāni vaḥ kṛṇomi mama yātam anuvartmāna eta //6//
(AVŚ_3,9.1a) karśaphasya viśaphasya dyauḥ pitā pṛthivī mātā /
(AVŚ_3,9.1c) yathābhicakra devās tathāpa kṛṇutā punaḥ //1//
(AVŚ_3,9.2a) aśreṣmāṇo adhārayan tathā tan manunā kṛtam /
(AVŚ_3,9.2c) kṛṇomi vadhri viṣkandhaṃ muṣkābarho gavām iva //2//
(AVŚ_3,9.3a) piśaṅge sūtre khṛgalaṃ tad ā badhnanti vedhasaḥ /
(AVŚ_3,9.3c) śravasyuṃ śuṣmaṃ kābavaṃ vadhriṃ kṛṇvantu bandhuraḥ //3//
(AVŚ_3,9.4a) yenā śravasyavaś caratha devā ivāsuramāyayā /
(AVŚ_3,9.4c) śunāṃ kapir iva dūṣaṇo bandhurā kābavasya ca //4//
(AVŚ_3,9.5a) duṣṭyai hi tvā bhatsyāmi dūṣayiṣyāmi kābavam /
(AVŚ_3,9.5c) ud āśavo rathā iva śapathebhiḥ sariṣyatha //5//
(AVŚ_3,9.6a) ekaśataṃ viṣkandhāni viṣṭhitā pṛthivīm anu /
(AVŚ_3,9.6c) teṣāṃ tvām agre uj jaharur maṇiṃ viṣkandhadūṣaṇam //6//
(AVŚ_3,10.1a) prathamā ha vy uvāsa sā dhenur abhavad yame /
(AVŚ_3,10.1c) sā naḥ payasvatī duhām uttarāmuttarām samām //1//
(AVŚ_3,10.2a) yāṃ devāḥ pratinandanti rātrim dhenum upāyatīm /
(AVŚ_3,10.2c) saṃvatsarasya yā patnī sā no astu sumaṅgalī //2//
(AVŚ_3,10.3a) saṃvatsarasya pratimāṃ yāṃ tvā rātry upāsmahe /
(AVŚ_3,10.3c) sā na āyuṣmatīṃ prajāṃ rāyas poṣeṇa saṃ sṛja //3//
(AVŚ_3,10.4a) iyam eva sā yā prathamā vyauchad āsv itarāsu carati praviṣṭā /
(AVŚ_3,10.4c) mahānto asyāṃ mahimāno antar vadhūr jigāya navagaj janitrī //4//
(AVŚ_3,10.5a) vānaspatyā grāvāṇo ghoṣam akrata haviṣ kṛṇvantaḥ parivatsarīṇam /
(AVŚ_3,10.5c) ekāṣṭake suprajasaḥ suvīrā vayaṃ syāma patayo rayīṇām //5//
(AVŚ_3,10.6a) iḍāyās padaṃ ghṛtavat sarīsṛpaṃ jātavedaḥ prati havyā gṛbhāya /
(AVŚ_3,10.6c) ye grāmyāḥ paśavo viśvarūpās teṣāṃ saptānāṃ mayi rantir astu //6//
(AVŚ_3,10.7a) ā mā puṣṭe ca poṣe ca rātri devānāṃ sumatau syāma /
(AVŚ_3,10.7c) pūrṇā darve parā pata supūrṇā punar ā pata /
(AVŚ_3,10.7e) sarvān yajñānt saṃbhuñjatīṣam ūrjaṃ na ā bhara //7//
(AVŚ_3,10.8a) āyam agant saṃvatsaraḥ patir ekāṣṭake tava /
(AVŚ_3,10.8c) sā na āyuṣmatīṃ prajāṃ rāyas poṣeṇa saṃ sṛja //8//
(AVŚ_3,10.9a) ṛtūn yaja ṛtupatīn ārtavān uta hāyanān /
(AVŚ_3,10.9c) samāḥ saṃvatsarān māsān bhūtasya pataye yaje //9//
(AVŚ_3,10.10a) ṛtubhyaṣ ṭvārtavebhyo mādbhyaḥ saṃvatsarebhyaḥ /
(AVŚ_3,10.10c) dhātre vidhātre samṛdhe bhūtasya pataye yaje //10//
(AVŚ_3,10.11a) iḍayā juhvato vayaṃ devān ghṛtavatā yaje /
(AVŚ_3,10.11c) gṛhān alubhyato vayaṃ saṃ viśemopa gomataḥ //11//
(AVŚ_3,10.12a) ekāṣṭakā tapasā tapyamānā jajāna garbhaṃ mahimānam indram /
(AVŚ_3,10.12c) tena devā vy asahanta śatrūn hantā dasyūnām abhavac chacīpatiḥ //12//
(AVŚ_3,10.13a) indraputre somaputre duhitāsi prajāpateḥ /
(AVŚ_3,10.13c) kāmān asmākaṃ pūraya prati gṛhṇāhi no haviḥ //13//
(AVŚ_3,11.1a) muñcāmi tvā haviṣā jīvanāya kam ajñātayakṣmād uta rājayakṣmāt /
(AVŚ_3,11.1c) grāhir jagrāha yady etad enaṃ tasyā indrāgnī pra mumuktam enam //1//
(AVŚ_3,11.2a) yadi kṣitāyur yadi vā pareto yadi mṛtyor antikaṃ eva /
(AVŚ_3,11.2c) tam ā harāmi nirṛter upasthād aspārśam enaṃ śataśāradāya //2//
(AVŚ_3,11.3a) sahasrākṣeṇa śatavīryeṇa śatāyuṣā haviṣāhārṣam enam /
(AVŚ_3,11.3c) indro yathainaṃ śarado nayāty ati viśvasya duritasya pāram //3//
(AVŚ_3,11.4a) śataṃ jīva śarado vardhamānaḥ śataṃ hemantān chatam u vasantān /
(AVŚ_3,11.4c) śataṃ te indro agniḥ savitā bṛhaspatiḥ śatāyuṣā haviṣāhārṣam enam //4//
(AVŚ_3,11.5a) pra viśataṃ prāṇāpānāv anaḍvāhāv iva vrajam /
(AVŚ_3,11.5c) vy anye yantu mṛtyavo yān āhur itarān chatam //5//
(AVŚ_3,11.6a) ihaiva staṃ prāṇāpānau māpa gātam ito yuvam /
(AVŚ_3,11.6c) śarīram asyāṅgāni jarase vahataṃ punaḥ //6//
(AVŚ_3,11.7a) jarāyai tvā pari dadāmi jarāyai ni dhuvāmi tvā /
(AVŚ_3,11.7c) jarā tvā bhadrā neṣṭa vy anye yantu mṛtyavo yān āhur itarān chatam //7//
(AVŚ_3,11.8a) abhi tvā jarimāhita gām ukṣaṇam iva rajjvā /
(AVŚ_3,11.8c) yas tvā mṛtyur abhyadhatta jāyamānaṃ supāśayā /
(AVŚ_3,11.8e) taṃ te satyasya hastābhyām ud amuñcad bṛhaspatiḥ //8//
(AVŚ_3,12.1a) ihaiva dhruvāṃ ni minomi śālāṃ kṣeme tiṣṭhāti ghṛtam ukṣamāṇā /
(AVŚ_3,12.1c) tāṃ tvā śāle sarvavīrāḥ suvīrā ariṣṭavīrā upa saṃ carema //1//
(AVŚ_3,12.2a) ihaiva dhruvā prati tiṣṭha śāle 'śvāvatī gomatī sūnṛtāvatī /
(AVŚ_3,12.2c) ūrjasvatī ghṛtavatī payasvaty uc chrayasva mahate saubhagāya //2//
(AVŚ_3,12.3a) dharuṇy asi śāle bṛhachandāḥ pūtidhānyā /
(AVŚ_3,12.3c) ā tvā vatso gamed ā kumāra ā dhenavaḥ sāyam āspandamānāḥ //3//
(AVŚ_3,12.4a) imāṃ śālāṃ savitā vāyur indro bṛhaspatir ni minotu prajānan /
(AVŚ_3,12.4c) ukṣantūdnā maruto ghṛtena bhago no rājā ni kṛṣiṃ tanotu //4//
(AVŚ_3,12.5a) mānasya patni śaraṇā syonā devī devebhir nimitāsy agre /
(AVŚ_3,12.5c) tṛṇaṃ vasānā sumanā asas tvam athāsmabhyaṃ sahavīraṃ rayiṃ dāḥ //5//
(AVŚ_3,12.6a) ṛtena sthūṇām adhi roha vaṃśogro virājann apa vṛṅkṣva śatrūn /
(AVŚ_3,12.6c) mā te riṣann upasattāro gṛhāṇāṃ śāle śataṃ jīvema śaradaḥ sarvavīrāḥ //6//
(AVŚ_3,12.7a) emāṃ kumāras taruṇa ā vatso jagatā saha /
(AVŚ_3,12.7c) emām parisrutaḥ kumbha ā dadhnaḥ kalaśair aguḥ //7//
(AVŚ_3,12.8a) pūrṇaṃ nāri pra bhara kumbham etaṃ ghṛtasya dhārām amṛtena saṃbhṛtām /
(AVŚ_3,12.8c) imāṃ pātṝn amṛtena sam aṅgdhīṣṭāpūrtam abhi rakṣāty enām //8//
(AVŚ_3,12.9a) imā āpaḥ pra bharāmy ayakṣmā yakṣmanāśanīḥ /
(AVŚ_3,12.9c) gṛhān upa pra sīdāmy amṛtena sahāgninā //9//
(AVŚ_3,13.1a) yad adaḥ saṃprayatīr ahāv anadatā hate /
(AVŚ_3,13.1c) tasmād ā nadyo nāma stha tā vo nāmāni sindhavaḥ //1//
(AVŚ_3,13.2a) yat preṣitā varuṇenāc chībham samavalgata /
(AVŚ_3,13.2c) tad āpnod indro vo yatīs tasmād āpo anu ṣṭhana //2//
(AVŚ_3,13.3a) apakāmaṃ syandamānā avīvarata vo hi kam /
(AVŚ_3,13.3c) indro vaḥ śaktibhir devīs tasmād vār nāma vo hitam //3//
(AVŚ_3,13.4a) ekaḥ vo devo 'py atiṣṭhat syandamānā yathāvaśam /
(AVŚ_3,13.4c) ud āniṣur mahīr iti tasmād udakam ucyate //4//
(AVŚ_3,13.5a) āpo bhadrā ghṛtam id āpa āsann agnīṣomau bibhraty āpa it tāḥ /
(AVŚ_3,13.5c) tīvro raso madhupṛcām araṃgama ā mā prāṇena saha varcasā gamet //5//
(AVŚ_3,13.6a) ād it paśyāmy uta vā śṛṇomy ā mā ghoṣo gachati vāṅ māsām /
(AVŚ_3,13.6c) manye bhejāno amṛtasya tarhi hiraṇyavarṇā atṛpaṃ yadā vaḥ //6//
(AVŚ_3,13.7a) idaṃ va āpo hṛdayam ayaṃ vatsa ṛtāvarīḥ /
(AVŚ_3,13.7c) ihettham eta śakvarīr yatredaṃ veśayāmi vaḥ //7//
(AVŚ_3,14.1a) saṃ vo goṣṭhena suṣadā saṃ rayyā saṃ subhūtyā /
(AVŚ_3,14.1c) aharjātasya yan nāma tenā vaḥ saṃ sṛjāmasi //1//
(AVŚ_3,14.2a) saṃ vaḥ sṛjatv aryamā saṃ pūṣā saṃ bṛhaspatiḥ /
(AVŚ_3,14.2c) sam indro yo dhanaṃjayo mayi puṣyata yad vasu //2//
(AVŚ_3,14.3a) saṃjagmānā abibhyuṣīr asmin goṣṭhe karīṣiṇīḥ /
(AVŚ_3,14.3c) bibhratīḥ somyaṃ madhv anamīvā upetana //3//
(AVŚ_3,14.4a) ihaiva gāva etaneho śakeva puṣyata /
(AVŚ_3,14.4c) ihaivota pra jāyadhvaṃ mayi saṃjñānam astu vaḥ //4//
(AVŚ_3,14.5a) śivo vo goṣṭho bhavatu śāriśākeva puṣyata /
(AVŚ_3,14.5c) ihaivota pra jāyadhvaṃ mayā vaḥ saṃ sṛjāmasi //5//
(AVŚ_3,14.6a) mayā gāvo gopatinā sacadhvam ayaṃ vo goṣṭha iha poṣayiṣṇuḥ /
(AVŚ_3,14.6c) rāyas poṣeṇa bahulā bhavantīr jīvā jīvantīr upa vaḥ sadema //6//
(AVŚ_3,15.1a) indram ahaṃ vaṇijaṃ codayāmi sa na aitu puraetā no astu /
(AVŚ_3,15.1c) nudann arātiṃ paripanthinaṃ mṛgaṃ sa īśāno dhanadā astu mahyam //1//
(AVŚ_3,15.2a) ye panthāno bahavo devayānā antarā dyāvāpṛthivī saṃcaranti /
(AVŚ_3,15.2c) te mā juṣantāṃ payasā ghṛtena yathā krītvā dhanam āharāṇi //2//
(AVŚ_3,15.3a) idhmenāgna ichamāno ghṛtena juhomi havyaṃ tarase balāya /
(AVŚ_3,15.3c) yāvad īśe brahmaṇā vandamāna imāṃ dhiyaṃ śataseyāya devīm //3//
(AVŚ_3,15.4a) imām agne śaraṇiṃ mīmṛṣo no yam adhvānam agāma dūram /
(AVŚ_3,15.4c) śunaṃ no astu prapaṇo vikrayaś ca pratipaṇaḥ phalinaṃ mā kṛṇotu /
(AVŚ_3,15.4e) idaṃ havyaṃ saṃvidānau juṣethāṃ śunaṃ no astu caritam utthitaṃ ca //4//
(AVŚ_3,15.5a) yena dhanena prapaṇaṃ carāmi dhanena devā dhanam ichamānaḥ /
(AVŚ_3,15.5c) tan me bhūyo bhavatu mā kanīyo 'gne sātaghno devān haviṣā ni ṣedha //5//
(AVŚ_3,15.6a) yena dhanena prapaṇaṃ carāmi dhanena devā dhanam ichamānaḥ /
(AVŚ_3,15.6c) tasmin ma indro rucim ā dadhātu prajāpatiḥ savitā somo agniḥ //6//
(AVŚ_3,15.7a) upa tvā namasā vayaṃ hotar vaiśvānara stumaḥ /
(AVŚ_3,15.7c) sa naḥ prajāsv ātmasu goṣu prāṇeṣu jāgṛhi //7//
(AVŚ_3,15.8a) viśvāhā te sadam id bharemāśvāyeva tiṣṭhate jātavedaḥ /
(AVŚ_3,15.8c) rāyas poṣeṇa sam iṣā madanto mā te agne prativeśā riṣāma //8//
(AVŚ_3,16.1a) prātar agniṃ prātar indram havāmahe prātar mitrāvaruṇā prātar aśvinā /
(AVŚ_3,16.1c) prātar bhagaṃ pūṣaṇaṃ brahmaṇas patiṃ prātaḥ somam uta rudraṃ havāmahe //1//
(AVŚ_3,16.2a) prātarjitaṃ bhagam ugram havāmahe vayaṃ putram aditer yo vidhartā /
(AVŚ_3,16.2c) ādhraś cid yaṃ manyamānas turaś cid rājā cid yaṃ bhagaṃ bhakṣīty āha //2//
(AVŚ_3,16.3a) bhaga praṇetar bhaga satyarādho bhagemāṃ dhiyam ud avā dadan naḥ /
(AVŚ_3,16.3c) bhaga pra ṇo janaya gobhir aśvair bhaga pra nṛbhir nṛvantaḥ syāma //3//
(AVŚ_3,16.4a) utedānīṃ bhagavantaḥ syāmota prapitva uta madhye ahnām /
(AVŚ_3,16.4c) utoditau maghavant sūryasya vayaṃ devānāṃ sumatau syāma //4//
(AVŚ_3,16.5a) bhaga eva bhagavāṃ astu devas tenā vayaṃ bhagavantaḥ syāma /
(AVŚ_3,16.5c) taṃ tvā bhaga sarva ij johavīmi sa no bhaga puraetā bhaveha //5//
(AVŚ_3,16.6a) sam adhvarāyoṣaso namanta dadhikrāveva śucaye padāya /
(AVŚ_3,16.6c) arvācīnaṃ vasuvidaṃ bhagaṃ me ratham ivāśvā vājina ā vahantu //6//
(AVŚ_3,16.7a) aśvāvatīr gomatīr na uṣāso vīravatīḥ sadam uchantu bhadrāḥ /
(AVŚ_3,16.7c) ghṛtaṃ duhānā viśvataḥ prapītā yūyaṃ pāta svastibhiḥ sadā naḥ //7//
(AVŚ_3,17.1a) sīrā yuñjanti kavayo yugā vi tanvate pṛthak /
(AVŚ_3,17.1c) dhīrā deveṣu sumnayau //1//
(AVŚ_3,17.2a) yunakta sīrā vi yugā tanota kṛte yonau vapateha bījam /
(AVŚ_3,17.2c) virājaḥ śnuṣṭiḥ sabharā asan no nedīya it sṛṇyaḥ pakvam ā yavan //2//
(AVŚ_3,17.3a) lāṅgalaṃ pavīravat suśīmaṃ somasatsaru /
(AVŚ_3,17.3c) ud id vapatu gām aviṃ prasthāvad rathavāhanaṃ pībarīṃ ca prapharvyam //3//
(AVŚ_3,17.4a) indraḥ sītāṃ ni gṛhṇātu tāṃ pūṣābhi rakṣatu /
(AVŚ_3,17.4c) sā naḥ payasvatī duhām uttarāmuttarāṃ samām //4//
(AVŚ_3,17.5a) śunaṃ suphālā vi tudantu bhūmiṃ śunaṃ kīnāśā anu yantu vāhān /
(AVŚ_3,17.5c) śunāsīrā haviṣā tośamānā supippalā oṣadhīḥ kartam asmai //5//
(AVŚ_3,17.6a) śunaṃ vāhāḥ śunaṃ naraḥ śunaṃ kṛṣatu lāṅgalam /
(AVŚ_3,17.6c) śunaṃ varatrā badhyantāṃ śunam aṣṭrām ud iṅgaya //6//
(AVŚ_3,17.7a) śunāsīreha sma me juṣethām /
(AVŚ_3,17.7c) yad divi cakrathuḥ payas tenemām upa siñcatam //7//
(AVŚ_3,17.8a) sīte vandāmahe tvārvācī subhage bhava /
(AVŚ_3,17.8c) yathā naḥ sumanā aso yathā naḥ suphalā bhuvaḥ //8//
(AVŚ_3,17.9a) ghṛtena sītā madhunā samaktā viśvair devair anumatā marudbhiḥ /
(AVŚ_3,17.9c) sā naḥ sīte payasābhyāvavṛtsvorjasvatī ghṛtavat pinvamānā //9//
(AVŚ_3,18.1a) imāṃ khanāmy oṣadhiṃ vīrudhāṃ balavattamām /
(AVŚ_3,18.1c) yayā sapatnīṃ bādhate yayā saṃvindate patim //1//
(AVŚ_3,18.2a) uttānaparṇe subhage devajūte sahasvati /
(AVŚ_3,18.2c) sapatnīṃ me parā ṇuda patiṃ me kevalaṃ kṛdhi //2//
(AVŚ_3,18.3a) nahi te nāma jagrāha no asmin ramase patau /
(AVŚ_3,18.3c) parām eva parāvataṃ sapatnīṃ gamayāmasi //3//
(AVŚ_3,18.4a) uttarāham uttara uttared uttarābhyaḥ /
(AVŚ_3,18.4c) adhaḥ sapatnī yā mamādharā sādharābhyaḥ //4//
(AVŚ_3,18.5a) aham asmi sahamānātho tvam asi sāsahiḥ /
(AVŚ_3,18.5c) ubhe sahasvatī bhūtvā sapatnīṃ me sahāvahai //5//
(AVŚ_3,18.6a) abhi te 'dhāṃ sahamānām upa te 'dhāṃ sahīyasīm /
(AVŚ_3,18.6c) mām anu pra te mano vatsaṃ gaur iva dhāvatu pathā vār iva dhāvatu //6//
(AVŚ_3,19.1a) saṃśitaṃ ma idaṃ brahma saṃśitaṃ vīryaṃ balam /
(AVŚ_3,19.1c) saṃśitaṃ kṣatram ajaram astu jiṣṇur yeṣām asmi purohitaḥ //1//
(AVŚ_3,19.2a) sam aham eṣāṃ rāṣṭraṃ syāmi sam ojo vīryaṃ balam /
(AVŚ_3,19.2c) vṛścāmi śatrūṇāṃ bāhūn anena haviṣā aham //2//
(AVŚ_3,19.3a) nīcaiḥ padyantām adhare bhavantu ye naḥ sūriṃ maghavānaṃ pṛtanyān /
(AVŚ_3,19.3c) kṣiṇāmi brahmaṇāmitrān un nayāmi svān aham //3//
(AVŚ_3,19.4a) tīkṣṇīyāṃsaḥ paraśor agnes tīkṣṇatarā uta /
(AVŚ_3,19.4c) indrasya vajrāt tīkṣṇīyāṃso yeṣām asmi purohitaḥ //4//
(AVŚ_3,19.5a) eṣām aham āyudhā saṃ syāmy eṣāṃ rāṣṭraṃ suvīraṃ vardhayāmi /
(AVŚ_3,19.5c) eṣām kṣatram ajaram astu jiṣṇv eṣāṃ cittaṃ viśve 'vantu devāḥ //5//
(AVŚ_3,19.6a) ud dharṣantāṃ maghavan vājināny ud vīrāṇāṃ jayatām etu ghoṣaḥ /
(AVŚ_3,19.6c) pṛthag ghoṣā ululayaḥ ketumanta ud īratām /
(AVŚ_3,19.6e) devā indrajyeṣṭhā maruto yantu senayā //6//
(AVŚ_3,19.7a) pretā jayatā nara ugrā vaḥ santu bāhavaḥ /
(AVŚ_3,19.7c) tīkṣṇeṣavo 'baladhanvano hatogrāyudhā abalān ugrabāhavaḥ //7//
(AVŚ_3,19.8a) avasṛṣṭā parā pata śaravye brahmasaṃśite /
(AVŚ_3,19.8c) jaya amitrān pra padyasva jahy eṣāṃ varaṃvaraṃ māmīṣāṃ moci kaś cana //8//
(AVŚ_3,20.1a) ayaṃ te yonir ṛtviyo yato jāto arocathāḥ /
(AVŚ_3,20.1c) taṃ jānann agna ā rohādhā no vardhaya rayim //1//
(AVŚ_3,20.2a) agne achā vadeha naḥ pratyaṅ naḥ sumanā bhava /
(AVŚ_3,20.2c) pra ṇo yacha viśāṃ pate dhanadā asi nas tvam //2//
(AVŚ_3,20.3a) pra ṇo yachatv aryamā pra bhagaḥ pra bṛhaspatiḥ /
(AVŚ_3,20.3c) pra devīḥ prota sūnṛtā rayiṃ devī dadhātu me //3//
(AVŚ_3,20.4a) somaṃ rājānam avase 'gniṃ gīrbhir havāmahe /
(AVŚ_3,20.4c) ādityam viṣṇum sūryaṃ brahmāṇaṃ ca bṛhaspatim //4//
(AVŚ_3,20.5a) tvaṃ no agne agnibhir brahma yajñaṃ vardhaya /
(AVŚ_3,20.5c) tvaṃ no deva dātave rayiṃ dānāya codaya //5//
(AVŚ_3,20.6a) indravāyū ubhāv iha suhaveha havāmahe /
(AVŚ_3,20.6c) yathā naḥ sarva ij janaḥ saṃgatyāṃ sumanā asad dānakāmaś ca no bhuvat //6//
(AVŚ_3,20.7a) aryamaṇaṃ bṛhaspatim indraṃ dānāya codaya /
(AVŚ_3,20.7c) vātaṃ viṣṇuṃ sarasvatīṃ savitāraṃ ca vājinam //7//
(AVŚ_3,20.8a) vājasya nu prasave saṃ babhūvimemā ca viśvā bhuvanāni antaḥ /
(AVŚ_3,20.8c) utāditsantaṃ dāpayatu prajānan rayiṃ ca naḥ sarvavīraṃ ni yacha //8//
(AVŚ_3,20.9a) duhrām me pañca pradiṣo duhrām urvīr yathābalam /
(AVŚ_3,20.9c) prāpeyaṃ sarvā ākūtīr manasā hṛdayena ca //9//
(AVŚ_3,20.10a) gosaniṃ vācam udeyaṃ varcasā mābhyudihi /
(AVŚ_3,20.10c) ā rundhāṃ sarvato vāyus tvaṣṭā poṣaṃ dadhātu me //10//
(AVŚ_3,21.1a) ye agnayo apsv antar ye vṛtre ye puruṣe ye aśmasu /
(AVŚ_3,21.1c) ya āviveśoṣadhīr yo vanaspatīṃs tebhyo agnibhyo hutam astv etat //1//
(AVŚ_3,21.2a) yaḥ some antar yo goṣv antar ya āviṣṭo vayaḥsu yo mṛgeṣu /
(AVŚ_3,21.2c) ya āviveśa dvipado yas catuṣpadas tebhyo agnibhyo hutam astv etat //2//
(AVŚ_3,21.3a) ya indreṇa sarathaṃ yāti devo vaiśvānara uta viśvadāvyaḥ /
(AVŚ_3,21.3c) yaṃ johavīmi pṛtanāsu sāsahiṃ tebhyo agnibhyo hutam astv etat //3//
(AVŚ_3,21.4a) yo devo viśvād yam u kāmam āhur yaṃ dātāraṃ pratigṛhṇantam āhuḥ /
(AVŚ_3,21.4c) yo dhīraḥ śakraḥ paribhūr adābhyas tebhyo agnibhyo hutam astv etat //4//
(AVŚ_3,21.5a) yaṃ tvā hotāraṃ manasābhi saṃvidus trayodaśa bhauvanāḥ pañca mānavāḥ /
(AVŚ_3,21.5c) varcodhase yaśase sūnṛtāvate tebhyo agnibhyo hutam astv etat //5//
(AVŚ_3,21.6a) ukṣānnāya vaśānnāya somapṛṣṭhāya vedhase /
(AVŚ_3,21.6c) vaiśvānarajyeṣṭhebhyas tebhyo agnibhyo hutam astv etat //6//
(AVŚ_3,21.7a) divaṃ pṛthivīm anv antarikṣam ye vidyutam anusaṃcaranti /
(AVŚ_3,21.7c) ye dikṣv antar ye vāte antas tebhyo agnibhyo hutam astv etat //7//
(AVŚ_3,21.8a) hiraṇyapāṇiṃ savitāram indraṃ bṛhaspatiṃ varuṇaṃ mitram agnim /
(AVŚ_3,21.8c) viśvān devān aṅgiraso havāmahe imaṃ kravyādaṃ śamayantv agnim //8//
(AVŚ_3,21.9a) śānto agniḥ kravyāc chāntaḥ puruṣareṣaṇaḥ /
(AVŚ_3,21.9c) atho yo viśvadāvyas taṃ kravyādam aśīśamam //9//
(AVŚ_3,21.10a) ye parvatāḥ somapṛṣṭhā āpa uttānaśīvarīḥ /
(AVŚ_3,21.10c) vātaḥ parjanya ād agnis te kravyādam aśīśaman //10//
(AVŚ_3,22.1a) hastivarcasaṃ prathatāṃ bṛhad yaśo adityā yat tanvaḥ saṃbabhūva /
(AVŚ_3,22.1c) tat sarve sam adur mahyam etad viśve devā aditiḥ sajoṣāḥ //1//
(AVŚ_3,22.2a) mitraś ca varuṇaś cendro rudraś ca cetatu /
(AVŚ_3,22.2c) devāso viśvadhāyasas te māñjantu varcasā //2//
(AVŚ_3,22.3a) yena hastī varcasā saṃbabhūva yena rājā manuṣyesv apsv antaḥ /
(AVŚ_3,22.3c) yena devā devatām agra āyan tena mām adya varcasāgne varcasvinaṃ kṛṇu //3//
(AVŚ_3,22.4a) yat te varco jātavedo bṛhad bhavaty āhuteḥ /
(AVŚ_3,22.4c) yāvat sūryasya varca āsurasya ca hastinaḥ /
(AVŚ_3,22.4e) tāvan me aśvinā varca ā dhattāṃ puṣkarasrajā //4//
(AVŚ_3,22.5a) yāvac catasraḥ pradiśaś cakṣur yāvat samaśnute /
(AVŚ_3,22.5c) tāvat samaitv indriyaṃ mayi tad dhastivarcasam //5//
(AVŚ_3,22.6a) hastī mṛgāṇāṃ suṣadām atiṣṭhāvān babhūva hi /
(AVŚ_3,22.6c) tasya bhagena varcasābhi ṣiñcāmi mām aham //6//
(AVŚ_3,23.1a) yena vehad babhūvitha nāśayāmasi tat tvat /
(AVŚ_3,23.1c) idaṃ tad anyatra tvad apa dūre ni dadhmasi //1//
(AVŚ_3,23.2a) ā te yoniṃ garbha etu pumān bāṇa iveṣudhim /
(AVŚ_3,23.2c) ā vīro 'tra jāyatāṃ putras te daśamāsyaḥ //2//
(AVŚ_3,23.3a) pumāṃsaṃ putraṃ janaya taṃ pumān anu jāyatām /
(AVŚ_3,23.3c) bhavāsi putrāṇāṃ mātā jātānāṃ janayāś ca yān //3//
(AVŚ_3,23.4a) yāni badrāṇi bījāny ṛṣabhā janayanti ca /
(AVŚ_3,23.4c) tais tvaṃ putraṃ vindasva sā prasūr dhenukā bhava //4//
(AVŚ_3,23.5a) kṛṇomi te prājāpatyam ā yoniṃ garbha etu te /
(AVŚ_3,23.5c) vindasva tvaṃ putraṃ nāri yas tubhyaṃ śam asac cham u tasmai tvam bhava //5//
(AVŚ_3,23.6a) yāsām dyauḥ pitā pṛthivī mātā samudro mūlaṃ vīrudhāṃ babhūva /
(AVŚ_3,23.6c) tās tvā putravidyāya daivīḥ prāvantv oṣadhayaḥ //6//
(AVŚ_3,24.1a) payasvatīr oṣadhayaḥ payasvan māmakaṃ vacaḥ /
(AVŚ_3,24.1c) atho payasvatīnām ā bhare 'haṃ sahasraśaḥ //1//
(AVŚ_3,24.2a) vedāhaṃ payasvantaṃ cakāra dhānyam bahu /
(AVŚ_3,24.2c) saṃbhṛtvā nāma yo devas taṃ vayaṃ havāmahe yoyo ayajvano gṛhe //2//
(AVŚ_3,24.3a) imā yāḥ pañca pradiśo mānavīḥ pañca kṛṣṭayaḥ /
(AVŚ_3,24.3c) vṛṣṭe śāpaṃ nadīr iveha sphātiṃ samāvahān //3//
(AVŚ_3,24.4a) ud utsaṃ śatadhāraṃ sahasradhāram akṣitam /
(AVŚ_3,24.4c) evāsmākedaṃ dhānyaṃ sahasradhāram akṣitam //4//
(AVŚ_3,24.5a) śatahasta samāhara sahasrahasta saṃ kira /
(AVŚ_3,24.5c) kṛtasya kāryasya ceha sphātiṃ samāvaha //5//
(AVŚ_3,24.6a) tisro mātrā gandharvāṇāṃ catasro gṛhapatnyāḥ /
(AVŚ_3,24.6c) tāsāṃ yā sphātimattamā tayā tvābhi mṛśāmasi //6//
(AVŚ_3,24.7a) upohaś ca samūhaś ca kṣattārau te prajāpate /
(AVŚ_3,24.7c) tāv ihā vahatāṃ sphātiṃ bahuṃ bhūmānam akṣitam //7//
(AVŚ_3,25.1a) uttudas tvot tudatu mā dhṛthāḥ śayane sve /
(AVŚ_3,25.1c) iṣuḥ kāmasya yā bhīmā tayā vidhyāmi tvā hṛdi //1//
(AVŚ_3,25.2a) ādhīparṇāṃ kāmaśalyām iṣuṃ saṃkalpakulmalām /
(AVŚ_3,25.2c) tāṃ susaṃnatāṃ kṛtvā kāmo vidhyatu tvā hṛdi //2//
(AVŚ_3,25.3a) yā plīhānaṃ śoṣayati kāmasyeṣuḥ susaṃnatā /
(AVŚ_3,25.3c) prācīnapakṣā vyoṣā tayā vidhyāmi tvā hṛdi //3//
(AVŚ_3,25.4a) śucā viddhā vyoṣayā śuṣkāsyābhi sarpa mā /
(AVŚ_3,25.4c) mṛdur nimanyuḥ kevalī priyavādiny anuvratā //4//
(AVŚ_3,25.5a) ājāmi tvājanyā pari mātur atho pituḥ /
(AVŚ_3,25.5c) yathā mama kratāv aso mama cittam upāyasi //5//
(AVŚ_3,25.6a) vy asyai mitrāvaruṇau hṛdaś cittāny asyatam /
(AVŚ_3,25.6c) athainām akratuṃ kṛtvā mamaiva kṛṇutaṃ vaśe //6//
(AVŚ_3,26.1a) ye 'syāṃ stha prācyāṃ diśi hetayo nāma devās teṣāṃ vo agnir iṣavaḥ /
(AVŚ_3,26.1c) te no mṛḍata te no 'dhi brūta tebhyo vo namas tebhyo vaḥ svāhā //1//
(AVŚ_3,26.2a) ye 'syāṃ stha dakṣiṇāyāṃ diśy aviṣyavo nāma devās teṣāṃ vaḥ kāma iṣavaḥ /
(AVŚ_3,26.2c) te no mṛḍata te no 'dhi brūta tebhyo vo namas tebhyo vaḥ svāhā //2//
(AVŚ_3,26.3a) ye 'syāṃ stha pratīcyāṃ diśi vairājā nāma devās teṣāṃ va āpa iṣavaḥ /
(AVŚ_3,26.3c) te no mṛḍata te no 'dhi brūta tebhyo vo namas tebhyo vaḥ svāhā //3//
(AVŚ_3,26.4a) ye 'syāṃ sthodīcyāṃ diśi pravidhyanto nāma devās teṣāṃ vo vāta iṣavaḥ /
(AVŚ_3,26.4c) te no mṛḍata te no 'dhi brūta tebhyo vo namas tebhyo vaḥ svāhā //4//
(AVŚ_3,26.5a) ye 'syāṃ stha dhruvāyāṃ diśi nilimpā nāma devās teṣāṃ va oṣadhīr iṣavaḥ /
(AVŚ_3,26.5c) te no mṛḍata te no 'dhi brūta tebhyo vo namas tebhyo vaḥ svāhā //5//
(AVŚ_3,26.6a) ye 'syāṃ sthordhvāyāṃ diśy avasvanto nāma devās teṣāṃ vo bṛhaspatir iṣavaḥ /
(AVŚ_3,26.6c) te no mṛḍata te no 'dhi brūta tebhyo vo namas tebhyo vaḥ svāhā //6//
(AVŚ_3,27.1a) prācī dig agnir adhipatir asito rakṣitādityā iṣavaḥ /
(AVŚ_3,27.1c) tebhyo namo 'dhipatibhyo namo rakṣitṛbhyo nama iṣubhyo nama ebhyo astu /
(AVŚ_3,27.1e) yo 'smān dveṣṭi yaṃ vayaṃ dviṣmas taṃ vo jambhe dadhmaḥ //1//
(AVŚ_3,27.2a) dakṣiṇā dig indro 'dhipatis tiraścirājī rakṣitā pitara iṣavaḥ /
(AVŚ_3,27.2c) tebhyo namo 'dhipatibhyo namo rakṣitṛbhyo nama iṣubhyo nama ebhyo astu /
(AVŚ_3,27.2e) yo 'smān dveṣṭi yaṃ vayaṃ dviṣmas taṃ vo jambhe dadhmaḥ //2//
(AVŚ_3,27.3a) pratīcī dig varuṇo 'dhipatiḥ pṛdākū rakṣitānnam iṣavaḥ /
(AVŚ_3,27.3c) tebhyo namo 'dhipatibhyo namo rakṣitṛbhyo nama iṣubhyo nama ebhyo astu /
(AVŚ_3,27.3e) yo 'smān dveṣṭi yaṃ vayaṃ dviṣmas taṃ vo jambhe dadhmaḥ //3//
(AVŚ_3,27.4a) udīcī dik somo 'dhipatiḥ svajo rakṣitāśanir iṣavaḥ /
(AVŚ_3,27.4c) tebhyo namo 'dhipatibhyo namo rakṣitṛbhyo nama iṣubhyo nama ebhyo astu /
(AVŚ_3,27.4e) yo 'smān dveṣṭi yaṃ vayaṃ dviṣmas taṃ vo jambhe dadhmaḥ //4//
(AVŚ_3,27.5a) dhruvā dig viṣṇur adhipatiḥ kalmāṣagrīvo rakṣitā vīrudha iṣavaḥ /
(AVŚ_3,27.5c) tebhyo namo 'dhipatibhyo namo rakṣitṛbhyo nama iṣubhyo nama ebhyo astu /
(AVŚ_3,27.5e) yo 'smān dveṣṭi yaṃ vayam dviṣmas taṃ vo jambhe dadhmaḥ //5//
(AVŚ_3,27.6a) ūrdhvā dig bṛhaspatir adhipatiḥ śvitro rakṣitā varṣam iṣavaḥ /
(AVŚ_3,27.6c) tebhyo namo 'dhipatibhyo namo rakṣitṛbhyo nama iṣubhyo nama ebhyo astu /
(AVŚ_3,27.6e) yo 'smān dveṣṭi yaṃ vayaṃ dviṣmas taṃ vo jambhe dadhmaḥ //6//
(AVŚ_3,28.1a) ekaikayaiṣā sṛṣṭyā saṃ babhūva yatra gā asṛjanta bhūtakṛto viśvarūpāḥ /
(AVŚ_3,28.1c) yatra vijāyate yaminy apartuḥ sā paśūn kṣiṇāti riphatī ruśatī //1//
(AVŚ_3,28.2a) eṣā paśūnt saṃ kṣiṇāti kravyād bhūtvā vyadvarī /
(AVŚ_3,28.2c) utaināṃ brahmaṇe dadyāt tathā syonā śivā syāt //2//
(AVŚ_3,28.3a) śivā bhava puruṣebhyo gobhyo aśvebhyaḥ śivā /
(AVŚ_3,28.3c) śivāsmai sarvasmai kṣetrāya śivā na ihaidhi //3//
(AVŚ_3,28.4a) iha puṣṭir iha rasa iha sahasrasātamā bhava /
(AVŚ_3,28.4c) paśūn yamini poṣaya //4//
(AVŚ_3,28.5a) yatrā suhārdaḥ sukṛto madanti vihāya rogaṃ tanvaḥ svāyāḥ /
(AVŚ_3,28.5c) taṃ lokaṃ yaminy abhisaṃbabhūva sā no mā hiṃsīt puruṣān paśūṃś ca //5//
(AVŚ_3,28.6a) yatrā suhārdāṃ sukṛtām agnihotrahutām yatra lokaḥ /
(AVŚ_3,28.6c) taṃ lokaṃ yaminy abhisaṃbabhūva sā no mā hiṃsīt puruṣān paśūṃś ca //6//
(AVŚ_3,29.1a) yad rājāno vibhajanta iṣṭāpūrtasya ṣoḍaśam yamasyāmī sabhāsadaḥ /
(AVŚ_3,29.1c) avis tasmāt pra muñcati dattaḥ śitipāt svadhā //1//
(AVŚ_3,29.2a) sarvān kāmān pūrayaty ābhavan prabhavan bhavan /
(AVŚ_3,29.2c) ākūtipro 'vir dattaḥ śitipānn nopa dasyati //2//
(AVŚ_3,29.3a) yo dadāti śitipādam aviṃ lokena saṃmitam /
(AVŚ_3,29.3c) sa nākam abhyārohati yatra śulko na kriyate abalena balīyase //3//
(AVŚ_3,29.4a) pañcāpūpaṃ śitipādam aviṃ lokena saṃmitam /
(AVŚ_3,29.4c) pradātopa jīvati pitṝṇāṃ loke 'kṣitam //4//
(AVŚ_3,29.5a) pañcāpūpaṃ śitipādam aviṃ lokena saṃmitam /
(AVŚ_3,29.5c) pradātopa jīvati sūryāmāsayor akṣitam //5//
(AVŚ_3,29.6a) ireva nopa dasyati samudra iva payo mahat /
(AVŚ_3,29.6c) devau savāsināv iva śitipān nopa dasyati //6//
(AVŚ_3,29.7a) ka idaṃ kasmā adāt kāmaḥ kāmāyādāt /
(AVŚ_3,29.7c) kāmo dātā kāmaḥ pratigrahītā kāmaḥ samudram ā viveśa /
(AVŚ_3,29.7e) kāmena tvā prati gṛhnāmi kāmaitat te //7//
(AVŚ_3,29.8a) bhūmiṣ ṭvā prati gṛhṇātv antarikṣam idaṃ mahat /
(AVŚ_3,29.8c) māhaṃ prāṇena mātmanā mā prajayā pratigṛhya vi rādhiṣi //8//
(AVŚ_3,30.1a) sahṛdayaṃ sāṃmanasyam avidveṣaṃ kṛṇomi vaḥ /
(AVŚ_3,30.1c) anyo anyam abhi haryata vatsaṃ jātam ivāghnyā //1//
(AVŚ_3,30.2a) anuvrataḥ pituḥ putro mātrā bhavatu saṃmanāḥ /
(AVŚ_3,30.2c) jāyā patye madhumatīṃ vācaṃ vadatu śantivām //2//
(AVŚ_3,30.3a) mā bhrātā bhrātaraṃ dvikṣan mā svasāram uta svasā /
(AVŚ_3,30.3c) samyañcaḥ savratā bhūtvā vācaṃ vadata bhadrayā //3//
(AVŚ_3,30.4a) yena devā na viyanti no ca vidviṣate mithaḥ /
(AVŚ_3,30.4c) tat kṛṇmo brahma vo gṛhe saṃjñānaṃ puruṣebhyaḥ //4//
(AVŚ_3,30.5a) jyāyasvantaś cittino mā vi yauṣṭa saṃrādhayantaḥ sadhurāś carantaḥ /
(AVŚ_3,30.5c) anyo anyasmai valgu vadanta eta sadhrīcīnān vaḥ saṃmanasas krṇomi //5//
(AVŚ_3,30.6a) samānī prapā saha vo 'nnabhāgaḥ samāne yoktre saha vo yunajmi /
(AVŚ_3,30.6c) samyañco 'gniṃ saparyatārā nābhim ivābhitaḥ //6//
(AVŚ_3,30.7a) sadhrīcīnān vaḥ saṃmanasas kṛṇomy ekaśnuṣṭīnt saṃvananena sarvān /
(AVŚ_3,30.7c) devā ivāmṛtaṃ rakṣamāṇāḥ sāyaṃprātaḥ saumanaso vo astu //7//
(AVŚ_3,31.1a) vi devā jarasāvṛtan vi tvam agne arātyā /
(AVŚ_3,31.1c) vy ahaṃ sarveṇa pāpmanā vi yakṣmeṇa sam āyuṣā //1//
(AVŚ_3,31.2a) vy ārtyā pavamāno vi śakraḥ pāpakṛtyayā /
(AVŚ_3,31.2c) vy ahaṃ sarveṇa pāpmanā vi yakṣmeṇa sam āyuṣā //2//
(AVŚ_3,31.3a) vi grāmyāḥ paśava āraṇyair vy āpas tṛṣṇayāsaran /
(AVŚ_3,31.3c) vy ahaṃ sarveṇa pāpmanā vi yakṣmeṇa sam āyuṣā //3//
(AVŚ_3,31.4a) vī me dyāvāpṛthivī ito vi panthāno diśaṃdiśam /
(AVŚ_3,31.4c) vy ahaṃ sarveṇa pāpmanā vi yakṣmeṇa sam āyuṣā //4//
(AVŚ_3,31.5a) tvaṣṭā duhitre vahatuṃ yunaktītīdaṃ viśvaṃ bhuvanaṃ vi yāti /
(AVŚ_3,31.5c) vy ahaṃ sarveṇa pāpmanā vi yakṣmeṇa sam āyuṣā //5//
(AVŚ_3,31.6a) agniḥ prāṇānt saṃ dadhāti candraḥ prāṇena saṃhitaḥ /
(AVŚ_3,31.6c) vy ahaṃ sarveṇa pāpmanā vi yakṣmeṇa sam āyuṣā //6//
(AVŚ_3,31.7a) prāṇena viśvatovīryaṃ devāḥ sūryaṃ sam airayan /
(AVŚ_3,31.7c) vy ahaṃ sarveṇa pāpmanā vi yakṣmeṇa sam āyuṣā //7//
(AVŚ_3,31.8a) āyuṣmatām āyuṣkṛtāṃ prāṇena jīva mā mṛthāḥ /
(AVŚ_3,31.8c) vy ahaṃ sarveṇa pāpmanā vi yakṣmeṇa sam āyuṣā //8//
(AVŚ_3,31.9a) prāṇena prāṇatāṃ prāṇehaiva bhava mā mṛthāḥ /
(AVŚ_3,31.9c) vy ahaṃ sarveṇa pāpmanā vi yakṣmeṇa sam āyuṣā //9//
(AVŚ_3,31.10a) ud āyuṣā sam āyuṣod oṣadhīnāṃ rasena /
(AVŚ_3,31.10c) vy ahaṃ sarveṇa pāpmanā vi yakṣmeṇa sam āyuṣā //10//
(AVŚ_3,31.11a) ā parjanyasya vṛṣṭyod asthāmāmṛtā vayam /
(AVŚ_3,31.11c) vy ahaṃ sarveṇa pāpmanā vi yakṣmeṇa sam āyuṣā //11//
(AVŚ_4,1.1a) brahma jajñānaṃ prathamaṃ purastād vi sīmataḥ suruco vena āvaḥ /
(AVŚ_4,1.1c) sa budhnyā upamā asya viṣṭhāḥ sataś ca yonim asataś ca vi vaḥ //1//
(AVŚ_4,1.2a) iyaṃ pitryā rāṣṭry etv agre prathamāya januṣe bhuvaneṣṭhāḥ /
(AVŚ_4,1.2c) tasmā etaṃ surucaṃ hvāram ahyaṃ gharmaṃ śrīṇantu prathamāya dhāsyave //2//
(AVŚ_4,1.3a) pra yo jajñe vidvān asya bandhur viśvā devānāṃ janimā vivakti /
(AVŚ_4,1.3c) brahma brahmaṇa uj jabhāra madhyān nicair uccaiḥ svadhā abhi pra tasthau //3//
(AVŚ_4,1.4a) sa hi vidaḥ sa pṛthivyā ṛtasthā mahī kṣemaṃ rodasī askabhāyat /
(AVŚ_4,1.4c) mahān mahī askabhāyad vi jāto dyāṃ sadma pārthivaṃ ca rajaḥ //4//
(AVŚ_4,1.5a) sa bhudhnyād āṣṭra januṣo 'bhy agram bṛhaspatir devatā tasya samrāṭ /
(AVŚ_4,1.5c) ahar yac chukraṃ jyotiṣo janiṣṭātha dyumanto vi vasantu viprāḥ //5//
(AVŚ_4,1.6a) nūnaṃ tad asya kāvyo hinoti maho devasya pūrvyasya dhāma /
(AVŚ_4,1.6c) eṣa jajñe bahubhiḥ sākam itthā pūrve ardhe viṣite sasan nu //6//
(AVŚ_4,1.7a) yo 'tharvāṇaṃ pitaraṃ devabandhuṃ bṛhaspatiṃ namasāva ca gachāt /
(AVŚ_4,1.7c) tvaṃ viśveṣāṃ janitā yathāsaḥ kavir devo na dabhāyat svadhāvān //7//
(AVŚ_4,2.1a) ya ātmadā baladā yasya viśva upāsate praśiṣaṃ yasya devāḥ /
(AVŚ_4,2.1c) yo 'syeśe dvipado yaś catuṣpadaḥ kasmai devāya haviṣā vidhema //1//
(AVŚ_4,2.2a) yaḥ prāṇato nimiṣato mahitvaiko rājā jagato babhūva /
(AVŚ_4,2.2c) yasya chāyāmṛtaṃ yasya mṛtyuḥ kasmai devāya haviṣā vidhema //2//
(AVŚ_4,2.3a) yaṃ krandasī avataś caskabhāne bhiyasāne rodasī ahvayethām /
(AVŚ_4,2.3c) yasyāsau panthā rajaso vimānaḥ kasmai devāya haviṣā vidhema //3//
(AVŚ_4,2.4a) yasya dyaur urvī pṛthivī ca mahī yasyāda urv antarikṣam /
(AVŚ_4,2.4c) yasyāsau sūro vitato mahitvā kasmai devāya haviṣā vidhema //4//
(AVŚ_4,2.5a) yasya viśve himavanto mahitvā samudre yasya rasām id āhuḥ /
(AVŚ_4,2.5c) imāś ca pradiśo yasya bāhū kasmai devāya haviṣā vidhema //5//
(AVŚ_4,2.6a) āpo agre viśvam āvan garbhaṃ dadhānā amṛtā ṛtajñāḥ /
(AVŚ_4,2.6c) yāsu devīṣv adhi deva āsīt kasmai devāya haviṣā vidhema //6//
(AVŚ_4,2.7a) hiraṇyagarbhaḥ sam avartatāgre bhūtasya jātaḥ patir eka āsīt /
(AVŚ_4,2.7c) sa dādhāra pṛthivīm uta dyāṃ kasmai devāya haviṣā vidhema //7//
(AVŚ_4,2.8a) āpo vatsaṃ janayantīr garbham agre sam airayan /
(AVŚ_4,2.8c) tasyota jāyamānasyolba āsīd dhiraṇyayaḥ kasmai devāya haviṣā vidhema //8//
(AVŚ_4,3.1a) ud itas trayo akraman vyāghraḥ puruṣo vṛkaḥ /
(AVŚ_4,3.1c) hirug ghi yanti sindhavo hirug devo vanaspatir hiruṅ namantu śatravaḥ //1//
(AVŚ_4,3.2a) pareṇaitu pathā vṛkaḥ parameṇota taskaraḥ /
(AVŚ_4,3.2c) pareṇa datvatī rajjuḥ pareṇāghāyur arṣatu //2//
(AVŚ_4,3.3a) akṣyau ca te mukhaṃ ca te vyāghra jambhayāmasi /
(AVŚ_4,3.3c) āt sarvān viṃśatiṃ nakhān //3//
(AVŚ_4,3.4a) vyāghraṃ datvatāṃ vayaṃ prathamaṃ jambhayāmasi /
(AVŚ_4,3.4c) ād u ṣṭenam atho ahiṃ yātudhānam atho vṛkam //4//
(AVŚ_4,3.5a) yo adya stena āyati sa saṃpiṣṭo apāyati /
(AVŚ_4,3.5c) pathām apadhvaṃsenaitv indro vajreṇa hantu tam //5//
(AVŚ_4,3.6a) mūrṇā mṛgasya dantā apiśīrṇā u pṛṣṭayaḥ /
(AVŚ_4,3.6c) nimruk te godhā bhavatu nīcāyac chaśayur mṛgaḥ //6//
(AVŚ_4,3.7a) yat saṃyamo na vi yamo vi yamo yan na saṃyamaḥ /
(AVŚ_4,3.7c) indrajāḥ somajā ātharvaṇam asi vyāghrajambhanam //7//
(AVŚ_4,4.1a) yāṃ tvā gandharvo akhanad varuṇāya mṛtabhraje /
(AVŚ_4,4.1c) tāṃ tvā vayaṃ khanāmasy oṣadhiṃ śepaharṣaṇīm //1//
(AVŚ_4,4.2a) ud uṣā ud u sūrya ud idaṃ māmakaṃ vacaḥ /
(AVŚ_4,4.2c) ud ejatu prajāpatir vṛṣā śuṣmeṇa vājinā //2//
(AVŚ_4,4.3a) yathā sma te virohato 'bhitaptam ivānati /
(AVŚ_4,4.3c) tatas te śuṣmavattaram iyaṃ kṛṇotv oṣadhiḥ //3//
(AVŚ_4,4.4a) uc chuṣmauṣadhīnāṃ sārā ṛṣabhāṇām /
(AVŚ_4,4.4c) saṃ puṃsām indra vṛṣṇyam asmin dhehi tanūvaśin //4//
(AVŚ_4,4.5a) apāṃ rasaḥ prathamajo 'tho vanaspatīnām /
(AVŚ_4,4.5c) uta somasya bhrātāsy utārśam asi vṛṣṇyam //5//
(AVŚ_4,4.6a) adyāgne adya savitar adya devi sarasvati /
(AVŚ_4,4.6c) adyāsya brahmaṇas pate dhanur ivā tānayā pasaḥ //6//
(AVŚ_4,4.7a) āhaṃ tanomi te paso adhi jyām iva dhanvani /
(AVŚ_4,4.7c) kramasvarśa iva rohitam anavaglāyatā sadā //7//
(AVŚ_4,4.8a) aśvasyāśvatarasyājasya petvasya ca /
(AVŚ_4,4.8c) atha ṛṣabhasya ye vājās tān asmin dhehi tanūvaśin //8//
(AVŚ_4,5.1a) sahasraśṛṅgo vṛṣabho yaḥ samudrād udācarat /
(AVŚ_4,5.1c) tenā sahasyenā vayaṃ ni janānt svāpayāmasi //1//
(AVŚ_4,5.2a) na bhūmiṃ vāto ati vāti nāti paśyati kaś cana /
(AVŚ_4,5.2c) striyaś ca sarvāḥ svāpaya śunaś cendrasakhā caran //2//
(AVŚ_4,5.3a) proṣṭheśayās talpeśayā nārīr yā vahyaśīvarīḥ /
(AVŚ_4,5.3c) striyo yāḥ puṇyagandhayas tāḥ sarvāḥ svāpayāmasi //3//
(AVŚ_4,5.4a) ejadejad ajagrabhaṃ cakṣuḥ prāṇam ajagrabham /
(AVŚ_4,5.4c) aṅgāny ajagrabhaṃ sarvā rātrīṇām atiśarvare //4//
(AVŚ_4,5.5a) ya āste yaś carati yaś ca tiṣṭhan vipaśyati /
(AVŚ_4,5.5c) teṣāṃ saṃ dadhmo akṣīṇi yathedaṃ harmyaṃ tathā //5//
(AVŚ_4,5.6a) svaptu mātā svaptu pitā svaptu śvā svaptu viśpatiḥ /
(AVŚ_4,5.6c) svapantv asyai jñātayaḥ svaptv ayam abhito janaḥ //6//
(AVŚ_4,5.7a) svapna svapnābhikaraṇena sarvaṃ ni svāpayā janam /
(AVŚ_4,5.7c) otsūryam anyānt svāpayāvyuṣaṃ jāgṛtād aham indra ivāriṣṭo akṣitaḥ //7//
(AVŚ_4,6.1a) brāhmaṇo jajñe prathamo daśaśīrṣo daśāsyaḥ /
(AVŚ_4,6.1c) sa somaṃ prathamaḥ papau sa cakārārasaṃ viṣam //1//
(AVŚ_4,6.2a) yāvatī dyāvāpṛthivī varimṇā yāvat sapta sindhavo vitaṣṭhire /
(AVŚ_4,6.2c) vācaṃ viṣasya dūṣaṇīṃ tām ito nir avādiṣam //2//
(AVŚ_4,6.3a) suparṇas tvā garutmān viṣa prathamam āvayat /
(AVŚ_4,6.3c) nāmīmado nārūrupa utāsmā abhavaḥ pituḥ //3//
(AVŚ_4,6.4a) yas ta āsyat pañcāṅgurir vakrāc cid adhi dhanvanaḥ /
(AVŚ_4,6.4c) apaskambhasya śalyān nir avocam ahaṃ viṣam //4//
(AVŚ_4,6.5a) śalyād viṣaṃ nir avocam prāñjanād uta parṇadheḥ /
(AVŚ_4,6.5c) apāṣṭhāc chṛṅgāt kulmalān nir avocam aham viṣam //5//
(AVŚ_4,6.6a) arasas ta iṣo śalyo 'tho te arasaṃ viṣam /
(AVŚ_4,6.6c) utārasasya vṛkṣasya dhanuṣ ṭe arasārasam //6//
(AVŚ_4,6.7a) ye apīṣan ye adihan ya āsyan ye avāsṛjan /
(AVŚ_4,6.7c) sarve te vadhrayaḥ kṛtā vadhrir viṣagiriḥ kṛtaḥ //7//
(AVŚ_4,6.8a) vadhrayas te khanitāro vadhris tvam asy oṣadhe /
(AVŚ_4,6.8c) vadhriḥ sa parvato girir yato jātam idaṃ viṣam //8//
(AVŚ_4,7.1a) vār idam vārayātai varaṇāvatyām adhi /
(AVŚ_4,7.1c) tatrāmṛtasyāsiktaṃ tenā te vāraye viṣam //1//
(AVŚ_4,7.2a) arasaṃ prācyaṃ viṣam arasaṃ yad udīcyam /
(AVŚ_4,7.2c) athedam adharācyaṃ karambheṇa vi kalpate //2//
(AVŚ_4,7.3a) karambhaṃ kṛtvā tiryaṃ pībaspākam udārathim /
(AVŚ_4,7.3c) kṣudhā kila tvā duṣṭano jakṣivānt sa na rūrupaḥ //3//
(AVŚ_4,7.4a) vi te madaṃ madāvati śaram iva pātayāmasi /
(AVŚ_4,7.4c) pra tvā carum iva yeṣantaṃ vacasā sthāpayāmasi //4//
(AVŚ_4,7.5a) pari grāmam ivācitaṃ vacasā sthāpayāmasi /
(AVŚ_4,7.5c) tiṣṭhā vṛkṣa iva sthāmny abhrikhāte na rūrupaḥ //5//
(AVŚ_4,7.6a) pavastais tvā pary akrīṇan dūrśebhir ajinair uta /
(AVŚ_4,7.6c) prakrīr asi tvam oṣadhe 'bhrikhāte na rūrupaḥ //6//
(AVŚ_4,7.7a) anāptā ye vaḥ prathamā yāni karmāṇi cakrire /
(AVŚ_4,7.7c) vīrān no atra mā dabhan tad va etat puro dadhe //7//
(AVŚ_4,8.1a) bhūto bhūteṣu paya ā dadhāti sa bhūtānām adhipatir babhūva /
(AVŚ_4,8.1c) tasya mṛtyuś carati rājasūyaṃ sa rājā anu manyatām idaṃ //1//
(AVŚ_4,8.2a) abhi prehi māpa vena ugraś cettā sapatnahā /
(AVŚ_4,8.2c) ā tiṣṭha mitravardhana tubhyam devā adhi bruvan //2//
(AVŚ_4,8.3a) ātiṣṭhantaṃ pari viśve abhūṣaṃ chriyaṃ vasānaś carati svarociḥ /
(AVŚ_4,8.3c) mahat tad vṛṣṇo asurasya nāmā viśvarūpo amṛtāni tasthau //3//
(AVŚ_4,8.4a) vyāghro adhi vaiyāghre vi kramasva diśo mahīḥ /
(AVŚ_4,8.4c) viśas tvā sarvā vāñchantv āpo divyāḥ payasvatīḥ //4//
(AVŚ_4,8.5a) yā āpo divyāḥ payasā madanty antarikṣa uta vā pṛthivyām /
(AVŚ_4,8.5c) tāsāṃ tvā sarvāsām apām abhi ṣiñcāmi varcasā //5//
(AVŚ_4,8.6a) abhi tvā varcasāsicann āpo divyāḥ payasvatīḥ /
(AVŚ_4,8.6c) yathāso mitravardhanas tathā tvā savitā karat //6//
(AVŚ_4,8.7a) enā vyāghraṃ pariṣasvajānāḥ siṃhaṃ hinvanti mahate saubhagāya /
(AVŚ_4,8.7c) samudraṃ na subhuvas tasthivāṃsaṃ marmṛjyante dvīpinam apsv antaḥ //7//
(AVŚ_4,9.1a) ehi jīvaṃ trāyamāṇaṃ parvatasyāsy akṣyam /
(AVŚ_4,9.1c) viśvebhir devair dattaṃ paridhir jīvanāya kam //1//
(AVŚ_4,9.2a) paripāṇaṃ puruṣāṇāṃ paripāṇaṃ gavāṃ asi /
(AVŚ_4,9.2c) aśvānām arvatām paripāṇāya tasthiṣe //2//
(AVŚ_4,9.3a) utāsi paripāṇam yātujambhanam āñjana /
(AVŚ_4,9.3c) utāmṛtasya tvaṃ vetthātho asi jīvabhojanam atho haritabheṣajam //3//
(AVŚ_4,9.4a) yasyāñjana prasarpasy aṅgamaṅgam paruṣparuḥ /
(AVŚ_4,9.4c) tato yakṣmaṃ vi bādhasa ugro madhyamaśīr iva //4//
(AVŚ_4,9.5a) nainaṃ prāpnoti śapatho na kṛtyā nābhiśocanam /
(AVŚ_4,9.5c) nainaṃ viṣkandham aśnute yas tvā bibharty āñjana //5//
(AVŚ_4,9.6a) asanmantrād duṣvapnyād duṣkṛtāc chamalād uta /
(AVŚ_4,9.6c) durhārdaś cakṣuṣo ghorāt tasmān naḥ pāhy āñjana //6//
(AVŚ_4,9.7a) idaṃ vidvān āñjana satyaṃ vakṣyāmi nānṛtam /
(AVŚ_4,9.7c) saneyam aśvaṃ gām aham ātmānaṃ tava pūruṣa //7//
(AVŚ_4,9.8a) trayo dāsā āñjanasya takmā balāsa ād ahiḥ /
(AVŚ_4,9.8c) varṣiṣṭhaḥ parvatānāṃ trikakun nāma te pitā //8//
(AVŚ_4,9.9a) yad āñjanaṃ traikakudam jātaṃ himavatas pari /
(AVŚ_4,9.9c) yātūṃś ca sarvāñ jambhayat sarvāś ca yātudhānyaḥ //9//
(AVŚ_4,9.10a) yadi vāsi traikakudaṃ yadi yāmunam ucyase /
(AVŚ_4,9.10c) ubhe te bhadre nāmnī tābhyāṃ naḥ pāhy āñjana //10//
(AVŚ_4,10.1a) vātāj jāto antarikṣād vidyuto jyotiṣas pari /
(AVŚ_4,10.1c) sa no hiraṇyajāḥ śaṅkhaḥ kṛśanaḥ pātv aṃhasaḥ //1//
(AVŚ_4,10.2a) yo agrato rocanānāṃ samudrād adhi jajñiṣe /
(AVŚ_4,10.2c) śaṅkhena hatvā rakṣāṃsy attriṇo vi ṣahāmahe //2//
(AVŚ_4,10.3a) śaṅkhenāmīvām amatiṃ śaṅkhenota sadānvāḥ /
(AVŚ_4,10.3c) śaṅkho no viśvabheṣajaḥ kṛśanaḥ pātv aṃhasaḥ //3//
(AVŚ_4,10.4a) divi jātaḥ samudrajaḥ sindhutas pary ābhṛtaḥ /
(AVŚ_4,10.4c) sa no hiraṇyajāḥ śaṅkha āyuṣprataraṇo maṇiḥ //4//
(AVŚ_4,10.5a) samudrāj jāto maṇir vṛtrāj jāto divākaraḥ /
(AVŚ_4,10.5c) so asmānt sarvataḥ pātu hetyā devāsurebhyaḥ //5//
(AVŚ_4,10.6a) hiraṇyānām eko 'si somāt tvam adhi jajñiṣe /
(AVŚ_4,10.6c) rathe tvam asi darśata iṣudhau rocanas tvaṃ pra ṇa āyūṃṣi tāriṣat //6//
(AVŚ_4,10.7a) devānām asthi kṛśanaṃ babhūva tad ātmanvac caraty apsv antaḥ /
(AVŚ_4,10.7c) tat te badhnāmy āyuṣe varcase balāya dīrghāyutvāya śataśāradāya kārśanas tvābhi rakṣatu //7//
(AVŚ_4,11.1a) anaḍvān dādhāra pṛthivīm uta dyām anaḍvān dādhārorv antarikṣam /
(AVŚ_4,11.1c) anaḍvān dādhāra pradiśaḥ ṣaḍ urvīr anaḍvān viśvaṃ bhuvanam ā viveśa //1//
(AVŚ_4,11.2a) anaḍvān indraḥ sa paśubhyo vi caṣṭe trayāṃ chakro vi mimīte adhvanaḥ /
(AVŚ_4,11.2c) bhūtaṃ bhaviṣyad bhuvanā duhānaḥ sarvā devānām carati vratāni //2//
(AVŚ_4,11.3a) indro jāto manuṣyeṣv antar gharmas taptaś carati śośucānaḥ /
(AVŚ_4,11.3c) suprajāḥ sant sa udāre na sarṣad yo nāśnīyād anaḍuho vijānan //3//
(AVŚ_4,11.4a) anaḍvān duhe sukṛtasya loka ainaṃ pyāyayati pavamānaḥ purastāt /
(AVŚ_4,11.4c) parjanyo dhārā maruta ūdho asya yajñaḥ payo dakṣiṇā doho asya //4//
(AVŚ_4,11.5a) yasya neśe yajñapatir na yajño nāsya dāteśe na pratigrahītā /
(AVŚ_4,11.5c) yo viśvajid viśvabhṛd viśvakarmā gharmaṃ no brūta yatamaś catuṣpāt //5//
(AVŚ_4,11.6a) yena devāḥ svar āruruhur hitvā śarīram amṛtasya nābhim /
(AVŚ_4,11.6c) tena geṣma sukṛtasya lokaṃ gharmasya vratena tapasā yaśasyavaḥ //6//
(AVŚ_4,11.7a) indro rūpeṇāgnir vahena prajāpatiḥ parameṣṭhī virāṭ /
(AVŚ_4,11.7c) viśvānare akramata vaiśvānare akramatānaduhy akramata /
(AVŚ_4,11.7e) so 'dṛṃhayata so 'dhārayata //7//
(AVŚ_4,11.8a) madhyam etad anaḍuho yatraiṣa vaha āhitaḥ /
(AVŚ_4,11.8c) etāvad asya prācīnaṃ yāvān pratyaṅ samāhitaḥ //8//
(AVŚ_4,11.9a) yo vedānaduho dohān saptānupadasvataḥ /
(AVŚ_4,11.9c) prajāṃ ca lokaṃ cāpnoti tathā saptaṛṣayo viduḥ //9//
(AVŚ_4,11.10a) padbhiḥ sedim avakrāmann irāṃ jaṅghābhir utkhidan /
(AVŚ_4,11.10c) srameṇānaḍvān kīlālaṃ kīnāśaś cābhi gachataḥ //10//
(AVŚ_4,11.11a) dvādaśa vā etā rātrīr vratyā āhuḥ prajāpateḥ /
(AVŚ_4,11.11c) tatropa brahma yo veda tad vā anaḍuho vratam //11//
(AVŚ_4,11.12a) duhe sāyaṃ duhe prātar duhe madhyaṃdinaṃ pari /
(AVŚ_4,11.12c) dohā ye asya saṃyanti tān vidmānupadasvataḥ //12//
(AVŚ_4,12.1a) rohaṇy asi rohaṇy asthnaś chinnasya rohaṇī /
(AVŚ_4,12.1c) rohayedam arundhati //1//
(AVŚ_4,12.2a) yat te riṣṭaṃ yat te dyuttam asti peṣṭraṃ ta ātmani /
(AVŚ_4,12.2c) dhātā tad bhadrayā punaḥ saṃ dadhat paruṣā paruḥ //2//
(AVŚ_4,12.3a) saṃ te majjā majjñā bhavatu sam u te paruṣā paruḥ /
(AVŚ_4,12.3c) saṃ te māṃsasya visrastaṃ sam asthy api rohatu //3//
(AVŚ_4,12.4a) majjā majñā saṃ dhīyatāṃ carmaṇā carma rohatu /
(AVŚ_4,12.4c) asṛk te asthi rohatu māṃsaṃ māṃsena rohatu //4//
(AVŚ_4,12.5a) loma lomnā saṃ kalpayā tvacā saṃ kalpayā tvacam /
(AVŚ_4,12.5c) asṛk te asthi rohatu chinnaṃ saṃ dhehy oṣadhe //5//
(AVŚ_4,12.6a) sa ut tiṣṭha prehi pra drava rathaḥ sucakraḥ /
(AVŚ_4,12.6c) supaviḥ sunābhiḥ prati tiṣṭhordhvaḥ //6//
(AVŚ_4,12.7a) yadi kartaṃ patitvā saṃśaśre yadi vāśmā prahṛto jaghāna /
(AVŚ_4,12.7c) ṛbhū rathasyevāṅgāni saṃ dadhat paruṣā paruḥ //7//
(AVŚ_4,13.1a) uta devā avahitaṃ devā un nayathā punaḥ /
(AVŚ_4,13.1c) utāgaś cakruṣaṃ devā devā jīvayathā punaḥ //1//
(AVŚ_4,13.2a) dvāv imau vātau vāta ā sindhor ā parāvataḥ /
(AVŚ_4,13.2c) dakṣaṃ te anya āvātu vy anyo vātu yad rapaḥ //2//
(AVŚ_4,13.3a) ā vāta vāhi bheṣajaṃ vi vāta vāhi yad rapaḥ /
(AVŚ_4,13.3c) tvaṃ hi viśvabheṣaja devānāṃ dūta īyase //3//
(AVŚ_4,13.4a) trāyantām imaṃ devās trāyantāṃ marutāṃ gaṇāḥ /
(AVŚ_4,13.4c) trāyantāṃ viśvā bhūtāni yathāyam arapā asat //4//
(AVŚ_4,13.5a) ā tvāgamaṃ śaṃtātibhir atho ariṣṭatātibhiḥ /
(AVŚ_4,13.5c) dakṣaṃ ta ugram ābhāriṣaṃ parā yakṣmaṃ suvāmi te //5//
(AVŚ_4,13.6a) ayaṃ me hasto bhagavān ayaṃ me bhagavattaraḥ /
(AVŚ_4,13.6c) ayaṃ me viśvabheṣajo 'yaṃ śivābhimarśanaḥ //6//
(AVŚ_4,13.7a) hastābhyāṃ daśaśākhābhyāṃ jihvā vācaḥ purogavī /
(AVŚ_4,13.7c) anāmayitnubhyāṃ hastābhyāṃ tābhyāṃ tvābhi mṛśāmasi //7//
(AVŚ_4,14.1a) ajo hy agner ajaniṣṭa śokāt so apaśyaj janitāram agre /
(AVŚ_4,14.1c) tena devā devatām agrā āyan tena rohān ruruhur medhyāsaḥ //1//
(AVŚ_4,14.2a) kramadhvam agninā nākam ukhyān hasteṣu bibhrataḥ /
(AVŚ_4,14.2c) divas pṛṣṭhaṃ svar gatvā miśrā devebhir ādhvam //2//
(AVŚ_4,14.3a) pṛṣṭhāt pṛthivyā aham antarikṣam āruham antarikṣād divam āruham /
(AVŚ_4,14.3c) divo nākasya pṛṣṭhāt svar jyotir agām aham //3//
(AVŚ_4,14.4a) svar yanto nāpekṣanta ā dyāṃ rohanti rodasī /
(AVŚ_4,14.4c) yajñaṃ ye viśvatodhāraṃ suvidvāṃso vitenire //4//
(AVŚ_4,14.5a) agne prehi prathamo devatānāṃ cakṣur devānām uta mānuṣānām /
(AVŚ_4,14.5c) iyakṣamāṇā bhṛgubhiḥ sajoṣāḥ svar yantu yajamānāḥ svasti //5//
(AVŚ_4,14.6a) ajam anajmi payasā ghṛtena divyaṃ suparnaṃ payasaṃ bṛhantam /
(AVŚ_4,14.6c) tena geṣma sukṛtasya lokaṃ svar ārohanto abhi nākam uttamam //6//
(AVŚ_4,14.7a) pañcaudanaṃ pañcabhir aṅgulibhir darvyoddhara pañcadhaitam odanam /
(AVŚ_4,14.7c) prācyāṃ diśi śiro ajasya dhehi dakṣiṇāyāṃ diśi dakṣiṇaṃ dhehi pārśvam //7//
(AVŚ_4,14.8a) pratīcyāṃ diśi bhasadam asya dhehy uttarasyāṃ diśy uttaraṃ dhehi pārśvam /
(AVŚ_4,14.8c) ūrdhvāyāṃ diśy ajasyānūkaṃ dhehi diśi dhruvāyāṃ dhehi pājasyam antarikṣe madhyato madhyam asya //8//
(AVŚ_4,14.9a) śṛtam ajaṃ śṛtayā prorṇuhi tvacā sarvair aṅgaiḥ saṃbhṛtaṃ viśvarūpam /
(AVŚ_4,14.9c) sa ut tisṭheto abhi nākam uttamaṃ padbhiś caturbhiḥ prati tiṣṭha dikṣu //9//
(AVŚ_4,15.1a) samutpatantu pradiśo nabhasvatīḥ sam abhrāṇi vātajūtāni yantu /
(AVŚ_4,15.1c) mahaṛṣabhasya nadato nabhasvato vāśrā āpaḥ pṛthivīṃ tarpayantu //1//
(AVŚ_4,15.2a) sam īkṣayantu taviṣāḥ sudānavo 'pāṃ rasā oṣadhībhiḥ sacantām /
(AVŚ_4,15.2c) varṣasya sargā mahayantu bhūmiṃ pṛthag jāyantām oṣadhayo viśvarūpāḥ //2//
(AVŚ_4,15.3a) sam īkṣayasva gāyato nabhāṃsy apām vegāsaḥ pṛthag ud vijantām /
(AVŚ_4,15.3c) varṣasya sargā mahayantu bhūmiṃ pṛthag jāyantām vīrudho viśvarūpāḥ //3//
(AVŚ_4,15.4a) gaṇās tvopa gāyantu mārutāḥ parjanya ghoṣiṇaḥ pṛthak /
(AVŚ_4,15.4c) sargā varṣasya varṣato varṣantu pṛthivīm anu //4//
(AVŚ_4,15.5a) ud īrayata marutaḥ samudratas tveṣo arko nabha ut pātayātha /
(AVŚ_4,15.5c) mahaṛṣabhasya nadato nabhasvato vāśrā āpaḥ pṛthivīṃ tarpayantu //5//
(AVŚ_4,15.6a) abhi kranda stanayārdayodadhiṃ bhūmiṃ parjanya payasā sam aṅdhi /
(AVŚ_4,15.6c) tvayā sṛṣṭaṃ bahulam aitu varṣam āśāraiṣī kṛśagur etv astam //6//
(AVŚ_4,15.7a) saṃ vo 'vantu sudānava utsā ajagarā uta /
(AVŚ_4,15.7c) marudbhiḥ pracyutā meghā varṣantu pṛthivīm anu //7//
(AVŚ_4,15.8a) āśāmāśāṃ vi dyotatāṃ vātā vāntu diśodiśaḥ /
(AVŚ_4,15.8c) marudbhiḥ pracyutā meghāḥ saṃ yantu pṛthivīm anu //8//
(AVŚ_4,15.9a) āpo vidyud abhraṃ varṣaṃ saṃ vo 'vantu sudānava utsā ajagarā uta /
(AVŚ_4,15.9c) marudbhiḥ pracyutā meghāḥ prāvantu pṛthivīm anu //9//
(AVŚ_4,15.10a) apām agnis tanūbhiḥ saṃvidāno ya oṣadhīnām adhipā babhūva /
(AVŚ_4,15.10c) sa no varṣaṃ vanutāṃ jātavedāḥ prāṇaṃ prajābhyo amṛtaṃ divas pari //10//
(AVŚ_4,15.11a) prajāpatiḥ salilād ā samudrād āpa īrayann udadhim ardayāti /
(AVŚ_4,15.11c) pra pyāyatāṃ vṛṣṇo aśvasya reto 'rvān etena stanayitnunehi //11//
(AVŚ_4,15.12a) apo niṣiñcann asuraḥ pitā naḥ śvasantu gargarā apāṃ varuṇāva nīcīr apaḥ sṛja /
(AVŚ_4,15.12c) vadantu pṛśnibāhavo maṇḍūkā iriṇānu //12//
(AVŚ_4,15.13a) saṃvatsaraṃ śaśayānā brāhmaṇā vratacāriṇaḥ /
(AVŚ_4,15.13c) vācam parjanyajinvitāṃ pra maṇdūkā avādiṣuḥ //13//
(AVŚ_4,15.14a) upapravada maṇḍūki varṣaṃ ā vada tāduri /
(AVŚ_4,15.14c) madhye hradasya plavasva vigṛhya caturaḥ padaḥ //14//
(AVŚ_4,15.15a) khaṇvakhā3i khaimakhā3i madhye taduri /
(AVŚ_4,15.15c) varṣaṃ vanudhvaṃ pitaro marutāṃ mana ichata //15//
(AVŚ_4,15.16a) mahāntaṃ kośam ud acābhi ṣiñca savidyutaṃ bhavatu vātu vātaḥ /
(AVŚ_4,15.16c) tanvatāṃ yajñaṃ bahudhā visṛṣṭā ānandinīr oṣadhayo bhavantu //16//
(AVŚ_4,16.1a) bṛhann eṣām adhiṣṭhātā antikād iva paśyati /
(AVŚ_4,16.1c) ya stāyan manyate carant sarvaṃ devā idaṃ viduḥ //1//
(AVŚ_4,16.2a) yas tiṣṭhati carati yaś ca vañcati yo nilāyaṃ carati yaḥ prataṅkam /
(AVŚ_4,16.2c) dvau saṃniṣadya yan mantrayete rājā tad veda varuṇas tṛtīyaḥ //2//
(AVŚ_4,16.3a) uteyaṃ bhūmir varuṇasya rājña utāsau dyaur bṛhatī dūreantā /
(AVŚ_4,16.3c) uto samudrau varuṇasya kukṣī utāsminn alpa udake nilīnaḥ //3//
(AVŚ_4,16.4a) uta yo dyām atisarpāt parastān na sa mucyātai varuṇasya rājñaḥ /
(AVŚ_4,16.4c) diva spaśaḥ pra carantīdam asya sahasrākṣā ati paśyanti bhūmim //4//
(AVŚ_4,16.5a) sarvaṃ tad rājā varuṇo vi caṣṭe yad antarā rodasī yat parastāt /
(AVŚ_4,16.5c) saṃkhyātā asya nimiṣo janānām akṣān iva śvaghnī ni minoti tāni //5//
(AVŚ_4,16.6a) ye te pāśā varuṇa saptasapta tredhā tiṣṭhanti viṣitā ruṣantaḥ /
(AVŚ_4,16.6c) chinantu sarve anṛtaṃ vadantaṃ yaḥ satyavādy ati taṃ sṛjantu //6//
(AVŚ_4,16.7a) śatena pāśair abhi dhehi varuṇainaṃ mā te mocy anṛtavāṅ nṛcakṣaḥ /
(AVŚ_4,16.7c) āstāṃ jālma udaraṃ śraṃśayitvā kośa ivābandhaḥ parikṛtyamānaḥ //7//
(AVŚ_4,16.8a) yaḥ samābhyo varuṇo yo vyābhyo yaḥ saṃdeśyo varuṇo yo videśyo /
(AVŚ_4,16.8c) yo daivo varuṇo yaś ca mānuṣaḥ //8//
(AVŚ_4,16.9a) tais tvā sarvair abhi ṣyāmi pāśair asāv āmuṣyāyaṇāmuṣyāḥ putra /
(AVŚ_4,16.9c) tān u te sarvān anusaṃdiśāmi //9//
(AVŚ_4,17.1a) īśāṇāṃ tvā bheṣajānām ujjeṣa ā rabhāmahe /
(AVŚ_4,17.1c) cakre sahasravīryam sarvasmā oṣadhe tvā //1//
(AVŚ_4,17.2a) satyajitaṃ śapathayāvanīṃ sahamānāṃ punaḥsarām /
(AVŚ_4,17.2c) sarvāḥ sam ahvy oṣadhīr ito naḥ pārayād iti //2//
(AVŚ_4,17.3a) yā śaśāpa śapanena yāghaṃ mūram ādadhe /
(AVŚ_4,17.3c) yā rasasya haraṇāya jātam ārebhe tokam attu sā //3//
(AVŚ_4,17.4a) yāṃ te cakrur āme pātre yāṃ cakrur nīlalohite /
(AVŚ_4,17.4c) āme māṃse kṛtyāṃ yāṃ cakrus tayā kṛtyākṛto jahi //4//
(AVŚ_4,17.5a) dauṣvapnyaṃ daurjīvityaṃ rakṣo abhvam arāyyaḥ /
(AVŚ_4,17.5c) durṇāmnīḥ sarvā durvācas tā asman nāśayāmasi //5//
(AVŚ_4,17.6a) kṣudhāmāraṃ tṛṣṇāmāram agotām anapatyatām /
(AVŚ_4,17.6c) apāmārga tvayā vayaṃ sarvaṃ tad apa mṛjmahe //6//
(AVŚ_4,17.7a) tṛṣṇāmāraṃ kṣudhāmāraṃ atho akṣaparājayam /
(AVŚ_4,17.7c) apāmārga tvayā vayaṃ sarvaṃ tad apa mṛjmahe //7//
(AVŚ_4,17.8a) apāmārga oṣadhīnāṃ sarvāsām eka id vaśī /
(AVŚ_4,17.8c) tena te mṛjma āsthitam atha tvam agadaś cara //8//
(AVŚ_4,18.1a) samaṃ jyotiḥ sūryeṇāhnā rātrī samāvatī /
(AVŚ_4,18.1c) kṛṇomi satyam ūtaye 'rasāḥ santu kṛtvarīḥ //1//
(AVŚ_4,18.2a) yo devāḥ kṛtyāṃ kṛtvā harād aviduṣo gṛham /
(AVŚ_4,18.2c) vatso dhārur iva mātaraṃ taṃ pratyag upa padyatām //2//
(AVŚ_4,18.3a) amā kṛtvā pāpmānaṃ yas tenānyaṃ jighāṃsati /
(AVŚ_4,18.3c) aśmānas tasyāṃ dagdhāyāṃ bahulāḥ phaṭ karikrati //3//
(AVŚ_4,18.4a) sahasradhāman viśikhān vigrīvāṃ chāyayā tvam /
(AVŚ_4,18.4c) prati sma cakruṣe kṛtyāṃ priyāṃ priyāvate hara //4//
(AVŚ_4,18.5a) anayāham oṣadhyā sarvāḥ kṛtyā adūduṣam /
(AVŚ_4,18.5c) yāṃ kṣetre cakrur yāṃ goṣu yāṃ vā te puruṣeṣu //5//
(AVŚ_4,18.6a) yaś cakāra na śaśāka kartuṃ śaśre pādam aṅgurim /
(AVŚ_4,18.6c) cakāra bhadram asmabhyam ātmane tapanam tu saḥ //6//
(AVŚ_4,18.7a) apāmārgo 'pa mārṣṭu kṣetriyaṃ śapathaś ca yaḥ /
(AVŚ_4,18.7c) apāha yātudhānīr apa sarvā arāyyaḥ //7//
(AVŚ_4,18.8a) apamṛjya yātudhānān apa sarvā arāyyaḥ /
(AVŚ_4,18.8c) apāmārga tvayā vayaṃ sarvaṃ tad apa mṛjmahe //8//
(AVŚ_4,19.1a) uto asy abandhukṛd uto asi nu jāmikṛt /
(AVŚ_4,19.1c) uto kṛtyākṛtaḥ prajāṃ nadam ivā chindhi vārṣikam //1//
(AVŚ_4,19.2a) brāhmaṇena paryuktāsi kaṇvena nārṣadena /
(AVŚ_4,19.2c) senevaiṣi tviṣīmatī na tatra bhayam asti yatra prāpnoṣy oṣadhe //2//
(AVŚ_4,19.3a) agram eṣy oṣadhīnāṃ jyotiṣevābhidīpayan /
(AVŚ_4,19.3c) uta trātāsi pākasyātho hantāsi rakṣasaḥ //3//
(AVŚ_4,19.4a) yad ado devā asurāṃs tvayāgre nirakurvata /
(AVŚ_4,19.4c) tatas tvam adhy oṣadhe 'pāmārgo ajāyathāḥ //4//
(AVŚ_4,19.5a) vibhindatī śataśākhā vibhindan nāma te pitā /
(AVŚ_4,19.5c) pratyag vi bhindhi tvaṃ taṃ yo asmāṃ abhidāsati //5//
(AVŚ_4,19.6a) asad bhūmyāḥ sam abhavat tad yām eti mahad vyacaḥ /
(AVŚ_4,19.6c) tad vai tato vidhūpāyat pratyak kartāram ṛchatu //6//
(AVŚ_4,19.7a) pratyaṅ hi saṃbabhūvitha pratīcīnaphalas tvam /
(AVŚ_4,19.7c) sarvān mac chapathām adhi varīyo yāvayā vadham //7//
(AVŚ_4,19.8a) śatena mā pari pāhi sahasreṇābhi rakṣā mā /
(AVŚ_4,19.8c) indras te vīrudhāṃ pata ugra ojmānam ā dadhat //8//
(AVŚ_4,20.1a) ā paśyati prati paśyati parā paśyati paśyati /
(AVŚ_4,20.1c) divam antarikṣam ād bhūmiṃ sarvaṃ tad devi paśyati //1//
(AVŚ_4,20.2a) tisro divas tisraḥ pṛthivīḥ ṣaṭ cemāḥ pradiśāḥ pṛthak /
(AVŚ_4,20.2c) tvayāhaṃ sarvā bhūtāni paśyāni devy oṣadhe //2//
(AVŚ_4,20.3a) divyasya suparṇasya tasya hāsi kanīnikā /
(AVŚ_4,20.3c) sā bhūmim ā rurohitha vahyaṃ śrāntā vadhūr iva //3//
(AVŚ_4,20.4a) tāṃ me sahasrākṣo devo dakṣiṇe hasta ā dadhat /
(AVŚ_4,20.4c) tayāhaṃ sarvaṃ paśyāmi yaś ca śūdra utāryaḥ //4//
(AVŚ_4,20.5a) āviṣ kṛṇuṣva rūpāni mātmānam apa gūhathāḥ /
(AVŚ_4,20.5c) atho sahasracakṣo tvaṃ prati paśyāḥ kimīdinaḥ //5//
(AVŚ_4,20.6a) darśaya mā yātudhānān darśaya yātudhānyaḥ /
(AVŚ_4,20.6c) piśācānt sarvān darśayeti tvā rabha oṣadhe //6//
(AVŚ_4,20.7a) kaśyapasya cakṣur asi śunyāś ca caturakṣyāḥ /
(AVŚ_4,20.7c) vīdhre sūryam iva sarpantaṃ mā piśācaṃ tiras karaḥ //7//
(AVŚ_4,20.8a) ud agrabhaṃ paripāṇād yātudhānaṃ kimīdinam /
(AVŚ_4,20.8c) tenāhaṃ sarvaṃ paśyāmy uta śūdram utāryam //8//
(AVŚ_4,20.9a) yo antarikṣeṇa patati divam yaś ca atisarpati /
(AVŚ_4,20.9c) bhūmiṃ yo manyate nāthaṃ taṃ piśācam pra darśaya //9//
(AVŚ_4,21.1a) ā gāvo agmann uta bhadram akrant sīdantu goṣṭhe raṇayantv asme /
(AVŚ_4,21.1c) prajāvatīḥ pururūpā iha syur indrāya pūrvīr uṣaso duhānāḥ //1//
(AVŚ_4,21.2a) indro yajvane gṛṇate ca śikṣata uped dadāti na svaṃ muṣāyati /
(AVŚ_4,21.2c) bhūyobhūyo rayim id asya vardhayann abhinne khilye ni dadhāti devayum //2//
(AVŚ_4,21.3a) na tā naśanti na dabhāti taskaro nāsām āmitro vyathir ā dadharṣati /
(AVŚ_4,21.3c) devāṃś ca yābhir yajate dadāti ca jyog it tābhiḥ sacate gopatiḥ saha //3//
(AVŚ_4,21.4a) na tā arvā reṇukakāṭo 'śnute na saṃskṛtatram upa yanti tā abhi /
(AVŚ_4,21.4c) urugāyam abhayaṃ tasya tā anu gāvo martasya vi caranti yajvanaḥ //4//
(AVŚ_4,21.5a) gāvo bhago gāva indro ma ichād gāva somasya prathamasya bhakṣaḥ /
(AVŚ_4,21.5c) imā yā gāvaḥ sa janāsa indra ichāmi hṛdā manasā cid indram //5//
(AVŚ_4,21.6a) yūyaṃ gāvo medayatha kṛśaṃ cid aśrīraṃ cit kṛṇuthā supratīkam /
(AVŚ_4,21.6c) bhadraṃ gṛhaṃ kṛṇutha bhadravāco bṛhad vo vaya ucyate sabhāsu //6//
(AVŚ_4,21.7a) prajāvatīḥ sūyavase ruśantīḥ śuddhā apaḥ suprapāṇe pibantīḥ /
(AVŚ_4,21.7c) mā va stena īśata māghaśaṃsaḥ pari vo rudrasya hetir vṛṇaktu //7//
(AVŚ_4,22.1a) imam indra vardhaya kṣatriyaṃ me imaṃ viśām ekavṛṣaṃ kṛṇu tvam /
(AVŚ_4,22.1c) nir amitrān akṣṇuhy asya sarvāṃs tān randhayāsmā ahamuttareṣu //1//
(AVŚ_4,22.2a) emaṃ bhaja grāme aśveṣu goṣu niṣ ṭaṃ bhaja yo amitro asya /
(AVŚ_4,22.2c) varṣma kṣatrāṇām ayam astu rājendra śatruṃ randhaya sarvam asmai //2//
(AVŚ_4,22.3a) ayam astu dhanapatir dhanānām ayaṃ viśāṃ viśpatir astu rājā /
(AVŚ_4,22.3c) asminn indra mahi varcāṃsi dhehy avarcasaṃ kṛṇuhi śatrum asya //3//
(AVŚ_4,22.4a) asmai dyāvāpṛthivī bhūri vāmaṃ duhāthāṃ gharmadughe iva dhenū /
(AVŚ_4,22.4c) ayaṃ rājā priya indrasya bhūyāt priyo gavām oṣadhīnāṃ paśūnām //4//
(AVŚ_4,22.5a) yunajmi ta uttarāvantam indraṃ yena jayanti na parājayante /
(AVŚ_4,22.5c) yas tvā karad ekavṛṣaṃ janānām uta rājñām uttamaṃ mānavānām //5//
(AVŚ_4,22.6a) uttaras tvam adhare te sapatnā ye ke ca rājan pratiśatravas te /
(AVŚ_4,22.6c) ekavṛṣa indrasakhā jigīvāṃ chatrūyatām ā bharā bhojanāni //6//
(AVŚ_4,22.7a) siṃhapratīko viśo addhi sarvā vyāghrapratīko 'va bādhasva śatrūn /
(AVŚ_4,22.7c) ekavṛṣa indrasakhā jigīvāṃ chatrūyatām ā khidā bhojanāni //7//
(AVŚ_4,23.1a) agner manve prathamasya pracetasaḥ pāñcajanyasya bahudhā yam indhate /
(AVŚ_4,23.1c) viśoviśaḥ praviśivāṃsam īmahe sa no muñcatv aṃhasaḥ //1//
(AVŚ_4,23.2a) yathā havyaṃ vahasi jātavedo yathā yajñaṃ kalpayasi prajānan /
(AVŚ_4,23.2c) evā devebhyaḥ sumatiṃ na ā vaha sa no muñcatv aṃhasaḥ //2//
(AVŚ_4,23.3a) yāmanyāmann upayuktaṃ vahiṣṭhaṃ karmaṅkarmann ābhagam agnim īḍe /
(AVŚ_4,23.3c) rakṣohaṇaṃ yajñavṛdhaṃ ghṛtāhutaṃ sa no muñcatv aṃhasaḥ //3//
(AVŚ_4,23.4a) sujātaṃ jātavedasam agniṃ vaiśvānaraṃ vibhum /
(AVŚ_4,23.4c) havyavāhaṃ havāmahe sa no muñcatv aṃhasaḥ //4//
(AVŚ_4,23.5a) yena ṛṣayo balam adyotayan yujā yenāsurāṇām ayuvanta māyāḥ /
(AVŚ_4,23.5c) yenāgninā paṇīn indro jigāya sa no muñcatv aṃhasaḥ //5//
(AVŚ_4,23.6a) yena devā amṛtam anvavindan yenauṣadhīr madhumatīr akṛṇvan /
(AVŚ_4,23.6c) yena devāḥ svar ābharant sa no muñcatv aṃhasaḥ //6//
(AVŚ_4,23.7a) yasyedaṃ pradiśi yad virocate yaj jātaṃ janitavyaṃ ca kevalam /
(AVŚ_4,23.7c) staumy agniṃ nāthito johavīmi sa no muñcatv aṃhasaḥ //7//
(AVŚ_4,24.1a) indrasya manmahe śaśvad id asya manmahe vṛtraghna stomā upa mema āguḥ /
(AVŚ_4,24.1c) yo dāśuṣaḥ sukṛto havam eti sa no muñcatv aṃhasaḥ //1//
(AVŚ_4,24.2a) ya ugrīṇām ugrabāhur yayur yo dānavānāṃ balam āruroja /
(AVŚ_4,24.2c) yena jitāḥ sindhavo yena gāvaḥ sa no muñcatv aṃhasaḥ //2//
(AVŚ_4,24.3a) yaś carṣaṇipro vṛṣabhaḥ svarvid yasmai grāvāṇaḥ pravadanti nṛmṇam /
(AVŚ_4,24.3c) yasyādhvaraḥ saptahotā madiṣṭhaḥ sa no muñcatv aṃhasaḥ //3//
(AVŚ_4,24.4a) yasya vaśāsa ṛṣabhāsa ukṣaṇo yasmai mīyante svaravaḥ svarvide /
(AVŚ_4,24.4c) yasmai śukraḥ pavate brahmaśumbhitaḥ sa no muñcatv aṃhasaḥ //4//
(AVŚ_4,24.5a) yasya juṣṭiṃ sominaḥ kāmayante yaṃ havanta iṣumantaṃ gaviṣṭau /
(AVŚ_4,24.5c) yasminn arkaḥ śiśriye yasminn ojaḥ sa no muñcatv aṃhasaḥ //5//
(AVŚ_4,24.6a) yaḥ prathamaḥ karmakṛtyāya jajñe yasya vīryam prathamasyānubuddham /
(AVŚ_4,24.6c) yenodyato vajro 'bhyāyatāhiṃ sa no muñcatv aṃhasaḥ //6//
(AVŚ_4,24.7a) yaḥ saṃgrāmān nayati saṃ yudhe vaśī yaḥ puṣṭāni saṃsṛjati dvayāni /
(AVŚ_4,24.7c) staumīndraṃ nāthito johavīmi sa no muñcatv aṃhasaḥ //7//
(AVŚ_4,25.1a) vāyoḥ savitur vidathāni manmahe yāv ātmanvad viśatho yau ca rakṣathaḥ /
(AVŚ_4,25.1c) yau viśvasya paribhū babhūvathus tau no muñcatam aṃhasaḥ //1//
(AVŚ_4,25.2a) yayoḥ saṃkhyātā varimā pārhivāni yābhyāṃ rajo yupitam antarikṣe /
(AVŚ_4,25.2c) yayoḥ prāyaṃ nānv ānaśe kaś cana tau no muñcatam aṃhasaḥ //2//
(AVŚ_4,25.3a) tava vrate ni viśante janāsas tvayy udite prerate citrabhāno /
(AVŚ_4,25.3c) yuvaṃ vāyo savitā ca bhuvanāni rakṣathas tau no muñcatam aṃhasaḥ //3//
(AVŚ_4,25.4a) apeto vāyo savitā ca duṣkṛtam apa rakṣāṃsi śimidāṃ ca sedhatam /
(AVŚ_4,25.4c) saṃ hy ūrjayā sṛjathaḥ saṃ balena tau no muñcatam aṃhasaḥ //4//
(AVŚ_4,25.5a) rayiṃ me poṣaṃ savitota vāyus tanū dakṣam ā suvatāṃ suśevam /
(AVŚ_4,25.5c) ayakṣmatātiṃ maha iha dhattaṃ tau no muñcatam aṃhasaḥ //5//
(AVŚ_4,25.6a) pra sumatiṃ savitar vāya ūtaye mahasvantaṃ matsaraṃ mādayāthaḥ /
(AVŚ_4,25.6c) arvāg vāmasya pravato ni yachataṃ tau no muñcatam aṃhasaḥ //6//
(AVŚ_4,25.7a) upa śreṣṭhā na āśiṣo devayor dhāmann asthiran /
(AVŚ_4,25.7c) staumi devaṃ savitāraṃ ca vāyuṃ tau no muñcantv aṃhasaḥ //7//
(AVŚ_4,26.1a) manve vāṃ dyāvāpṛthivī subhojasau sacetasau ye aprathethām amitā yojanāni /
(AVŚ_4,26.1c) pratiṣṭhe hy abhavataṃ vasūnāṃ te no muñcatam aṃhasaḥ //1//
(AVŚ_4,26.2a) pratiṣṭhe hy abhavataṃ vasūnāṃ pravṛddhe devī subhage urūcī /
(AVŚ_4,26.2c) dyāvāpṛthivī bhavataṃ me syone te no muñcatam aṃhasaḥ //2//
(AVŚ_4,26.3a) asantāpe sutapasau huve 'ham urvī gambhīre kavibhir namasye /
(AVŚ_4,26.3c) dyāvāpṛthivī bhavataṃ me syone te no muñcatam aṃhasaḥ //3//
(AVŚ_4,26.4a) ye amṛtaṃ bibhṛtho ye havīṃṣi ye srotyā bibhṛtho ye manuṣyān /
(AVŚ_4,26.4c) dyāvāpṛthivī bhavataṃ me syone te no muñcatam aṃhasaḥ //4//
(AVŚ_4,26.5a) ye usriyā bibhṛtho ye vanaspatīn yayor vāṃ viśvā bhuvanāny antaḥ /
(AVŚ_4,26.5c) dyāvāpṛthivī bhavataṃ me syone te no muñcatam aṃhasaḥ //5//
(AVŚ_4,26.6a) ye kīlālena tarpayatho ye ghṛtena yābhyām ṛte na kiṃ cana śaknuvanti /
(AVŚ_4,26.6c) dyāvāpṛthivī bhavataṃ me syone te no muñcatam aṃhasaḥ //6//
(AVŚ_4,26.7a) yan medam abhiśocati yenayena vā kṛtaṃ pauruṣeyān na daivāt /
(AVŚ_4,26.7c) staumi dyāvāpṛthivī nāthito johavīmi te no muñcatam aṃhasaḥ //7//
(AVŚ_4,27.1a) marutāṃ manve adhi me bruvantu premaṃ vājaṃ vājasāte avantu /
(AVŚ_4,27.1c) āśūn iva suyamān ahva ūtaye te no muñcantv aṃhasaḥ //1//
(AVŚ_4,27.2a) utsam akṣitaṃ vyacanti ye sadā ya āsiñcanti rasam oṣadhīṣu /
(AVŚ_4,27.2c) puro dadhe marutaḥ pṛśnimātṝṃs te no muñcantv aṃhasaḥ //2//
(AVŚ_4,27.3a) payo dhenūnāṃ rasam oṣadhīnāṃ javam arvatāṃ kavayo ya invatha /
(AVŚ_4,27.3c) śagmā bhavantu maruto naḥ syonās te no muñcantv aṃhasaḥ //3//
(AVŚ_4,27.4a) apaḥ samudrād divam ud vahanti divas pṛthivīm abhi ye sṛjanti /
(AVŚ_4,27.4c) ye adbhir īśānā marutaś caranti te no muñcantv aṃhasaḥ //4//
(AVŚ_4,27.5a) ye kīlālena tarpayanti ye ghṛtena ye vā vayo medasā saṃsṛjanti /
(AVŚ_4,27.5c) ye adbhir īśānā maruto varṣayanti te no muñcantv aṃhasaḥ //5//
(AVŚ_4,27.6a) yadīd idaṃ maruto mārutena yadi devā daivyenedṛg āra /
(AVŚ_4,27.6c) yūyam īśidhve vasavas tasya niṣkṛtes te no muñcantv aṃhasaḥ //6//
(AVŚ_4,27.7a) tigmam anīkam viditaṃ sahasvan mārutaṃ śardhaḥ pṛtanāsūgram /
(AVŚ_4,27.7c) staumi maruto nāthito johavīmi te no muñcantv aṃhasaḥ //7//
(AVŚ_4,28.1a) bhavāśarvau manve vāṃ tasya vittaṃ yayor vām idaṃ pradiśi yad virocate /
(AVŚ_4,28.1c) yāv asyeśāthe dvipado yau catuṣpadas tau no muñcatam aṃhasaḥ //1//
(AVŚ_4,28.2a) yayor abhyabhva uta yad dūre cid yau viditāv iṣubhṛtām asiṣṭhau /
(AVŚ_4,28.2c) yāv asyeśathe dvipado yau catuṣpadas tau no muñcatam aṃhasaḥ //2//
(AVŚ_4,28.3a) sahasrākṣau vṛtrahanā huvehaṃ dūregavyūtī stuvann emy ugrau /
(AVŚ_4,28.3c) yāv asyeśathe dvipado yau catuṣpadas tau no muñcatam aṃhasaḥ //3//
(AVŚ_4,28.4a) yāv ārebhāthe bahu sākam agre pra ced asrāṣṭram abhibhāṃ janeṣu /
(AVŚ_4,28.4c) yāv asyeśathe dvipado yau catuṣpadas tau no muñcatam aṃhasaḥ //4//
(AVŚ_4,28.5a) yayor vadhān nāpapadyate kaś canāntar deveṣūta mānuṣeṣu /
(AVŚ_4,28.5c) yāv asyeśathe dvipado yau catuṣpadas tau no muñcatam aṃhasaḥ //5//
(AVŚ_4,28.6a) yaḥ kṛtyākṛn mūlakṛd yātudhāno ni tasmin dhattaṃ vajram ugrau /
(AVŚ_4,28.6c) yāv asyeśathe dvipado yau catuṣpadas tau no muñcatam aṃhasaḥ //6//
(AVŚ_4,28.7a) adhi no brūtaṃ pṛtanāsūgrau saṃ vajreṇa sṛjataṃ yaḥ kimīdī /
(AVŚ_4,28.7c) staumi bhavāśarvau nāthito johavīmi tau no muñcatam aṃhasaḥ //7//
(AVŚ_4,29.1a) manve vāṃ mitrāvaruṇāv ṛtāvṛdhau sacetasau druhvaṇo yau nudethe /
(AVŚ_4,29.1c) pra satyāvānam avatho bhareṣu tau no muñcatam aṃhasaḥ //1//
(AVŚ_4,29.2a) sacetasau druhvaṇo yau nudethe pra satyāvānam avatho bhareṣu /
(AVŚ_4,29.2c) yau gachatho nṛcakṣasau babhruṇā sutaṃ tau no muñcatam aṃhasaḥ //2//
(AVŚ_4,29.3a) yāv aṅgirasam avatho yāv agastiṃ mitrāvaruṇā jamadagnim attrim /
(AVŚ_4,29.3c) yau kaśyapam avatho yau vasiṣṭhaṃ tau no muñcatam aṃhasaḥ //3//
(AVŚ_4,29.4a) yau śyāvāśvam avatho vādhryaśvaṃ mitrāvaruṇā purumīḍham attrim /
(AVŚ_4,29.4c) yau vimadam avatho saptavadhriṃ tau no muñcatam aṃhasaḥ //4//
(AVŚ_4,29.5a) yau bharadvājam avatho yau gaviṣṭhiraṃ viśvāmitraṃ varuṇa mitra kutsam /
(AVŚ_4,29.5c) yau kakṣīvantam avatho prota kaṇvaṃ tau no muñcatam aṃhasaḥ //5//
(AVŚ_4,29.6a) yau medhātithim avatho yau triśokaṃ mitrāvaruṇāv uśanām kāvyaṃ yau /
(AVŚ_4,29.6c) yau gotamam avatho prota mugdalaṃ tau no muñcatam aṃhasaḥ //6//
(AVŚ_4,29.7a) yayo rathaḥ satyavartma rjuraśmir mithuyā carantam abhiyāti dūṣayan /
(AVŚ_4,29.7c) staumi mitrāvaruṇau nāthito johavīmi tau no muñcatam aṃhasaḥ //7//
(AVŚ_4,30.1a) ahaṃ rudrebhir vasubhiś carāmy aham ādityair uta viśvadevaiḥ /
(AVŚ_4,30.1c) ahaṃ mitrāvarunobhā bibharmy aham indrāgnī aham aśvinobhā //1//
(AVŚ_4,30.2a) ahaṃ rāṣṭrī saṃgamanī vasūnāṃ cikituṣī prathamā yajñiyānām /
(AVŚ_4,30.2c) tāṃ mā devā vy adadhuḥ purutrā bhūristhātrāṃ bhūry āveśayantaḥ //2//
(AVŚ_4,30.3a) aham eva svayam idaṃ vadāmi juṣṭaṃ devānām uta mānuṣāṇām /
(AVŚ_4,30.3c) yaṃ kāmaye tantam ugraṃ kṛṇomi taṃ brahmāṇaṃ tam ṛṣiṃ taṃ sumedhām //3//
(AVŚ_4,30.4a) mayā so 'nnam atti yo vipaśyati yaḥ prāṇati ya īm śṛṇoty uktam /
(AVŚ_4,30.4c) amantavo māṃ ta upa kṣiyanti śrudhi śruta śruddheyaṃ te vadāmi //4//
(AVŚ_4,30.5a) ahaṃ rudrāya dhanur ā tanomi brahmadviṣe śarave hantavā u /
(AVŚ_4,30.5c) ahaṃ janāya samadaṃ kṛṇomi aham dyāvāpṛthivī ā viveśa //5//
(AVŚ_4,30.6a) ahaṃ somam āhanasaṃ bibharmy ahaṃ tvaṣṭāram uta pūṣaṇaṃ bhagam /
(AVŚ_4,30.6c) ahaṃ dadhāmi draviṇā haviṣmate suprāvyā yajamānāya sunvate //6//
(AVŚ_4,30.7a) ahaṃ suve pitaram asya mūrdhan mama yonir apsv antaḥ samudre /
(AVŚ_4,30.7c) tato vi tiṣṭhe bhuvanāni viśvotāmūṃ dyāṃ varṣmaṇopa spṛśāmi //7//
(AVŚ_4,30.8a) aham eva vātaiva pra vāmy ārabhamāṇā bhuvanāni viśvā /
(AVŚ_4,30.8c) paro divā para enā pṛthivyaitāvatī mahimnā saṃ babhūva //8//
(AVŚ_4,31.1a) tvayā manyo saratham ārujanto harṣamāṇā hṛṣitāso marutvan /
(AVŚ_4,31.1c) tigmeṣava āyudhā saṃśiśānā upa pra yantu naro agnirūpāḥ //1//
(AVŚ_4,31.2a) agnir iva manyo tviṣitaḥ sahasva senānīr naḥ sahure hūta edhi /
(AVŚ_4,31.2c) hatvāya śatrūn vi bhajasva veda ojo mimāno vi mṛdho nudasva //2//
(AVŚ_4,31.3a) sahasva manyo abhimātim asmai rujan mṛṇan pramṛṇan prehi śatrūn /
(AVŚ_4,31.3c) ugraṃ te pājo nanv ā rurudhre vaśī vaśaṃ nayāsā ekaja tvam //3//
(AVŚ_4,31.4a) eko bahūnām asi manya īḍitā viśaṃviśam yuddhāya saṃ śiśādhi /
(AVŚ_4,31.4c) akṛttaruk tvayā yujā vayaṃ dyumantaṃ ghoṣam vijayāya kṛṇmasi //4//
(AVŚ_4,31.5a) vijeṣakṛd indra ivānavabravo 'smākaṃ manyo adhipā bhaveha /
(AVŚ_4,31.5c) priyaṃ te nāma sahure gṛṇīmasi vidmā tam utsaṃ yata ābabhūtha //5//
(AVŚ_4,31.6a) ābhūtyā sahajā vajra sāyaka saho bibharṣi sahabhūta uttaram /
(AVŚ_4,31.6c) kratvā no manyo saha medy edhi mahādhanasya puruhūta saṃsṛji //6//
(AVŚ_4,31.7a) saṃsṛṣṭaṃ dhanam ubhayaṃ samākṛtam asmabhyaṃ dhattāṃ varuṇaś ca manyuḥ /
(AVŚ_4,31.7c) bhiyo dadhānā hṛdayeṣu śatravaḥ parājitāso apa ni layantām //7//
(AVŚ_4,32.1a) yas te manyo 'vidhad vajra sāyaka saha ojaḥ puṣyati viśvam ānuṣak /
(AVŚ_4,32.1c) sāhyāma dāsam āryaṃ tvayā yujā vayaṃ sahaskṛtena sahasā sahasvatā //1//
(AVŚ_4,32.2a) manyur indro manyur evāsa devo manyur hotā varuṇo jātavedāḥ /
(AVŚ_4,32.2c) manyuṃ viśa īḍate mānuṣīr yāḥ pahi no manyo tapasā sajoṣāḥ //2//
(AVŚ_4,32.3a) abhīhi manyo tavasas tavīyān tapasā yujā vi jahi śatrūn /
(AVŚ_4,32.3c) amitrahā vṛtrahā dasyuhā ca viśvā vasūny ā bharā tvaṃ naḥ //3//
(AVŚ_4,32.4a) tvaṃ hi manyo abhibhūtyojāḥ svayaṃbhūr bhāmo abhimātiṣāhaḥ /
(AVŚ_4,32.4c) viśvacarṣaṇiḥ sahuriḥ sahīyān asmāsv ojaḥ pṛtanāsu dhehi //4//
(AVŚ_4,32.5a) abhāgaḥ sann apa pareto asmi tava kratvā taviṣasya pracetaḥ /
(AVŚ_4,32.5c) taṃ tvā manyo akratur jihīḍāhaṃ svā tanūr baladāvā na ehi //5//
(AVŚ_4,32.6a) ayaṃ te asmy upa na ehy arvāṅ pratīcīnaḥ sahure viśvadāvan /
(AVŚ_4,32.6c) manyo vajrinn abhi na ā vavṛtsva hanāva dasyūṃr uta bodhy āpeḥ //6//
(AVŚ_4,32.7a) abhi prehi dakṣiṇato bhavā no 'dhā vṛtrāṇi jaṅghanāva bhūri /
(AVŚ_4,32.7c) juhomi te dharuṇaṃ madhvo agram ubhāv upāṃśu prathamā pibāva //7//
(AVŚ_4,33.1a) apa naḥ śośucad agham agne śuśugdhy ā rayim /
(AVŚ_4,33.1c) apa naḥ śośucad agham //1//
(AVŚ_4,33.2a) sukṣetriyā sugātuyā vasūyā ca yajāmahe /
(AVŚ_4,33.2c) apa naḥ śośucad agham //2//
(AVŚ_4,33.3a) pra yad bhandiṣṭha eṣāṃ prāsmākāsaś ca sūrayaḥ /
(AVŚ_4,33.3c) apa naḥ śośucad agham //3//
(AVŚ_4,33.4a) pra yat te agne sūrayo jāyemahi pra te vayam /
(AVŚ_4,33.4c) apa naḥ śośucad agham //4//
(AVŚ_4,33.5a) pra yad agneḥ sahasvato viśvato yanti bhānavaḥ /
(AVŚ_4,33.5c) apa naḥ śośucad agham //5//
(AVŚ_4,33.6a) tvaṃ hi viśvatomukha viśvataḥ paribhūr asi /
(AVŚ_4,33.6c) apa naḥ śośucad agham //6//
(AVŚ_4,33.7a) dviṣo no viśvatomukhāti nāveva pāraya /
(AVŚ_4,33.7c) apa naḥ śośucad agham //7//
(AVŚ_4,33.8a) sa naḥ sindhum iva nāvāti parṣa svastaye /
(AVŚ_4,33.8c) apa naḥ śośucad agham //8//
(AVŚ_4,34.1a) brahmāsya śīrṣaṃ bṛhad asya pṛṣṭhaṃ vāmadevyam udaram odanasya /
(AVŚ_4,34.1c) chandāṃsi pakṣau mukham asya satyaṃ viṣṭārī jātas tapaso'dhi yajñaḥ //1//
(AVŚ_4,34.2a) anasthāḥ pūtāḥ pavanena śuddhāḥ śucayaḥ śucim api yanti lokam /
(AVŚ_4,34.2c) naiṣāṃ śiśnaṃ pra dahati jātavedāḥ svarge loke bahu straiṇam eṣām //2//
(AVŚ_4,34.3a) viṣṭāriṇam odanaṃ ye pacanti nainān avartiḥ sacate kadā cana /
(AVŚ_4,34.3c) āste yama upa yāti devānt saṃ gandharvair madate somyebhiḥ //3//
(AVŚ_4,34.4a) viṣṭāriṇam odanam ye pacanti nainān yamaḥ pari muṣṇāti retaḥ /
(AVŚ_4,34.4c) rathī ha bhūtvā rathayāna īyate pakṣī ha bhūtvāti divaḥ sam eti //4//
(AVŚ_4,34.5a) eṣa yajñānāṃ vitato vahiṣṭho viṣṭāriṇaṃ paktvā divam ā viveśa /
(AVŚ_4,34.5c) āṇḍīkaṃ kumudaṃ saṃ tanoti bisaṃ śālūkaṃ śaphako mulālī /
(AVŚ_4,34.5e) etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ //5//
(AVŚ_4,34.6a) ghṛtahradā madhukūlāḥ surodakāḥ kṣīreṇa pūrṇā udakena dadhnā /
(AVŚ_4,34.6c) etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ //6//
(AVŚ_4,34.7a) caturaḥ kumbhāṃś caturdhā dadāmi kṣīreṇa pūrnāṃ udakena dadhnā /
(AVŚ_4,34.7c) etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ //7//
(AVŚ_4,34.8a) imam odanaṃ ni dadhe brāhmaṇeṣu viṣṭāriṇaṃ lokajitaṃ svargam /
(AVŚ_4,34.8c) sa me mā kṣeṣṭa svadhayā pinvamāno viśvarūpā dhenuḥ kāmadughā me astu //8//
(AVŚ_4,35.1a) yam odanaṃ prathamajā ṛtasya prajāpatis tapasā brahmaṇe 'pacat /
(AVŚ_4,35.1c) yo lokānāṃ vidhṛtir nābhireṣāt tenaudanenāti tarāṇi mṛtyum //1//
(AVŚ_4,35.2a) yenātaran bhūtakṛto 'ti mṛtyuṃ yam anvavindan tapasā śrameṇa /
(AVŚ_4,35.2c) yaṃ papāca brahmaṇe brahma pūrvaṃ tenaudanenāti tarāṇi mṛtyum //2//
(AVŚ_4,35.3a) yo dādhāra pṛthivīṃ viśvabhojasaṃ yo antarikṣam āpṛṇād rasena /
(AVŚ_4,35.3c) yo astabhnād divam ūrdhvo mahimnā tenaudanenāti tarāṇi mṛtyum //3//
(AVŚ_4,35.4a) yasmān māsā nirmitās triṃśadarāḥ saṃvatsaro yasmān nirmito dvādaśāraḥ /
(AVŚ_4,35.4c) ahorātrā yaṃ pariyanto nāpus tenaudanenāti tarāṇi mṛtyum //4//
(AVŚ_4,35.5a) yaḥ prāṇadaḥ prāṇadavān babhūva yasmai lokā ghṛtavantaḥ kṣaranti /
(AVŚ_4,35.5c) jyotiṣmatīḥ pradiśo yasya sarvās tenaudanenāti tarāṇi mṛtyum //5//
(AVŚ_4,35.6a) yasmāt pakvād amṛtaṃ saṃbabhūva yo gāyatryā adhipatir babhūva /
(AVŚ_4,35.6c) yasmin vedā nihitā viśvarūpās tenaudanenāti tarāṇi mṛtyum //6//
(AVŚ_4,35.7a) ava bādhe dviṣantaṃ devapīyuṃ sapatnā ye me 'pa te bhavantu /
(AVŚ_4,35.7c) brahmaudanaṃ viśvajitaṃ pacāmi śṛṇvantu me śraddadhānasya devāḥ //7//
(AVŚ_4,36.1a) tānt satyaujāḥ pra dahatv agnir vaiśvānaro vṛṣā /
(AVŚ_4,36.1c) yo no durasyād dipsāc cātho yo no arātiyāt //1//
(AVŚ_4,36.2a) yo no dipsād adipsato dipsato yaś ca dipsati /
(AVŚ_4,36.2c) vaiśvānarasya daṃṣṭrayor agner api dadhāmi tam //2//
(AVŚ_4,36.3a) ya āgare mṛgayante pratikrośe 'māvāsye /
(AVŚ_4,36.3c) kravyādo anyān dipsataḥ sarvāṃs tānt sahasā sahe //3//
(AVŚ_4,36.4a) sahe piśācānt sahasaiṣāṃ draviṇaṃ dade /
(AVŚ_4,36.4c) sarvān durasyato hanmi saṃ ma ākūtir ṛdhyatām //4//
(AVŚ_4,36.5a) ye devās tena hāsante sūryeṇa mimate javam /
(AVŚ_4,36.5c) nadīṣu parvateṣu ye saṃ taiḥ paśubhir vide //5//
(AVŚ_4,36.6a) tapano asmi piśācānāṃ vyāghro gomatām iva /
(AVŚ_4,36.6c) śvānaḥ siṃham iva dṛṣṭvā te na vindante nyañcanam //6//
(AVŚ_4,36.7a) na piśācaiḥ saṃ śaknomi na stenaiḥ na vanargubhiḥ /
(AVŚ_4,36.7c) piśācās tasmān naśyanti yam ahaṃ grāmam āviśe //7//
(AVŚ_4,36.8a) yaṃ grāmam āviśata idam ugraṃ saho mama /
(AVŚ_4,36.8c) piśācās tasmān naśyanti na pāpam upa jānate //8//
(AVŚ_4,36.9a) ye mā krodhayanti lapitā hastinaṃ maśakā iva /
(AVŚ_4,36.9c) tān ahaṃ manye durhitān jane alpaśayūn iva //9//
(AVŚ_4,36.10a) abhi taṃ nirṛtir dhattām aśvam iva aśvābhidhānyā /
(AVŚ_4,36.10c) malvo yo mahyaṃ krudhyati sa u pāśān na mucyate //10//
(AVŚ_4,37.1a) tvayā pūrvam atharvāṇo jaghnū rakṣāṃsy oṣadhe /
(AVŚ_4,37.1c) tvayā jaghāna kaśyapas tvayā kaṇvo agastyaḥ //1//
(AVŚ_4,37.2a) tvayā vayam apsaraso gandharvāṃs cātayāmahe /
(AVŚ_4,37.2c) ajaśṛṅgy aja rakṣaḥ sarvān gandhena nāśaya //2//
(AVŚ_4,37.3a) nadīṃ yantv apsaraso 'pāṃ tāram avaśvasam /
(AVŚ_4,37.3c) gulgulūḥ pīlā nalady aukṣagandhiḥ pramandanī /
(AVŚ_4,37.3e) tat paretāpsarasaḥ pratibuddhā abhūtana //3//
(AVŚ_4,37.4a) yatrāśvatthā nyagrodhā mahāvṛkṣāḥ śikhaṇḍinaḥ /
(AVŚ_4,37.4c) tat paretāpsarasaḥ pratibuddhā abhūtana //4//
(AVŚ_4,37.5a) yatra vaḥ preṅkhā haritā arjunā uta yatrāghātāḥ karkaryaḥ saṃvadanti /
(AVŚ_4,37.5c) tat paretāpsarasaḥ pratibuddhā abhūtana //5//
(AVŚ_4,37.6a) eyam agann oṣadhīnāṃ vīrudhām vīryāvatī /
(AVŚ_4,37.6c) ajaśṛṅgy arāṭakī tīkṣṇaśṛṅgī vyṛṣatu //6//
(AVŚ_4,37.7a) ānṛtyataḥ śikhaṇḍino gandharvasyāpsarāpateḥ /
(AVŚ_4,37.7c) bhinadmi muṣkāv api yāmi śepaḥ //7//
(AVŚ_4,37.8a) bhīmā indrasya hetayaḥ śataṃ ṛṣṭīr ayasmayīḥ /
(AVŚ_4,37.8c) tābhir haviradān gandharvān avakādān vyṛṣatu //8//
(AVŚ_4,37.9a) bhīmā indrasya hetayaḥ śataṃ ṛṣṭīr hiraṇyayīḥ /
(AVŚ_4,37.9c) tābhir haviradān gandharvān avakādān vyṛṣatu //9//
(AVŚ_4,37.10a) avakādān abhiśocān apsu jyotaya māmakān /
(AVŚ_4,37.10c) piśācānt sarvān oṣadhe pra mṛṇīhi sahasva ca //10//
(AVŚ_4,37.11a) śvevaikaḥ kapir ivaikaḥ kumāraḥ sarvakeśakaḥ /
(AVŚ_4,37.11c) priyo dṛśa iva bhūtvā gandharvaḥ sacate striyas /
(AVŚ_4,37.11e) tam ito nāśayāmasi brahmaṇā vīryāvatā //11//
(AVŚ_4,37.12a) jāyā id vo apsaraso gandharvāḥ patayo yuyam /
(AVŚ_4,37.12c) apa dhāvatāmartyā martyān mā sacadhvam //12//
(AVŚ_4,38.1a) udbhindatīṃ saṃjayantīm apsarāṃ sādhudevinīm /
(AVŚ_4,38.1c) glahe kṛtāni kṛṇvānām apsarāṃ tām iha huve //1//
(AVŚ_4,38.2a) vicinvatīm ākirantīm apsarāṃ sādhudevinīm /
(AVŚ_4,38.2c) glahe kṛtāni gṛhṇānām apsarāṃ tām iha huve //2//
(AVŚ_4,38.3a) yāyaiḥ parinṛtyaty ādadānā kṛtaṃ glahāt /
(AVŚ_4,38.3c) sā naḥ kṛtāni sīṣatī prahām āpnotu māyayā /
(AVŚ_4,38.3e) sā naḥ payasvaty aitu mā no jaiṣur idaṃ dhanam //3//
(AVŚ_4,38.4a) yā akṣeṣu pramodante śucaṃ krodhaṃ ca bibhratī /
(AVŚ_4,38.4c) ānandinīṃ pramodinīm apsarāṃ tām iha huve //4//
(AVŚ_4,38.5a) sūryasya raśmīn anu yāḥ sañcaranti marīcīr vā yā anusañcaranti /
(AVŚ_4,38.5c) yāsām ṛṣabho dūrato vājinīvānt sadyaḥ sarvān lokān paryeti rakṣan /
(AVŚ_4,38.5e) sa na aitu homam imaṃ jusāṇo 'ntarikṣeṇa saha vājinīvān //5//
(AVŚ_4,38.6a) antarikṣena saha vājinīvan karkīṃ vatsām iha rakṣa vājin /
(AVŚ_4,38.6c) ime te stokā bahulā ehy arvāṅ iyaṃ te karkīha te mano 'stu //6//
(AVŚ_4,38.7a) antarikṣeṇa saha vājinīvan karkīṃ vatsām iha rakṣa vājin /
(AVŚ_4,38.7c) ayaṃ ghāso ayaṃ vraja iha vatsāṃ ni badhnīmaḥ /
(AVŚ_4,38.7e) yathānāma va īśmahe svāhā //7//
(AVŚ_4,39.1a) pṛthivyām agnaye sam anamant sa ārdhnot /
(AVŚ_4,39.1c) yathā pṛthivyām agnaye samanamann evā mahyaṃ saṃnamaḥ saṃ namantu //1//
(AVŚ_4,39.2a) pṛthivī dhenus tasyā agnir vatsaḥ /
(AVŚ_4,39.2c) sā me 'gninā vatseneṣam ūrjaṃ kāmaṃ duhām /
(AVŚ_4,39.2e) āyuḥ prathamaṃ prajāṃ poṣaṃ rayiṃ svāhā //2//
(AVŚ_4,39.3a) antarikṣe vāyave sam anamant sa ārdhnot /
(AVŚ_4,39.3c) yathāntarikṣe vāyave samanamann evā mahyaṃ saṃnamaḥ saṃ namantu //3//
(AVŚ_4,39.4a) antarikṣaṃ dhenus tasyā vatsaḥ /
(AVŚ_4,39.4c) sā me vāyunā vatseneṣam ūrjaṃ kāmaṃ duhām /
(AVŚ_4,39.4e) āyuḥ prathamaṃ prajāṃ poṣaṃ rayiṃ svāhā //4//
(AVŚ_4,39.5a) divyādityāya sam anamant sa ārdhnot /
(AVŚ_4,39.5c) yathā divyādityāya samanamann evā mahyaṃ saṃnamaḥ saṃ namantu //5//
(AVŚ_4,39.6a) dyaur dhenus tasyā ādityo vatsaḥ /
(AVŚ_4,39.6c) sā ma ādityena vatseneṣam ūrjaṃ kāmaṃ duhām /
(AVŚ_4,39.6e) āyuḥ prathamaṃ prajāṃ poṣaṃ rayiṃ svāhā //6//
(AVŚ_4,39.7a) dikṣu candrāya sam anamant sa ārdhnot /
(AVŚ_4,39.7c) yathā dikṣu candrāya samanamann evā mahyaṃ saṃnamaḥ saṃ namantu //7//
(AVŚ_4,39.8a) diśo dhenavas tāsāṃ candro vatsaḥ /
(AVŚ_4,39.8c) tā me candreṇa vatseneṣam ūrjaṃ kāmaṃ duhām āyuḥ prathamaṃ prajāṃ posaṃ rayiṃ svāhā //8//
(AVŚ_4,39.9a) agnāv agniś carati praviṣṭa ṛṣīṇām putro abhiśastipā u /
(AVŚ_4,39.9c) namaskāreṇa namasā te juhomi mā devānāṃ mithuyā karma bhāgam //9//
(AVŚ_4,39.10a) hṛdā pūtam manasā jātavedo viśvāni deva vayunāni vidvān /
(AVŚ_4,39.10c) saptāsyāni tava jātavedas tebhyo juhomi sa juṣasva havyam //10//
(AVŚ_4,40.1a) ye purastāj juhvati jātavedaḥ prācyā diśo 'bhidāsanty asmān /
(AVŚ_4,40.1c) agnim ṛtvā te parāñco vyathantāṃ pratyag enān pratisareṇa hanmi //1//
(AVŚ_4,40.2a) ye dakṣiṇato juhvati jātavedo dakṣiṇāyā diśo 'bhidāsanty asmān /
(AVŚ_4,40.2c) yamaṃ ṛtvā te parāñco vyathantāṃ pratyag enā pratisareṇa hanmi //2//
(AVŚ_4,40.3a) ye paścāj juhvati jātavedaḥ pratīcyā diśo 'bhidāsanty asmān /
(AVŚ_4,40.3c) varuṇam ṛtvā te parāñco vyathantāṃ pratyag enān pratisareṇa hanmi //3//
(AVŚ_4,40.4a) ya uttarato juhvati jātaveda udīcyā diśo 'bhidāsanty asmān /
(AVŚ_4,40.4c) somam ṛtvā te parāñco vyathantāṃ pratyag enān pratisareṇa hanmi //4//
(AVŚ_4,40.5a) ye 'dhastāj juhvati jātaveda udīcyā diśo 'bhidāsanty asmān /
(AVŚ_4,40.5c) bhūmim ṛtvā te parāñco vyathantāṃ pratyag enān pratisareṇa hanmi //5//
(AVŚ_4,40.6a) ye 'ntarikṣāj juhvati jātavedo vyadhvāyā diśo 'bhidāsanty asmān /
(AVŚ_4,40.6c) vāyum ṛtvā te parāñco vyathantāṃ pratyag enān pratisareṇa hanmi //6//
(AVŚ_4,40.7a) ya upariṣṭāj juhvati jātaveda ūrdhvāyā diśo 'bhidāsanty asmān /
(AVŚ_4,40.7c) sūryam ṛtvā te parāñco vyathantāṃ pratyag enān pratisareṇa hanmi //7//
(AVŚ_4,40.8a) ye diśām antardeśebhyo juhvati jātavedaḥ sarvābhyo digbhyo 'bhidāsanti asmān /
(AVŚ_4,40.8c) brahma rtvā te parāñco vyathantāṃ pratyag enān pratisareṇa hanmi //8//
(AVŚ_5,1.1a) ṛdhaṅmantro yoniṃ ya ābabhūvāmṛtāsur vardhamānaḥ sujanmā /
(AVŚ_5,1.1c) adabdhāsur bhrājamāno 'heva trito dhartā dādhāra trīṇi //1//
(AVŚ_5,1.2a) ā yo dharmāṇi prathamaḥ sasāda tato vapūṃṣi kṛṇuṣe purūṇi /
(AVŚ_5,1.2c) dhāsyur yoniṃ prathama ā viveśā yo vācam anuditāṃ ciketa //2//
(AVŚ_5,1.3a) yas te śokāya tanvaṃ rireca kṣarad dhiraṇyaṃ śucayo 'nu svāḥ /
(AVŚ_5,1.3c) atrā dadhete amṛtāni nāmāsme vastrāṇi viśa erayantām //3//
(AVŚ_5,1.4a) pra yad ete prataraṃ pūrvyaṃ guḥ sadaḥsada ātiṣṭhanto ajuryam /
(AVŚ_5,1.4c) kaviḥ śuṣasya mātarā rihāṇe jāmyai dhuryaṃ patim erayethām //4//
(AVŚ_5,1.5a) tad ū ṣu te mahat pṛthujman namaḥ kaviḥ kāvyenā kṛṇomi /
(AVŚ_5,1.5c) yat samyañcāv abhiyantāv abhi kṣām atrā mahī rodhacakre vāvṛdhete //5//
(AVŚ_5,1.6a) sapta maryādāḥ kavayas tatakṣus tāsām id ekām abhy aṃhuro gāt /
(AVŚ_5,1.6c) āyor ha skambha upamasya nīḍe pathāṃ visarge dharuṇeṣu tasthau //6//
(AVŚ_5,1.7a) utāmṛtāsur vrata emi kṛnvann asur ātmā tanvas tat sumadguḥ /
(AVŚ_5,1.7c) uta vā śakro ratnaṃ dadhāty ūrjayā vā yat sacate havirdāḥ //7//
(AVŚ_5,1.8a) uta putraḥ pitaraṃ kṣatram īḍe jyeṣṭhaṃ maryādam ahvayant svastaye /
(AVŚ_5,1.8c) darśan nu tā varuṇa yās te viṣṭhā āvarvratataḥ kṛṇavo vapūṃṣi //8//
(AVŚ_5,1.9a) ardham ardhena payasā pṛṇakṣy ardhena śuṣma vardhase amura /
(AVŚ_5,1.9c) aviṃ vṛdhāma śagmiyaṃ sakhāyaṃ varuṇaṃ putram adityā iṣiram /
(AVŚ_5,1.9e) kaviśastāny asmai vapūṃṣy avocāma rodasī satyavācā //9//
(AVŚ_5,2.1a) tad id āsa bhuvaneṣu jyeṣṭham yato yajña ugras tveṣanṛmṇaḥ /
(AVŚ_5,2.1c) sadyo jajñāno ni riṇāti śatrūn anu yad enaṃ madanti viśva ūmāḥ //1//
(AVŚ_5,2.2a) vavṛdhānaḥ śavasā bhūryojāḥ śatrur dāsāya bhiyasaṃ dadhāti /
(AVŚ_5,2.2c) avyanac ca vyanac ca sasni saṃ te navanta prabhṛtā madeṣu //2//
(AVŚ_5,2.3a) tve kratum api pṛñcanti bhūri dvir yad ete trir bhavanty ūmāḥ /
(AVŚ_5,2.3c) svadoḥ svādīyaḥ svādunā sṛjā sam adaḥ su madhu madhunābhi yodhīḥ //3//
(AVŚ_5,2.4a) yadi cin nu tvā dhanā jayantaṃ raṇeraṇe anumadanti viprāḥ /
(AVŚ_5,2.4c) ojīyaḥ śuṣmint sthiram ā tanuṣva mā tvā dabhan durevāsaḥ kaśokāḥ //4//
(AVŚ_5,2.5a) tvayā vayaṃ śāśadmahe raṇeṣu prapaśyanto yudhenyāni bhūri /
(AVŚ_5,2.5c) codayāmi ta āyudhā vacobhiḥ saṃ te śiśāmi brahmaṇā vayāṃsi //5//
(AVŚ_5,2.6a) ni tad dadhiṣe 'vare pare ca yasminn āvithāvasā duroṇe /
(AVŚ_5,2.6c) ā sthāpayata mātaraṃ jigatnum ata invata karvarāṇi bhūri //6//
(AVŚ_5,2.7a) stuṣva varṣman puruvartmānaṃ sam ṛbhvāṇam inatamam āptam āptyānām /
(AVŚ_5,2.7c) ā darśati śavasā bhūryojāḥ pra sakṣati pratimānaṃ pṛthivyāḥ //7//
(AVŚ_5,2.8a) imā brahma bṛhaddivaḥ kṛṇavad indrāya śūṣam agriyaḥ svarṣāḥ /
(AVŚ_5,2.8c) maho gotrasya kṣayati svarājā turaś cid viśvam arṇavat tapasvān //8//
(AVŚ_5,2.9a) evā mahān bṛhaddivo atharvāvocat svāṃ tanvam indram eva /
(AVŚ_5,2.9c) svasārau mātaribhvarī aripre hinvanti caine śavasā vardhayanti ca //9//
(AVŚ_5,3.1a) mamāgne varco vihaveṣv astu vayaṃ tvendhānās tanvam puṣema /
(AVŚ_5,3.1c) mahyaṃ namantāṃ pradiśaś catasras tvayādhyakṣeṇa pṛtanā jayema //1//
(AVŚ_5,3.2a) agne manyuṃ pratinudan pareṣāṃ tvaṃ no gopāḥ pari pāhi viśvataḥ /
(AVŚ_5,3.2c) apāñco yantu nivatā durasyavo 'maiṣāṃ cittaṃ prabudhāṃ vi neśat //2//
(AVŚ_5,3.3a) mama devā vihave santu sarva indravanto maruto viṣṇur agniḥ /
(AVŚ_5,3.3c) mamāntarikṣam urulokam astu mahyaṃ vātaḥ pavatāṃ kāmāyāsmai //3//
(AVŚ_5,3.4a) mahyaṃ yajantāṃ mama yānīṣṭākūtiḥ satyā manaso me astu /
(AVŚ_5,3.4c) eno mā ni gāṃ katamac canāhaṃ viśve devā abhi rakṣantu meha //4//
(AVŚ_5,3.5a) mayi devā draviṇam ā yajantāṃ mayi āśīr astu mayi devahūtiḥ /
(AVŚ_5,3.5c) daivāḥ hotāraḥ saniṣan na etad ariṣṭāḥ syāma tanvā suvīrāḥ //5//
(AVŚ_5,3.6a) daivīḥ ṣaḍ urvīr uru naḥ kṛṇota viśve devāsa iha mādayadhvam /
(AVŚ_5,3.6c) mā no vidad abhibhā mo aśastir mā no vidad vṛjinā dveṣyā yā //6//
(AVŚ_5,3.7a) tisro devīr mahi naḥ śarma yachata prajāyai nas tanve yac ca puṣṭam /
(AVŚ_5,3.7c) mā hāsmahi prajayā mā tanūbhir mā radhāma dviṣate soma rājan //7//
(AVŚ_5,3.8a) uruvyacā no mahiṣaḥ śarma yachatv asmin have puruhūtaḥ purukṣu /
(AVŚ_5,3.8c) sa naḥ prajāyai haryaśva mṛḍendra mā no rīriṣo mā parā dāḥ //8//
(AVŚ_5,3.9a) dhātā vidhātā bhuvanasya yas patir devaḥ savitābhimātiṣāhaḥ /
(AVŚ_5,3.9c) ādityā rudrā aśvinobhā devāḥ pāntu yajamānaṃ nirṛthāt //9//
(AVŚ_5,3.10a) ye naḥ sapatnā apa te bhavantv indrāgnibhyām ava bādhāmaha enān /
(AVŚ_5,3.10c) ādityā rudrā uparispṛśo no ugraṃ cettāram adhirājam akrata //10//
(AVŚ_5,3.11a) arvāñcam indram amuto havāmahe yo gojid dhanajid aśvajid yaḥ /
(AVŚ_5,3.11c) imaṃ no yajñaṃ vihave śṛṇotv asmākam abhūr haryaśva medī //11//
(AVŚ_5,4.1a) yo giriṣv ajāyathā vīrudhāṃ balavattamaḥ /
(AVŚ_5,4.1c) kuṣṭhehi takmanāśana takmānaṃ nāśayann itaḥ //1//
(AVŚ_5,4.2a) suparṇasuvane girau jātaṃ himavatas pari /
(AVŚ_5,4.2c) dhanair abhi śrutvā yanti vidur hi takmanāśanam //2//
(AVŚ_5,4.3a) aśvattho devasadanas tṛtīyasyām ito divi /
(AVŚ_5,4.3c) tatrāmṛtasya cakṣaṇaṃ devāḥ kuṣṭham avanvata //3//
(AVŚ_5,4.4a) hiraṇyayī naur acarad dhiraṇyabandhanā divi /
(AVŚ_5,4.4c) tatrāmṛtasya puṣpaṃ devāḥ kuṣṭham avanvata //4//
(AVŚ_5,4.5a) hiraṇyayāḥ panthāna āsann aritrāṇi hiraṇyayā /
(AVŚ_5,4.5c) nāvo hiraṇyayīr āsan yābhiḥ kuṣṭhaṃ nirāvahan //5//
(AVŚ_5,4.6a) imaṃ me kuṣṭha pūruṣaṃ tam ā vaha taṃ niṣ kuru /
(AVŚ_5,4.6c) tam u me agadaṃ kṛdhi //6//
(AVŚ_5,4.7a) devebhyo adhi jāto 'si somasyāsi sakhā hitaḥ /
(AVŚ_5,4.7c) sa prāṇāya vyānāya cakṣuṣe me asmai mṛḍa //7//
(AVŚ_5,4.8a) udaṅ jāto himavataḥ sa prācyāṃ nīyase janam /
(AVŚ_5,4.8c) tatra kuṣṭhasya nāmāny uttamāni vi bhejire //8//
(AVŚ_5,4.9a) uttamo nāma kuṣṭhasy uttamo nāma te pitā /
(AVŚ_5,4.9c) yakṣmaṃ ca sarvaṃ nāśaya takmānaṃ cārasaṃ kṛdhi //9//
(AVŚ_5,4.10a) śīrṣāmayam upahatyām akṣyos tanvo rapaḥ /
(AVŚ_5,4.10c) kuṣṭhas tat sarvaṃ niṣ karad daivaṃ samaha vṛṣṇyam //10//
(AVŚ_5,5.1a) rātrī mātā nabhaḥ pitāryamā te pitāmahaḥ /
(AVŚ_5,5.1c) silācī nāma vā asi sā devānām asi svasā //1//
(AVŚ_5,5.2a) yas tvā pibati jīvati trāyase puruṣaṃ tvam /
(AVŚ_5,5.2c) bhartrī hi śaśvatām asi janānāṃ ca nyañcanī //2//
(AVŚ_5,5.3a) vṛkṣaṃvṛkṣam ā rohasi vṛṣaṇyantīva kanyalā /
(AVŚ_5,5.3c) jayantī pratyātiṣṭhantī sparaṇī nāma vā asi //3//
(AVŚ_5,5.4a) yad daṇḍena yad iṣvā yad vārur harasā kṛtam /
(AVŚ_5,5.4c) tasya tvam asi niṣkṛtiḥ semaṃ niṣ kṛdhi pūruṣam //4//
(AVŚ_5,5.5a) bhadrāt plakṣān nis tiṣṭhasy aśvatthāt khadirād dhavāt /
(AVŚ_5,5.5c) bhadrān nyagrodhāt parṇāt sā na ehy arundhati //5//
(AVŚ_5,5.6a) hiraṇyavarṇe subhage sūryavarṇe vapuṣṭame /
(AVŚ_5,5.6c) rutaṃ gachāsi niṣkṛte niṣkṛtir nāma vā asi //6//
(AVŚ_5,5.7a) hiraṇyavarṇe subhage śuṣme lomaśavakṣane /
(AVŚ_5,5.7c) apām asi svasā lākṣe vāto hātmā babhūva te //7//
(AVŚ_5,5.8a) silācī nāma kānīno 'jababhru pitā tava /
(AVŚ_5,5.8c) aśvo yamasya yaḥ śyāvas tasya hāsnāsy ukṣitā //8//
(AVŚ_5,5.9a) aśvasyāsnaḥ saṃpatitā sā vṛkṣāṃ abhi siṣyade /
(AVŚ_5,5.9c) sarā patatriṇī bhūtvā sā na ehy arundhati //9//
(AVŚ_5,6.1a) brahma jajñānaṃ prathamaṃ purastād vi sīmataḥ suruco vena āvaḥ /
(AVŚ_5,6.1c) sa budhnyā upamā asya viṣṭhāḥ sataś ca yonim asataś ca vi vaḥ //1//
(AVŚ_5,6.2a) anāptā ye vaḥ prathamā yāni karmāṇi cakrire /
(AVŚ_5,6.2c) vīrān no atra mā dabhan tad va etat puro dadhe //2//
(AVŚ_5,6.3a) sahasradhāra eva te sam asvaran divo nāke madhujihvā asaścataḥ /
(AVŚ_5,6.3c) tasya spaśo na ni miṣanti bhūrṇayaḥ padepade pāśinaḥ santi setave //3//
(AVŚ_5,6.4a) pary ū ṣu pra dhanvā vājasātaye pari vṛtrāṇi sakṣaṇiḥ /
(AVŚ_5,6.4c) dviṣas tad adhy arṇaveneyase sanisraso nāmāsi trayodaśo māsa indrasya gṛhaḥ //4//
(AVŚ_5,6.5a) nv etenārātsīr asau svāhā /
(AVŚ_5,6.5c) tigmāyudhau tigmahetī suśevau somārudrāv iha su mṛḍataṃ naḥ //5//
(AVŚ_5,6.6a) avaitenārātsīr asau svāhā /
(AVŚ_5,6.6c) tigmāyudhau tigmahetī suśevau somārudrāv iha su mṛḍataṃ naḥ //6//
(AVŚ_5,6.7a) apaitenārātsīr asau svāhā /
(AVŚ_5,6.7c) tigmāyudhau tigmahetī suśevau somārudrāv iha su mṛḍataṃ naḥ //7//
(AVŚ_5,6.8a) mumuktam asmān duritād avadyāj juṣethām yajñam amṛtam asmāsu dhattam //8//
(AVŚ_5,6.9a) cakṣuṣo hete manaso hete brahmaṇo hete tapasaś ca hete /
(AVŚ_5,6.9c) menyā menir asy amenayas te santu ye 'smāṃ abhyaghāyanti //9//
(AVŚ_5,6.10a) yo 'smāṃś cakṣuṣā manasā cittyākūtyā ca yo aghāyur abhidāsāt /
(AVŚ_5,6.10c) tvaṃ tān agne menyāmenīn kṛṇu svāhā //10//
(AVŚ_5,6.11a) indrasya gṛho 'si /
(AVŚ_5,6.11c) taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena //11//
(AVŚ_5,6.12a) indrasya śarmāsi /
(AVŚ_5,6.12c) taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena //12//
(AVŚ_5,6.13a) indrasya varmāsi /
(AVŚ_5,6.13c) taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena //13//
(AVŚ_5,6.14a) indrasya varūtham asi /
(AVŚ_5,6.14c) taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena //14//
(AVŚ_5,7.1a) ā no bhara mā pari ṣṭhā arāte mā no rakṣīr dakṣiṇāṃ nīyamānām /
(AVŚ_5,7.1c) namo vīrtsāyā asamṛddhaye namo astv arātaye //1//
(AVŚ_5,7.2a) yam arāte purodhatse puruṣaṃ parirāpiṇam /
(AVŚ_5,7.2c) namas te tasmai kṛṇmo mā vaniṃ vyathayīr mama //2//
(AVŚ_5,7.3a) pra ṇo vanir devakṛtā divā naktaṃ ca kalpatām /
(AVŚ_5,7.3c) arātim anupremo vayaṃ namo astv arātaye //3//
(AVŚ_5,7.4a) sarasvatīm anumatiṃ bhagaṃ yanto havāmahe /
(AVŚ_5,7.4c) vācam juṣṭāṃ madhumatīm avādiṣaṃ devānāṃ devahūtiṣu //4//
(AVŚ_5,7.5a) yaṃ yācāmy ahaṃ vācā sarasvatyā manoyujā /
(AVŚ_5,7.5c) śraddhā tam adya vindatu dattā somena babhruṇā //5//
(AVŚ_5,7.6a) mā vaniṃ mā vācaṃ no vīrtsīr ubhāv indrāgnī ā bharatāṃ no vasūni /
(AVŚ_5,7.6c) sarve no adya ditsanto 'rātiṃ prati haryata //6//
(AVŚ_5,7.7a) paro 'pehy asamṛddhe vi te hetiṃ nayāmasi /
(AVŚ_5,7.7c) veda tvāhaṃ nimīvantīṃ nitudantīm arāte //7//
(AVŚ_5,7.8a) uta nagnā bobhuvatī svapnayā sacase janam /
(AVŚ_5,7.8c) arāte cittaṃ vīrtsanty ākūtiṃ puruṣasya ca //8//
(AVŚ_5,7.9a) yā mahatī mahonmānā viśvā āśā vyānaśe /
(AVŚ_5,7.9c) tasyai hiraṇyakeśyai nirṛtyā akaraṃ namaḥ //9//
(AVŚ_5,7.10a) hiraṇyavarṇā subhagā hiraṇyakaśipur mahī /
(AVŚ_5,7.10c) tasyai hiraṇyadrāpaye 'rātyā akaraṃ namaḥ //10//
(AVŚ_5,8.1a) vaikaṅkatenedhmena devebhya ājyaṃ vaha /
(AVŚ_5,8.1c) agne tāṃ iha mādaya sarva ā yantu me havam //1//
(AVŚ_5,8.2a) indrā yāhi me havam idaṃ kariṣyāmi tac chṛṇu /
(AVŚ_5,8.2c) ima aindrā atisarā ākūtiṃ saṃ namantu me /
(AVŚ_5,8.2e) tebhiḥ śakema vīryaṃ jātavedas tanūvaśin //2//
(AVŚ_5,8.3a) yad asāv amuto devā adevaḥ saṃścikīrṣati /
(AVŚ_5,8.3c) mā tasyāgnir havyaṃ vākṣīd dhavaṃ devā asya mopa gur mamaiva havam etana //3//
(AVŚ_5,8.4a) ati dhāvatātisarā indrasya vacasā hata /
(AVŚ_5,8.4c) aviṃ vṛka iva mathnīta sa vo jīvan mā moci prāṇam asyāpi nahyata //4//
(AVŚ_5,8.5a) yam amī purodadhire brahmāṇam apabhūtaye /
(AVŚ_5,8.5c) indra sa te adhaspadaṃ taṃ praty asyāmi mṛtyave //5//
(AVŚ_5,8.6a) yadi preyur devapurā brahma varmāṇi cakrire /
(AVŚ_5,8.6c) tanūpānaṃ paripāṇaṃ kṛṇvānā yad upocire sarvaṃ tad arasaṃ kṛdhi //6//
(AVŚ_5,8.7a) yān asāv atisarāṃś cakāra kṛṇavac ca yān /
(AVŚ_5,8.7c) tvaṃ tān indra vṛtrahan pratīcaḥ punar ā kṛdhi yathāmuṃ tṛṇahāṃ janam //7//
(AVŚ_5,8.8a) yathendra udvācanaṃ labdhvā cakre adhaspadam /
(AVŚ_5,8.8c) kṛṇve 'ham adharān tathā amūñ chaśvatībhyaḥ samābhyaḥ //8//
(AVŚ_5,8.9a) atrainān indra vṛtrahann ugro marmaṇi vidhya /
(AVŚ_5,8.9c) atraivainān abhi tiṣṭhendra medy ahaṃ tava /
(AVŚ_5,8.9e) anu tvendrā rabhāmahe syāma sumatau tava //9//
(AVŚ_5,9.1a) dive svāhā //1//
(AVŚ_5,9.2a) pṛthivyai svāhā //2//
(AVŚ_5,9.3a) antarikṣāya svāhā //3//
(AVŚ_5,9.4a) antarikṣāya svāhā //4//
(AVŚ_5,9.5a) dive svāhā //5//
(AVŚ_5,9.6a) pṛthivyai svāhā //6//
(AVŚ_5,9.7a) sūryo me cakṣur vātaḥ prāṇo 'ntarikṣam ātmā pṛthivī śarīram /
(AVŚ_5,9.7c) astṛto nāmāham ayam asmi sa ātmānaṃ ni dadhe dyāvāpṛthivībhyāṃ gopīthāya //7//
(AVŚ_5,9.8a) ud āyur ud balam ut kṛtam ut kṛtyām un manīṣām ud indriyam /
(AVŚ_5,9.8c) āyuṣkṛd āyuṣpatnī svadhāvantau gopā me staṃ gopāyataṃ mā /
(AVŚ_5,9.8e) ātmasadau me staṃ mā mā hiṃsiṣṭam //8//
(AVŚ_5,10.1a) aśmavarma me 'si yo mā prācyā diśo 'ghāyur abhidāsāt /
(AVŚ_5,10.1c) etat sa ṛchāt //1//
(AVŚ_5,10.2a) aśmavarma me 'si yo mā dakṣiṇāyā diśo 'ghāyur abhidāsāt /
(AVŚ_5,10.2c) etat sa ṛchāt //2//
(AVŚ_5,10.3a) aśmavarma me 'si yo mā pratīcyā diśo 'ghāyur abhidāsāt /
(AVŚ_5,10.3c) etat sa ṛchāt //3//
(AVŚ_5,10.4a) aśmavarma me 'si yo modīcyā diśo 'ghāyur abhidāsāt /
(AVŚ_5,10.4c) etat sa ṛchāt //4//
(AVŚ_5,10.5a) aśmavarma me 'si yo mā dhruvāyā diśo 'ghāyur abhidāsāt /
(AVŚ_5,10.5c) etat sa ṛchāt //5//
(AVŚ_5,10.6a) aśmavarma me 'si yo mordhvāyā diśo 'ghāyur abhidāsāt /
(AVŚ_5,10.6c) etat sa ṛchāt //6//
(AVŚ_5,10.7a) aśmavarma me 'si yo mā diśām antardeśebhyo 'ghāyur abhidāsāt /
(AVŚ_5,10.7c) etat sa ṛchāt //7//
(AVŚ_5,10.8a) bṛhatā mana upa hvaye mātariśvanā prāṇāpānau /
(AVŚ_5,10.8c) sūryāc cakṣur antarikṣāc chrotraṃ pṛthivyāḥ śarīram /
(AVŚ_5,10.8e) sarasvatyā vācam upa hvayāmahe manoyujā //8//
(AVŚ_5,11.1a) kathaṃ mahe asurāyābravīr iha kathaṃ pitre haraye tveṣanṛmṇaḥ /
(AVŚ_5,11.1c) pṛśniṃ varuṇa dakṣiṇāṃ dadāvān punarmagha tvaṃ manasācikitsīḥ //1//
(AVŚ_5,11.2a) na kāmena punarmagho bhavāmi saṃ cakṣe kaṃ pṛśnim etām upāje /
(AVŚ_5,11.2c) kena nu tvam atharvan kāvyena kena jātenāsi jātavedāḥ //2//
(AVŚ_5,11.3a) satyam ahaṃ gabhīraḥ kāvyena satyaṃ jātenāsmi jātavedāḥ /
(AVŚ_5,11.3c) na me dāso nāryo mahitvā vrataṃ mīmāya yad ahaṃ dhariṣye //3//
(AVŚ_5,11.4a) na tvad anyaḥ kavitaro na medhayā dhīrataro varuṇa svadhāvan /
(AVŚ_5,11.4c) tvaṃ tā viśvā bhuvanāni vettha sa cin nu tvaj jano māyī bibhāya //4//
(AVŚ_5,11.5a) tvaṃ hy aṅga varuṇa svadhāvan viśvā vettha janima supraṇīte /
(AVŚ_5,11.5c) kiṃ rajasa enā paro anyad asty enā kiṃ pareṇāvaram amura //5//
(AVŚ_5,11.6a) ekaṃ rajasa enā paro anyad asty enā para ekena durṇaśaṃ cid arvāk /
(AVŚ_5,11.6c) tat te vidvān varuṇa pra bravīmy adhovacasaḥ paṇayo bhavantu nīcair dāsā upa sarpantu bhūmim //6//
(AVŚ_5,11.7a) tvaṃ hy aṅga varuṇa bravīṣi punarmagheṣv avadyāni bhūri /
(AVŚ_5,11.7c) mo ṣu paṇīṃr abhy etāvato bhūn mā tvā vocann arādhasaṃ janāsaḥ //7//
(AVŚ_5,11.8a) mā mā vocann arādhasaṃ janāsaḥ punas te pṛśniṃ jaritar dadāmi /
(AVŚ_5,11.8c) stotraṃ me viśvam ā yāhi śacībhir antar viśvāsu mānuṣīṣu dikṣu //8//
(AVŚ_5,11.9a) ā te stotrāṇy udyatāni yantv antar viśvāsu mānuṣīṣu dikṣu /
(AVŚ_5,11.9c) dehi nu me yan me adatto asi yujyo me saptapadaḥ sakhāsi //9//
(AVŚ_5,11.10a) samā nau bandhur varuṇa samā jā vedāhaṃ tad yan nāv eṣā samā jā /
(AVŚ_5,11.10c) dadāmi tad yat te adatto asmi yujyas te saptapadaḥ sakhāsmi //10//
(AVŚ_5,11.11a) devo devāya gṛṇate vayodhā vipro viprāya stuvate sumedhāḥ /
(AVŚ_5,11.11c) ajījano hi varuṇa svadhāvann atharvāṇaṃ pitaraṃ devabandhum /
(AVŚ_5,11.11e) tasmā u rādhaḥ kṛṇuhi supraśastaṃ sakhā no asi paramaṃ ca bandhuḥ //11//
(AVŚ_5,12.1a) samiddho adya manuṣo duroṇe devo devān yajasi jātavedaḥ /
(AVŚ_5,12.1c) ā ca vaha mitramahaś cikitvān tvaṃ dūtaḥ kavir asi pracetāḥ //1//
(AVŚ_5,12.2a) tanūnapāt patha ṛtasya yānān madhvā samañjant svadayā sujihva /
(AVŚ_5,12.2c) manmāni dhībhir uta yajñam ṛndhan devatrā ca kṛṇuhy adhvaram naḥ //2//
(AVŚ_5,12.3a) ājuhvāna īḍyo bandyaś cā yāhy agne vasubhiḥ sajoṣāḥ /
(AVŚ_5,12.3c) tvaṃ devānām asi yahva hotā sa enān yakṣīṣito yajīyān //3//
(AVŚ_5,12.4a) prācīnaṃ barhiḥ pradiśā pṛthivyā vastor asyā vṛjyate agre ahnām /
(AVŚ_5,12.4c) vy u prathate vitaraṃ varīyo devebhyo aditaye syonam //4//
(AVŚ_5,12.5a) vyacasvatīr urviyā vi śrayantāṃ patibhyo na janayaḥ śumbhamānāḥ /
(AVŚ_5,12.5c) devīr dvāro bṛhatīr viśvaminvā devebhyo bhavata suprāyaṇāḥ //5//
(AVŚ_5,12.6a) ā suṣvayantī yajate upāke uṣāsānaktā sadatāṃ ni yonau /
(AVŚ_5,12.6c) divye yoṣaṇe bṛhatī surukme adhi śriyaṃ śukrapiśaṃ dadhāne //6//
(AVŚ_5,12.7a) daivyā hotārā prathamā suvācā mimānā yajñaṃ manuṣo yajadhyai /
(AVŚ_5,12.7c) pracodayantā vidatheṣu kārū prācīnaṃ jyotiḥ pradiśā diśantā //7//
(AVŚ_5,12.8a) ā no yajñaṃ bhāratī tūyam etv iḍā manuṣvad iha cetayantī /
(AVŚ_5,12.8c) tisro devīr barhir edaṃ syonaṃ sarasvatīḥ svapasaḥ sadantām //8//
(AVŚ_5,12.9a) ya ime dyāvāpṛthivī janitrī rūpair apiṃśad bhuvanāni viśvā /
(AVŚ_5,12.9c) tam adya hotar iṣito yajīyān devaṃ tvaṣṭāram iha yakṣi vidvān //9//
(AVŚ_5,12.10a) upāvasṛja tmanyā samañjan devānāṃ pātha ṛtuthā havīṃṣi /
(AVŚ_5,12.10c) vanaspatiḥ śamitā devo agniḥ svadantu havyaṃ madhunā ghṛtena //10//
(AVŚ_5,12.11a) sadyo jāto vy amimīta yajñam agnir devānām abhavat purogāḥ /
(AVŚ_5,12.11c) asya hotuḥ praśiṣy ṛtasya vāci svāhākṛtaṃ havir adantu devāḥ //11//
(AVŚ_5,13.1a) dadir hi mahyaṃ varuṇo divaḥ kavir vacobhir ugrair ni riṇāmi te viṣam /
(AVŚ_5,13.1c) khātam akhātam uta saktam agrabham ireva dhanvan ni jajāsa te viṣam //1//
(AVŚ_5,13.2a) yat te apodakaṃ viṣaṃ tat ta etāsv agrabham /
(AVŚ_5,13.2c) gṛhṇāmi te madhyamam uttamaṃ rasam utāvamam bhiyasā neśad ād u te //2//
(AVŚ_5,13.3a) vṛṣā me ravo nabhasā na tanyatur ugreṇa te vacasā bādha ād u te /
(AVŚ_5,13.3c) ahaṃ tam asya nṛbhir agrabham rasaṃ tamasa iva jyotir ud etu sūryaḥ //3//
(AVŚ_5,13.4a) cakṣuṣā te cakṣur hanmi viṣeṇa hanmi te viṣam /
(AVŚ_5,13.4c) ahe mriyasva mā jīvīḥ pratyag abhy etu tvā viṣam //4//
(AVŚ_5,13.5a) kairāta pṛśna upatṛṇya babhra ā me śṛṇutāsitā alīkāḥ /
(AVŚ_5,13.5c) mā me sakhyuḥ stāmānam api ṣṭhātāśrāvayanto ni viṣe ramadhvam //5//
(AVŚ_5,13.6a) asitasya taimātasya babhror apodakasya ca /
(AVŚ_5,13.6c) sātrāsāhasyāhaṃ manyor ava jyām iva dhanvano vi muñcāmi rathāṃ iva //6//
(AVŚ_5,13.7a) āligī ca viligī ca pitā ca matā ca /
(AVŚ_5,13.7c) vidma vaḥ sarvato bandhv arasāḥ kiṃ kariṣyatha //7//
(AVŚ_5,13.8a) urugūlāyā duhitā jātā dāsy asiknyā /
(AVŚ_5,13.8c) prataṅkaṃ dadruṣīṇāṃ sarvāsām arasam viṣam //8//
(AVŚ_5,13.9a) karṇā śvāvit tad abravīd girer avacarantikā /
(AVŚ_5,13.9c) yāḥ kāś cemāḥ khanitrimās tāsām arasatamaṃ viṣam //9//
(AVŚ_5,13.10a) tābuvaṃ na tābuvaṃ na ghet tvam asi tābuvam /
(AVŚ_5,13.10c) tābuvenārasaṃ viṣam //10//
(AVŚ_5,13.11a) tastuvaṃ na tastuvaṃ na ghet tvam asi tastuvam /
(AVŚ_5,13.11c) tastuvenārasaṃ viṣam //11//
(AVŚ_5,14.1a) suparṇas tvānv avindat sūkaras tvākhanan nasā /
(AVŚ_5,14.1c) dipsauṣadhe tvaṃ dipsantam ava kṛtyākṛtaṃ jahi //1//
(AVŚ_5,14.2a) ava jahi yātudhānān ava kṛtyākṛtaṃ jahi /
(AVŚ_5,14.2c) atho yo asmān dipsati tam u tvaṃ jahy oṣadhe //2//
(AVŚ_5,14.3a) riśyasyeva parīśāsaṃ parikṛtya pari tvacaḥ /
(AVŚ_5,14.3c) kṛtyāṃ kṛtyākṛte devā niṣkam iva prati muñcata //3//
(AVŚ_5,14.4a) punaḥ kṛtyāṃ kṛtyākṛte hastagṛhya parā ṇaya /
(AVŚ_5,14.4c) samakṣam asmā ā dhehi yathā kṛtyākṛtam hanat //4//
(AVŚ_5,14.5a) kṛtyāḥ santu kṛtyākṛte śapathaḥ śapathīyate /
(AVŚ_5,14.5c) sukho ratha iva vartatāṃ kṛtyā kṛtyākṛtaṃ punaḥ //5//
(AVŚ_5,14.6a) yadi strī yadi vā pumān kṛtyāṃ cakāra pāpmane /
(AVŚ_5,14.6c) tām u tasmai nayāmasy aśvam ivāśvābhidhānyā //6//
(AVŚ_5,14.7a) yadi vāsi devakṛtā yadi vā puruṣaiḥ kṛtā /
(AVŚ_5,14.7c) tāṃ tvā punar ṇayāmasīndreṇa sayujā vayam //7//
(AVŚ_5,14.8a) agne pṛtanāṣāṭ pṛtanāḥ sahasva /
(AVŚ_5,14.8c) punaḥ kṛtyāṃ kṛtyākṛte pratiharaṇena harāmasi //8//
(AVŚ_5,14.9a) kṛtavyadhani vidhya taṃ yaś cakāra tam ij jahi /
(AVŚ_5,14.9c) na tvām acakruṣe vayaṃ vadhāya saṃ śiśīmahi //9//
(AVŚ_5,14.10a) putra iva pitaraṃ gacha svaja ivābhiṣṭhito daśa /
(AVŚ_5,14.10c) bandham ivāvakrāmī gacha kṛtye kṛtyākṛtaṃ punaḥ //10//
(AVŚ_5,14.11a) ud eṇīva vāraṇy abhiskandaṃ mṛgīva /
(AVŚ_5,14.11c) kṛtyā kartāram ṛchatu //11//
(AVŚ_5,14.12a) iṣvā ṛjīyaḥ patatu dyāvāpṛthivī taṃ prati /
(AVŚ_5,14.12c) sā taṃ mṛgam iva gṛhṇātu kṛtyā kṛtyākṛtaṃ punaḥ //12//
(AVŚ_5,14.13a) agnir ivaitu pratikūlam anukūlam ivodakam /
(AVŚ_5,14.13c) sukho ratha iva vartatāṃ kṛtyā kṛtyākṛtaṃ punaḥ //13//
(AVŚ_5,15.1a) ekā ca me daśa ca me 'pavaktāra oṣadhe /
(AVŚ_5,15.1c) ṛtajāta ṛtāvari madhu me madhulā karaḥ //1//
(AVŚ_5,15.2a) dve ca me viṃśatiś ca me 'pavaktāra oṣadhe /
(AVŚ_5,15.2c) ṛtajāta ṛtāvari madhu me madhulā karaḥ //2//
(AVŚ_5,15.3a) tisraś ca me triṃśac ca me 'pavaktāra oṣadhe /
(AVŚ_5,15.3c) ṛtajāta ṛtāvari madhu me madhulā karaḥ //3//
(AVŚ_5,15.4a) catasraś ca me catvāriṃśac ca me 'pavaktāra oṣadhe /
(AVŚ_5,15.4c) ṛtajāta ṛtāvari madhu me madhulā karaḥ //4//
(AVŚ_5,15.5a) pañca ca me pañcāśac ca me 'pavaktāra oṣadhe /
(AVŚ_5,15.5c) ṛtajāta ṛtāvari madhu me madhulā karaḥ //5//
(AVŚ_5,15.6a) ṣaṭ ca me ṣaṣṭiś ca me 'pavaktāra oṣadhe /
(AVŚ_5,15.6c) ṛtajāta ṛtāvari madhu me madhulā karaḥ //6//
(AVŚ_5,15.7a) sapta ca me saptatiś ca me 'pavaktāra oṣadhe /
(AVŚ_5,15.7c) ṛtajāta ṛtāvari madhu me madhulā karaḥ //7//
(AVŚ_5,15.8a) aṣṭa ca me 'śītiś ca me 'pavaktāra oṣadhe /
(AVŚ_5,15.8c) ṛtajāta ṛtāvari madhu me madhulā karaḥ //8//
(AVŚ_5,15.9a) nava ca me navatiś ca me 'pavaktāra oṣadhe /
(AVŚ_5,15.9c) ṛtajāta ṛtāvari madhu me madhulā karaḥ //9//
(AVŚ_5,15.10a) daśa ca me śataṃ ca me 'pavaktāra oṣadhe /
(AVŚ_5,15.10c) ṛtajāta ṛtāvari madhu me madhulā karaḥ //10//
(AVŚ_5,15.11a) śataṃ ca me sahasraṃ cāpavaktāra oṣadhe /
(AVŚ_5,15.11c) ṛtajāta ṛtāvari madhu me madhulā karaḥ //11//
(AVŚ_5,16.1a) yady ekavṛṣo 'si sṛjāraso 'si //1//
(AVŚ_5,16.2a) yadi dvivṛṣo 'si sṛjāraso 'si //2//
(AVŚ_5,16.3a) yadi trivṛso 'si sṛjāraso 'si //3//
(AVŚ_5,16.4a) yadi caturvṛṣo 'si sṛjāraso 'si //4//
(AVŚ_5,16.5a) yadi pañcavṛṣo 'si sṛjāraso 'si //5//
(AVŚ_5,16.6a) yadi ṣaḍvṛṣo 'si sṛjāraso 'si //6//
(AVŚ_5,16.7a) yadi saptavṛṣo 'si sṛjāraso 'si //7//
(AVŚ_5,16.8a) yady aṣṭavṛṣo 'si sṛjāraso 'si //8//
(AVŚ_5,16.9a) yadi navavṛṣo 'si sṛjāraso 'si //9//
(AVŚ_5,16.10a) yadi daśavṛṣo 'si sṛjāraso 'si //10//
(AVŚ_5,16.11a) yady ekādaśo 'si so 'podako 'si //11//
(AVŚ_5,17.1a) te 'vadan prathamā brahmakilbiṣe 'kūpāraḥ salilo mātariśvā /
(AVŚ_5,17.1c) vīḍuharās tapa ugraṃ mayobhūr āpo devīḥ prathamajā ṛtasya //1//
(AVŚ_5,17.2a) somo rājā prathamo brahmajāyāṃ punaḥ prāyachad ahṛṇīyamānaḥ /
(AVŚ_5,17.2c) anvartitā varuṇo mitra āsīd agnir hotā hastagṛhyā nināya //2//
(AVŚ_5,17.3a) hastenaiva grāhya ādhir asyā brahmajāyeti ced avocat /
(AVŚ_5,17.3c) na dūtāya praheyā tastha eṣā tathā rāṣṭraṃ gupitaṃ kṣatriyasya //3//
(AVŚ_5,17.4a) yām āhus tārakaiṣā vikeśīti duchunāṃ grāmam avapadyamānām /
(AVŚ_5,17.4c) sā brahmajāyā vi dunoti rāṣṭraṃ yatra prāpādi śaśa ulkuṣīmān //4//
(AVŚ_5,17.5a) brahmacārī carati veviṣad viṣaḥ sa devānāṃ bhavaty ekam aṅgam /
(AVŚ_5,17.5c) tena jāyām anv avindad bṛhaspatiḥ somena nītāṃ juhvaṃ na devāḥ //5//
(AVŚ_5,17.6a) devā vā etasyām avadanta pūrve saptaṛṣayas tapasā ye niṣeduḥ /
(AVŚ_5,17.6c) bhīmā jāyā brāhmaṇasyāpanītā durdhāṃ dadhāti parame vyoman //6//
(AVŚ_5,17.7a) ye garbhā avapadyante jagad yac cāpalupyate /
(AVŚ_5,17.7c) vīrā ye tṛhyante mitho brahmajāyā hinasti tān //7//
(AVŚ_5,17.8a) uta yat patayo daśa striyāḥ pūrve abrāhmaṇāḥ /
(AVŚ_5,17.8c) brahmā ced dhastam agrahīt sa eva patir ekadhā //8//
(AVŚ_5,17.9a) brāhmaṇa eva patir na rājanyo na vaiśyaḥ /
(AVŚ_5,17.9c) tat sūryaḥ prabruvann eti pañcabhyo mānavebhyaḥ //9//
(AVŚ_5,17.10a) punar vai devā adaduḥ punar manuṣyā adaduḥ /
(AVŚ_5,17.10c) rājānaḥ satyaṃ gṛhṇānā brahmajāyāṃ punar daduḥ //10//
(AVŚ_5,17.11a) punardāya brahmajāyāṃ kṛtvā devair nikilbiṣam /
(AVŚ_5,17.11c) ūrjaṃ pṛthivyā bhaktvorugāyam upāsate //11//
(AVŚ_5,17.12a) nāsya jāyā śatavāhī kalyāṇī talpam ā śaye /
(AVŚ_5,17.12c) yasmin rāṣṭre nirudhyate brahmajāyācittyā //12//
(AVŚ_5,17.13a) na vikarṇaḥ pṛthuśirās tasmin veśmani jāyate /
(AVŚ_5,17.13c) yasmin rāṣṭre nirudhyate brahmajāyācittyā //13//
(AVŚ_5,17.14a) nāsya kṣattā niṣkagrīvaḥ sūnānām ety agrataḥ /
(AVŚ_5,17.14c) yasmin rāṣṭre nirudhyate brahmajāyācittyā //14//
(AVŚ_5,17.15a) nāsya śvetaḥ kṛṣṇakarṇo dhuri yukto mahīyate /
(AVŚ_5,17.15c) yasmin rāṣṭre nirudhyate brahmajāyācittyā //15//
(AVŚ_5,17.16a) nāsya kṣetre puṣkariṇī nāṇḍīkaṃ jāyate bisam /
(AVŚ_5,17.16c) yasmin rāṣṭre nirudhyate brahmajāyācittyā //16//
(AVŚ_5,17.17a) nāsmai pṛśniṃ vi duhanti ye 'syā doham upāsate /
(AVŚ_5,17.17c) yasmin rāṣṭre nirudhyate brahmajāyācittyā //17//
(AVŚ_5,17.18a) nāsya dhenuḥ kalyāṇī nānaḍvānt sahate dhuram /
(AVŚ_5,17.18c) vijānir yatra brahmaṇo rātriṃ vasati pāpayā //18//
(AVŚ_5,18.1a) naitāṃ te devā adadus tubhyaṃ nṛpate attave /
(AVŚ_5,18.1c) mā brāhmaṇasya rājanya gāṃ jighatso anādyām //1//
(AVŚ_5,18.2a) akṣadrugdho rājanyaḥ pāpa ātmaparājitaḥ /
(AVŚ_5,18.2c) sa brāhmaṇasya gām adyād adya jīvāni mā śvaḥ //2//
(AVŚ_5,18.3a) āviṣṭitāghaviṣā pṛdākūr iva carmaṇā /
(AVŚ_5,18.3c) sā brāhmaṇasya rājanya tṛṣṭaiṣā gaur anādyā //3//
(AVŚ_5,18.4a) nir vai kṣatraṃ nayati hanti varco 'gnir ivārabdho vi dunoti sarvam /
(AVŚ_5,18.4c) yo brāhmaṇaṃ manyate annam eva sa viṣasya pibati taimātasya //4//
(AVŚ_5,18.5a) ya enaṃ hanti mṛduṃ manyamāno devapīyur dhanakāmo na cittāt /
(AVŚ_5,18.5c) saṃ tasyendro hṛdaye 'gnim indhe ubhe enaṃ dviṣṭo nabhasī carantam //5//
(AVŚ_5,18.6a) na brāhmaṇo hiṃsitavyo 'gniḥ priyatanor iva /
(AVŚ_5,18.6c) somo hy asya dāyāda indro asyābhiśastipāḥ //6//
(AVŚ_5,18.7a) śatāpāṣṭhāṃ ni girati tāṃ na śaknoti niḥkhidam /
(AVŚ_5,18.7c) annaṃ yo brahmaṇām malvaḥ svādv admīti manyate //7//
(AVŚ_5,18.8a) jihvā jyā bhavati kulmalaṃ vāṅ nāḍīkā dantās tapasābhidigdhāḥ /
(AVŚ_5,18.8c) tebhir brahmā vidhyati devapīyūn hṛdbalair dhanurbhir devajūtaiḥ //8//
(AVŚ_5,18.9a) tīkṣṇeṣavo brāhmaṇā hetimanto yām asyanti śaravyāṃ na sā mṛṣā /
(AVŚ_5,18.9c) anuhāya tapasā manyunā cota durād ava bhindanty enam //9//
(AVŚ_5,18.10a) ye sahasram arājann āsan daśaśatā uta /
(AVŚ_5,18.10c) te brāhmaṇasya gāṃ jagdhvā vaitahavyāḥ parābhavan //10//
(AVŚ_5,18.11a) gaur eva tān hanyamānā vaitahavyāṃ avātirat /
(AVŚ_5,18.11c) ye kesaraprābandhāyāś caramājām apeciran //11//
(AVŚ_5,18.12a) ekaśataṃ tā janatā yā bhūmir vyadhūnuta /
(AVŚ_5,18.12c) prajāṃ hiṃsitvā brāhmaṇīm asaṃbhavyaṃ parābhavan //12//
(AVŚ_5,18.13a) devapīyuś carati martyeṣu garagīrṇo bhavaty asthibhūyān /
(AVŚ_5,18.13c) yo brāhmaṇaṃ devabandhuṃ hinasti na sa pitṛyāṇam apy eti lokam //13//
(AVŚ_5,18.14a) agnir vai naḥ padavāyaḥ somo dāyāda ucyate /
(AVŚ_5,18.14c) hantābhiśastendras tathā tad vedhaso viduḥ //14//
(AVŚ_5,18.15a) iṣur iva digdhā nṛpate pṛdākūr iva gopate /
(AVŚ_5,18.15c) sā brāhmaṇasyeṣur ghorā tayā vidhyati pīyataḥ //15//
(AVŚ_5,19.1a) atimātram avardhanta nod iva divam aspṛśan /
(AVŚ_5,19.1c) bhṛguṃ hiṃsitvā sṛñjayā vaitahavyāḥ parābhavan //1//
(AVŚ_5,19.2a) ye bṛhatsāmānam āṅgirasam ārpayan brāhmaṇaṃ janāḥ /
(AVŚ_5,19.2c) petvas teṣām ubhayādam avis tokāny āvayat //2//
(AVŚ_5,19.3a) ye brāhmaṇaṃ pratyaṣṭhīvan ye vāsmiñ chulkam īṣire /
(AVŚ_5,19.3c) asnas te madhye kulyāyāḥ keśān khādanta āsate //3//
(AVŚ_5,19.4a) brahmagavī pacyamānā yāvat sābhi vijaṅgahe /
(AVŚ_5,19.4c) tejo rāṣṭrasya nir hanti na vīro jāyate vṛṣā //4//
(AVŚ_5,19.5a) krūram asyā āśasanaṃ tṛṣṭaṃ piśitam asyate /
(AVŚ_5,19.5c) kṣīraṃ yad asyāḥ pīyate tad vai pitṛṣu kilbiṣam //5//
(AVŚ_5,19.6a) ugro rājā manyamāno brāhmaṇaṃ yo jighatsati /
(AVŚ_5,19.6c) parā tat sicyate rāṣṭraṃ brāhmaṇo yatra jīyate //6//
(AVŚ_5,19.7a) aṣṭāpadī caturakṣī catuḥśrotrā caturhanuḥ /
(AVŚ_5,19.7c) dvyāsyā dvijihvā bhūtvā sā rāṣṭram ava dhūnute brahmajyasya //7//
(AVŚ_5,19.8a) tad vai rāṣṭram ā sravati nāvaṃ bhinnām ivodakam /
(AVŚ_5,19.8c) brahmāṇaṃ yatra hiṃsanti tad rāṣṭraṃ hanti duchunā //8//
(AVŚ_5,19.9a) taṃ vṛkṣā apa sedhanti chāyāṃ no mopa gā iti /
(AVŚ_5,19.9c) yo brāhmaṇasya sad dhanam abhi nārada manyate //9//
(AVŚ_5,19.10a) viṣam etad devakṛtaṃ rājā varuṇo 'bravīt /
(AVŚ_5,19.10c) na brāhmaṇasya gāṃ jagdhvā rāstre jāgāra kaś cana //10//
(AVŚ_5,19.11a) navaiva tā navatayo yā bhūmir vyadhūnuta /
(AVŚ_5,19.11c) prajāṃ hiṃsitvā brāhmaṇīm asaṃbhavyaṃ parābhavan //11//
(AVŚ_5,19.12a) yām mṛtāyānubadhnanti kūdyaṃ padayopanīm /
(AVŚ_5,19.12c) tad vai brahmajya te devā upastaraṇam abruvan //12//
(AVŚ_5,19.13a) aśrūṇi kṛpamānasya yāni jītasya vāvṛtuḥ /
(AVŚ_5,19.13c) taṃ vai brahmajya te devā apāṃ bhāgam adhārayan //13//
(AVŚ_5,19.14a) yena mṛtaṃ snapayanti śmaśrūṇi yenondate /
(AVŚ_5,19.14c) taṃ vai brahmajya te devā apāṃ bhāgam adhārayan //14//
(AVŚ_5,19.15a) na varṣaṃ maitrāvaruṇaṃ brahmajyam abhi varṣati /
(AVŚ_5,19.15c) nāsmai samitiḥ kalpate na mitraṃ nayate vaśam //15//
(AVŚ_5,20.1a) uccairghoṣo dundubhiḥ satvanāyan vānaspatyaḥ saṃbhṛta usṛiyābhiḥ /
(AVŚ_5,20.1c) vācaṃ kṣuṇuvāno damayant sapatnānt siṃha iva jeṣyann abhi taṃstanīhi //1//
(AVŚ_5,20.2a) siṃha ivāstānīd druvayo vibaddho 'bhikrandann ṛṣabho vāsitām iva /
(AVŚ_5,20.2c) vṛṣā tvaṃ vadhrayas te sapatnā aindras te śuṣmo abhimātiṣāhaḥ //2//
(AVŚ_5,20.3a) vṛṣeva yūthe sahasā vidāno gavyann abhi ruva saṃdhanājit /
(AVŚ_5,20.3c) śucā vidhya hṛdayaṃ pareṣāṃ hitvā grāmān pracyutā yantu śatravaḥ //3//
(AVŚ_5,20.4a) saṃjayan pṛtanā ūrdhvamāyur gṛhyā gṛhṇāno bahudhā vi cakṣva /
(AVŚ_5,20.4c) daivīṃ vācaṃ dundubha ā gurasva vedhāḥ śatrūṇām upa bharasva vedaḥ //4//
(AVŚ_5,20.5a) dundubher vācaṃ prayatāṃ vadantīm āśṛṇvatī nāthitā ghoṣabuddhā /
(AVŚ_5,20.5c) nārī putraṃ dhāvatu hastagṛhyāmitrī bhītā samare vadhānām //5//
(AVŚ_5,20.6a) pūrvo dundubhe pra vadāsi vācaṃ bhūmyāḥ pṛṣṭhe vada rocamānaḥ /
(AVŚ_5,20.6c) amitrasenām abhijañjabhāno dyumad vada dundubhe sūnṛtāvat //6//
(AVŚ_5,20.7a) antareme nabhasī ghoṣo astu pṛthak te dhvanayo yantu śībham /
(AVŚ_5,20.7c) abhi kranda stanayotpipānaḥ ślokakṛn mitratūryāya svardhī //7//
(AVŚ_5,20.8a) dhībhiḥ kṛtaḥ pra vadāti vācam ud dharṣaya satvanām āyudhāni /
(AVŚ_5,20.8c) indramedī satvano ni hvayasva mitrair amitrāṃ ava jaṅghanīhi //8//
(AVŚ_5,20.9a) saṃkrandanaḥ pravado dhṛṣṇuṣeṇaḥ pravedakṛd bahudhā grāmaghoṣī /
(AVŚ_5,20.9c) śriyo vanvano vayunāni vidvān kīrtim bahubhyo vi hara dvirāje //9//
(AVŚ_5,20.10a) śreyaḥketo vasujit sahīyānt saṃgrāmajit saṃśito brahmaṇāsi /
(AVŚ_5,20.10c) aṃśūn iva grāvādhiṣavaṇe adrir gavyan dundubhe'dhi nṛtya vedaḥ //10//
(AVŚ_5,20.11a) śatrūṣāṇ nīṣād abhimātiṣāho gaveṣaṇaḥ sahamāna udbhit /
(AVŚ_5,20.11c) vāgvīva mantraṃ pra bharasva vācam sāṃgrāmajityāyeṣam ud vadeha //11//
(AVŚ_5,20.12a) acyutacyut samado gamiṣṭho mṛdho jetā puraetāyodhyaḥ /
(AVŚ_5,20.12c) indreṇa gupto vidathā nicikyad dhṛddyotano dviṣatāṃ yāhi śībham //12//
(AVŚ_5,21.1a) vihṛdayaṃ vaimanasyaṃ vadāmitreṣu dundubhe /
(AVŚ_5,21.1c) vidveṣaṃ kaśmaśaṃ bhayam amitreṣu ni dadhmasy ava enān dundubhe jahi //1//
(AVŚ_5,21.2a) udvepamānā manasā cakṣuṣā hṛdayena ca /
(AVŚ_5,21.2c) dhāvantu bibhyato 'mitrāḥ pratrāsenājye hute //2//
(AVŚ_5,21.3a) vānaspatyaḥ saṃbhṛta usriyābhir viśvagotryaḥ /
(AVŚ_5,21.3c) pratrāsam amitrebhyo vadājyenābhighāritaḥ //3//
(AVŚ_5,21.4a) yathā mṛgāḥ saṃvijanta āraṇyāḥ puruṣād adhi /
(AVŚ_5,21.4c) eva tvaṃ dundubhe 'mitrān abhi kranda pra trāsayātho cittāni mohaya //4//
(AVŚ_5,21.5a) yathā vṛkād ajāvayo dhāvanti bahu bibhyatīḥ /
(AVŚ_5,21.5c) eva tvaṃ dundubhe 'mitrān abhi kranda pra trāsayātho cittāni mohaya //5//
(AVŚ_5,21.6a) yathā śyenāt patatriṇaḥ saṃvijante ahardivi siṃhasya stanathor yathā /
(AVŚ_5,21.6c) eva tvaṃ dundubhe 'mitrān abhi kranda pra trāsayātho cittāni mohaya //6//
(AVŚ_5,21.7a) parāmitrān dundubhinā hariṇasyājinena ca /
(AVŚ_5,21.7c) sarve devā atitrasan ye saṃgrāmasyeṣate //7//
(AVŚ_5,21.8a) yair indraḥ prakrīḍate padghoṣaiś chāyayā saha /
(AVŚ_5,21.8c) tair amitrās trasantu no 'mī ye yanty anīkaśaḥ //8//
(AVŚ_5,21.9a) jyāghoṣā dundubhayo 'bhi krośantu yā diśaḥ /
(AVŚ_5,21.9c) senāḥ parājitā yatīr amitrāṇām anīkaśaḥ //9//
(AVŚ_5,21.10a) āditya cakṣur ā datsva marīcayo 'nu dhāvata /
(AVŚ_5,21.10c) patsaṅginīr ā sajantu vigate bāhuvīrye //10//
(AVŚ_5,21.11a) yūyam ugrā marutaḥ pṛśnimātara indreṇa yujā pra mṛnīta śatrūn /
(AVŚ_5,21.11c) somo rājā varuṇo rājā mahādeva uta mṛtyur indraḥ //11//
(AVŚ_5,21.12a) etā devasenāḥ sūryaketavaḥ sacetasaḥ /
(AVŚ_5,21.12c) amitrān no jayantu svāhā //12//
(AVŚ_5,22.1a) agnis takmānam apa bādhatām itaḥ somo grāvā varuṇaḥ pūtadakṣāḥ /
(AVŚ_5,22.1c) vedir barhiḥ samidhaḥ śośucānā apa dveṣāṃsy amuyā bhavantu //1//
(AVŚ_5,22.2a) ayaṃ yo viśvān haritān kṛṇoṣy ucchocayann agnir ivābhidunvan /
(AVŚ_5,22.2c) adhā hi takmann araso hi bhūyā adhā nyaṅṅ adharān vā parehi //2//
(AVŚ_5,22.3a) yaḥ paruṣaḥ pāruṣeyo 'vadhvaṃsa ivāruṇaḥ /
(AVŚ_5,22.3c) takmānaṃ viśvadhāvīryādharāñcaṃ parā suvā //3//
(AVŚ_5,22.4a) adharāñcam pra hiṇomi namaḥ kṛtvā takmane /
(AVŚ_5,22.4c) śakambharasya muṣṭihā punar etu mahāvṛṣān //4//
(AVŚ_5,22.5a) oko asya mūjavanta oko asya mahāvṛṣāḥ /
(AVŚ_5,22.5c) yāvaj jātas takmaṃs tāvān asi balhikeṣu nyocaraḥ //5//
(AVŚ_5,22.6a) takman vyāla vi gada vyaṅga bhūri yāvaya /
(AVŚ_5,22.6c) dāsīṃ niṣṭakvarīm icha tām vajreṇa sam arpaya //6//
(AVŚ_5,22.7a) takman mūjavato gacha balhikān vā parastarām /
(AVŚ_5,22.7c) śūdrām icha prapharvyaṃ tāṃ takman vīva dhūnuhi //7//
(AVŚ_5,22.8a) mahāvṛṣān mūjavato bandhv addhi paretya /
(AVŚ_5,22.8c) praitāni takmane brūmo anyakṣetrāṇi vā imā //8//
(AVŚ_5,22.9a) anyakṣetre na ramase vaśī san mṛḍayāsi naḥ /
(AVŚ_5,22.9c) abhūd u prārthas takmā sa gamiṣyati balhikān //9//
(AVŚ_5,22.10a) yat tvaṃ śīto 'tho rūraḥ saha kāsāvepayaḥ /
(AVŚ_5,22.10c) bhīmās te takman hetayas tābhiḥ sma pari vṛṅgdhi naḥ //10//
(AVŚ_5,22.11a) mā smaitānt sakhīn kuruthā balāsaṃ kāsam udyugam /
(AVŚ_5,22.11c) mā smāto'rvāṅ aiḥ punas tat tvā takmann upa bruve //11//
(AVŚ_5,22.12a) takman bhrātrā balāsena svasrā kāsikayā saha /
(AVŚ_5,22.12c) pāpmā bhrātṛvyeṇa saha gachāmum araṇaṃ janam //12//
(AVŚ_5,22.13a) tṛtīyakaṃ vitṛtīyaṃ sadandim uta śāradam /
(AVŚ_5,22.13c) takmānaṃ śītaṃ rūraṃ graiṣmaṃ nāśaya vārṣikam //13//
(AVŚ_5,22.14a) gandhāribhyo mūjavadbhyo 'ṅgebhyo magadhebhyaḥ /
(AVŚ_5,22.14c) praiṣyan janam iva śevadhiṃ takmānaṃ pari dadmasi //14//
(AVŚ_5,23.1a) ote me dyāvāpṛthivī otā devī sarasvatī /
(AVŚ_5,23.1c) otau ma indraś cāgniś ca krimiṃ jambhayatām iti //1//
(AVŚ_5,23.2a) asyendra kumārasya krimīn dhanapate jahi /
(AVŚ_5,23.2c) hatā viśvā arātaya ugreṇa vacasā mama //2//
(AVŚ_5,23.3a) yo akṣyau parisarpati yo nāse parisarpati /
(AVŚ_5,23.3c) datāṃ yo madhyaṃ gachati taṃ krimiṃ jambhayāmasi //3//
(AVŚ_5,23.4a) sarūpau dvau virūpau dvau kṛṣṇau dvau rohitau dvau /
(AVŚ_5,23.4c) babhruś ca babhrukarṇaś ca gṛdhraḥ kokaś ca te hatāḥ //4//
(AVŚ_5,23.5a) ye krimayaḥ śitikakṣā ye kṛṣṇāḥ śitibāhavaḥ /
(AVŚ_5,23.5c) ye ke ca viśvarūpās tān krimīn jambhayāmasi //5//
(AVŚ_5,23.6a) ut purastāt sūrya eti viśvadṛṣṭo adṛṣṭahā /
(AVŚ_5,23.6c) dṛṣṭāṃś ca ghnann adṛṣṭāṃś ca sarvāṃś ca pramṛṇan krimīn //6//
(AVŚ_5,23.7a) yevāṣāsaḥ kaṣkaṣāsa ejatkāḥ śipavitnukāḥ /
(AVŚ_5,23.7c) dṛṣṭaś ca hanyatāṃ krimir utādṛṣṭaś ca hanyatām //7//
(AVŚ_5,23.8a) hato yevāṣaḥ krimīṇāṃ hato nadanimota /
(AVŚ_5,23.8c) sarvān ni maṣmaṣākaraṃ dṛṣadā khalvāṃ iva //8//
(AVŚ_5,23.9a) triśīrṣāṇaṃ trikakudaṃ krimiṃ sāraṅgam arjunam /
(AVŚ_5,23.9c) śṛṇāmy asya pṛṣṭīr api vṛścāmi yac chiraḥ //9//
(AVŚ_5,23.10a) atrivad vaḥ krimayo hanmi kaṇvavaj jamadagnivat /
(AVŚ_5,23.10c) agastyasya brahmaṇā saṃ pinaṣmy ahaṃ krimīn //10//
(AVŚ_5,23.11a) hato rājā krimīṇām utaiṣāṃ sthapatir hataḥ /
(AVŚ_5,23.11c) hato hatamātā krimir hatabhrātā hatasvasā //11//
(AVŚ_5,23.12a) hatāso asya veśaso hatāsaḥ pariveśasaḥ /
(AVŚ_5,23.12c) atho ye kṣullakā iva sarve te krimayo hatāḥ //12//
(AVŚ_5,23.13a) sarveṣāṃ ca krimīṇāṃ sarvāsāṃ ca krimīnām /
(AVŚ_5,23.13c) bhinadmy aśmanā śiro dahāmy agninā mukham //13//
(AVŚ_5,24.1a) savitā prasavānām adhipatiḥ sa māvatu /
(AVŚ_5,24.1c) asmin brahmaṇy asmin karmaṇy asyāṃ purodhāyām asyām pratiṣṭhāyām asyāṃ /
(AVŚ_5,24.1e) cittyām asyām ākūtyām asyām āśiṣy asyāṃ devahūtyāṃ svāhā //1//
(AVŚ_5,24.2a) agnir vanaspatīnām adhipatiḥ sa māvatu /
(AVŚ_5,24.2c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.2e) cittyām asyām ākūtyām asyām āśiṣy asyāṃ devahūtyāṃ svāhā //2//
(AVŚ_5,24.3a) dyāvāpṛthivī dātṝṇām adhipatiḥ sa māvatu /
(AVŚ_5,24.3c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.3e) cittyām asyām ākūtyām asyām āśiṣy asyāṃ devahūtyāṃ svāhā //3//
(AVŚ_5,24.4a) varuṇo 'pām adhipatiḥ sa māvatu /
(AVŚ_5,24.4c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.4e) cittyām asyām ākūtyām asyām āśiṣy asyāṃ devahūtyāṃ svāhā //4//
(AVŚ_5,24.5a) mitrāvaruṇau vṛṣṭyādhipatī tau māvatām /
(AVŚ_5,24.5c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.5e) cittyām asyām ākūtyām asyām āśiṣy asyāṃ devahūtyāṃ svāhā //5//
(AVŚ_5,24.6a) marutaḥ parvatānām adhipatayas te māvantu /
(AVŚ_5,24.6c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.6e) cittyām asyām ākūtyām asyām āśiṣy asyāṃ devahūtyāṃ svāhā //6//
(AVŚ_5,24.7a) somo vīrudhām adhipatiḥ sa māvatu /
(AVŚ_5,24.7c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.7e) cittyām asyām ākūtyām asyām āśiṣy asyāṃ devahūtyāṃ svāhā //7//
(AVŚ_5,24.8a) vāyur antarikṣasyādhipatiḥ sa māvatu /
(AVŚ_5,24.8c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.8e) cittyām asyām ākūtyām asyām āśiṣy asyāṃ devahūtyāṃ svāhā //8//
(AVŚ_5,24.9a) sūryaś cakṣuṣām adhipatiḥ sa māvatu /
(AVŚ_5,24.9c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.9e) cittyām asyām ākūtyām asyām āśiṣy asyāṃ devahūtyāṃ svāhā //9//
(AVŚ_5,24.10a) candramā nakṣatrāṇām adhipatiḥ sa māvatu /
(AVŚ_5,24.10c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.10e) cittyām asyām ākūtyām asyām āśiṣy asyāṃ devahūtyāṃ svāhā //10//
(AVŚ_5,24.11a) indro divo 'dhipatiḥ sa māvatu /
(AVŚ_5,24.11c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.11e) cittyām asyām ākūtyām asyām āśiṣy asyāṃ devahūtyāṃ svāhā //11//
(AVŚ_5,24.12a) marutāṃ pitā paśūnām adhipatiḥ sa māvatu /
(AVŚ_5,24.12c) asmin brahmaṇy asmin karmaṇy asyām purodhāyām asyāṃ pratiṣṭhāyām asyāṃ /
(AVŚ_5,24.12e) cittyām asyām ākūtyām asyām āśiṣy asyāṃ devahūtyāṃ svāhā //12//
(AVŚ_5,24.13a) mṛtyuḥ prajānām adhipatiḥ sa māvatu /
(AVŚ_5,24.13c) asmin brahmaṇy asmin karmaṇy asyām purodhāyām asyāṃ pratiṣṭhāyām asyāṃ /
(AVŚ_5,24.13e) cittyām asyām ākūtyām asyām āśiṣy asyāṃ devahūtyāṃ svāhā //13//
(AVŚ_5,24.14a) yamaḥ pitṝṇām adhipatiḥ sa māvatu /
(AVŚ_5,24.14c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.14e) cittyām asyām ākūtyām asyām āśiṣy asyāṃ devahūtyāṃ svāhā //14//
(AVŚ_5,24.15a) pitaraḥ pare te māvantu /
(AVŚ_5,24.15c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.15e) cittyām asyām ākūtyām asyām āśiṣy asyāṃ devahūtyāṃ svāhā //15//
(AVŚ_5,24.16a) tatā avare te māvantu /
(AVŚ_5,24.16c) asmin brahmaṇy asmin karmaṇy asyāṃ purodhāyām asyāṃ pratisṭhāyām asyāṃ /
(AVŚ_5,24.16e) cittyām asyām ākūtyām asyām āśiṣy asyāṃ devahūtyāṃ svāhā //16//
(AVŚ_5,24.17a) tatas tatāmahās te māvantu /
(AVŚ_5,24.17c) asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ /
(AVŚ_5,24.17e) cittyām asyām ākūtyām asyām āśiṣy asyāṃ devahūtyāṃ svāhā //17//
(AVŚ_5,25.1a) parvatād divo yoner aṅgādaṅgāt samābhṛtam /
(AVŚ_5,25.1c) śepo garbhasya retodhāḥ sarau parṇam ivā dadhat //1//
(AVŚ_5,25.2a) yatheyaṃ pṛthivī mahī bhūtānāṃ garbham ādadhe /
(AVŚ_5,25.2c) evā dadhāmi te garbhaṃ tasmai tvām avase huve //2//
(AVŚ_5,25.3a) garbhaṃ dhehi sinīvāli garbhaṃ dhehi sarasvati /
(AVŚ_5,25.3c) garbhaṃ te aśvinobhā dhattāṃ puṣkarasrajā //3//
(AVŚ_5,25.4a) garbhaṃ te mitrāvaruṇau garbham devo bṛhaspatiḥ /
(AVŚ_5,25.4c) garbhaṃ ta indraś cāgniś ca garbhaṃ dhātā dadhātu te //4//
(AVŚ_5,25.5a) viṣṇur yoniṃ kalpayatu tvaṣṭā rūpāṇi piṃśatu /
(AVŚ_5,25.5c) ā siñcatu prajāpatir dhātā garbhaṃ dadhātu te //5//
(AVŚ_5,25.6a) yad veda rājā varuṇo yad vā devī sarasvatī /
(AVŚ_5,25.6c) yad indro vṛtrahā veda tad garbhakaraṇaṃ piba //6//
(AVŚ_5,25.7a) garbho asy oṣadhīnāṃ garbho vanaspatīnām /
(AVŚ_5,25.7c) garbho viśvasya bhūtasya so agne garbham eha dhāḥ //7//
(AVŚ_5,25.8a) adhi skanda vīrayasva garbham ā dhehi yonyām /
(AVŚ_5,25.8c) vṛṣāsi vṛṣṇyāvan prajāyai tvā nayāmasi //8//
(AVŚ_5,25.9a) vi jihīṣva bārhatsāme garbhas te yonim ā śayām /
(AVŚ_5,25.9c) aduṣ ṭe devāḥ putraṃ somapā ubhayāvinam //9//
(AVŚ_5,25.10a) dhātaḥ śreṣṭhena rūpeṇāsyā nāryā gavīnyoḥ /
(AVŚ_5,25.10c) pumāṃsaṃ putram ā dhehi daśame māsi sūtave //10//
(AVŚ_5,25.11a) tvaṣṭaḥ śreṣṭhena rūpeṇāsyā nāryā gavīnyoḥ /
(AVŚ_5,25.11c) pumāṃsaṃ putram ā dhehi daśame māsi sūtave //11//
(AVŚ_5,25.12a) savitaḥ śreṣṭhena rūpeṇāsyā nāryā gavīnyoḥ /
(AVŚ_5,25.12c) pumāṃsaṃ putram ā dhehi daśame māsi sūtave //12//
(AVŚ_5,25.13a) prajāpate śreṣṭhena rūpeṇāsyā nāryā gavīnyoḥ /
(AVŚ_5,25.13c) pumāṃsaṃ putram ā dhehi daśame māsi sūtave //13//
(AVŚ_5,26.1a) yajūṃṣi yajñe samidhaḥ svāhāgniḥ pravidvān iha vo yunaktu //1//
(AVŚ_5,26.2a) yunaktu devaḥ savitā prajānann asmin yajñe mahiṣaḥ svāhā //2//
(AVŚ_5,26.3a) indra ukthāmadāny asmin yajñe pravidvān yunaktu suyujaḥ svāhā //3//
(AVŚ_5,26.4a) praiṣā yajñe nividaḥ svāhā śiṣṭāḥ patnībhir vahateha yuktāḥ //4//
(AVŚ_5,26.5a) chandāṃsi yajñe marutaḥ svāhā māteva putraṃ pipṛteha yuktāḥ //5//
(AVŚ_5,26.6a) eyam agan barhiṣā prokṣaṇībhir yajñaṃ tanvānāditiḥ svāhā //6//
(AVŚ_5,26.7a) viṣṇur yunaktu bahudhā tapāṃsy asmin yajñe suyujaḥ svāhā //7//
(AVŚ_5,26.8a) tvaṣṭā yunaktu bahudhā nu rūpā asmin yajñe yunaktu suyujaḥ svāhā //8//
(AVŚ_5,26.9a) bhago yunaktvāśiṣo nv asmā asmin yajñe pravidvān yunaktu suyujaḥ svāhā //9//
(AVŚ_5,26.10a) somo yunaktu bahudhā payāṃsy asmin yajñe suyujaḥ svāhā //10//
(AVŚ_5,26.11a) indro yunaktu bahudhā payāṃsy asmin yajñe suyujaḥ svāhā //11//
(AVŚ_5,26.12a) aśvinā brahmaṇā yātam arvāñcau vaṣaṭkāreṇa yajñaṃ vardhayantau /
(AVŚ_5,26.12c) bṛhaspate brahmaṇā yāhy arvāṅ yajño ayaṃ svar idaṃ yajamānāya svāhā //12//
(AVŚ_5,27.1a) ūrdhvā asya samidho bhavanty ūrdhvā śukrā śocīṣy agneḥ /
(AVŚ_5,27.1c) dyumattamā supratīkaḥ sasūnus tanūnapād asuro bhūripāṇiḥ //1//
(AVŚ_5,27.2a) devo deveṣu devaḥ patho anakti madhvā ghṛtena //2//
(AVŚ_5,27.3a) madhvā yajñam nakṣati praiṇāno narāśaṃso agniḥ sukṛd devaḥ savitā viśvavāraḥ //3//
(AVŚ_5,27.4a) achāyam eti śavasā ghṛtā cid īdāno vahnir namasā //4//
(AVŚ_5,27.5a) agniḥ sruco adhvareṣu prayakṣu sa yakṣad asya mahimānam agneḥ //5//
(AVŚ_5,27.6a) tarī mandrāsu prayakṣu vasavaś cātiṣṭhan vasudhātaraś ca //6//
(AVŚ_5,27.7a) dvāro devīr anv asya viśve vrataṃ rakṣanti viśvahā //7//
(AVŚ_5,27.8a) uruvyacasāgner dhāmnā patyamāne /
(AVŚ_5,27.8c) ā suṣvayantī yajate upāke uṣāsānaktemaṃ yajñam avatām adhvaram naḥ //8//
(AVŚ_5,27.9a) daivā hotāra ūrdhvam adhvaraṃ no 'gner jihvayābhi gṛnata gṛnatā naḥ sviṣṭaye /
(AVŚ_5,27.9c) tisro devīr barhir edaṃ sadantām iḍā sarasvatī mahī bhāratī gṛṇānā //9//
(AVŚ_5,27.10a) tan nas turīpam adbhutaṃ purukṣu /
(AVŚ_5,27.10c) deva tvaṣṭā rāyas poṣaṃ vi ṣya nābhim asya //10//
(AVŚ_5,27.11a) vanaspate 'va sṛjā rarāṇaḥ /
(AVŚ_5,27.11c) tmanā devebhyo agnir havyaṃ śamitā svadayatu //11//
(AVŚ_5,27.12a) agne svāhā kṛṇuhi jātavedaḥ /
(AVŚ_5,27.12c) indrāya yajñaṃ viśve devā havir idaṃ juṣantām //12//
(AVŚ_5,28.1a) nava prāṇān navabhiḥ saṃ mimīte dīrghāyutvāya śataśāradāya /
(AVŚ_5,28.1c) harite trīṇi rajate trīṇy ayasi trīṇi tapasāviṣṭitāni //1//
(AVŚ_5,28.2a) agniḥ sūryaś candramā bhūmir āpo dyaur antarikṣaṃ pradiśo diśaś ca /
(AVŚ_5,28.2c) ārtavā ṛtubhiḥ saṃvidānā anena mā trivṛtā pārayantu //2//
(AVŚ_5,28.3a) trayaḥ poṣās trivṛti śrayantām anaktu pūṣā payasā ghṛtena /
(AVŚ_5,28.3c) annasya bhūmā puruṣasya bhūmā bhūmā paśūnāṃ ta iha śrayantām //3//
(AVŚ_5,28.4a) imam ādityā vasunā sam ukṣatemam agne vardhaya vavṛdhānaḥ /
(AVŚ_5,28.4c) imam indra saṃ sṛja vīryeṇāsmin trivṛc chrayatāṃ poṣayiṣṇu //4//
(AVŚ_5,28.5a) bhūmiṣ ṭvā pātu haritena viśvabhṛd agniḥ pipartv ayasā sajoṣāḥ /
(AVŚ_5,28.5c) vīrudbhiṣ ṭe arjunaṃ saṃvidānaṃ dakṣaṃ dadhātu sumanasyamānam //5//
(AVŚ_5,28.6a) tredhā jātam janmanedaṃ hiraṇyam agner ekaṃ priyatamaṃ babhūva somasyaikaṃ hiṃsitasya parāpatat /
(AVŚ_5,28.6c) apām ekaṃ vedhasāṃ reta āhus tat te hiraṇyaṃ trivṛd astv āyuṣe //6//
(AVŚ_5,28.7a) tryāyuṣaṃ jamadagneḥ kaśyapasya tryāyuṣam /
(AVŚ_5,28.7c) tredhāmṛtasya cakṣaṇaṃ trīṇy āyūṃṣi te 'karam //7//
(AVŚ_5,28.8a) trayaḥ suparṇās trivṛtā yad āyann ekākṣaram abhisaṃbhūya śakrāḥ /
(AVŚ_5,28.8c) praty auhan mṛtyum amṛtena sākam antardadhānā duritāni viśvā //8//
(AVŚ_5,28.9a) divas tvā pātu haritaṃ madhyāt tvā pātv arjunam /
(AVŚ_5,28.9c) bhūmyā ayasmayaṃ pātu prāgād devapurā ayam //9//
(AVŚ_5,28.10a) imās tisro devapurās tās tvā rakṣantu sarvataḥ /
(AVŚ_5,28.10c) tās tvaṃ bibhrad varcasvy uttaro dviṣatāṃ bhava //10//
(AVŚ_5,28.11a) puraṃ devānām amṛtaṃ hiraṇyam ya ābedhe prathamo devo agre /
(AVŚ_5,28.11c) tasmai namo daśa prācīḥ kṛṇomy anu manyatāṃ trivṛd ābadhe me //11//
(AVŚ_5,28.12a) ā tvā cṛtatv aryamā pūṣā bṛhaspatiḥ /
(AVŚ_5,28.12c) aharjātasya yan nāma tena tvāti cṛtāmasi //12//
(AVŚ_5,28.13a) ṛtubhiṣ ṭvārtavair āyuṣe varcase tvā /
(AVŚ_5,28.13c) saṃvatsarasya tejasā tena saṃhanu kṛṇmasi //13//
(AVŚ_5,28.14a) ghṛtād ulluptam madhunā samaktaṃ bhūmidṛṃham acyutam pārayiṣṇu /
(AVŚ_5,28.14c) bhindat sapatnān adharāṃś ca kṛṇvad ā mā roha mahate saubhagāya //14//
(AVŚ_5,29.1a) purastād yukto vaha jātavedo 'gne viddhi kriyamāṇam yathedam /
(AVŚ_5,29.1c) tvaṃ bhiṣag bheṣajasyāsi kartā tvayā gām aśvaṃ puruṣaṃ sanema //1//
(AVŚ_5,29.2a) tathā tad agne kṛṇu jātavedo viśvebhir devaiḥ saha saṃvidānaḥ /
(AVŚ_5,29.2c) yo no dideva yatamo jaghāsa yathā so asya paridhiṣ patāti //2//
(AVŚ_5,29.3a) yathā so asya paridhiṣ patāti tathā tad agne kṛṇu jātavedaḥ /
(AVŚ_5,29.3c) viśvebhir devair saha saṃvidānaḥ //3//
(AVŚ_5,29.4a) akṣyau ni vidhya hṛdayaṃ ni vidhya jihvāṃ ni tṛnddhi pra dato mṛṇīhi /
(AVŚ_5,29.4c) piśāco asya yatamo jaghāsāgne yaviṣṭha prati śṛṇīhi //4//
(AVŚ_5,29.5a) yad asya hṛtaṃ vihṛtaṃ yat parābhṛtam ātmano jagdhaṃ yatamat piśācaiḥ /
(AVŚ_5,29.5c) tad agne vidvān punar ā bhara tvaṃ śarīre māṃsam asum erayāmaḥ //5//
(AVŚ_5,29.6a) āme supakve śabale vipakve yo mā piśāco aśane dadambha /
(AVŚ_5,29.6c) tad ātmanā prajayā piśācā vi yātayantām agado 'yam astu //6//
(AVŚ_5,29.7a) kṣire mā manthe yatamo dadambhākṛṣṭapacye aśane dhānye yaḥ /
(AVŚ_5,29.7c) tad ātmanā prajayā piśācā vi yātayantām agado 'yam astu //7//
(AVŚ_5,29.8a) apāṃ mā pāne yatamo dadambha kravyād yātūnām śayane śayānam /
(AVŚ_5,29.8c) tad ātmanā prajayā piśācā vi yātayantām agado 'yam astu //8//
(AVŚ_5,29.9a) divā mā naktaṃ yatamo dadambha kravyād yātūnām śayane śayānam /
(AVŚ_5,29.9c) tad ātmanā prajayā piśācā vi yātayantām agado 'yam astu //9//
(AVŚ_5,29.10a) kravyādam agne rudhiraṃ piśācaṃ manohanaṃ jahi jātavedaḥ /
(AVŚ_5,29.10c) tam indro vājī vajreṇa hantu chinattu somaḥ śiro asya dhṛṣṇuḥ //10//
(AVŚ_5,29.11a) sanād agne mṛṇasi yātudhānān na tvā rakṣāṃsi pṛtanāsu jigyuḥ /
(AVŚ_5,29.11c) sahamūrān anu daha kravyādo mā te hetyā mukṣata daivyāyāḥ //11//
(AVŚ_5,29.12a) samāhara jātavedo yad dhṛtaṃ yat parābhṛtam /
(AVŚ_5,29.12c) gātrāṇy asya vardhantām aṃśur ivā pyāyatām ayam //12//
(AVŚ_5,29.13a) somasyeva jātavedo aṃśur ā pyāyatām ayam /
(AVŚ_5,29.13c) agne virapśinaṃ medhyam ayakṣmaṃ kṛṇu jīvatu //13//
(AVŚ_5,29.14a) etās te agne samidhaḥ piśācajambhanīḥ /
(AVŚ_5,29.14c) tās tvaṃ juṣasva prati cainā gṛhāṇa jātavedaḥ //14//
(AVŚ_5,29.15a) tārṣṭāghīr agne samidhaḥ prati gṛhṇāhy arciṣā /
(AVŚ_5,29.15c) jahātu kravyād rūpaṃ yo asya māṃsaṃ jihīrṣati //15//
(AVŚ_5,30.1a) āvatas ta āvataḥ parāvatas ta āvataḥ /
(AVŚ_5,30.1c) ihaiva bhava mā nu gā mā pūrvān anu gāḥ pitṝn asuṃ badhnāmi te dṛḍham //1//
(AVŚ_5,30.2a) yat tvābhiceruḥ puruṣaḥ svo yad araṇo janaḥ /
(AVŚ_5,30.2c) unmocanapramocane ubhe vācā vadāmi te //2//
(AVŚ_5,30.3a) yad dudrohitha śepiṣe striyai puṃse acittyā /
(AVŚ_5,30.3c) unmocanapramocane ubhe vācā vadāmi te //3//
(AVŚ_5,30.4a) yat enaso mātṛkṛtāc cheṣe pitṛkṛtāc ca yat /
(AVŚ_5,30.4c) unmocanapramocane ubhe vācā vadāmi te //4//
(AVŚ_5,30.5a) yat te mātā yat te pitā jamir bhrātā ca sarjataḥ /
(AVŚ_5,30.5c) pratyak sevasva bheṣajaṃ jaradaṣṭiṃ kṛṇomi tvā //5//
(AVŚ_5,30.6a) ihaidhi puruṣa sarveṇa manasā saha /
(AVŚ_5,30.6c) dūtau yamasya mānu gā adhi jīvapurā ihi //6//
(AVŚ_5,30.7a) anuhūtaḥ punar ehi vidvān udayanaṃ pathaḥ /
(AVŚ_5,30.7c) ārohaṇam ākramaṇaṃ jīvatojīvato 'yanam //7//
(AVŚ_5,30.8a) mā bibher na mariṣyasi jaradaṣṭiṃ kṛṇomi tvā /
(AVŚ_5,30.8c) nir avocam ahaṃ yakṣmam aṅgebhyo aṅgajvaraṃ tava //8//
(AVŚ_5,30.9a) aṅgabhedo aṅgajvaro yaś ca te hṛdayāmayaḥ /
(AVŚ_5,30.9c) yakṣmaḥ śyena iva prāpaptad vacā sāḍhaḥ parastarām //9//
(AVŚ_5,30.10a) ṛṣī bodhapratībodhāv asvapno yaś ca jāgṛviḥ /
(AVŚ_5,30.10c) tau te prāṇasya goptārau divā naktaṃ ca jāgṛtām //10//
(AVŚ_5,30.11a) ayam agnir upasadya iha sūrya ud etu te /
(AVŚ_5,30.11c) udehi mṛtyor gambhīrāt kṛṣṇāc cit tamasas pari //11//
(AVŚ_5,30.12a) namo yamāya namo astu mṛtyave namaḥ pitṛbhya uta ye nayanti /
(AVŚ_5,30.12c) utpāraṇasya yo veda tam agniṃ puro dadhe 'smā ariṣṭatātaye //12//
(AVŚ_5,30.13a) aitu prāṇa aitu mana aitu cakṣur atho balam /
(AVŚ_5,30.13c) śarīram asya sam vidāṃ tat padbhyāṃ prati tiṣṭhatu //13//
(AVŚ_5,30.14a) prāṇenāgne cakṣuṣā saṃ sṛjemaṃ sam īraya tanvā saṃ balena /
(AVŚ_5,30.14c) vetthāmṛtasya mā nu gān mā nu bhūmigṛho bhuvat //14//
(AVŚ_5,30.15a) mā te prāṇa upa dasan mo apāno 'pi dhāyi te /
(AVŚ_5,30.15c) sūryas tvādhipatir mṛtyor udāyachatu raśmibhiḥ //15//
(AVŚ_5,30.16a) iyam antar vadati jihvā baddhā paniṣpadā /
(AVŚ_5,30.16c) tvayā yakṣmam nir avocaṃ śataṃ ropīś ca takmanaḥ //16//
(AVŚ_5,30.17a) ayaṃ lokaḥ priyatamo devānām aparājitaḥ /
(AVŚ_5,30.17c) yasmai tvam iha mṛtyave diṣṭaḥ puruṣa jajñiṣe /
(AVŚ_5,30.17e) sa ca tvānu hvayāmasi mā purā jaraso mṛthāḥ //17//
(AVŚ_5,31.1a) yāṃ te cakrur āme pātre yāṃ cakrur miśradhānye /
(AVŚ_5,31.1c) āme māṃse kṛtyāṃ yāṃ cakruḥ punaḥ prati harāmi tām //1//
(AVŚ_5,31.2a) yāṃ te cakruḥ kṛkavākāv aje vā yāṃ kurīriṇi /
(AVŚ_5,31.2c) avyāṃ te kṛtyāṃ yām cakruḥ punaḥ prati harāmi tām //2//
(AVŚ_5,31.3a) yāṃ te cakrur ekaśaphe paśūnām ubhayādati /
(AVŚ_5,31.3c) gardabhe kṛtyāṃ yāṃ cakruḥ punaḥ prati harāmi tām //3//
(AVŚ_5,31.4a) yāṃ te cakrur amūlāyāṃ valagaṃ vā narācyām /
(AVŚ_5,31.4c) kṣetre te kṛtyāṃ yāṃ cakruḥ punaḥ prati harāmi tām //4//
(AVŚ_5,31.5a) yāṃ te cakrur gārhapatye pūrvāgnāv uta duścitaḥ /
(AVŚ_5,31.5c) śālāyāṃ kṛtyāṃ yām cakruḥ punaḥ prati harāmi tām //5//
(AVŚ_5,31.6a) yāṃ te cakruḥ sabhāyāṃ yām cakrur adhidevane /
(AVŚ_5,31.6c) akṣeṣu kṛtyāṃ yāṃ cakruḥ punaḥ prati harāmi tām //6//
(AVŚ_5,31.7a) yāṃ te cakruḥ senāyāṃ yāṃ cakrur iṣvāyudhe /
(AVŚ_5,31.7c) dundubhau kṛtyāṃ yāṃ cakruḥ punaḥ prati harāmi tām //7//
(AVŚ_5,31.8a) yāṃ te kṛtyām kūpe 'vadadhuḥ śmaśāne vā nicakhnuḥ /
(AVŚ_5,31.8c) sadmani kṛtyām yāṃ cakruḥ punaḥ prati harāmi tām //8//
(AVŚ_5,31.9a) yāṃ te cakruḥ puruṣāsthe agnau saṃkasuke ca yām /
(AVŚ_5,31.9c) mrokaṃ nirdāhaṃ kravyādaṃ punaḥ prati harāmi tām //9//
(AVŚ_5,31.10a) apathenā jabhāraināṃ tāṃ pathetaḥ pra hiṇmasi /
(AVŚ_5,31.10c) adhīro maryādhīrebhyaḥ saṃ jabhārācittyā //10//
(AVŚ_5,31.11a) yaś cakāra na śaśāka kartuṃ śaśre pādam aṅgurim /
(AVŚ_5,31.11c) cakāra bhadram asmabhyam abhago bhagavadbhyaḥ //11//
(AVŚ_5,31.12a) kṛtyākṛtaṃ valaginaṃ mūlinaṃ śapatheyyam /
(AVŚ_5,31.12c) indras taṃ hantu mahatā vadhenāgnir vidhyatv astayā //12//
(AVŚ_6,1.1a) doṣo gāya bṛhad gāya dyumad dhehi /
(AVŚ_6,1.1c) ātharvaṇa stuhi devaṃ savitāram //1//
(AVŚ_6,1.2a) tam u ṣṭuhi yo antaḥ sindhau sūnuḥ /
(AVŚ_6,1.2c) satyasya yuvānam adroghavācaṃ suśevam //2//
(AVŚ_6,1.3a) sa ghā no devaḥ savitā sāviṣad amṛtāni bhūri /
(AVŚ_6,1.3c) ubhe suṣṭutī sugātave //3//
(AVŚ_6,2.1a) indrāya somam ṛtvijaḥ sunotā ca dhāvata /
(AVŚ_6,2.1c) stotur yo vacaḥ śṛṇavad dhavaṃ ca me //1//
(AVŚ_6,2.2a) ā yaṃ viśantīndavo vayo na vṛkṣam andhasaḥ /
(AVŚ_6,2.2c) virapśin vi mṛdho jahi rakṣasvinīḥ //2//
(AVŚ_6,2.3a) sunotā somapāvne somam indrāya vajriṇe /
(AVŚ_6,2.3c) yuvā jeteśānaḥ sa puruṣṭutaḥ //3//
(AVŚ_6,3.1a) pātaṃ na indrāpūṣaṇāditiḥ pāntu marutaḥ /
(AVŚ_6,3.1c) apāṃ napāt sindhavaḥ sapta pātana pātu no viṣṇur uta dyauḥ //1//
(AVŚ_6,3.2a) pātāṃ no dyāvāpṛthivī abhiṣṭaye pātu grāvā pātu somo no aṃhasaḥ /
(AVŚ_6,3.2c) pātu no devī subhagā sarasvatī pātv agniḥ śivā ye asya pāyavaḥ //2//
(AVŚ_6,3.3a) pātām no devāśvinā śubhas patī uṣāsānaktota na uruṣyatām /
(AVŚ_6,3.3c) apāṃ napād abhihrutī gayasya cid deva tvaṣṭar vardhaya sarvatātaye //3//
(AVŚ_6,4.1a) tvaṣṭā me daivyaṃ vacaḥ parjanyo brahmaṇas patiḥ /
(AVŚ_6,4.1c) putrair bhrātṛbhir aditir nu pātu no duṣṭaraṃ trāyamāṇaṃ sahaḥ //1//
(AVŚ_6,4.2a) aṃśo bhago varuṇo mitro aryamāditiḥ pāntu marutaḥ /
(AVŚ_6,4.2c) apa tasya dveṣo gamed abhihruto yāvayac chatrum antitam //2//
(AVŚ_6,4.3a) dhiye sam aśvinā prāvataṃ na uruṣyā ṇa urujmann aprayuchan /
(AVŚ_6,4.3c) dyauṣ pitar yāvaya duchunā yā //3//
(AVŚ_6,5.1a) ud enam uttaraṃ nayāgne ghṛtenāhuta /
(AVŚ_6,5.1c) sam enaṃ varcasā sṛja prajayā ca bahuṃ kṛdhi //1//
(AVŚ_6,5.2a) indremaṃ prataraṃ kṛdhi sajātānām asad vaśī /
(AVŚ_6,5.2c) rāyas poṣeṇa saṃ sṛja jīvātave jarase naya //2//
(AVŚ_6,5.3a) yasya kṛṇmo havir gṛhe tam agne vardhayā tvam /
(AVŚ_6,5.3c) tasmai somo adhi bravad ayaṃ ca brahmaṇas patiḥ //3//
(AVŚ_6,6.1a) yo 'smān brahmaṇas pate 'devo abhimanyate /
(AVŚ_6,6.1c) sarvaṃ tam randhayāsi me yajamānāya sunvate //1//
(AVŚ_6,6.2a) yo naḥ soma suśaṃsino duḥśaṃsa ādideśati /
(AVŚ_6,6.2c) vajreṇāsya mukhe jahi sa saṃpiṣṭo apāyati //2//
(AVŚ_6,6.3a) yo naḥ somābhidāsati sanābhir yaś ca niṣṭyaḥ /
(AVŚ_6,6.3c) apa tasya balaṃ tira mahīva dyaur vadhatmanā //3//
(AVŚ_6,7.1a) yena somāditiḥ pathā mitrā vā yanty adruhaḥ /
(AVŚ_6,7.1c) tenā no 'vasā gahi //1//
(AVŚ_6,7.2a) yena soma sāhantyāsurān randhayāsi naḥ /
(AVŚ_6,7.2c) tenā no adhi vocata //2//
(AVŚ_6,7.3a) yena devā asurāṇām ojāṃsy avṛṇīdhvam /
(AVŚ_6,7.3c) tenā naḥ śarma yachata //3//
(AVŚ_6,8.1a) yathā vṛkṣaṃ libujā samantaṃ pariṣasvaje /
(AVŚ_6,8.1c) evā pari ṣvajasva māṃ yathā māṃ kāminy aso yathā man nāpagā asaḥ //1//
(AVŚ_6,8.2a) yathā suparṇaḥ prapatan pakṣau nihanti bhūmyām /
(AVŚ_6,8.2c) evā ni hanmi te mano yathā māṃ kāminy aso yathā man nāpagā asaḥ //2//
(AVŚ_6,8.3a) yatheme dyāvāpṛthivī sadyaḥ paryeti sūryaḥ /
(AVŚ_6,8.3c) evā pary emi te mano yathā māṃ kāminy aso yathā man nāpagā asaḥ //3//
(AVŚ_6,9.1a) vāñcha me tanvaṃ pādau vāñchākṣyau vāñcha sakthyau /
(AVŚ_6,9.1c) akṣyau vṛṣaṇyantyāḥ keśā māṃ te kāmena śuṣyantu //1//
(AVŚ_6,9.2a) mama tvā doṣaṇiśriṣaṃ kṛṇomi hṛdayaśriṣam /
(AVŚ_6,9.2c) yathā mama kratāv aso mama cittam upāyasi //2//
(AVŚ_6,9.3a) yāsāṃ nābhir ārehaṇaṃ hṛdi saṃvananaṃ kṛtam gāvo ghṛtasya mātaro 'mūṃ saṃ vānayantu me //3//
(AVŚ_6,10.1a) pṛthivyai śrotrāya vanaspatibhyo 'gnaye 'dhipataye svāhā //1//
(AVŚ_6,10.2a) prāṇāyāntarikṣāya vayobhyo vāyave 'dhipataye svāhā //2//
(AVŚ_6,10.3a) dive cakṣuṣe nakṣatrebhyaḥ sūryāyādhipataye svāhā //3//
(AVŚ_6,11.1a) śamīm aśvattha ārūḍhas tatra puṃsuvanaṃ kṛtam /
(AVŚ_6,11.1c) tad vai putrasya vedanaṃ tat strīṣv ā bharāmasi //1//
(AVŚ_6,11.2a) puṃsi vai reto bhavati tat striyām anu ṣicyate /
(AVŚ_6,11.2c) tad vai putrasya vedanaṃ tat prajāpatir abravīt //2//
(AVŚ_6,11.3a) prajāpatir anumatiḥ sinīvāly acīkḷpat /
(AVŚ_6,11.3c) straiṣūyam anyatra dadhat pumāṃsam u dadhat iha //3//
(AVŚ_6,12.1a) pari dyām iva sūryo 'hīnāṃ janimāgamam /
(AVŚ_6,12.1c) rātrī jagad ivānyad dhaṃsāt tenā te vāraye viṣam //1//
(AVŚ_6,12.2a) yad brahmabhir yad ṛṣibhir yad devair viditaṃ purā /
(AVŚ_6,12.2c) yad bhūtaṃ bhavyam āsanvat tenā te vāraye viṣam //2//
(AVŚ_6,12.3a) madhvā pṛñce nadyaḥ parvatā girayo madhu /
(AVŚ_6,12.3c) madhu paruṣṇī śīpālā śam āsne astu śaṃ hṛde //3//
(AVŚ_6,13.1a) namo devavadhebhyo namo rājavadhebhyaḥ /
(AVŚ_6,13.1c) atho ye viśyānāṃ vadhās tebhyo mṛtyo namo 'stu te //1//
(AVŚ_6,13.2a) namas te adhivākāya parāvākāya te namaḥ /
(AVŚ_6,13.2c) sumatyai mṛtyo te namo durmatyai te idaṃ namaḥ //2//
(AVŚ_6,13.3a) namas te yātudhānebhyo namas te bheṣajebhyaḥ /
(AVŚ_6,13.3c) namas te mṛtyo mūlebhyo brāhmaṇebhya idaṃ namaḥ //3//
(AVŚ_6,14.1a) asthisraṃsaṃ parusraṃsam āsthitam hṛdayāmayam /
(AVŚ_6,14.1c) balāsaṃ sarvaṃ nāśayāṅgeṣṭhā yaś ca parvasu //1//
(AVŚ_6,14.2a) nir balāsaṃ balāsinaḥ kṣiṇomi muṣkaraṃ yathā /
(AVŚ_6,14.2c) chinadmy asya bandhanaṃ mūlam urvārvā iva //2//
(AVŚ_6,14.3a) nir balāsetaḥ pra patāśuṅgaḥ śiśuko yathā /
(AVŚ_6,14.3c) atho ita iva hāyano 'pa drāhy avīrahā //3//
(AVŚ_6,15.1a) uttamo asy oṣadhīnāṃ tava vṛkṣā upastayaḥ /
(AVŚ_6,15.1c) upastir astu so 'smākaṃ yo asmāṃ abhidāsati //1//
(AVŚ_6,15.2a) sabandhuś cāsabandhuś ca yo asmāṃ abhidāsati /
(AVŚ_6,15.2c) teṣāṃ sā vṛkṣāṇām ivāhaṃ bhūyāsam uttamaḥ //2//
(AVŚ_6,15.3a) yathā soma oṣadhīnām uttamo haviṣāṃ kṛtaḥ /
(AVŚ_6,15.3c) talāśā vṛkṣāṇām ivāhaṃ bhūyāsam uttamaḥ //3//
(AVŚ_6,16.1a) ābayo anābayo rasas ta ugra ābayo /
(AVŚ_6,16.1c) ā te karambham admasi //1//
(AVŚ_6,16.2a) vihahlo nāma te pitā madāvatī nāma te mātā /
(AVŚ_6,16.2c) sa hina tvam asi yas tvam ātmānam āvayaḥ //2//
(AVŚ_6,16.3a) tauvilike 'velayāvāyam ailaba ailayīt /
(AVŚ_6,16.3c) babhruś ca babhrukarṇaś cāpehi nir āla //3//
(AVŚ_6,16.4a) alasālāsi pūrva silāñjālāsy uttarā /
(AVŚ_6,16.4c) nīlāgalasāla //4//
(AVŚ_6,17.1a) yatheyam pṛthivī mahī bhūtānāṃ garbham ādadhe /
(AVŚ_6,17.1c) evā te dhriyatāṃ garbho anu sūtuṃ savitave //1//
(AVŚ_6,17.2a) yatheyaṃ pṛthivī mahī dādhāremān vanaspatīn /
(AVŚ_6,17.2c) evā te dhriyatāṃ garbho anu sūtuṃ savitave //2//
(AVŚ_6,17.3a) yatheyaṃ pṛthivī mahī dādhāra parvatān girīn /
(AVŚ_6,17.3c) evā te dhriyatāṃ garbho anu sūtuṃ savitave //3//
(AVŚ_6,17.4a) yatheyaṃ pṛthivī mahī dādhāra viṣṭhitaṃ jagat /
(AVŚ_6,17.4c) evā te dhriyatāṃ garbho anu sūtuṃ savitave //4//
(AVŚ_6,18.1a) īrṣyāyā dhrājiṃ prathamāṃ prathamasyā utāparām /
(AVŚ_6,18.1c) agniṃ hṛdayyaṃ śokaṃ taṃ te nir vāpayāmasi //1//
(AVŚ_6,18.2a) yathā bhūmir mṛtamanā mṛtān mṛtamanastarā /
(AVŚ_6,18.2c) yathota mamruṣo mana everṣyor mṛtaṃ manaḥ //2//
(AVŚ_6,18.3a) ado yat te hṛdi śritaṃ manaskaṃ patayiṣṇukam /
(AVŚ_6,18.3c) tatas ta īrṣyāṃ muñcāmi nir ūṣmāṇaṃ dṛter iva //3//
(AVŚ_6,19.1a) punantu mā devajanāḥ punantu manavo dhiyā /
(AVŚ_6,19.1c) punantu viśvā bhūtāni pavamānaḥ punātu mā //1//
(AVŚ_6,19.2a) pavamānaḥ punātu mā kratve dakṣāya jīvase /
(AVŚ_6,19.2c) atho ariṣṭatātaye //2//
(AVŚ_6,19.3a) ubhābhyāṃ deva savitaḥ pavitreṇa savena ca /
(AVŚ_6,19.3c) asmān punīhi cakṣase //3//
(AVŚ_6,20.1a) agner ivāsya dahata eti śuṣmiṇa uteva matto vilapann apāyati /
(AVŚ_6,20.1c) anyam asmad ichatu kaṃ cid avratas tapurvadhāya namo astu takmane //1//
(AVŚ_6,20.2a) namo rudrāya namo astu takmane namo rājñe varuṇāya tviṣīmate /
(AVŚ_6,20.2c) namo dive namaḥ pṛthivyai nama oṣadhībhyaḥ //2//
(AVŚ_6,20.3a) ayaṃ yo abhiśocayiṣṇur viśvā rūpāṇi haritā kṛṇoṣi /
(AVŚ_6,20.3c) tasmai te 'ruṇāya babhrave namaḥ kṛṇomi vanyāya takmane //3//
(AVŚ_6,21.1a) imā yās tisraḥ pṛthivīs tāsāṃ ha bhūmir uttamā /
(AVŚ_6,21.1c) tāsām adhi tvaco ahaṃ bheṣajaṃ sam u jagrabham //1//
(AVŚ_6,21.2a) śreṣṭham asi bheṣajānāṃ vasiṣṭhaṃ vīrudhānām /
(AVŚ_6,21.2c) somo bhaga iva yāmeṣu deveṣu varuṇo yathā //2//
(AVŚ_6,21.3a) revatīr anādhṛṣaḥ siṣāsavaḥ siṣāsatha /
(AVŚ_6,21.3c) uta stha keśadṛmhaṇīr atho ha keśavardhanīḥ //3//
(AVŚ_6,22.1a) kṛṣṇaṃ niyānaṃ harayaḥ suparṇā apo vasānā divam ut patanti /
(AVŚ_6,22.1c) ta āvavṛtrant sadanād ṛtasyād id ghṛtena pṛthivīṃ vy ūduḥ //1//
(AVŚ_6,22.2a) payasvatīḥ kṛṇuthāpa oṣadhīḥ śivā yad ejathā maruto rukmavakṣasaḥ /
(AVŚ_6,22.2c) ūrjaṃ ca tatra sumatiṃ ca pinvata yatrā naro marutaḥ siñcathā madhu //2//
(AVŚ_6,22.3a) udapruto marutas tāṃ iyarta vṛṣṭir yā viśvā nivatas pṛṇāti /
(AVŚ_6,22.3c) ejāti glahā kanyeva tunnairuṃ tundānā patyeva jāyā //3//
(AVŚ_6,23.1a) sasruṣīs tad apaso divā naktaṃ ca sasruṣīḥ /
(AVŚ_6,23.1c) vareṇyakratur aham apo devīr upa hvaye //1//
(AVŚ_6,23.2a) otā āpaḥ karmaṇyā muñcantv itaḥ praṇītaye /
(AVŚ_6,23.2c) sadyaḥ kṛṇvantv etave //2//
(AVŚ_6,23.3a) devasya savituḥ save karma kṛṇvantu mānuṣāḥ /
(AVŚ_6,23.3c) śaṃ no bhavantv apa oṣadhīḥ śivāḥ //3//
(AVŚ_6,24.1a) himavataḥ pra sravanti sindhau samaha saṅgamaḥ /
(AVŚ_6,24.1c) āpo ha mahyaṃ tad devīr dadan hṛddyotabheṣajam //1//
(AVŚ_6,24.2a) yan me akṣyor ādidyota pārṣṇyoḥ prapadoś ca yat /
(AVŚ_6,24.2c) āpas tat sarvaṃ niṣ karan bhiṣajāṃ subhiṣaktamāḥ //2//
(AVŚ_6,24.3a) sindhupatnīḥ sindhurājñīḥ sarvā yā nadya sthana /
(AVŚ_6,24.3c) datta nas tasya bheṣajaṃ tenā vo bhunajāmahai //3//
(AVŚ_6,25.1a) pañca ca yāḥ pañcāśac ca saṃyanti manyā abhi /
(AVŚ_6,25.1c) itas tāḥ sarvā naśyantu vākā apacitām iva //1//
(AVŚ_6,25.2a) sapta ca yāḥ saptatiś ca saṃyanti graivyā abhi /
(AVŚ_6,25.2c) itas tāḥ sarvā naśyantu vākā apacitām iva //2//
(AVŚ_6,25.3a) nava ca yā navatiś ca saṃyanti skandhyā abhi /
(AVŚ_6,25.3c) itas tāḥ sarvā naśyantu vākā apacitām iva //3//
(AVŚ_6,26.1a) ava mā pāpmant sṛja vaśī san mṛdayāsi naḥ /
(AVŚ_6,26.1c) ā mā bhadrasya loke pāpman dhehy avihrutam //1//
(AVŚ_6,26.2a) yo naḥ pāpman na jahāsi tam u tvā jahimo vayam /
(AVŚ_6,26.2c) pathām anu vyāvartane 'nyaṃ pāpmānu padyatām //2//
(AVŚ_6,26.3a) anyatrāsman ny ucyatu sahasrākṣo amartyaḥ /
(AVŚ_6,26.3c) yaṃ dveṣāma tam ṛchatu yam u dviṣmas tam ij jahi //3//
(AVŚ_6,27.1a) devāḥ kapota iṣito yad ichan dūto nirṛtyā idam ājagāma /
(AVŚ_6,27.1c) tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade //1//
(AVŚ_6,27.2a) śivaḥ kapota iṣito no astv anāgā devāḥ śakuno gṛhaṃ naḥ /
(AVŚ_6,27.2c) agnir hi vipro juṣatām havir naḥ pari hetiḥ pakṣiṇī no vṛṇaktu //2//
(AVŚ_6,27.3a) hetiḥ pakṣiṇī na dabhāty asmān āṣṭrī padaṃ kṛṇute agnidhāne /
(AVŚ_6,27.3c) śivo gobhya uta puruṣebhyo no astu mā no devā iha hiṃsīt kapota //3//
(AVŚ_6,28.1a) ṛcā kapotaṃ nudata praṇodam iṣaṃ madantaḥ pari gāṃ nayāmaḥ /
(AVŚ_6,28.1c) saṃlobhayanto duritā padāni hitvā na ūrjaṃ pra padāt pathiṣṭhaḥ //1//
(AVŚ_6,28.2a) parīme 'gnim arṣata parīme gām aneṣata /
(AVŚ_6,28.2c) deveṣv akrata śravaḥ ka imāṃ ā dadharṣati //2//
(AVŚ_6,28.3a) yaḥ prathamaḥ pravatam āsasāda bahubhyaḥ panthām anupaspaśānaḥ /
(AVŚ_6,28.3c) yo 'syeśe dvipado yaś catuṣpadas tasmai yamāya namo astu mṛtyave //3//
(AVŚ_6,29.1a) amūn hetiḥ patatriṇī ny etu yad ulūko vadati mogham etat /
(AVŚ_6,29.1c) yad vā kapota padam agnau kṛṇoti //1//
(AVŚ_6,29.2a) yau te dūtau nirṛta idam eto 'prahitau prahitau vā gṛhaṃ naḥ /
(AVŚ_6,29.2c) kapotolūkābhyām apadaṃ tad astu //2//
(AVŚ_6,29.3a) avairahatyāyedam ā papatyāt suvīratāyā idam ā sasadyāt /
(AVŚ_6,29.3c) parāṅ eva parā vada parācīm anu saṃvatam /
(AVŚ_6,29.3e) yathā yamasya tvā gṛhe 'rasaṃ praticākaśān ābhūkaṃ praticākaśān //3//
(AVŚ_6,30.1a) devā imaṃ madhunā saṃyutaṃ yavaṃ sarasvatyām adhi maṇāv acarkṛṣuḥ /
(AVŚ_6,30.1c) indra āsīt sīrapatiḥ śatakratuḥ kīnāśā āsan marutaḥ sudānavaḥ //1//
(AVŚ_6,30.2a) yas te mado 'vakeśo vikeśo yenābhihasyaṃ puruṣaṃ kṛṇoṣi /
(AVŚ_6,30.2c) ārāt tvad anyā vanāni vṛkṣi tvaṃ śami śatavalśā vi roha //2//
(AVŚ_6,30.3a) bṛhatpalāśe subhage varṣavṛddha ṛtāvari /
(AVŚ_6,30.3c) māteva putrebhyo mṛḍa keśebhyaḥ śami //3//
(AVŚ_6,31.1a) āyaṃ gauḥ pṛśnir akramīd asadan mātaram puraḥ /
(AVŚ_6,31.1c) pitaram ca prayant svaḥ //1//
(AVŚ_6,31.2a) antaś carati rocanā asya prāṇād apānataḥ /
(AVŚ_6,31.2c) vy akhyan mahiṣaḥ svaḥ //2//
(AVŚ_6,31.3a) triṃśad dhāmā vi rājati vāk pataṅgo aśiśriyat /
(AVŚ_6,31.3c) prati vastor ahar dyubhiḥ //3//
(AVŚ_6,32.1a) antardāve juhuta sv etad yātudhānakṣayaṇaṃ ghṛtena /
(AVŚ_6,32.1c) ārād rakṣāṃsi prati daha tvam agne na no gṛhāṇām upa tītapāsi //1//
(AVŚ_6,32.2a) rudro vo grīvā aśarait piśācāḥ pṛṣṭīr vo 'pi śṛṇātu yātudhānāḥ /
(AVŚ_6,32.2c) vīrud vo viśvatovīryā yamena sam ajīgamat //2//
(AVŚ_6,32.3a) abhayaṃ mitrāvaruṇāv ihāstu no 'rciṣāttriṇo nudataṃ pratīcaḥ /
(AVŚ_6,32.3c) mā jñātāraṃ mā pratiṣṭhāṃ vidanta mitho vighnānā upa yantu mṛtyum //3//
(AVŚ_6,33.1a) yasyedam ā rajo yujas tuje janā navaṃ svaḥ /
(AVŚ_6,33.1c) indrasya rantyaṃ bṛhat //1//
(AVŚ_6,33.2a) nādhṛṣa ā dadhṛṣate dhṛṣāṇo dhṛṣitaḥ śavaḥ /
(AVŚ_6,33.2c) purā yathā vyathiḥ śrava indrasya nādhṛṣe śavaḥ //2//
(AVŚ_6,33.3a) sa no dadātu tāṃ rayim uruṃ piśaṅgasaṃdṛśam /
(AVŚ_6,33.3c) indraḥ patis tuviṣṭamo janeṣv ā //3//
(AVŚ_6,34.1a) prāgnaye vācam īraya vṛṣabhāya kṣitīnām /
(AVŚ_6,34.1c) sa naḥ parṣad ati dviṣaḥ //1//
(AVŚ_6,34.2a) yo rakṣāṃsi nijūrvaty agnis tigmena śociṣā /
(AVŚ_6,34.2c) sa naḥ parṣad ati dviṣaḥ //2//
(AVŚ_6,34.3a) yaḥ parasyāḥ parāvatas tiro dhanvātirocate /
(AVŚ_6,34.3c) sa naḥ parṣad ati dviṣaḥ //3//
(AVŚ_6,34.4a) yo viśvābhi vipaśyati bhuvanā saṃ ca paśyati /
(AVŚ_6,34.4c) sa naḥ parṣad ati dviṣaḥ //4//
(AVŚ_6,34.5a) yo asya pāre rajasaḥ śukro agnir ajāyata /
(AVŚ_6,34.5c) sa naḥ parṣad ati dviṣaḥ //5//
(AVŚ_6,35.1a) vaiśvānaro na ūtaya ā pra yātu parāvataḥ /
(AVŚ_6,35.1c) agnir naḥ suṣṭutīr upa //1//
(AVŚ_6,35.2a) vaiśvānaro na āgamad imaṃ yajñaṃ sajūr upa /
(AVŚ_6,35.2c) agnir uktheṣv aṃhasu //2//
(AVŚ_6,35.3a) vaiśvānaro 'ṅgirasāṃ stomam ukthaṃ ca cākḷpat /
(AVŚ_6,35.3c) aiṣu dyumnaṃ svar yamat //3//
(AVŚ_6,36.1a) ṛtāvānaṃ vaiśvānaram ṛtasya jyotiṣas patim /
(AVŚ_6,36.1c) ajasraṃ gharmam īmahe //1//
(AVŚ_6,36.2a) sa viśvā prati cākḷpa ṛtūṃr ut sṛjate vaśī /
(AVŚ_6,36.2c) yajñasya vaya uttiran //2//
(AVŚ_6,36.3a) agniḥ pareṣu dhāmasu kāmo bhūtasya bhavyasya /
(AVŚ_6,36.3c) samrād eko vi rājati //3//
(AVŚ_6,37.1a) upa prāgāt sahasrākṣo yuktvā śapatho ratham /
(AVŚ_6,37.1c) śaptāram anvichan mama vṛka ivāvimato gṛham //1//
(AVŚ_6,37.2a) pari ṇo vṛṅgdhi śapatha hradam agnir ivā dahan /
(AVŚ_6,37.2c) śaptāram atra no jahi divo vṛkṣam ivāśaniḥ //2//
(AVŚ_6,37.3a) yo naḥ śapād aśapataḥ śapato yaś ca naḥ śapāt /
(AVŚ_6,37.3c) śune peṣṭram ivāvakṣāmaṃ taṃ praty asyāmi mṛtyave //3//
(AVŚ_6,38.1a) siṃhe vyāghra uta yā pṛdākau tviṣir agnau brāhmaṇe sūrye yā /
(AVŚ_6,38.1c) indraṃ yā devī subhagā jajāna sā na aitu varcasā saṃvidānā //1//
(AVŚ_6,38.2a) yā hastini dvīpini yā hiraṇye tviṣir apsu goṣu yā puruṣeṣu /
(AVŚ_6,38.2c) indraṃ yā devī subhagā jajāna sā na aitu varcasā saṃvidānā //2//
(AVŚ_6,38.3a) rathe akṣeṣv ṛṣabhasya vāje vāte parjanye varuṇasya śuṣme /
(AVŚ_6,38.3c) indram yā devī subhagā jajāna sā na aitu varcasā saṃvidānā //3//
(AVŚ_6,38.4a) rājanye dundubhāv āyatāyām aśvasya vāje puruṣasya māyau /
(AVŚ_6,38.4c) indram yā devī subhagā jajāna sā na aitu varcasā samvidānā //4//
(AVŚ_6,39.1a) yaśo havir vardhatām indrajūtaṃ sahasravīryaṃ subhṛtaṃ sahaskṛtam /
(AVŚ_6,39.1c) prasarsrāṇam anu dīrghāya cakṣase haviṣmantaṃ mā vardhaya jyeṣṭhatātaye //1//
(AVŚ_6,39.2a) achā na indraṃ yaśasaṃ yaśobhir yaśasvinaṃ namasānā vidhema /
(AVŚ_6,39.2c) sa no rāsva rāṣṭram indrajūtaṃ tasya te rātau yaśasaḥ syāma //2//
(AVŚ_6,39.3a) yaśā indro yaśā agnir yaśāḥ somo ajāyata /
(AVŚ_6,39.3c) yaśā viśvasya bhūtasya aham asmi yaśastamaḥ //3//
(AVŚ_6,40.1a) abhayaṃ dyāvāpṛthivī ihāstu no 'bhayaṃ somaḥ savitā naḥ kṛṇotu /
(AVŚ_6,40.1c) abhayaṃ no 'stūrv antarikṣaṃ saptaṛṣīṇāṃ ca haviṣābhayaṃ no astu //1//
(AVŚ_6,40.2a) asmai grāmāya pradiśaś catasra ūrjaṃ subhūtaṃ svasti savitā naḥ kṛṇotu /
(AVŚ_6,40.2c) aśatrv indro abhayaṃ naḥ kṛṇotv anyatra rājñām abhi yātu manyuḥ //2//
(AVŚ_6,40.3a) anamitraṃ no adharād anamitraṃ na uttarāt /
(AVŚ_6,40.3c) indrānamitraṃ naḥ paścād anamitraṃ puras kṛdhi //3//
(AVŚ_6,41.1a) manase cetase dhiya ākūtaya uta cittaye /
(AVŚ_6,41.1c) matyai śrutāya cakṣase vidhema haviṣā vayam //1//
(AVŚ_6,41.2a) apānāya vyānāya prāṇāya bhūridhāyase /
(AVŚ_6,41.2c) sarasvatyā uruvyace vidhema haviṣā vayam //2//
(AVŚ_6,41.3a) mā no hāsiṣur ṛṣayo daivyā ye tanūpā ye nas tanvas tanūjāḥ /
(AVŚ_6,41.3c) amartyā martyāṃ abhi naḥ sacadhvam āyur dhatta prataraṃ jīvase naḥ //3//
(AVŚ_6,42.1a) ava jyām iva dhanvano manyuṃ tanomi te hṛdaḥ /
(AVŚ_6,42.1c) yathā saṃmanasau bhūtvā sakhāyāv iva sacāvahai //1//
(AVŚ_6,42.2a) sakhāyāv iva sacāvahā ava manyuṃ tanomi te /
(AVŚ_6,42.2c) adhas te aśmano manyum upāsyāmasi yo guruḥ //2//
(AVŚ_6,42.3a) abhi tiṣṭhāmi te manyuṃ pārṣṇyā prapadena ca /
(AVŚ_6,42.3c) yathāvaśo na vādiṣo mama cittam upāyasi //3//
(AVŚ_6,43.1a) ayaṃ darbho vimanyukaḥ svāya cāraṇāya ca /
(AVŚ_6,43.1c) manyor vimanyukasyāyaṃ manyuśamana ucyate //1//
(AVŚ_6,43.2a) ayaṃ yo bhūrimūlaḥ samudram avatiṣṭhati /
(AVŚ_6,43.2c) darbhaḥ pṛthivyā utthito manyuśamana ucyate //2//
(AVŚ_6,43.3a) vi te hanavyāṃ śaraṇiṃ vi te mukhyāṃ nayāmasi /
(AVŚ_6,43.3c) yathāvaśo na vādiṣo mama cittam upāyasi //3//
(AVŚ_6,44.1a) asthād dyaur asthāt pṛthivy asthād viśvam idaṃ jagat /
(AVŚ_6,44.1c) asthur vṛkṣā ūrdhvasvapnās tiṣṭhād rogo ayaṃ tava //1//
(AVŚ_6,44.2a) śataṃ yā bheṣajāni te sahasraṃ saṃgatāni ca /
(AVŚ_6,44.2c) śreṣṭham āsrāvabheṣajaṃ vasiṣṭhaṃ roganāśanam //2//
(AVŚ_6,44.3a) rudrasya mūtram asy amṛtasya nābhiḥ /
(AVŚ_6,44.3c) viṣāṇakā nāma vā asi pitṝṇāṃ mūlād utthitā vātīkṛtanāśanī //3//
(AVŚ_6,45.1a) paro 'pehi manaspāpa kim aśastāni śaṃsasi /
(AVŚ_6,45.1c) parehi na tvā kāmaye vṛkṣāṃ vanāni saṃ cara gṛheṣu goṣu me manaḥ //1//
(AVŚ_6,45.2a) avaśasā niḥśasā yat parāśasopārima jāgrato yat svapantaḥ /
(AVŚ_6,45.2c) agnir viśvāny apa duṣkṛtāny ajuṣṭāny āre asmad dadhātu //2//
(AVŚ_6,45.3a) yad indra brahmaṇas pate 'pi mṛṣā carāmasi /
(AVŚ_6,45.3c) pracetā na āṅgiraso duritāt pātv aṃhasaḥ //3//
(AVŚ_6,46.1a) yo na jīvo 'si na mṛto devānām amṛtagarbho 'si svapna /
(AVŚ_6,46.1c) varuṇānī te mātā yamaḥ pitārarur nāmāsi //1//
(AVŚ_6,46.2a) vidma te svapna janitraṃ devajāmīnāṃ putro 'si yamasya karaṇaḥ /
(AVŚ_6,46.2c) antako 'si mṛtyur asi taṃ tvā svapna tathā saṃ vidma sa naḥ svapna duṣvapnyāt pāhi //2//
(AVŚ_6,46.3a) yathā kalāṃ yathā śaphaṃ yatharṇaṃ saṃnayanti /
(AVŚ_6,46.3c) evā duṣvapnyaṃ sarvaṃ dviṣate saṃ nayāmasi //3//
(AVŚ_6,47.1a) agniḥ prātaḥsavane pātv asmān vaiśvānaro viśvakṛd viśvaśaṃbhūḥ /
(AVŚ_6,47.1c) sa naḥ pāvako draviṇe dadhātv āyuṣmantaḥ sahabhakṣāḥ syāma //1//
(AVŚ_6,47.2a) viśve devā maruta indro asmān asmin dvitīye savane na jahyuḥ /
(AVŚ_6,47.2c) āyuṣmantaḥ priyam eṣāṃ vadanto vayaṃ devānāṃ sumatau syāma //2//
(AVŚ_6,47.3a) idaṃ tṛtīyaṃ savanaṃ kavīnām ṛtena ye camasam airayanta /
(AVŚ_6,47.3c) te saudhanvanāḥ svar ānaśānāḥ sviṣṭiṃ no abhi vasyo nayantu //3//
(AVŚ_6,48.1a) śyeno 'si gāyatrachandā anu tvā rabhe /
(AVŚ_6,48.1c) svasti mā saṃ vahāsya yajñasyodṛci svāhā //1//
(AVŚ_6,48.2a) ṛbhur asi jagachandā anu tvā rabhe /
(AVŚ_6,48.2c) svasti mā saṃ vahāsya yajñasyodṛci svāhā //2//
(AVŚ_6,48.3a) vṛṣāsi triṣṭupchandā anu tvā rabhe /
(AVŚ_6,48.3c) svasti mā saṃ vahāsya yajñasyodṛci svāhā //3//
(AVŚ_6,49.1a) nahi te agne tanvaḥ krūram ānaṃśa martyaḥ /
(AVŚ_6,49.1c) kapir babhasti tejanaṃ svaṃ jarāyu gaur iva //1//
(AVŚ_6,49.2a) meṣa iva vai saṃ ca vi corv acyase yad uttaradrāv uparaś ca khādataḥ /
(AVŚ_6,49.2c) śīrṣṇā śiro 'psasāpso ardayann aṃśūn babhasti haritebhir āsabhiḥ //2//
(AVŚ_6,49.3a) suparṇā vācam akratopa dyavy ākhare kṛṣṇā iṣirā anartiṣuḥ /
(AVŚ_6,49.3c) ni yan niyanti uparasya niṣkṛtiṃ purū reto dadhire sūryaśritaḥ //3//
(AVŚ_6,50.1a) hataṃ tardaṃ samaṅkam ākhum aśvinā chintaṃ śiro api pṛṣṭīḥ śṛṇītam /
(AVŚ_6,50.1c) yavān ned adān api nahyataṃ mukham athābhayaṃ kṛṇutaṃ dhānyāya //1//
(AVŚ_6,50.2a) tarda hai pataṅga hai jabhya hā upakvasa /
(AVŚ_6,50.2c) brahmevāsaṃsthitaṃ havir anadanta imān yavān ahiṃsanto apodita //2//
(AVŚ_6,50.3a) tardāpate vaghāpate tṛṣṭajambhā ā śṛṇota me /
(AVŚ_6,50.3c) ya āraṇyā vyadvarā ye ke ca stha vyadvarās tānt sarvān jambhayāmasi //3//
(AVŚ_6,51.1a) vāyoḥ pūtaḥ pavitreṇa pratyaṅ somo ati drutaḥ /
(AVŚ_6,51.1c) indrasya yujaḥ sakhā //1//
(AVŚ_6,51.2a) āpo asmān mātaraḥ sūdayantu ghṛtena no ghṛtapvaḥ punantu /
(AVŚ_6,51.2c) viśvaṃ hi ripraṃ pravahanti devīr ud id ābhyaḥ śucir ā pūta emi //2//
(AVŚ_6,51.3a) yat kiṃ cedaṃ varuṇa daivye jane 'bhidrohaṃ manuṣyāś caranti /
(AVŚ_6,51.3c) acittyā cet tava dharma yuyopima mā nas tasmād enaso deva rīriṣaḥ //3//
(AVŚ_6,52.1a) ut sūryo diva eti puro rakṣāṃsi nijūrvan /
(AVŚ_6,52.1c) ādityaḥ parvatebhyo viśvadṛṣṭo adṛṣṭahā //1//
(AVŚ_6,52.2a) ni gāvo goṣṭhe asadan ni mṛgāso avikṣata /
(AVŚ_6,52.2c) ny ūrmayo nadīnaṃ ny adṛṣṭā alipsata //2//
(AVŚ_6,52.3a) āyurdadaṃ vipaścitaṃ śrutāṃ kaṇvasya vīrudham /
(AVŚ_6,52.3c) ābhāriṣaṃ viśvabheṣajīm asyādṛṣṭān ni śamayat //3//
(AVŚ_6,53.1a) dyauś ca ma idaṃ pṛthivī ca pracetasau śukro bṛhan dakṣiṇayā pipartu /
(AVŚ_6,53.1c) anu svadhā cikitāṃ somo agnir vāyur naḥ pātu savitā bhagaś ca //1//
(AVŚ_6,53.2a) punaḥ prāṇaḥ punar ātmā na aitu punaś cakṣuḥ punar asur na aitu /
(AVŚ_6,53.2c) vaiśvānaro no adabdhas tanūpā antas tiṣṭhāti duritāni viśvā //2//
(AVŚ_6,53.3a) saṃ varcasā payasā saṃ tanūbhir aganmahi manasā saṃ śivena /
(AVŚ_6,53.3c) tvaṣṭā no atra varīyaḥ kṛṇotv anu no mārṣṭu tanvo yad viriṣṭam //3//
(AVŚ_6,54.1a) idaṃ tad yuja uttaram indraṃ śumbhāmy aṣṭaye /
(AVŚ_6,54.1c) asya kṣatraṃ śriyaṃ mahīṃ vṛṣṭir iva vardhayā tṛṇam //1//
(AVŚ_6,54.2a) asmai kṣatram agnīṣomāv asmai dhārayataṃ rayim /
(AVŚ_6,54.2c) imaṃ rāṣṭrasyābhīvarge kṛṇutam yuja uttaram //2//
(AVŚ_6,54.3a) sabandhuś cāsabandhuś ca yo asmāṃ abhidāsati /
(AVŚ_6,54.3c) sarvaṃ taṃ randhayāsi me yajamānāya sunvate //3//
(AVŚ_6,55.1a) ye panthāno bahavo devayānā antarā dyāvāpṛthivī saṃcaranti /
(AVŚ_6,55.1c) teṣām ajyāniṃ yatamo vahāti tasmai mā devāḥ pari datteha sarve //1//
(AVŚ_6,55.2a) grīṣmo hemantaḥ śiśiro vasantaḥ śarad varṣāḥ svite no dadhāta /
(AVŚ_6,55.2c) ā no goṣu bhajatā prajāyāṃ nivāta id vaḥ śaraṇe syāma //2//
(AVŚ_6,55.3a) idāvatsarāya parivatsarāya saṃvatsarāya kṛṇutā bṛhan namaḥ /
(AVŚ_6,55.3c) teṣāṃ vayaṃ sumatau yajñiyānām api bhadre sau manase syāma //3//
(AVŚ_6,56.1a) mā no devā ahir vadhīt satokānt sahapuruṣān /
(AVŚ_6,56.1c) samyataṃ na vi ṣparad vyāttaṃ na saṃ yaman namo devajanebhyaḥ /
(AVŚ_6,56.2a) namo 'stv asitāya namas tiraścirājaye /
(AVŚ_6,56.2c) svajāya babhrave namo namo devajanebhyaḥ //2//
(AVŚ_6,56.3a) saṃ te hanmi datā dataḥ sam u te hanvā hanū /
(AVŚ_6,56.3c) saṃ te jihvayā jihvāṃ sam v āsnāha āsyam //3//
(AVŚ_6,57.1a) idam id vā u bheṣajam idaṃ rudrasya bheṣajam /
(AVŚ_6,57.1c) yeneṣum ekatejanāṃ śataśalyām apabravat //1//
(AVŚ_6,57.2a) jālāṣeṇābhi ṣiñcata jālāṣeṇopa siñcata /
(AVŚ_6,57.2c) jālāṣam ugraṃ bheṣajaṃ tena no mṛḍa jīvase //2//
(AVŚ_6,57.3a) śaṃ ca no mayaś ca no mā ca naḥ kiṃ canāmamat /
(AVŚ_6,57.3c) kṣamā rapo viśvaṃ no astu bheṣajaṃ sarvaṃ no astu bheṣajam //3//
(AVŚ_6,58.1a) yaśasaṃ mendro maghavān kṛṇotu yaśasaṃ dyāvāpṛthivī ubhe ime /
(AVŚ_6,58.1c) yaśasaṃ mā devaḥ savitā kṛṇotu priyo dātur dakṣiṇāyā iha syām //1//
(AVŚ_6,58.2a) yathendro dyāvāpṛthivyor yaśasvān yathāpa oṣadhīṣu yaśasvatīḥ /
(AVŚ_6,58.2c) evā viśveṣu deveṣu vayaṃ sarveṣu yaśasaḥ syāma //2//
(AVŚ_6,58.3a) yaśā indro yaśā agnir yaśāḥ somo ajāyata /
(AVŚ_6,58.3c) yaśā viśvasya bhūtasyāham asmi yaśastamaḥ //3//
(AVŚ_6,59.1a) anaḍudbhyas tvaṃ prathamaṃ dhenubhyas tvam arundhati /
(AVŚ_6,59.1c) adhenave vayase śarma yacha catuṣpade //1//
(AVŚ_6,59.2a) śarma yachatv oṣadhiḥ saha devīr arundhatī /
(AVŚ_6,59.2c) karat payasvantaṃ goṣṭham ayakṣmāṃ uta pūruṣān //2//
(AVŚ_6,59.3a) viśvarūpāṃ subhagām achāvadāmi jīvalām /
(AVŚ_6,59.3c) sā no rudrasyāstāṃ hetiṃ dūraṃ nayatu gobhyaḥ //3//
(AVŚ_6,60.1a) ayam ā yāty aryamā purastād viṣitastupaḥ /
(AVŚ_6,60.1c) asyā ichann agruvai patim uta jāyām ajānaye //1//
(AVŚ_6,60.2a) aśramad iyam aryamann anyāsāṃ samanaṃ yatī /
(AVŚ_6,60.2c) aṅgo nv aryamann asyā anyāḥ samanam āyati //2//
(AVŚ_6,60.3a) dhātā dādhāra pṛthivīm dhātā dyām uta sūryam /
(AVŚ_6,60.3c) dhātāsyā agruvai patim dadhātu pratikāmyam //3//
(AVŚ_6,61.1a) mahyam āpo madhumad erayantāṃ mahyaṃ sūro abharaj jyotiṣe kam /
(AVŚ_6,61.1c) mahyaṃ devā uta viśve tapojā mahyaṃ devaḥ savitā vyaco dhāt //1//
(AVŚ_6,61.2a) ahaṃ viveca pṛthivīm uta dyām aham ṛtūṃr ajanayaṃ sapta sākam /
(AVŚ_6,61.2c) ahaṃ satyam anṛtaṃ yad vadāmy ahaṃ daivīṃ pari vācam viśaś ca //2//
(AVŚ_6,61.3a) ahaṃ jajāna pṛthivīm uta dyām aham ṛtūṃr ajanayaṃ sapta sindhūn /
(AVŚ_6,61.3c) ahaṃ satvam anṛtaṃ yad vadāmi yo agnīṣomāv ajuṣe sakhāyā //3//
(AVŚ_6,62.1a) vaiśvānaro raśmibhir naḥ punātu vātaḥ prāṇeneṣiro nabhobhiḥ /
(AVŚ_6,62.1c) dyāvāpṛthivī payasā payasvatī ṛtāvarī yajñiye na punītām //1//
(AVŚ_6,62.2a) vaiśvānarīṃ sūnṛtām ā rabhadhvaṃ yasyā āśās tanvo vītapṛṣṭhāḥ /
(AVŚ_6,62.2c) tayā gṛṇantaḥ sadhamādeṣu vayaṃ syāma patayo rayīnām //2//
(AVŚ_6,62.3a) vaiśvānarīṃ varcasa ā rabhadhvaṃ śuddhā bhavantaḥ śucayaḥ pāvakāḥ /
(AVŚ_6,62.3c) iheḍayā sadhamādaṃ madanto jyok paśyema sūryam uccarantam //3//
(AVŚ_6,63.1a) yat te devī nirṛtir ābabandha dāma grīvāsv avimokyaṃ yat /
(AVŚ_6,63.1c) tat te vi ṣyāmy āyuṣe varcase balāyādomadam annam addhi prasūtaḥ //1//
(AVŚ_6,63.2a) namo 'stu te nirṛte tigmatejo 'yasmayān vi cṛtā bandhapāśān /
(AVŚ_6,63.2c) yamo mahyam punar it tvām dadāti tasmai yamāya namo astu mṛtyave //2//
(AVŚ_6,63.3a) ayasmaye drupade bedhiṣa ihābhihito mṛtyubhir ye sahasram /
(AVŚ_6,63.3c) yamena tvaṃ pitṛbhiḥ saṃvidāna uttamaṃ nākam adhi rohayemam //3//
(AVŚ_6,63.4a) saṃsam id yuvase vṛṣann agne viśvāny arya ā /
(AVŚ_6,63.4c) iḍas pade sam idhyase sa no vasūny ā bhara //4//
(AVŚ_6,64.1a) saṃ jānīdhvaṃ saṃ pṛcyadhvaṃ saṃ vo manāṃsi jānatām /
(AVŚ_6,64.1c) devā bhāgaṃ yathā pūrve samjānānā upāsate //1//
(AVŚ_6,64.2a) samāno mantraḥ samitiḥ samānī samānaṃ vrataṃ saha cittam eṣām /
(AVŚ_6,64.2c) samānena vo haviṣā juhomi samānaṃ ceto abhisaṃviśadhvam //2//
(AVŚ_6,64.3a) samānī va ākūtiḥ samānā hṛdayāni vaḥ /
(AVŚ_6,64.3c) samānam astu vo manaḥ yathā vaḥ susahāsati //3//
(AVŚ_6,65.1a) ava manyur avāyatāva bāhū manoyujā /
(AVŚ_6,65.1c) parāśara tvaṃ teṣām parāñcaṃ śuṣmam ardayādhā no rayim ā kṛdhi //1//
(AVŚ_6,65.2a) nirhastebhyo nairhastam yaṃ devāḥ śarum asyatha /
(AVŚ_6,65.2c) vṛścāmi śatrūṇāṃ bāhūn anena haviṣā 'ham //2//
(AVŚ_6,65.3a) indraś cakāra prathamaṃ nairhastam asurebhyaḥ /
(AVŚ_6,65.3c) jayantu satvāno mama sthireṇendreṇa medinā //3//
(AVŚ_6,66.1a) nirhastaḥ śatrur abhidāsann astu ye senābhir yudham āyanty asmān /
(AVŚ_6,66.1c) sam arpayendra mahatā vadhena drātv eṣām aghahāro vividdhaḥ //1//
(AVŚ_6,66.2a) ātanvānā āyachanto 'syanto ye ca dhāvatha /
(AVŚ_6,66.2c) nirhastāḥ śatravaḥ sthanendro vo 'dya parāśarīt //2//
(AVŚ_6,66.3a) nirhastāḥ santu śatravo 'ṅgaiṣāṃ mlāpayāmasi /
(AVŚ_6,66.3c) athaiṣām indra vedāṃsi śataśo vi bhajāmahai //3//
(AVŚ_6,67.1a) pari vartmāni sarvata indraḥ pūṣā ca sasratuḥ /
(AVŚ_6,67.1c) muhyantv adyāmūḥ senā amitrāṇāṃ parastarām //1//
(AVŚ_6,67.2a) mūḍhā amitrāś caratāśīrṣāṇa ivāhayaḥ /
(AVŚ_6,67.2c) teṣāṃ vo agnimūḍhānām indro hantu varaṃvaram //2//
(AVŚ_6,67.3a) aiṣu nahya vṛṣājinaṃ hariṇasya bhiyaṃ kṛdhi /
(AVŚ_6,67.3c) parāṅ amitra eṣatv arvācī gaur upeṣatu //3//
(AVŚ_6,68.1a) āyam agant savitā kṣureṇoṣṇena vāya udakenehi /
(AVŚ_6,68.1c) ādityā rudrā vasava undantu sacetasaḥ somasya rājño vapata pracetasaḥ //1//
(AVŚ_6,68.2a) aditiḥ śmaśru vapatv āpa undantu varcasā /
(AVŚ_6,68.2c) cikitsatu prajāpatir dīrghāyutvāya cakṣase //2//
(AVŚ_6,68.3a) yenāvapat savitā kṣureṇa somasya rājño varuṇasya vidvān /
(AVŚ_6,68.3c) tena brahmāṇo vapatedam asya gomān aśvavān ayam astu prajāvān //3//
(AVŚ_6,69.1a) girāv aragarāṭeṣu hiranye goṣu yad yaśaḥ /
(AVŚ_6,69.1c) surāyāṃ sicyamānāyāṃ kīlāle madhu tan mayi //1//
(AVŚ_6,69.2a) aśvinā sāragheṇa mā madhunāṅktaṃ śubhas patī /
(AVŚ_6,69.2c) yathā bhargasvatīṃ vācam āvadāni janāṃ anu //2//
(AVŚ_6,69.3a) mayi varco atho yaśo 'tho yajñasya yat payaḥ /
(AVŚ_6,69.3c) tan mayi prajāpatir divi dyām iva dṛṃhatu //3//
(AVŚ_6,70.1a) yathā māṃsam yathā surā yathākṣā adhidevane /
(AVŚ_6,70.1c) yathā puṃso vṛṣaṇyata striyāṃ nihanyate manaḥ /
(AVŚ_6,70.1e) evā te aghnye mano 'dhi vatse ni hanyatām //1//
(AVŚ_6,70.2a) yathā hastī hastinyāḥ padena padam udyuje /
(AVŚ_6,70.2c) yathā puṃso vṛṣaṇyata striyāṃ nihanyate manaḥ /
(AVŚ_6,70.2e) evā te aghnye mano 'dhi vatse ni hanyatām //2//
(AVŚ_6,70.3a) yathā pradhir yathopadhir yathā nabhyaṃ pradhāv adhi /
(AVŚ_6,70.3c) yathā puṃso vṛṣaṇyata striyāṃ nihanyate manaḥ /
(AVŚ_6,70.3e) evā te aghnye mano 'dhi vatse ni hanyatām //3//
(AVŚ_6,71.1a) yad annam admi bahudhā virūpaṃ hiraṇyam aśvam uta gām ajām avim /
(AVŚ_6,71.1c) yad eva kiṃ ca pratijagrahāham agniṣ ṭad dhotā suhutaṃ kṛnotu //1//
(AVŚ_6,71.2a) yan mā hutam ahutam ājagāma dattaṃ pitṛbhir anumataṃ manuṣyaiḥ /
(AVŚ_6,71.2c) yasmān me mana ud iva rārajīty agniṣ ṭad dhotā suhutaṃ kṛṇotu //2//
(AVŚ_6,71.3a) yad annam admy anṛtena devā dāsyann adāsyann uta saṃgṛṇāmi /
(AVŚ_6,71.3c) vaiśvānarasya mahato mahimnā śivaṃ mahyaṃ madhumad astv annam //3//
(AVŚ_6,72.1a) yathāsitaḥ prathayate vaśām anu vapūṃṣi kṛṇvann asurasya māyayā /
(AVŚ_6,72.1c) evā te śepaḥ sahasāyam arko 'ṅgenāṅgaṃ saṃsamakaṃ kṛṇotu //1//
(AVŚ_6,72.2a) yathā pasas tāyādaraṃ vātena sthūlabhaṃ kṛtam /
(AVŚ_6,72.2c) yāvat parasvataḥ pasas tāvat te vardhatāṃ pasaḥ //2//
(AVŚ_6,72.3a) yāvadaṅgīnaṃ pārasvataṃ hāstinaṃ gārdabham ca yat /
(AVŚ_6,72.3c) yāvad aśvasya vājinas tāvat te vardhatāṃ pasaḥ //3//
(AVŚ_6,73.1a) eha yātu varuṇaḥ somo agnir bṛhaspatir vasubhir eha yātu /
(AVŚ_6,73.1c) asya śriyam upasaṃyāta sarva ugrasya cettuḥ saṃmanasaḥ sajātāḥ //1//
(AVŚ_6,73.2a) yo vaḥ śuṣmo hṛdayeṣv antar ākūtir yā vo manasi praviṣṭā /
(AVŚ_6,73.2c) tānt sīvayāmi haviṣā ghṛtena mayi sajātā ramatir vo astu //2//
(AVŚ_6,73.3a) ihaiva sta māpa yātādhy asmat pūṣā parastād apatham vaḥ kṛṇotu /
(AVŚ_6,73.3c) vāstoṣ patir anu vo johavītu mayi sajātā ramatiḥ vo astu //3//
(AVŚ_6,74.1a) saṃ vaḥ pṛcyantāṃ tanvaḥ saṃ manāṃsi sam u vratā /
(AVŚ_6,74.1c) sam vo 'yam brahmaṇas patir bhagaḥ saṃ vo ajīgamat //1//
(AVŚ_6,74.2a) samjñapanaṃ vo manaso 'tho samjñapanam hṛdaḥ /
(AVŚ_6,74.2c) atho bhagasya yac chrāntaṃ tena saṃjñapayāmi vaḥ //2//
(AVŚ_6,74.3a) yathādityā vasubhiḥ sambabhūvur marudbhir ugrā ahṛṇīyamānāḥ /
(AVŚ_6,74.3c) evā triṇāmann ahṛṇīyamāna imān janānt saṃmanasas kṛdhīha //3//
(AVŚ_6,75.1a) nir amuṃ nuda okasaḥ sapatno yaḥ pṛtanyati /
(AVŚ_6,75.1c) nairbādhyena haviṣendra enaṃ parāśarīt //1//
(AVŚ_6,75.2a) paramāṃ taṃ parāvatam indro nudatu vṛtrahā /
(AVŚ_6,75.2c) yato na punar āyati śaśvatībhyaḥ samābhyaḥ //2//
(AVŚ_6,75.3a) etu tisraḥ parāvata etu pañca janāṃ ati /
(AVŚ_6,75.3c) etu tisro 'ti rocanā yato na punar āyati /
(AVŚ_6,75.3e) śaśvatībhyaḥ samābhyo yāvat sūryo asad divi //3//
(AVŚ_6,76.1a) ya enaṃ pariṣīdanti samādadhati cakṣase /
(AVŚ_6,76.1c) saṃpreddho agnir jihvābhir ud etu hṛdayād adhi //1//
(AVŚ_6,76.2a) agneḥ sāmtapanasyāham āyuṣe padam ā rabhe /
(AVŚ_6,76.2c) addhātir yasya paśyati dhūmam udyantam āsyataḥ //2//
(AVŚ_6,76.3a) yo asya samidhaṃ veda kṣatriyeṇa samāhitām /
(AVŚ_6,76.3c) nābhihvāre padaṃ ni dadhāti sa mṛtyave //3//
(AVŚ_6,76.4a) nainaṃ ghnanti paryāyiṇo na sannāṃ ava gachati /
(AVŚ_6,76.4c) agner yaḥ kṣatriyo vidvān nāma gṛhnāti āyuṣe //4//
(AVŚ_6,77.1a) asthād dyaur asthāt pṛthivy asthād viśvam idaṃ jagat /
(AVŚ_6,77.1c) āsthāne parvatā asthu sthāmny aśvāṃ atiṣṭhipam //1//
(AVŚ_6,77.2a) ya udānat parāyaṇaṃ ya udānaṇ nyāyanam /
(AVŚ_6,77.2c) āvartanam nivartanaṃ yo gopā api taṃ huve //2//
(AVŚ_6,77.3a) jātavedo ni vartaya śataṃ te santv āvṛtaḥ /
(AVŚ_6,77.3c) sahasraṃ ta upāvṛtas tābhir naḥ punar ā kṛdhi //3//
(AVŚ_6,78.1a) tena bhūtena haviṣāyam ā pyāyatāṃ punaḥ /
(AVŚ_6,78.1c) jāyām yām asmā āvākṣus tām rasenābhi vardhatām //1//
(AVŚ_6,78.2a) abhi vardhatāṃ payasābhi rāṣṭreṇa vardhatām /
(AVŚ_6,78.2c) rayyā sahasravarcasemau stām anupakṣitau //2//
(AVŚ_6,78.3a) tvaṣṭā jāyām ajanayat tvaṣṭāsyai tvāṃ patim /
(AVŚ_6,78.3c) tvaṣṭā sahasram āyuṃṣi dīrgham āyuḥ kṛṇotu vām //3//
(AVŚ_6,79.1a) ayaṃ no nabhasas patiḥ saṃsphāno abhi rakṣatu /
(AVŚ_6,79.1c) asamātim gṛheṣu naḥ //1//
(AVŚ_6,79.2a) tvaṃ no nabhasas pate ūrjaṃ gṛhesu dhāraya /
(AVŚ_6,79.2c) ā puṣṭam etv ā vasu //2//
(AVŚ_6,79.3a) deva saṃsphāna sahasrāpoṣasyeśiṣe /
(AVŚ_6,79.3c) tasya no rāsva tasya no dhehi tasya te bhaktivāmsaḥ syāma //3//
(AVŚ_6,80.1a) antarikṣeṇa patati viśvā bhūtāvacākaśat /
(AVŚ_6,80.1c) śuno divyasya yan mahas tenā te haviṣā vidhema //1//
(AVŚ_6,80.2a) ye trayaḥ kālakāñjā divi devā iva śritāḥ /
(AVŚ_6,80.2c) tānt sarvān ahva ūtaye 'smā ariṣṭatātaye //2//
(AVŚ_6,80.3a) apsu te janma divi te sadhasthaṃ samudre antar mahimā te pṛthivyām /
(AVŚ_6,80.3c) śuno divyasya yan mahas tenā te haviṣā vidhema //3//
(AVŚ_6,81.1a) yantāsi yachase hastāv apa rakṣāṃsi sedhasi /
(AVŚ_6,81.1c) prajāṃ dhanaṃ ca gṛhṇānaḥ parihasto abhūd ayam //1//
(AVŚ_6,81.2a) parihasta vi dhāraya yoniṃ garbhāya dhātave /
(AVŚ_6,81.2c) maryāde putram ā dhehi taṃ tvam ā gamayāgame //2//
(AVŚ_6,81.3a) yaṃ parihastam abibhar aditiḥ putrakāmyā /
(AVŚ_6,81.3c) tvaṣṭā tam asyā ā badhnād yathā putraṃ janād //3//
(AVŚ_6,82.1a) āgachata āgatasya nāma gṛhṇāmy āyataḥ /
(AVŚ_6,82.1c) indrasya vṛtraghno vanve vāsavasya śatakratoḥ //1//
(AVŚ_6,82.2a) yena sūryāṃ sāvitrīm aśvinohatuḥ pathā /
(AVŚ_6,82.2c) tena mām abravīd bhago jayām ā vahatād iti //2//
(AVŚ_6,82.3a) yas te 'ṅkuśo vasudāno bṛhann indra hiraṇyayaḥ /
(AVŚ_6,82.3c) tenā janiyate jāyāṃ mahyaṃ dhehi śacīpate //3//
(AVŚ_6,83.1a) apacitaḥ pra patata suparṇo vasater iva /
(AVŚ_6,83.1c) sūryaḥ kṛṇotu bheṣajaṃ candramā vo 'pochatu //1//
(AVŚ_6,83.2a) eny ekā śyeny ekā kṛṣṇaikā rohiṇī dve /
(AVŚ_6,83.2c) sarvāsām agrabhaṃ nāmāvīraghnīr apetana //2//
(AVŚ_6,83.3a) asūtikā rāmāyaṇy apacit pra patiṣyati /
(AVŚ_6,83.3c) glaur itaḥ pra patiṣyati sa galunto naśiṣyati //3//
(AVŚ_6,83.4a) vīhi svām āhutiṃ juṣāno manasā svāhā manasā yad idaṃ juhomi //4//
(AVŚ_6,84.1a) yasyās ta āsani ghore juhomy eṣāṃ baddhānām avasarjanāya kam /
(AVŚ_6,84.1c) bhūmir iti tvābhipramanvate janā nirṛtir iti tvāhaṃ pari veda sarvataḥ //1//
(AVŚ_6,84.2a) bhūte haviṣmatī bhavaiṣa te bhāgo yo asmāsu /
(AVŚ_6,84.2c) muñcemān amūn enasaḥ svāhā //2//
(AVŚ_6,84.3a) evo ṣv asman nirṛte 'nehā tvam ayasmayān vi cṛtā bandhapāśān /
(AVŚ_6,84.3c) yamo mahyaṃ punar it tvāṃ dadāti tasmai yamāya namo astu mṛtyave //3//
(AVŚ_6,84.4a) ayasmaye drupade bedhiṣa ihābhihito mṛtyubhir ye sahasram /
(AVŚ_6,84.4c) yamena tvaṃ pitṛbhiḥ saṃvidāna uttamaṃ nākam adhi rohayemam //4//
(AVŚ_6,85.1a) varaṇo vārayātā ayaṃ devo vanaspatiḥ /
(AVŚ_6,85.1c) yakṣmo yo asminn āviṣṭas tam u devā avīvaran //1//
(AVŚ_6,85.2a) indrasya vacasā vayaṃ mitrasya varuṇasya ca /
(AVŚ_6,85.2c) devānāṃ sarveṣāṃ vācā yakṣmaṃ te vārayāmahe //2//
(AVŚ_6,85.3a) yathā vṛtra imā āpas tastambha viśvadhā yatīḥ /
(AVŚ_6,85.3c) evā te agninā yakṣmaṃ vaiśvānareṇa vāraye //3//
(AVŚ_6,86.1a) vṛṣendrasya vṛṣā divo vṛsā pṛthivyā ayam /
(AVŚ_6,86.1c) vṛṣā viśvasya bhūtasya tvam ekavṛṣo bhava //1//
(AVŚ_6,86.2a) samudra īśe sravatām agniḥ pṛthivyā vaśī /
(AVŚ_6,86.2c) candramā nakṣatrāṇām īśe tvam ekavṛṣo bhava //2//
(AVŚ_6,86.3a) samrāḍ asy asurāṇāṃ kakun manuṣyānām /
(AVŚ_6,86.3c) devānām ardhabhāg asi tvam ekavṛṣo bhava //3//
(AVŚ_6,87.1a) ā tvāhārṣam antar abhūr dhruvas tiṣṭhāvicācalat /
(AVŚ_6,87.1c) viśas tvā sarvā vāñchantu mā tvad rāṣṭram adhi bhraśat //1//
(AVŚ_6,87.2a) ihaivaidhi māpa cyoṣṭhāḥ parvata ivāvicācalat /
(AVŚ_6,87.2c) indra iveha dhruvas tiṣṭheha rāṣṭram u dhāraya //2//
(AVŚ_6,87.3a) indra etam adīdharat dhruvaṃ dhruveṇa haviṣā /
(AVŚ_6,87.3c) tasmai somo adhi bravad ayaṃ ca brahmaṇas patiḥ //3//
(AVŚ_6,88.1a) dhruvā dyaur dhruvā pṛthivī dhruvaṃ viśvam idaṃ jagat /
(AVŚ_6,88.1c) dhruvāsaḥ parvatā ime dhruvo rājā viśām ayam //1//
(AVŚ_6,88.2a) dhruvaṃ te rājā varuṇo dhruvam devo bṛhaspatiḥ /
(AVŚ_6,88.2c) dhruvaṃ ta indraś cāgniś ca rāṣṭraṃ dhārayatāṃ dhruvam //2//
(AVŚ_6,88.3a) dhruvo 'cyutaḥ pra mṛṇīhi śatrūn chatrūyato 'dharān pādayasva /
(AVŚ_6,88.3c) sarvā diśaḥ saṃmanasaḥ sadhrīcīr dhruvāya te samitiḥ kalpatām iha //3//
(AVŚ_6,89.1a) idaṃ yat preṇyaḥ śiro dattaṃ somena vṛṣṇyam /
(AVŚ_6,89.1c) tataḥ pari prajātena hārdiṃ te śocayāmasi //1//
(AVŚ_6,89.2a) śocayāmasi te hārdiṃ śocayāmasi te manaḥ /
(AVŚ_6,89.2c) vātaṃ dhūma iva sadhryaṅ mām evānv etu ye manaḥ //2//
(AVŚ_6,89.3a) mahyaṃ tvā mitrāvaruṇau mahyaṃ devī sarasvatī /
(AVŚ_6,89.3c) mahyaṃ tvā madhyaṃ bhūmyā ubhāv antau sam asyatām //3//
(AVŚ_6,90.1a) yāṃ te rudra iṣum āsyad aṅgebhyo hṛdayāya ca /
(AVŚ_6,90.1c) idaṃ tām adya tvad vayaṃ viṣūcīṃ vi vṛhāmasi //1//
(AVŚ_6,90.2a) yās te śataṃ dhamanayo 'ṅgāny anu viṣṭhitāḥ /
(AVŚ_6,90.2c) tāsāṃ te sarvāsām vayaṃ nir viṣāṇi hvayāmasi //2//
(AVŚ_6,90.3a) namas te rudrāsyate namaḥ pratihitāyai /
(AVŚ_6,90.3c) namo visṛjyamānāyai namo nipatitāyai //3//
(AVŚ_6,91.1a) imaṃ yavam aṣṭāyogaiḥ ṣadyogebhir acarkṛṣuḥ /
(AVŚ_6,91.1c) tenā te tanvo rapo 'pācīnam apa vyaye //1//
(AVŚ_6,91.2a) nyag vāto vāti nyak tapati sūryaḥ /
(AVŚ_6,91.2c) nīcīnam aghnyā duhe nyag bhavatu te rapaḥ //2//
(AVŚ_6,91.3a) āpa id vā u bheṣajīr āpo amīvacātanīḥ /
(AVŚ_6,91.3c) āpo viśvasya bheṣajīs tās te kṛṇvantu bheṣajam //3//
(AVŚ_6,92.1a) vātaraṃhā bhava vājin yujamāna indrasya yāhi prasave manojavāḥ /
(AVŚ_6,92.1c) yuñjantu tvā maruto viśvavedasa ā te tvastā patsu javaṃ dadhātu //1//
(AVŚ_6,92.2a) javas te arvan nihito guhā yaḥ śyene vāte uta yo 'carat parīttaḥ /
(AVŚ_6,92.2c) tena tvaṃ vājin balavān balenājiṃ jaya samane parayiṣṇuḥ //2//
(AVŚ_6,92.3a) tanūṣ ṭe vājin tanvaṃ nayantī vāmam asmabhyaṃ dhāvatu śarma tubhyam /
(AVŚ_6,92.3c) ahruto maho dharuṇāya devo divīva jyotiḥ svam ā mimīyāt //3//
(AVŚ_6,93.1a) yamo mṛtyur aghamāro nirṛtho babhruḥ śarvo 'stā nīlaśikhaṇḍaḥ /
(AVŚ_6,93.1c) devajanāḥ senayottasthivāṃsas te asmākaṃ pari vṛñjantu vīrān //1//
(AVŚ_6,93.2a) manasā homair harasā ghṛtena śarvāyāstra uta rājñe bhavāya /
(AVŚ_6,93.2c) namasyebhyo nama ebhyaḥ kṛṇomy anyatrāsmad aghaviṣā nayantu //2//
(AVŚ_6,93.3a) trāyadhvaṃ no aghaviṣābhyo vadhād viśve devā maruto viśvavedasaḥ /
(AVŚ_6,93.3c) agnīṣomā varuṇaḥ pūtadakṣā vātāparjanyayoḥ sumatau syāma //3//
(AVŚ_6,94.1a) saṃ vo manāṃsi saṃ vratā sam ākūtīr namāmasi /
(AVŚ_6,94.1c) amī ye vivratā sthana tān vaḥ saṃ namayāmasi //1//
(AVŚ_6,94.2a) ahaṃ gṛbhṇāmi manasā manāṃsi mama cittam anu cittebhir eta /
(AVŚ_6,94.2c) mama vaśeṣu hṛdayāni vaḥ kṛṇomi mama yātam anuvartmāna eta //2//
(AVŚ_6,94.3a) ote me dyāvāpṛthivī otā devī sarasvatī /
(AVŚ_6,94.3c) otau ma indraś cāgniś ca rdhyāsmedaṃ sarasvati //3//
(AVŚ_6,95.1a) aśvattho devasadanas tṛtīyasyām ito divi /
(AVŚ_6,95.1c) tatrāmṛtasya cakṣaṇam devāḥ kuṣṭham avanvata //1//
(AVŚ_6,95.2a) hiraṇyayī naur acarad dhiraṇyabandhanā divi /
(AVŚ_6,95.2c) tatrāmṛtasya puṣpaṃ devāḥ kuṣṭham avanvata //2//
(AVŚ_6,95.3a) garbho asy oṣadhīnāṃ garbho himavatām uta /
(AVŚ_6,95.3c) garbho viśvasya bhūtasyemaṃ me agadaṃ kṛdhi //3//
(AVŚ_6,96.1a) yā oṣadhayaḥ somarājñīr bahvīḥ śatavicakṣaṇāḥ /
(AVŚ_6,96.1c) bṛhaspatiprasūtās tā no muñcantv aṃhasaḥ //1//
(AVŚ_6,96.2a) muñcantu mā śapathyād atho varuṇyād uta /
(AVŚ_6,96.2c) atho yamasya paḍvīśād viśvasmād devakilbiṣāt //2//
(AVŚ_6,96.3a) yac cakṣuṣā manasā yac ca vācopārima jāgrato yat svapantaḥ /
(AVŚ_6,96.3c) somas tāni svadhayā naḥ punātu //3//
(AVŚ_6,97.1a) abhibhūr yajño abhibhūr agnir abhibhūḥ somo abhibhūr indraḥ /
(AVŚ_6,97.1c) abhy ahaṃ viśvāḥ pṛtanā yathāsāny evā vidhemāgnihotrā idaṃ haviḥ //1//
(AVŚ_6,97.2a) svadhāstu mitrāvaruṇā vipaścitā prajāvat kṣatraṃ madhuneha pinvatam /
(AVŚ_6,97.2c) bādhethāṃ dūraṃ nirṛtiṃ parācaiḥ kṛtaṃ cid enaḥ pra mumuktam asmat //2//
(AVŚ_6,97.3a) imaṃ vīram anu harṣadhvam ugram indraṃ sakhāyo anu saṃ rabhadhvam /
(AVŚ_6,97.3c) grāmajitaṃ gojitaṃ vajrabāhuṃ jayantam ajma pramṛṇantam ojasā //3//
(AVŚ_6,98.1a) indro jayāti na parā jayātā adhirājo rājasu rājayātai /
(AVŚ_6,98.1c) carkṛtya īḍyo vandyaś copasadyo namasyś bhaveha //1//
(AVŚ_6,98.2a) tvam indrādhirājaḥ śravasyus tvaṃ bhūr abhibhūtir janānām /
(AVŚ_6,98.2c) tvaṃ daivīr viśa imā vi rājāyuṣmat kṣatram ajaraṃ te astu //2//
(AVŚ_6,98.3a) prācyā diśas tvam indrāsi rājotodīcyā diśo vṛtrahan chatruho 'si /
(AVŚ_6,98.3c) yatra yanti srotyās taj jitaṃ te dakṣiṇato vṛṣabha eṣi havyaḥ //3//
(AVŚ_6,99.1a) abhi tvendra varimataḥ purā tvāṃhūraṇād dhuve /
(AVŚ_6,99.1c) hvayāmy ugraṃ cettāraṃ puruṇāmānam ekajam //1//
(AVŚ_6,99.2a) yo adya senyo vadho jighāṃsan na udīrate /
(AVŚ_6,99.2c) indrasya tatra bāhū samantaṃ pari dadmaḥ //2//
(AVŚ_6,99.3a) pari dadma indrasya bāhū samantaṃ trātus trāyatāṃ naḥ /
(AVŚ_6,99.3c) deva savitaḥ soma rājant sumanasaṃ mā kṛṇu svastaye //3//
(AVŚ_6,100.1a) devā aduḥ sūryo dyaur adāt pṛthivy adāt /
(AVŚ_6,100.1c) tisraḥ sarasvatir aduḥ sacittā viṣadūṣaṇam //1//
(AVŚ_6,100.2a) yad vo devā upajīkā āsiñcan dhanvany udakam /
(AVŚ_6,100.2c) tena devaprasūtenedaṃ dūṣayatā viṣam //2//
(AVŚ_6,100.3a) asurāṇāṃ duhitāsi sā devānām asi svasā /
(AVŚ_6,100.3c) divas pṛthivyāḥ saṃbhūtā sā cakarthārasaṃ viṣam //3//
(AVŚ_6,101.1a) ā vṛṣāyasva śvasihi vardhasva prathayasva ca /
(AVŚ_6,101.1c) yathāṅgaṃ vardhatāṃ śepas tena yoṣitam ij jahi //1//
(AVŚ_6,101.2a) yena kṛṣaṃ vājayanti yena hinvanty āturam /
(AVŚ_6,101.2c) tenāsya brahmaṇas pate dhanur ivā tānayā pasaḥ //2//
(AVŚ_6,101.3a) āhaṃ tanomi te paso adhi jyām iva dhanvani /
(AVŚ_6,101.3c) kramasva ṛṣa iva rohitam anavaglāyatā sadā //3//
(AVŚ_6,102.1a) yathāyaṃ vāho aśvinā samaiti saṃ ca vartate /
(AVŚ_6,102.1c) evā mām abhi te manaḥ samaitu saṃ ca vartatām //1//
(AVŚ_6,102.2a) āhaṃ khidāmi te mano rājāśvaḥ pṛṣṭyām iva /
(AVŚ_6,102.2c) reṣmachinnam yathā tṛṇaṃ mayi te veṣṭatāṃ manaḥ //2//
(AVŚ_6,102.3a) āñjanasya madughasya kuṣṭhasya naladasya ca /
(AVŚ_6,102.3c) turo bhagasya hastābhyām anurodhanam ud bhare //3//
(AVŚ_6,103.1a) saṃdānaṃ vo bṛhaspatiḥ saṃdānaṃ savitā karat /
(AVŚ_6,103.1c) saṃdānaṃ mitro aryamā saṃdānaṃ bhago aśvinā //1//
(AVŚ_6,103.2a) sam paramānt sam avamān atho saṃ dyāmi madhyamān /
(AVŚ_6,103.2c) indras tān pary ahār dāmnā tān agne saṃ dyā tvam //2//
(AVŚ_6,103.3a) amī ye yudham āyanti ketūn kṛtvānīkaśaḥ /
(AVŚ_6,103.3c) indras tān pary ahār dāmna tān agne saṃ dyā tvam //3//
(AVŚ_6,104.1a) ādānena saṃdānenāmitrān ā dyāmasi /
(AVŚ_6,104.1c) apānā ye caiṣāṃ prāṇā asunāsūnt sam achidan //1//
(AVŚ_6,104.2a) idam ādānam akaraṃ tapasendreṇa saṃśitam /
(AVŚ_6,104.2c) amitrā ye 'tra naḥ santi tān agna ā dyā tvam //2//
(AVŚ_6,104.3a) ainān dyatām indrāgnī somo rājā ca medinau /
(AVŚ_6,104.3c) indro marutvān ādānam amitrebhyaḥ kṛṇotu naḥ //3//
(AVŚ_6,105.1a) yathā mano manasketaiḥ parāpataty āśumat /
(AVŚ_6,105.1c) evā tvaṃ kāse pra pata manaso 'nu pravāyyam //1//
(AVŚ_6,105.2a) yathā bāṇaḥ susaṃśitaḥ parāpataty āśumat /
(AVŚ_6,105.2c) evā tvaṃ kāse pra pata pṛthivyā anu saṃvatam //2//
(AVŚ_6,105.3a) yathā sūryasya raśmayaḥ parāpatanty āśumat /
(AVŚ_6,105.3c) evā tvaṃ kāse pra pata samudrasyānu vikṣaram //3//
(AVŚ_6,106.1a) āyane te parāyane dūrvā rohantu puṣpiṇīḥ /
(AVŚ_6,106.1c) utso vā tatra jāyatām hrado vā puṇḍarīkavān //1//
(AVŚ_6,106.2a) apām idaṃ nyayanaṃ samudrasya niveśanam /
(AVŚ_6,106.2c) madhye hradasya no gṛhāḥ parācīnā mukhā kṛdhi //2//
(AVŚ_6,106.3a) himasya tvā jarāyuṇā śāle pari vyayāmasi /
(AVŚ_6,106.3c) śītahradā hi no bhuvo 'gniṣ kṛṇotu bheṣajam //3//
(AVŚ_6,107.1a) viśvajit trāyamāṇāyai mā pari dehi /
(AVŚ_6,107.1c) trāyamāṇe dvipāc ca sarvaṃ no rakṣa catuṣpāḍ yac ca naḥ svam //1//
(AVŚ_6,107.2a) trāyamāṇe viśvajite mā pari dehi /
(AVŚ_6,107.2c) viśvajid dvipāc ca sarvaṃ no rakṣa catuṣpāḍ yac ca naḥ svam //2//
(AVŚ_6,107.3a) viśvajit kalyāṇyai mā pari dehi /
(AVŚ_6,107.3c) kalyāṇi dvipāc ca sarvaṃ no rakṣa catuṣpāḍ yac ca naḥ svam //3//
(AVŚ_6,107.4a) kalyāṇi sarvavide mā pari dehi /
(AVŚ_6,107.4c) sarvavid dvipāc ca sarvaṃ no rakṣa catuṣpāḍ yac ca naḥ svam //4//
(AVŚ_6,108.1a) tvaṃ no medhe prathamā gobhir aśvebhir ā gahi /
(AVŚ_6,108.1c) tvaṃ sūryasya raśmibhis tvam no asi yajñiyā //1//
(AVŚ_6,108.2a) medhām ahaṃ prathamāṃ brahmaṇvatīṃ brahmajūtām ṛṣiṣṭutām /
(AVŚ_6,108.2c) prapītāṃ brahmacāribhir devānām avase huve //2//
(AVŚ_6,108.3a) yāṃ medhām ṛbhavo vidur yāṃ medhām asurā viduḥ /
(AVŚ_6,108.3c) ṛṣayo bhadrāṃ medhāṃ yāṃ vidus tāṃ mayy ā veśayāmasi //3//
(AVŚ_6,108.4a) yām ṛṣayo bhūtakṛto medhāṃ medhāvino viduḥ /
(AVŚ_6,108.4c) tayā mām adya medhayāgne medhāvinaṃ kṛṇu //4//
(AVŚ_6,108.5a) medhāṃ sāyaṃ medhāṃ prātar medhāṃ madhyandinaṃ pari /
(AVŚ_6,108.5c) medhāṃ sūryasya raśmibhir vacasā veśayāmahe //5//
(AVŚ_6,109.1a) pippalī kṣiptabheṣajy utātividdhabheṣajī /
(AVŚ_6,109.1c) tāṃ devāḥ sam akalpayann iyaṃ jīvitavā alam //1//
(AVŚ_6,109.2a) pippalyaḥ sam avadantāyatīr jananād adhi /
(AVŚ_6,109.2c) yaṃ jīvam aśnavāmahai na sa riṣyāti pūruṣaḥ //2//
(AVŚ_6,109.3a) asurās tvā ny akhanan devās tvod avapan punaḥ /
(AVŚ_6,109.3c) vātīkṛtasya bheṣajīm atho kṣiptasya bheṣajīm //3//
(AVŚ_6,110.1a) pratno hi kam īḍyo adhvareṣu sanāc ca hotā navyaś ca satsi /
(AVŚ_6,110.1c) svām cāgne tanvaṃ piprāyasvāsmabhyaṃ ca saubhagam ā yajasva //1//
(AVŚ_6,110.2a) jyeṣṭhaghnyāṃ jāto vicṛtor yamasya mūlabarhaṇāt pari pāhy enam /
(AVŚ_6,110.2c) aty enam neṣad duritāni viśvā dīrghāyutvāya śataśāradāya //2//
(AVŚ_6,110.3a) vyāghre 'hny ajaniṣṭa vīro nakṣatrajā jāyamānaḥ suvīraḥ /
(AVŚ_6,110.3c) sa mā vadhīt pitaraṃ vardhamāno mā mātaraṃ pra minīj janitrīm //3//
(AVŚ_6,111.1a) imam me agne puruṣam mumugdhy ayaṃ yo baddhaḥ suyato lālapīti /
(AVŚ_6,111.1c) ato 'dhi te kṛṇavad bhāgadheyaṃ yadānunmadito 'sati //1//
(AVŚ_6,111.2a) agniṣ ṭe ni śamayatu yadi te mana udyutam /
(AVŚ_6,111.2c) kṛṇomi vidvān bheṣajaṃ yathānunmadito 'sasi //2//
(AVŚ_6,111.3a) devainasād unmaditam unmattam rakṣasas pari /
(AVŚ_6,111.3c) kṛṇomi vidvān bheṣajaṃ yadānunmadito 'sati //3//
(AVŚ_6,111.4a) punas tvā dur apsarasaḥ punar indraḥ punar bhagaḥ /
(AVŚ_6,111.4c) punas tvā dur viśve devā yathānunmadito 'sasi //4//
(AVŚ_6,112.1a) mā jyeṣṭhaṃ vadhīd ayam agna eṣām mūlabarhaṇāt pari pāhy enam /
(AVŚ_6,112.1c) sa grāhyāḥ pāśān vi cṛta prajānan tubhyaṃ devā anu jānantu viśve //1//
(AVŚ_6,112.2a) un muñca pāśāṃs tvam agna eṣāṃ trayas tribhir utsitā yebhir āsan /
(AVŚ_6,112.2c) sa grāhyāḥ pāśān vi cṛta prajānan pitāputrau mātaraṃ muñca sarvān //2//
(AVŚ_6,112.3a) yebhiḥ pāśaiḥ parivitto vibaddho 'ṅgeaṅga ārpita utsitaś ca /
(AVŚ_6,112.3c) vi te mucyantaṃ vimuco hi santi bhrūṇaghni pūṣan duritāni mṛkṣva //3//
(AVŚ_6,113.1a) trite devā amṛjataitad enas trita enan manuṣyeṣu mamṛje /
(AVŚ_6,113.1c) tato yadi tvā grāhir ānaśe tāṃ te devā brahmaṇā nāśayantu //1//
(AVŚ_6,113.2a) marīcīr dhūmān pra viśānu pāpmann udārān gachota vā nīhārān /
(AVŚ_6,113.2c) nadīnaṃ phenāṃ anu tān vi naśya bhrūṇaghni pūṣan duritāni mṛkṣva //2//
(AVŚ_6,113.3a) dvādaśadhā nihitaṃ tritasyāpamṛṣṭam manuṣyainasāni /
(AVŚ_6,113.3c) tato yadi tvā grāhir ānaśe tāṃ te devā brahmaṇā nāśayantu //3//
(AVŚ_6,114.1a) yad devā devaheḍanaṃ devāsaś cakṛma vayam /
(AVŚ_6,114.1c) ādityās tasmān no yuyam ṛtasya ṛtena muñcata //1//
(AVŚ_6,114.2a) ṛtasya ṛtenādityā yajatrā muñcateha naḥ /
(AVŚ_6,114.2c) yajñaṃ yad yajñavāhasaḥ śikṣanto nopaśekima //2//
(AVŚ_6,114.3a) medasvatā yajamānāḥ srucājyāni juhvataḥ /
(AVŚ_6,114.3c) akāmā viśve vo devāḥ śikṣanto nopa śekima //3//
(AVŚ_6,115.1a) yad vidvāṃso yad avidvāṃsa enāṃsi cakṛmā vayam /
(AVŚ_6,115.1c) yūyaṃ nas tasmān muñcata viśve devāḥ sajoṣasaḥ //1//
(AVŚ_6,115.2a) yadi jāgrad yadi svapann ena enasyo 'karam /
(AVŚ_6,115.2c) bhūtaṃ mā tasmād bhavyaṃ ca drupadād iva muñcatām //2//
(AVŚ_6,115.3a) drupadād iva mumucānaḥ svinnaḥ snātvā malād iva /
(AVŚ_6,115.3c) pūtaṃ pavitreṇevājyaṃ viśve śumbhantu mainasaḥ //3//
(AVŚ_6,116.1a) yad yāmaṃ cakrur nikhananto agre kārṣīvaṇā annavido na vidyayā /
(AVŚ_6,116.1c) vaivasvate rājani taj juhomy atha yajñiyaṃ madhumad astu no 'nnam //1//
(AVŚ_6,116.2a) vaivasvataḥ kṛṇavad bhāgadheyaṃ madhubhāgo madhunā saṃ sṛjāti /
(AVŚ_6,116.2c) mātur yad ena iṣitaṃ na āgan yad vā pitā 'parāddho jihīde //2//
(AVŚ_6,116.3a) yadīdaṃ mātur yadi pitur naḥ pari bhrātuḥ putrāc cetasa ena āgan /
(AVŚ_6,116.3c) yāvanto asmān pitaraḥ sacante teṣāṃ sarveṣāṃ śivo astu manyuḥ //3//
(AVŚ_6,117.1a) apamityam apratīttaṃ yad asmi yamasya yena balinā carāmi /
(AVŚ_6,117.1c) idaṃ tad agne anṛṇo bhavāmi tvaṃ pāśān vicṛtaṃ vettha sarvān //1//
(AVŚ_6,117.2a) ihaiva santaḥ prati dadma enaj jīvā jīvebhyo ni harāma enat /
(AVŚ_6,117.2c) apamitya dhānyaṃ yaj jaghasāham idaṃ tad agne anṛṇo bhavāmi //2//
(AVŚ_6,117.3a) anṛṇā asminn anṛṇāḥ parasmin tṛtīye loke anṛṇāḥ syāma /
(AVŚ_6,117.3c) ye devayānāḥ pitṛyāṇaś ca lokāḥ sarvān patho anṛṇā ā kṣiyema //3//
(AVŚ_6,118.1a) yad dhastābhyāṃ cakṛma kilbiṣāṇy akṣāṇāṃ gatnum upalipsamānāḥ /
(AVŚ_6,118.1c) ugraṃpaśye ugrajitau tad adyāpsarasāv anu dattām ṛṇaṃ naḥ //1//
(AVŚ_6,118.2a) ugraṃpaśye rāṣṭrabhṛt kilbiṣāṇi yad akṣavṛttam anu dattam na etat /
(AVŚ_6,118.2c) ṛṇān no na ṛṇam ertsamāno yamasya loke adhirajjur āyat //2//
(AVŚ_6,118.3a) yasmā ṛṇaṃ yasya jāyām upaimi yaṃ yācamāno abhyaimi devāḥ /
(AVŚ_6,118.3c) te vācaṃ vādiṣur mottarāṃ mad devapatnī apsarasāv adhītam //3//
(AVŚ_6,119.1a) yad adīvyann ṛṇam ahaṃ kṛṇomy adāsyann agne uta saṃgṛṇāmi /
(AVŚ_6,119.1c) vaiśvānaro no adhipā vasiṣṭha ud in nayāti sukṛtasya lokam //1//
(AVŚ_6,119.2a) vaiśvānarāya prati vedayāmi yadi ṛṇaṃ saṃgaro devatāsu /
(AVŚ_6,119.2c) sa etān pāśān vicṛtam veda sarvān atha pakvena saha saṃ bhavema //2//
(AVŚ_6,119.3a) vaiśvānaraḥ pavitā mā punātu yat saṃgaram abhidhāvāmy āśām /
(AVŚ_6,119.3c) anājānan manasā yācamāno yat tatraino apa tat suvāmi //3//
(AVŚ_6,120.1a) yad antarikṣaṃ pṛthivīm uta dyām yan mātaraṃ pitaraṃ vā jihiṃsima /
(AVŚ_6,120.1c) ayaṃ tasmād gārhapatyo no agnir ud in nayāti sukṛtasya lokam //1//
(AVŚ_6,120.2a) bhūmir mātāditir no janitraṃ bhrātāntarikṣam abhiśastyā naḥ /
(AVŚ_6,120.2c) dyaur naḥ pitā pitryāc chaṃ bhavāti jāmim ṛtvā māva patsi lokāt //2//
(AVŚ_6,120.3a) yatrā suhārdaḥ sukṛto madanti vihāya rogaṃ tanvaḥ svāyāḥ /
(AVŚ_6,120.3c) aślonā aṅgair ahrutāḥ svarge tatra paśyema pitarau ca putrān //3//
(AVŚ_6,121.1a) viṣāṇā pāśān vi ṣyādhy asmad ya uttamā adhamā vāruṇā ye /
(AVŚ_6,121.1c) duṣvapnyaṃ duritaṃ ni ṣvāsmad atha gachema sukṛtasya lokam //1//
(AVŚ_6,121.2a) yad dāruṇi badhyase yac ca rajjvāṃ yad bhūmyāṃ badhyase yac ca vācā /
(AVŚ_6,121.2c) ayaṃ tasmād gārhapatyo no agnir ud in nayāti sukṛtasya lokam //2//
(AVŚ_6,121.3a) ud agātāṃ bhagavatī vicṛtau nāma tārake /
(AVŚ_6,121.3c) prehāmṛtasya yachatāṃ praitu baddhakamocanam //3//
(AVŚ_6,121.4a) vi jihīṣva lokam kṛṇu bandhān muñcāsi baddhakam /
(AVŚ_6,121.4c) yonyā iva pracyuto garbhaḥ pathaḥ sarvāṃ anu kṣiya //4//
(AVŚ_6,122.1a) etaṃ bhāgaṃ pari dadāmi vidvān viśvakarman prathamajā ṛtasya /
(AVŚ_6,122.1c) asmābhir dattaṃ jarasaḥ parastād achinnaṃ tantum anu saṃ tarema //1//
(AVŚ_6,122.2a) tataṃ tantum anv eke taranti yeṣāṃ dattaṃ pitryam āyanena /
(AVŚ_6,122.2c) abandhv eke dadataḥ prayachanto dātuṃ cec chikṣānt sa svarga eva //2//
(AVŚ_6,122.3a) anvārabhethām anusaṃrabhethām etaṃ lokaṃ śraddadhānāḥ sacante /
(AVŚ_6,122.3c) yad vāṃ pakvaṃ pariviṣṭam agnau tasya guptaye dampatī saṃ śrayethām //3//
(AVŚ_6,122.4a) yajñam yantaṃ manasā bṛhantam anvārohāmi tapasā sayoniḥ /
(AVŚ_6,122.4c) upahūtā agne jarasaḥ parastāt tṛtīye nāke sadhamādaṃ madema //4//
(AVŚ_6,122.5a) śuddhāḥ pūtā yoṣito yajñiyā imā brahmaṇāṃ hasteṣu prapṛthak sādayāmi /
(AVŚ_6,122.5c) yatkāma idaṃ abhiṣiñcāmi vo 'haṃ indro marutvānt sa dadātu tan me //5//
(AVŚ_6,123.1a) etaṃ sadhasthāḥ pari vo dadāmi yaṃ śevadhim āvahāj jātavedaḥ /
(AVŚ_6,123.1c) anvāgantā yajamānaḥ svasti taṃ sma jānīta parame vyoman //1//
(AVŚ_6,123.2a) jānīta smainaṃ parame vyoman devāḥ sadhasthā vida lokam atra /
(AVŚ_6,123.2c) anvāgantā yajamānaḥ svastīṣṭāpūrtaṃ sma kṛṇutāvir asmai //2//
(AVŚ_6,123.3a) devāḥ pitaraḥ pitaro devāḥ /
(AVŚ_6,123.3c) yo asmi so asmi //3//
(AVŚ_6,123.4a) sa pacāmi sa dadāmi /
(AVŚ_6,123.4c) sa yaje sa dattān mā yūṣam //4//
(AVŚ_6,123.5a) nāke rājan prati tiṣṭha tatraitat prati tiṣṭhatu /
(AVŚ_6,123.5c) viddhi pūrtasya no rājant sa deva sumanā bhava //5//
(AVŚ_6,124.1a) divo nu mām bṛhato antarikṣād apāṃ stoko abhy apaptad rasena /
(AVŚ_6,124.1c) sam indriyena payasāham agne chandobhir yajñaiḥ sukṛtāṃ kṛtena //1//
(AVŚ_6,124.2a) yadi vṛkṣād abhyapaptat phalaṃ tad yady antarikṣāt sa u vāyur eva /
(AVŚ_6,124.2c) yatrāspṛkṣat tanvo yac ca vāsasa āpo nudantu nirṛtiṃ parācaiḥ //2//
(AVŚ_6,124.3a) abhyañjanaṃ surabhi sā samṛddhir hiraṇyaṃ varcas tad u pūtrimam eva /
(AVŚ_6,124.3c) sarvā pavitrā vitatādhy asmat tan mā tārīn nirṛtir mo arātiḥ //3//
(AVŚ_6,125.1a) vanaspate vīḍvaṅgo hi bhūyā asmatsakhā prataraṇaḥ suvīraḥ /
(AVŚ_6,125.1c) gobhiḥ saṃnaddho asi vīḍayasvāsthātā te jayatu jetvāni //1//
(AVŚ_6,125.2a) divas pṛthivyāḥ pary oja udbhṛtaṃ vanaspatibhyaḥ pary ābhṛtaṃ sahaḥ /
(AVŚ_6,125.2c) apām ojmānaṃ pari gobhir āvṛtam indrasya vajraṃ haviṣā rathaṃ yaja //2//
(AVŚ_6,125.3a) indrasyaujo marutām anīkaṃ mitrasya garbho varuṇasya nābhiḥ /
(AVŚ_6,125.3c) sa imāṃ no havyadātiṃ juṣāṇo deva ratha prati havyā gṛbhāya //3//
(AVŚ_6,126.1a) upa śvāsaya pṛthivīm uta dyaṃ purutrā te vanvatāṃ viṣṭhitam jagat /
(AVŚ_6,126.1c) sa dundubhe sajūr indreṇa devair dūrād davīyo apa sedha śatrūn //1//
(AVŚ_6,126.2a) ā krandaya balam ojo na ā dhā abhi ṣṭana duritā bādhamānaḥ /
(AVŚ_6,126.2c) apa sedha dundubhe duchunām ita indrasya muṣṭir asi vīḍayasva //2//
(AVŚ_6,126.3a) prāmūṃ jayābhīme jayantu ketumad dundubhir vāvadītu /
(AVŚ_6,126.3c) sam aśvaparṇāḥ patantu no naro 'smākam indra rathino jayantu //3//
(AVŚ_6,127.1a) vidradhasya balāsasya lohitasya vanaspate /
(AVŚ_6,127.1c) visalpakasyauṣadhe moc chiṣaḥ piśitaṃ cana //1//
(AVŚ_6,127.2a) yau te balāsa tiṣṭhataḥ kakṣe muṣkāv apaśritau /
(AVŚ_6,127.2c) vedāhaṃ tasya bheṣajaṃ cīpudrur abhicakṣaṇam //2//
(AVŚ_6,127.3a) yo aṅgyo yaḥ karṇyo yo akṣyor visalpakaḥ /
(AVŚ_6,127.3c) vi vṛhāmo visalpakaṃ vidradhaṃ hṛdayāmayam /
(AVŚ_6,127.3e) parā tam ajñātam yakṣmam adharāñcaṃ suvāmasi //3//
(AVŚ_6,128.1a) śakadhūmaṃ nakṣatrāṇi yad rājānam akurvata /
(AVŚ_6,128.1c) bhadrāham asmai prāyachan idaṃ rāṣṭram asād iti //1//
(AVŚ_6,128.2a) bhadrāhaṃ no madhyaṃdine bhadrāhaṃ sāyam astu naḥ /
(AVŚ_6,128.2c) bhadrāhaṃ no ahnāṃ prātā rātrī bhadrāham astu naḥ //2//
(AVŚ_6,128.3a) ahorātrābhyāṃ nakṣatrebhyaḥ suryācandramasābhyām /
(AVŚ_6,128.3c) bhadrāham asmabhyaṃ rājan chakadhūma tvaṃ kṛdhi //3//
(AVŚ_6,128.4a) yo no bhadrāham akaraḥ sāyaṃ naktam atho divā /
(AVŚ_6,128.4c) tasmai te nakṣatrarāja śakadhūma sadā namaḥ //4//
(AVŚ_6,129.1a) bhagena mā śāṃśapena sākam indreṇa medinā /
(AVŚ_6,129.1c) kṛṇomi bhaginaṃ māpa drāntv arātayaḥ //1//
(AVŚ_6,129.2a) yena vṛkṣāṃ abhyabhavo bhagena varcasā saha /
(AVŚ_6,129.2c) tena mā bhaginaṃ kṛṇv apa drāntv arātayaḥ //2//
(AVŚ_6,129.3a) yo andho yaḥ punaḥsaro bhago vṛkṣeṣv āhitaḥ /
(AVŚ_6,129.3c) tena mā bhaginaṃ kṛṇv apa drāntv arātayaḥ //3//
(AVŚ_6,130.1a) rathajitāṃ rāthajiteyīnām apsarasām ayaṃ smaraḥ /
(AVŚ_6,130.1c) devāḥ pra hiṇuta smaram asau mām anu śocatu //1//
(AVŚ_6,130.2a) asau me smaratād iti priyo me smaratād iti /
(AVŚ_6,130.2c) devāḥ pra hiṇuta smaram asau mām anu śocatu //2//
(AVŚ_6,130.3a) yathā mama smarād asau nāmuṣyāhaṃ kadā cana /
(AVŚ_6,130.3c) devāḥ pra hiṇuta smaram asau mām anu śocatu //3//
(AVŚ_6,130.4a) un mādayata maruta ud antarikṣa mādaya /
(AVŚ_6,130.4c) agna un mādayā tvam asau mām anu śocatu //4//
(AVŚ_6,131.1a) ni śīrṣato ni pattata ādhyo ni tirāmi te /
(AVŚ_6,131.1c) devāḥ pra hiṇuta smaram asau mām anu śocatu //1//
(AVŚ_6,131.2a) anumate 'nv idaṃ manyasvākute sam idaṃ namaḥ /
(AVŚ_6,131.2c) devāḥ pra hiṇuta smaram asau mām anu śocatu //2//
(AVŚ_6,131.3a) yad dhāvasi triyojanaṃ pañcayojanam āśvinam /
(AVŚ_6,131.3c) tatas tvaṃ punar āyasi putrāṇāṃ no asaḥ pitā //3//
(AVŚ_6,132.1a) yaṃ devāḥ smaram asiñcann apsv antaḥ śośucānaṃ sahādhyā /
(AVŚ_6,132.1c) taṃ te tapāmi varuṇasya dharmaṇā //1//
(AVŚ_6,132.2a) yaṃ viśve devāḥ smaram asiñcann apsv antaḥ śośucānaṃ sahādhyā /
(AVŚ_6,132.2c) taṃ te tapāmi varuṇasya dharmaṇā //2//
(AVŚ_6,132.3a) yam indrāṇī smaram asiñcad apsv antaḥ śośucānaṃ sahādhyā /
(AVŚ_6,132.3c) taṃ te tapāmi varuṇasya dharmaṇā //3//
(AVŚ_6,132.4a) yam indrāgnī smaram asiñcatām apsv antaḥ śośucānaṃ sahādhyā /
(AVŚ_6,132.4c) taṃ te tapāmi varuṇasya dharmaṇā //4//
(AVŚ_6,132.5a) yam mitrāvaruṇau smaram asiñcatām apsv antaḥ śośucānaṃ sahādhyā /
(AVŚ_6,132.5c) taṃ te tapāmi varuṇasya dharmaṇā //5//
(AVŚ_6,133.1a) ya imāṃ devo mekhalām ābabandha yaḥ saṃnanāha ya u no yuyoja /
(AVŚ_6,133.1c) yasya devasya praśiṣā carāmaḥ sa pāram ichāt sa u no vi muñcāt //1//
(AVŚ_6,133.2a) āhutāsy abhihuta ṛṣīṇām asy āyudham /
(AVŚ_6,133.2c) pūrvā vratasya prāśnatī vīraghnī bhava mekhale //2//
(AVŚ_6,133.3a) mṛtyor ahaṃ brahmacārī yad asmi niryācan bhūtāt puruṣaṃ yamāya /
(AVŚ_6,133.3c) tam ahaṃ brahmaṇā tapasā śrameṇānayainaṃ mekhalayā sināmi //3//
(AVŚ_6,133.4a) śraddhāyā duhitā tapaso 'dhi jātā svasā ṛṣīṇāṃ bhūtakṛtāṃ babhūva /
(AVŚ_6,133.4c) sā no mekhale matim ā dhehi medhām atho no dhehi tapa indriyaṃ ca //4//
(AVŚ_6,133.5a) yāṃ tvā pūrve bhūtakṛta ṛṣayaḥ paribedhire /
(AVŚ_6,133.5c) sā tvaṃ pari ṣvajasva māṃ dīrghāyutvāya mekhale //5//
(AVŚ_6,134.1a) ayaṃ vajras tarpayatām ṛtasyāvāsya rāṣṭram apa hantu jīvitam /
(AVŚ_6,134.1c) śṛṇātu grīvāḥ pra śṛṇātūṣṇihā vṛtrasyeva śacīpatiḥ //1//
(AVŚ_6,134.2a) adharo'dhara uttarebhyo gūḍhaḥ pṛthivyā mot sṛpat /
(AVŚ_6,134.2c) vajreṇāvahataḥ śayām //2//
(AVŚ_6,134.3a) yo jināti tam anvicha yo jināti tam ij jahi /
(AVŚ_6,134.3c) jinato vajra tvaṃ sīmantam anvañcam anu pātaya //3//
(AVŚ_6,135.1a) yad aśnāmi balaṃ kurva itthaṃ vajram ā dade /
(AVŚ_6,135.1c) skandhān amuṣya śātayan vṛtrasyeva śacīpatiḥ //1//
(AVŚ_6,135.2a) yat pibāmi saṃ pibāmi samudra iva saṃpibaḥ /
(AVŚ_6,135.2c) prāṇān amuṣya saṃpāya saṃ pibāmo amuṃ vayam //2//
(AVŚ_6,135.3a) yad girāmi saṃ girāmi samudra iva saṃgiraḥ /
(AVŚ_6,135.3c) prāṇān amuṣya saṃgīrya saṃ girāmo amum vayam //3//
(AVŚ_6,136.1a) devī devyām adhi jātā pṛthivyām asy oṣadhe /
(AVŚ_6,136.1c) tāṃ tvā nitatni keśebhyo dṛṃhaṇāya khanāmasi //1//
(AVŚ_6,136.2a) dṛṃha pratnān janayājātān jātān u varṣīyasas kṛdhi //2//
(AVŚ_6,136.3a) yas te keśo 'vapadyate samūlo yaś ca vṛścate /
(AVŚ_6,136.3c) idaṃ taṃ viśvabheṣajyābhi ṣiñcāmi vīrudhā //3//
(AVŚ_6,137.1a) yāṃ jamadagnir akhanad duhitre keśavardhanīm /
(AVŚ_6,137.1c) tāṃ vītahavya ābharad asitasya gṛhebhyaḥ //1//
(AVŚ_6,137.2a) abhīśunā meyā āsan vyāmenānumeyāḥ /
(AVŚ_6,137.2c) keśā naḍā iva vardhantāṃ śīrṣṇas te asitāḥ pari //2//
(AVŚ_6,137.3a) dṛṃha mūlam āgraṃ yacha vi madhyaṃ yāmayauṣadhe /
(AVŚ_6,137.3c) keśā naḍā iva vardhantām śīrṣṇas te asitāḥ pari //3//
(AVŚ_6,138.1a) tvaṃ vīrudhāṃ śreṣṭhatamābhiśrutāsy oṣadhe /
(AVŚ_6,138.1c) imaṃ me adya puruṣaṃ klībam opaśinaṃ kṛdhi //1//
(AVŚ_6,138.2a) klībaṃ kṛdhy opaśinam atho kurīriṇaṃ kṛdhi /
(AVŚ_6,138.2c) athāsyendro grāvabhyām ubhe bhinattv āṇḍyau //2//
(AVŚ_6,138.3a) klība klībaṃ tvākaraṃ vadhre vadhriṃ tvākaram arasārasaṃ tvākaram /
(AVŚ_6,138.3c) kurīram asya śīrṣaṇi kumbaṃ cādhinidadhmasi //3//
(AVŚ_6,138.4a) ye te nādyau devakṛte yayos tiṣṭhati vṛṣṇyam /
(AVŚ_6,138.4c) te te bhinadmi śamyayāmuṣyā adhi muṣkayoḥ //4//
(AVŚ_6,138.5a) yathā naḍam kaśipune striyo bhindanty aśmanā /
(AVŚ_6,138.5c) evā bhinadmi te śepo 'muṣyā adhi muṣkayoḥ //5//
(AVŚ_6,139.1a) nyastikā rurohitha subhagaṃkaraṇī mama /
(AVŚ_6,139.1c) śataṃ tava pratānās trayastriṃśan nitānāḥ //
(AVŚ_6,139.1e) tayā sahasraparṇyā hṛdayaṃ śoṣayāmi te //1//
(AVŚ_6,139.2a) śuṣyatu mayi te hṛdayam atho śuṣyatv āsyam /
(AVŚ_6,139.2c) atho ni śuṣya māṃ kāmenātho śuṣkāsyā cara //2//
(AVŚ_6,139.3a) saṃvananī samuṣpalā babhru kalyāṇi saṃ nuda /
(AVŚ_6,139.3c) amūṃ ca māṃ ca saṃ nuda samānaṃ hṛdayaṃ kṛdhi //3//
(AVŚ_6,139.4a) yathodakam apapuṣo 'paśuṣyaty āsyam /
(AVŚ_6,139.4c) evā ni śuṣya māṃ kāmenātho śuṣkāsyā cara //4//
(AVŚ_6,139.5a) yathā nakulo vichidya saṃdadhāty ahiṃ punaḥ /
(AVŚ_6,139.5c) evā kāmasya vichinnaṃ saṃ dhehi vīryāvati //5//
(AVŚ_6,140.1a) yau vyāghrāv avarūdhau jighatsataḥ pitaraṃ mātaraṃ ca /
(AVŚ_6,140.1c) tau dantaṃ brahmaṇas pate śivau kṛṇu jātavedaḥ //1//
(AVŚ_6,140.2a) vrīhim attaṃ yavam attam atho māṣam atho tilam /
(AVŚ_6,140.2c) eṣa vāṃ bhāgo nihito ratnadheyāya dantau mā hiṃsiṣṭaṃ pitaram mātaraṃ ca //2//
(AVŚ_6,140.3a) upahūtau sayujau syonau dantau sumaṅgalau /
(AVŚ_6,140.3c) anyatra vāṃ ghoraṃ tanvaḥ paraitu dantau mā hiṃsiṣṭaṃ pitaraṃ mātaraṃ ca //3//
(AVŚ_6,141.1a) vāyur enāḥ samākarat tvaṣṭā poṣāya dhriyatām /
(AVŚ_6,141.1c) indra ābhyo adhi bravad rudro bhūmne cikitsatu //1//
(AVŚ_6,141.2a) lohitena svadhitinā mithunaṃ karṇayoḥ kṛdhi /
(AVŚ_6,141.2c) akartām aśvinā lakṣma tad astu prajayā bahu //2//
(AVŚ_6,141.3a) yathā cakrur devāsurā yathā manuṣyā uta /
(AVŚ_6,141.3c) evā sahasrapoṣāya kṛṇutaṃ lakṣmāśvinā //3//
(AVŚ_6,142.1a) uc chrayasva bahur bhava svena mahasā yava /
(AVŚ_6,142.1c) mṛṇīhi viśvā pātrāṇi mā tvā divyāśanir vadhīt //1//
(AVŚ_6,142.2a) āśṛṇvantaṃ yavaṃ devaṃ yatra tvāchāvadāmasi /
(AVŚ_6,142.2c) tad uc chrayasva dyaur iva samudra ivaidhy akṣitaḥ //2//
(AVŚ_6,142.3a) akṣitās ta upasado 'kṣitāḥ santu rāśayaḥ /
(AVŚ_6,142.3c) pṛṇanto akṣitāḥ santv attāraḥ santv akṣitāḥ //3//
(AVŚ_7,1.1a) dhītī vā ye anayan vāco agraṃ manasā vā ye 'vadann ṛtāni /
(AVŚ_7,1.1c) tṛtīyena brahmaṇā vāvṛdhānās turīyeṇāmanvata nāma dhenoḥ //1//
(AVŚ_7,1.2a) sa veda putraḥ pitaraṃ sa mātaraṃ sa sūnur bhuvat sa bhuvat punarmaghaḥ /
(AVŚ_7,1.2c) sa dyām aurṇod antarikṣaṃ svaḥ sa idaṃ viśvam abhavat sa ābharat //2//
(AVŚ_7,2.1a) atharvāṇaṃ pitaraṃ devabandhuṃ mātur garbhaṃ pitur asuṃ yuvānam /
(AVŚ_7,2.1c) ya imaṃ yajñam manasā ciketa pra ṇo vocas tam iheha bravaḥ //1//
(AVŚ_7,3.1a) ayā viṣṭhā janayan karvarāṇi sa hi ghṛṇir urur varāya gātuḥ /
(AVŚ_7,3.1c) sa pratyudaid dharuṇaṃ madhvo agraṃ svayā tanvā tanvam airayata //1//
(AVŚ_7,4.1a) ekayā ca daśabhiś ca suhute dvābhyām iṣṭaye viṃśatyā ca /
(AVŚ_7,4.1c) tisṛbhiś ca vahase triṃśatā ca viyugbhir vāya iha tā vi muñca //1//
(AVŚ_7,5.1a) yajñena yajñam ayajanta devās tāni dharmāṇi prathamāny āsan /
(AVŚ_7,5.1c) te ha nākaṃ mahimānaḥ sacanta yatra pūrve sādhyāḥ santi devāḥ //1//
(AVŚ_7,5.2a) yajño babhūva sa ā babhūva sa pra jajñe sa u vāvṛdhe punaḥ /
(AVŚ_7,5.2c) sa devānām adhipatir babhūva so asmāsu draviṇam ā dadhātu //2//
(AVŚ_7,5.3a) yad devā devān haviṣā 'yajantāmartyān manasā martyena /
(AVŚ_7,5.3c) madema tatra parame vyoman paśyema tad uditau sūryasya //3//
(AVŚ_7,5.4a) yat puruṣeṇa haviṣā yajñaṃ devā atanvata /
(AVŚ_7,5.4c) asti nu tasmād ojīyo yad vihavyenejire //4//
(AVŚ_7,5.5a) mugdhā devā uta śunā 'yajantota gor aṅgaiḥ purudhā 'yajanta /
(AVŚ_7,5.5c) ya imaṃ yajñaṃ manasā ciketa pra ṇo vocas tam iheha bravaḥ //5//
(AVŚ_7,6.1a) aditir dyaur aditir antarikṣam aditir mātā sa pitā sa putraḥ /
(AVŚ_7,6.1c) viśve devā aditir pañca janā aditir jātam aditir janitvam //1//
(AVŚ_7,6.2a) mahīm ū ṣu mātaraṃ suvratānām ṛtasya patnīm avase havāmahe /
(AVŚ_7,6.2c) tuvikṣatrām ajarantīm urūcīṃ suśarmāṇam aditiṃ supraṇītim //2//
(AVŚ_7,6.3a) sutrāmāṇaṃ pṛthivīṃ dyām anehasaṃ suśarmāṇam aditiṃ supraṇītim /
(AVŚ_7,6.3c) daivīṃ nāvaṃ svaritrām anāgaso asravantīm ā ruhemā svastaye //1//
(AVŚ_7,6.4a) vājasya nu prasave mātaraṃ mahīm aditiṃ nāma vacasā karāmahe /
(AVŚ_7,6.4c) yasyā upastha urv antarikṣaṃ sā naḥ śarma trivarūthaṃ ni yachāt //2//
(AVŚ_7,7.1a) diteḥ putrāṇām aditer akāriṣam ava devānāṃ bṛhatām anarmaṇām /
(AVŚ_7,7.1c) teṣāṃ hi dhāma gabhiṣak samudriyaṃ nainān namasā paro asti kaścana //1//
(AVŚ_7,8.1a) bhadrād adhi śreyaḥ prehi bṛhaspatiḥ puraetā te astu /
(AVŚ_7,8.1c) athemam asyā vara ā pṛthivyā āreśatruṃ kṛṇuhi sarvavīram //1//
(AVŚ_7,9.1a) prapathe pathām ajaniṣṭa pūṣā prapathe divaḥ prapathe pṛthivyāḥ /
(AVŚ_7,9.1c) ubhe abhi priyatame sadhasthe ā ca parā ca carati prajānan //1//
(AVŚ_7,9.2a) pūṣemā āśā anu veda sarvāḥ so asmāṃ abhayatamena neṣat /
(AVŚ_7,9.2c) svastidā āghṛṇiḥ sarvavīro 'prayuchan pura etu prajānan //2//
(AVŚ_7,9.3a) pūṣan tava vrate vayaṃ na riṣyema kadā cana /
(AVŚ_7,9.3c) stotāras ta iha smasi //3//
(AVŚ_7,9.4a) pari pūṣā parastād dhastaṃ dadhātu dakṣiṇam /
(AVŚ_7,9.4c) punar no naṣṭam ājatu saṃ naṣṭena gamemahi //4//
(AVŚ_7,10.1a) yas te stanaḥ śaśayur yo mayobhūr yaḥ sumnayuḥ suhavo yaḥ sudatraḥ /
(AVŚ_7,10.1c) yena viśvā puṣyasi vāryāṇi sarasvati tam iha dhātave kaḥ //1//
(AVŚ_7,11.1a) yas te pṛthu stanayitnur ya ṛṣvo daivaḥ ketur viśvam ābhūṣatīdam /
(AVŚ_7,11.1c) mā no vadhīr vidyutā deva sasyaṃ mota vadhī raśmibhiḥ sūryasya //1//
(AVŚ_7,12.1a) sabhā ca mā samitiś cāvatāṃ prajāpater duhitarau saṃvidāne /
(AVŚ_7,12.1c) yenā saṃgachā upa mā sa śikṣāc cāru vadāni pitaraḥ saṃgateṣu //1//
(AVŚ_7,12.2a) vidma te sabhe nāma nariṣṭā nāma vā asi /
(AVŚ_7,12.2c) ye te ke ca sabhāsadas te me santu savācasaḥ //2//
(AVŚ_7,12.3a) eṣām ahaṃ samāsīnānāṃ varco vijñānam ā dade /
(AVŚ_7,12.3c) asyāḥ sarvasyāḥ saṃsado mām indra bhaginaṃ kṛṇu //3//
(AVŚ_7,12.4a) yad vo manaḥ parāgataṃ yad baddham iha veha vā /
(AVŚ_7,12.4c) tad va ā vartayāmasi mayi vo ramatāṃ manaḥ //4//
(AVŚ_7,13.1a) yathā sūryo nakṣatrāṇām udyaṃs tejāṃsy ādade /
(AVŚ_7,13.1c) evā strīṇāṃ ca puṃsāṃ ca dviṣatāṃ varca ā dade //1//
(AVŚ_7,13.2a) yāvanto mā sapatnānām āyantaṃ pratipaśyatha /
(AVŚ_7,13.2c) udyant sūrya iva suptānāṃ dviṣatām varca ā dade //2//
(AVŚ_7,14.1a) abhi tyaṃ devaṃ savitāram oṇyoḥ kavikratum /
(AVŚ_7,14.1c) arcāmi satyasavaṃ ratnadhām abhi priyaṃ matim //1//
(AVŚ_7,14.2a) urdhvā yasyāmatir bhā adidyutat savīmani /
(AVŚ_7,14.2c) hiraṇyapāṇir amimīta sukratuḥ kṛpāt svaḥ //2//
(AVŚ_7,14.3a) sāvīr hi deva prathamāya pitre varṣmāṇam asmai varimāṇam asmai /
(AVŚ_7,14.3c) athāsmabhyaṃ savitar vāryāṇi divodiva ā suvā bhūri paśvaḥ //3//
(AVŚ_7,14.4a) damūnā devaḥ savitā vareṇyo dadhad ratnaṃ pitṛbhya āyūṃṣi /
(AVŚ_7,14.4c) pibāt somaṃ mamadad enam iṣṭe parijmā cit kramate asya dharmaṇi //4//
(AVŚ_7,15.1a) tāṃ savitaḥ satyasavāṃ sucitrām āhaṃ vṛṇe sumatiṃ viśvavārām /
(AVŚ_7,15.1c) yām asya kaṇvo aduhat prapīnāṃ sahasradhārāṃ mahiṣo bhagāya //1//
(AVŚ_7,16.1a) bṛhaspate savitar vardhayainaṃ jyotayainaṃ mahate saubhagāya /
(AVŚ_7,16.1c) saṃśitaṃ cit saṃtaraṃ saṃ śiśādhi viśva enam anu madantu devāḥ //1//
(AVŚ_7,17.1a) dhātā dadhātu no rayim īśāno jagatas patiḥ /
(AVŚ_7,17.1c) sa naḥ pūrṇena yachatu //1//
(AVŚ_7,17.2a) dhātā dadhātu dāśuṣe prācīṃ jīvātum akṣitām /
(AVŚ_7,17.2c) vayam devasya dhīmahi sumatiṃ viśvarādhasaḥ //2//
(AVŚ_7,17.3a) dhātā viśvā vāryā dadhātu prajākāmāya dāśuṣe duroṇe /
(AVŚ_7,17.3c) tasmai devā amṛtaṃ saṃ vyayantu viśve devā aditiḥ sajoṣāḥ //3//
(AVŚ_7,17.4a) dhātā rātiḥ savitedaṃ juṣantāṃ prajāpatir nidhipatir no agniḥ /
(AVŚ_7,17.4c) tvaṣṭā viṣṇuḥ prajayā saṃrarāṇo yajamānāya draviṇaṃ dadhātu //4//
(AVŚ_7,18.1a) pra nabhasva pṛthivi bhinddhīdaṃ divyaṃ nabhaḥ /
(AVŚ_7,18.1c) udno divyasya no dhātar īśāno vi ṣyā dṛtim //1//
(AVŚ_7,18.2a) na ghraṃs tatāpa na himo jaghāna pra nabhatāṃ pṛthivī jīradānuḥ /
(AVŚ_7,18.2c) āpaś cid asmai ghṛtam it kṣaranti yatra somaḥ sadam it tatra bhadram //2//
(AVŚ_7,19.1a) prajāpatir janayati prajā imā dhātā dadhātu sumanasyamānaḥ /
(AVŚ_7,19.1c) saṃjānānāḥ saṃmanasaḥ sayonayo mayi puṣṭaṃ puṣṭapatir dadhātu //1//
(AVŚ_7,20.1a) anv adya no 'numatir yajñaṃ deveṣu manyatām /
(AVŚ_7,20.1c) agniś ca havyavāhano bhavatāṃ dāśuṣe mama //1//
(AVŚ_7,20.2a) anv id anumate tvaṃ maṃsase śaṃ ca nas kṛdhi /
(AVŚ_7,20.2c) juṣasva havyam āhutaṃ prajāṃ devi rarāsva naḥ //2//
(AVŚ_7,20.3a) anu manyatām anumanyamānaḥ prajāvantaṃ rayim akṣīyamāṇam /
(AVŚ_7,20.3c) tasya vayaṃ heḍasi māpi bhūma sumṛḍīke asya sumatau syāma //3//
(AVŚ_7,20.4a) yat te nāma suhavaṃ supraṇīte 'numate anumataṃ sudānu /
(AVŚ_7,20.4c) tenā no yajñaṃ pipṛhi viśvavāre rayiṃ no dhehi subhage suvīram //4//
(AVŚ_7,20.5a) emaṃ yajñam anumatir jagāma sukṣetratāyai suvīratāyai sujātam /
(AVŚ_7,20.5c) bhadrā hy asyāḥ pramatir babhūva semam yajñam avatu devagopā //5//
(AVŚ_7,20.6a) anumatiḥ sarvam idaṃ babhūva yat tiṣṭhati carati yad u ca viśvam ejati /
(AVŚ_7,20.6c) tasyās te devi sumatau syāmānumate anu hi maṃsase naḥ //6//
(AVŚ_7,21.1a) sameta viśve vacasā patiṃ diva eko vibhūr atithir janānām /
(AVŚ_7,21.1c) sa pūrvyo nūtanam āvivāsat taṃ vartanir anu vāvṛta ekam it puru //1//
(AVŚ_7,22.1a) ayaṃ sahasram ā no dṛśe kavīnāṃ matir jyotir vidharmaṇi //1//
(AVŚ_7,22.2a) bradhnaḥ samīcīr uṣasaḥ sam airayan /
(AVŚ_7,22.2c) arepasaḥ sacetasaḥ svasare manyumattamāś cite goḥ //2//
(AVŚ_7,23.1a) dauṣvapnyam daurjīvityaṃ rakṣo abhvam arāyyaḥ /
(AVŚ_7,23.1c) durṇāmnīḥ sarvā durvācas tā asman nāśayāmasi //1//
(AVŚ_7,24.1a) yan na indro akhanad yad agnir viśve devā maruto yat svarkāḥ /
(AVŚ_7,24.1c) tad asmabhyaṃ savitā satyadharmā prajāpatir anumatir ni yachāt //1//
(AVŚ_7,25.1a) yayor ojasā skabhitā rajāṃsi yau vīryair vīratamā śaviṣṭhā /
(AVŚ_7,25.1c) yau patyete apratītau sahobhir viṣṇum agan varuṇaṃ pūrvahūtiḥ //1//
(AVŚ_7,25.2a) yasyedaṃ pradiśi yad virocate pra cānati vi ca caṣṭe śacībhiḥ /
(AVŚ_7,25.2c) purā devasya dharmaṇā sahobhir viṣṇum agan varuṇaṃ pūrvahūtiḥ //2//
(AVŚ_7,26.1a) viṣṇor nu kaṃ prā vocaṃ vīryāṇi yaḥ pārthivāni vimame rajāṃsi /
(AVŚ_7,26.1c) yo askabhāyad uttaraṃ sadhasthaṃ vicakramāṇas tredhorugāyaḥ //1//
(AVŚ_7,26.2a) pra tad viṣṇu stavate vīryāṇi mṛgo na bhīmaḥ kucaro giriṣṭhāḥ /
(AVŚ_7,26.2c) parāvata ā jagamyāt parasyāḥ //2//
(AVŚ_7,26.3a) yasyoruṣu triṣu vikramaneṣv adhikṣiyanti bhuvanāni viśvā /
(AVŚ_7,26.3c) uru viṣṇo vi kramasvoru kṣayāya nas kṛdhi /
(AVŚ_7,26.3e) ghṛtam ghṛtayone piba prapra yajñapatiṃ tira //3//
(AVŚ_7,26.4a) idaṃ viṣṇur vi cakrame tredhā ni dadhe padā /
(AVŚ_7,26.4c) samūḍham asya paṃsure //4//
(AVŚ_7,26.5a) trīṇi padā vi cakrame viṣṇur gopā adābhyaḥ /
(AVŚ_7,26.5c) ito dharmāṇi dhārayan //5//
(AVŚ_7,26.6a) viṣṇoḥ karmāṇi paśyata yato vratāni paspaśe /
(AVŚ_7,26.6c) indrasya yujyaḥ sakhā //6//
(AVŚ_7,26.7a) tad viṣṇoḥ paramaṃ padaṃ sadā paśyanti sūrayaḥ /
(AVŚ_7,26.7c) divīva cakṣur ātatam //7//
(AVŚ_7,26.8a) divo viṣṇa uta pṛthivyā maho viṣṇa uror antarikṣāt /
(AVŚ_7,26.8c) hastau pṛṇasva bahubhir vasavyair āprayacha dakṣiṇād ota savyāt //8//
(AVŚ_7,27.1a) iḍaivāsmāṃ anu vastāṃ vratena yasyāḥ pade punate devayantaḥ /
(AVŚ_7,27.1c) ghṛtapadī śakvarī somapṛṣṭhopa yajñam asthita vaiśvadevī //1//
(AVŚ_7,28.1a) vedaḥ svastir drughaṇaḥ svastiḥ paraśur vediḥ paraśur naḥ svasti /
(AVŚ_7,28.1c) haviṣkṛto yajñiyā yajñakāmās te devāso yajñam imaṃ juṣantām //1//
(AVŚ_7,29.1a) agnāviṣṇū mahi tad vāṃ mahitvam pātho ghṛtasya guhyasya nāma /
(AVŚ_7,29.1c) damedame sapta ratnā dadhānau prati vāṃ jihvā ghṛtam ā caraṇyāt //1//
(AVŚ_7,29.2a) agnāviṣṇū mahi dhāma priyam vāṃ vītho ghṛtasya guhyā juṣāṇau /
(AVŚ_7,29.2c) damedame suṣṭutyā vāvṛdhānau prati vāṃ jihvā ghṛtam uc caraṇyāt //2//
(AVŚ_7,30.1a) svāktaṃ me dyāvāpṛthivī svāktaṃ mitro akar ayam /
(AVŚ_7,30.1c) svāktaṃ me brahmaṇas patiḥ svāktaṃ savitā karat //1//
(AVŚ_7,31.1a) indrotibhir bahulābhir no adya yāvacchreṣṭhābhir maghavan chūra jinva /
(AVŚ_7,31.1c) yo no dveṣṭy adhara sas padīṣṭa yam u dviṣmas tam u prāṇo jahātu //1//
(AVŚ_7,32.1a) upa priyaṃ panipnatam yuvānam āhutīvṛdham /
(AVŚ_7,32.1c) aganma bibhrato namo dīrgham āyuḥ kṛṇotu me //1//
(AVŚ_7,33.1a) saṃ mā siñcantu marutaḥ saṃ pūṣā saṃ bṛhaspatiḥ /
(AVŚ_7,33.1c) saṃ māyam agniḥ siñcatu prajayā ca dhanena ca dīrgham āyuḥ kṛṇotu me //1//
(AVŚ_7,34.1a) agne jātān pra ṇudā me sapatnān praty ajātān jātavedo nudasva /
(AVŚ_7,34.1c) adhaspadaṃ kṛṇuṣva ye pṛtanyavo 'nāgasas te vayam aditaye syāma //1//
(AVŚ_7,35.1a) prānyānt sapatnānt sahasā sahasva praty ajātān jātavedo nudasva /
(AVŚ_7,35.1c) idaṃ rāṣṭraṃ pipṛhi saubhagāya viśva enam anu madantu devāḥ //1//
(AVŚ_7,35.2a) imā yās te śataṃ hirāḥ sahasraṃ dhamanīr uta /
(AVŚ_7,35.2c) tāsāṃ te sarvāsām aham aśmanā bilam apy adhām //2//
(AVŚ_7,35.3a) paraṃ yoner avaraṃ te kṛṇomi mā tvā prajābhi bhūn mota sūtuḥ /
(AVŚ_7,35.3c) asvaṃ tvāprajasaṃ kṛṇomy aśmānaṃ te apidhānam kṛṇomi //3//
(AVŚ_7,36.1a) akṣyau nau madhusaṃkāśe anīkam nau samañjanam /
(AVŚ_7,36.1c) antaḥ kṛṣṇuṣva māṃ hṛdi mana in nau sahāsati //1//
(AVŚ_7,37.1a) abhi tvā manujātena dadhāmi mama vāsasā /
(AVŚ_7,37.1c) yāthā 'so mama kevalo nānyāsāṃ kīrtayāś cana //1//
(AVŚ_7,38.1a) idam khanāmi bheṣajaṃ māṃpaśyam abhirorudam /
(AVŚ_7,38.1c) parāyato nivartanam āyataḥ pratinandanam //1//
(AVŚ_7,38.2a) yenā nicakra āsurīndraṃ devebhyas pari /
(AVŚ_7,38.2c) tenā ni kurve tvām ahaṃ yathā te 'sāni supriyā //2//
(AVŚ_7,38.3a) pratīcī somam asi pratīcī uta sūryam /
(AVŚ_7,38.3c) pratīcī viśvān devān tāṃ tvāchāvadāmasi //3//
(AVŚ_7,38.4a) ahaṃ vadāmi net tvaṃ sabhāyām aha tvaṃ vada /
(AVŚ_7,38.4c) mamed asas tvaṃ kevalo nānyāsāṃ kīrtayāś cana //4//
(AVŚ_7,38.5a) yadi vāsi tirojanaṃ yadi vā nadyas tiraḥi /
(AVŚ_7,38.5c) iyaṃ ha mahyaṃ tvām oṣadhir baddhveva nyānayat //5//
(AVŚ_7,39.1a) divyaṃ suparṇaṃ payasaṃ bṛhantam apāṃ garbhaṃ vṛṣabham oṣadhīnām /
(AVŚ_7,39.1c) abhīpato vṛṣṭyā tarpayantam ā no goṣṭhe rayiṣṭhāṃ sthāpayāti //1//
(AVŚ_7,40.1a) yasya vrataṃ paśavo yanti sarve yasya vrata upatiṣṭhanta āpaḥ /
(AVŚ_7,40.1c) yasya vrate puṣṭapatir niviṣṭas taṃ sarasvantam avase havāmahe //1//
(AVŚ_7,40.2a) ā pratyañcaṃ dāśuṣe dāśvaṃsaṃ sarasvantaṃ puṣṭapatiṃ rayiṣṭhām /
(AVŚ_7,40.2c) rāyas poṣaṃ śravasyuṃ vasānā iha sadanaṃ rayīṇām //2//
(AVŚ_7,41.1a) ati dhanvāny aty apas tatarda śyeno nṛcakṣā avasānadarśaḥ /
(AVŚ_7,41.1c) taran viśvāny avarā rajaṃsīndreṇa sakhyā śiva ā jagamyāt //1//
(AVŚ_7,41.2a) śyeno nṛcakṣā divyaḥ suparṇaḥ sahasrapāc chatayonir vayodhāḥ /
(AVŚ_7,41.2c) sa no ni yachād vasu yat parābhṛtam asmākam astu pitṛṣu svadhāvat //2//
(AVŚ_7,42.1a) somārudrā vi vṛhataṃ viṣūcīm amīvā yā no gayam āviveśa /
(AVŚ_7,42.1c) bādhethāṃ dūraṃ nirṛtim parācaiḥ kṛtaṃ cid enaḥ pra mumuktam asmat //1//
(AVŚ_7,42.2a) somārudrā yuvam etāny asmad viśvā tanūṣu bheṣajāni dhattam /
(AVŚ_7,42.2c) ava syataṃ muñcataṃ yan no asat tanūṣu baddhaṃ kṛtam eno asmat //2//
(AVŚ_7,43.1a) śivās ta ekā aśivās ta ekāḥ sarvā bibharṣi sumanasyamānaḥ /
(AVŚ_7,43.1c) tisro vāco nihitā antar asmin tāsām ekā vi papātānu ghoṣam //1//
(AVŚ_7,44.1a) ubhā jigyathur na parā jayethe na parā jigye kataraś canainayoḥ /
(AVŚ_7,44.1c) indraś ca viṣṇo yad apaspṛdhethāṃ tredhā sahasraṃ vi tad airayethām //1//
(AVŚ_7,45.1a) janād viśvajanīnāt sindhutas pary ābhṛtam /
(AVŚ_7,45.1c) dūrāt tvā manya udbhṛtam īrṣyāyā nāma bheṣajam //1//
(AVŚ_7,45.2a) agner ivāsya dahato dāvasya dahataḥ pṛthak /
(AVŚ_7,45.2c) etām etasyerṣyām udrāgnim iva śamaya //1//
(AVŚ_7,46.1a) sinīvāli pṛthuṣṭuke yā devānām asi svasā /
(AVŚ_7,46.1c) juṣasva havyam āhutaṃ prajāṃ devi didiḍḍhi naḥ //1//
(AVŚ_7,46.2a) yā subāhuḥ svaṅguriḥ suṣūmā bahusūvarī /
(AVŚ_7,46.2c) tasyai viśpatnyai haviḥ sinīvālyai juhotana //2//
(AVŚ_7,46.3a) yā viśpatnīndram asi pratīcī sahasrastukābhiyantī devī /
(AVŚ_7,46.3c) viṣṇoḥ patni tubhyaṃ rātā havīṃṣi patiṃ devi rādhase codayasva //3//
(AVŚ_7,47.1a) kuhūṃ devīṃ sukṛtaṃ vidmanāpasam asmin yajñe suhavā johavīmi /
(AVŚ_7,47.1c) sā no rayiṃ viśvavāraṃ ni yachād dadātu vīram śatadāyam ukthyam //1//
(AVŚ_7,47.2a) kuhūr devānām amṛtasya patnī havyā no asya haviṣo juṣeta /
(AVŚ_7,47.2c) śṛnotu yajñam uśatī no adya rāyas poṣaṃ cikituṣī dadhātu //2//
(AVŚ_7,48.1a) rākām ahaṃ suhavā suṣṭutī huve śṛṇotu naḥ subhagā bodhatu tmanā /
(AVŚ_7,48.1c) sīvyatv apaḥ sūcyāchidyamānayā dadātu vīraṃ śatadāyam ukthyam //1//
(AVŚ_7,48.2a) yās te rāke sumatayaḥ supeśaso yābhir dadāsi dāśuṣe vasūni /
(AVŚ_7,48.2c) tābhir no adya sumanā upāgahi sahasrāpoṣam subhage rarāṇā //2//
(AVŚ_7,49.1a) devānāṃ patnīr uśatīr avantu naḥ prāvantu nas tujaye vājasātaye /
(AVŚ_7,49.1c) yāḥ pārthivāso yā apām api vrate tā no devīḥ suhavāḥ śarma yachantu //1//
(AVŚ_7,49.2a) uta gnā vyantu devapatnīr indrāṇy agnāyy aśvinī rāṭ /
(AVŚ_7,49.2c) ā rodasī varunānī śṛṇotu vyantu devīr ya ṛtur janīnām //2//
(AVŚ_7,50.1a) yathā vṛkṣam aśanir viśvāhā hanty aprati /
(AVŚ_7,50.1c) evāham adya kitavān akṣair badhyāsam aprati //1//
(AVŚ_7,50.2a) turāṇām aturāṇāṃ viśām avarjuṣīṇām /
(AVŚ_7,50.2c) samaitu viśvato bhago antarhastaṃ kṛtaṃ mama //2//
(AVŚ_7,50.3a) īḍe agniṃ svāvasuṃ namobhir iha prasakto vi cayat kṛtaṃ naḥ /
(AVŚ_7,50.3c) rathair iva pra bhare vājayadbhiḥ pradakṣiṇaṃ marutāṃ stomam ṛdhyām //3//
(AVŚ_7,50.4a) vayaṃ jayema tvayā yujā vṛtam asmākam aṃśam ud ava bharebhare /
(AVŚ_7,50.4c) asmabhyam indra varīyaḥ sugaṃ kṛdhi pra śatrūṇāṃ maghavan vṛṣṇyā ruja //4//
(AVŚ_7,50.5a) ajaiṣaṃ tvā saṃlikhitam ajaiṣam uta saṃrudham /
(AVŚ_7,50.5c) aviṃ vṛko yathā mathad evā mathnāmi te kṛtam //5//
(AVŚ_7,50.6a) uta prahām atidīvā jayati kṛtam iva śvaghnī vi cinoti kāle /
(AVŚ_7,50.6c) yo devakāmo na dhanam ruṇaddhi sam it taṃ rāyaḥ sṛjati svadhābhiḥ //6//
(AVŚ_7,50.7a) gobhiṣ ṭaremāmatiṃ durevāṃ yavena vā kṣudhaṃ puruhūta viśve /
(AVŚ_7,50.7c) vayaṃ rājasu prathamā dhanāny ariṣṭāso vṛjanībhir jayema //7//
(AVŚ_7,50.8a) kṛtaṃ me dakṣiṇe haste jayo me savya āhitaḥ /
(AVŚ_7,50.8c) gojid bhūyāsam aśvajid dhanaṃjayo hiraṇyajit //8//
(AVŚ_7,50.9a) akṣāḥ phalavatīm dyuvaṃ datta gāṃ kṣīriṇīm iva /
(AVŚ_7,50.9c) saṃ mā kṛtasya dhārayā dhanuḥ snāvneva nahyata //9//
(AVŚ_7,51.1a) bṛhaspatir naḥ pari pātu paścād utottarasmād adharād aghayoḥ /
(AVŚ_7,51.1c) indraḥ purastād uta madhyato naḥ sakhā sakhibhyo varīyaḥ kṛṇotu //1//
(AVŚ_7,52.1a) saṃjñānaṃ naḥ svebhiḥ saṃjñānam araṇebhiḥ /
(AVŚ_7,52.1c) saṃjñānam aśvinā yuvam ihāsmāsu ni yachatam //1//
(AVŚ_7,52.2a) saṃ jānāmahai manasā saṃ cikitvā mā yuṣmahi manasā daivyena /
(AVŚ_7,52.2c) mā ghoṣā ut sthur bahule vinirhate meṣuḥ paptad indrasyāhany āgate //2//
(AVŚ_7,53.1a) amutrabhūyād adhi yad yamasya bṛhaspate abhiśaster amuñcaḥ /
(AVŚ_7,53.1c) praty auhatām aśvinā mṛtyum asmad devānām agne bhiṣajā śacībhiḥ //1//
(AVŚ_7,53.2a) saṃ krāmataṃ mā jahītaṃ śarīraṃ prāṇāpānau te sayujāv iha stām /
(AVŚ_7,53.2c) śataṃ jīva śarado vardhamāno 'gniṣ ṭe gopā adhipā vasiṣṭhaḥ //2//
(AVŚ_7,53.3a) āyur yat te atihitaṃ parācair apānaḥ prāṇaḥ punar ā tāv itām /
(AVŚ_7,53.3c) agniṣ ṭad āhār nirṛter upasthāt tad ātmani punar ā veśayāmi te //3//
(AVŚ_7,53.4a) memaṃ prāṇo hāsīn mo apāno 'vahāya parā gāt /
(AVŚ_7,53.4c) saptarṣibhya enaṃ pari dadāmi te enaṃ svasti jarase vahantu //4//
(AVŚ_7,53.5a) pra viṣataṃ prāṇāpānāv anaḍvāhāv iva vrajam /
(AVŚ_7,53.5c) ayaṃ jarimnaḥ śevadhir ariṣṭa iha vardhatām //5//
(AVŚ_7,53.6a) ā te prāṇaṃ suvāmasi parā yakṣmaṃ suvāmi te /
(AVŚ_7,53.6c) āyur no viśvato dadhad ayam agnir vareṇyaḥ //6//
(AVŚ_7,53.7a) ud vayaṃ tamasas pari rohanto nākam uttamam /
(AVŚ_7,53.7c) devaṃ devatrā sūryam aganma jyotir uttamam //7//
(AVŚ_7,54.1a) ṛcaṃ sāma yajāmahe yābhyāṃ karmāṇi kurvate /
(AVŚ_7,54.1c) ete sadasi rājato yajñaṃ deveṣu yachataḥ //1//
(AVŚ_7,54.2a) ṛcaṃ sāma yad aprākṣaṃ havir ojo yajur balam /
(AVŚ_7,54.2c) eṣa mā tasmān mā hiṃsīd vedaḥ pṛṣṭaḥ śacīpate //1//
(AVŚ_7,55.1a) ye te panthāno 'va divo yebhir viśvam airayaḥ /
(AVŚ_7,55.1c) tebhiḥ sumnayā dhehi no vaso //2//
(AVŚ_7,56.1a) tiraścirājer asitāt pṛdākoḥ pari saṃbhṛtam /
(AVŚ_7,56.1c) tat kaṅkaparvaṇo viṣam iyaṃ vīrud anīnaśat //1//
(AVŚ_7,56.2a) iyaṃ vīrun madhujātā madhuścun madhulā madhūḥ /
(AVŚ_7,56.2c) sā vihrutasya bheṣajy atho maśakajambhanī //2//
(AVŚ_7,56.3a) yato daṣṭaṃ yato dhītaṃ tatas te nir hvayāmasi /
(AVŚ_7,56.3c) arbhasya tṛpradaṃśino maśakasyārasaṃ viṣam //3//
(AVŚ_7,56.4a) ayaṃ yo vakro viparur vyaṅgo mukhāni vakrā vṛjinā kṛṇoṣi /
(AVŚ_7,56.4c) tāni tvaṃ brahmaṇas pate iṣīkām iva saṃ namaḥ //4//
(AVŚ_7,56.5a) arasasya śarkoṭasya nīcīnasyopasarpataḥ /
(AVŚ_7,56.5c) viṣaṃ hy asyādiṣy atho enam ajījabham //5//
(AVŚ_7,56.6a) na te bāhvor balam asti na śīrṣe nota madhyataḥ /
(AVŚ_7,56.6c) atha kiṃ pāpayā 'muyā puche bibharṣy arbhakam //6//
(AVŚ_7,56.7a) adanti tvā pipīlikā vi vṛścanti mayūryaḥ /
(AVŚ_7,56.7c) sarve bhala bravātha śārkoṭam arasaṃ viṣam //7//
(AVŚ_7,56.8a) ya ubhābhyāṃ praharasi puchena cāsyena ca /
(AVŚ_7,56.8c) āsye na te viṣaṃ kim u te puchadhāv asat //8//
(AVŚ_7,57.1a) yad āśasā vadato me vicukṣubhe yad yācamānasya carato janāṃ anu /
(AVŚ_7,57.1c) yad ātmani tanvo me viriṣṭaṃ sarasvatī tad ā pṛṇad ghṛtena //1//
(AVŚ_7,57.2a) sapta kṣaranti siśave marutvate pitre putrāso apy avīvṛtann ṛtāni /
(AVŚ_7,57.2c) ubhe id asyobhe asya rājata ubhe yatete ubhe asya puṣyataḥ //2//
(AVŚ_7,58.1a) indrāvaruṇā sutapāv imaṃ sutaṃ somaṃ pibataṃ madyaṃ dhṛtavratau /
(AVŚ_7,58.1c) yuvo ratho adhvaro devavītaye prati svasaram upa yātu pītaye //1//
(AVŚ_7,58.2a) indrāvaruṇā madhumattamasya vṛṣṇaḥ somasya vṛṣaṇā vṛṣethām /
(AVŚ_7,58.2c) idaṃ vām andhaḥ pariṣiktam āsadyāsmin barhiṣi mādayethām //2//
(AVŚ_7,59.1a) yo naḥ śapād aśapataḥ śapato yaś ca naḥ śapāt /
(AVŚ_7,59.1c) vṛkṣa iva vidyutā hata ā mūlād anu śuṣyatu //1//
(AVŚ_7,60.1a) ūrjaṃ bibhrad vasuvaniḥ sumedhā aghoreṇa cakṣuṣā mitriyeṇa /
(AVŚ_7,60.1c) gṛhān aimi sumanā vandamāno ramadhvam mā bibhīta mat //1//
(AVŚ_7,60.2a) ime gṛhā mayobhuva ūrjasvantaḥ payasvantaḥ /
(AVŚ_7,60.2c) pūrṇā vāmena tiṣṭhantas te no jānantv āyataḥ //2//
(AVŚ_7,60.3a) yeṣām adhyeti pravasan yeṣu saumanaso bahuḥ /
(AVŚ_7,60.3c) gṛhān upa hvayāmahe te no jānantv āyataḥ //3//
(AVŚ_7,60.4a) upahūtā bhūridhanāḥ sakhāyaḥ svādusaṃmudaḥ /
(AVŚ_7,60.4c) akṣudhyā atṛṣyā sta gṛhā māsmad bibhītana //4//
(AVŚ_7,60.5a) upahūtā iha gāva upahūtā ajāvayaḥ /
(AVŚ_7,60.5c) atho annasya kīlāla upahūto gṛheṣu //5//
(AVŚ_7,60.6a) sūnṛtāvantaḥ subhagā irāvanto hasāmudāḥ /
(AVŚ_7,60.6c) atṛṣyā akṣudhyā sta gṛhā māsmad bibhītana //6//
(AVŚ_7,60.7a) ihaiva sta mānu gāta viśvā rūpāṇi puṣyata /
(AVŚ_7,60.7c) aiṣyāmi bhadreṇā saha bhūyāṃso bhavatā mayā //7//
(AVŚ_7,61.1a) yad agne tapasā tapa upatapyāmahe tapaḥ /
(AVŚ_7,61.1c) priyāḥ śrutasya bhūyāsmāyuṣmantaḥ sumedhasaḥ //1//
(AVŚ_7,61.2a) agne tapas tapyāmaha upa tapyāmahe tapaḥ /
(AVŚ_7,61.2c) śrutāni śṛṇvantaḥ vayam āyuṣmantaḥ sumedhasaḥ //2//
(AVŚ_7,62.1a) ayam agniḥ satpatir vṛddhavṛṣṇo rathīva pattīn ajayat purohitaḥ /
(AVŚ_7,62.1c) nābhā pṛthivyāṃ nihito davidyutad adhaspadaṃ kṛṇutāṃ ye pṛtanyavaḥ //1//
(AVŚ_7,63.1a) pṛtanājitaṃ sahamānam agnim ukthyair havāmahe paramāt sadhasthāt /
(AVŚ_7,63.1c) sa naḥ parṣad ati durgāṇi viśvā kṣāmad devo 'ti duritāny agniḥ //1//
(AVŚ_7,64.1a) idaṃ yat kṛṣṇaḥ śakunir abhiniṣpatann apīpatat /
(AVŚ_7,64.1c) āpo mā tasmāt sarvasmād duritāt pāntv aṃhasaḥ //1//
(AVŚ_7,64.2a) idaṃ yat kṛṣṇaḥ śakunir avāmṛkṣan nirṛte te mukhena /
(AVŚ_7,64.2c) agnir mā tasmād enaso gārhapatyaḥ pra muñcatu //2//
(AVŚ_7,65.1a) pratīcīnaphalo hi tvam apāmārga rurohitha /
(AVŚ_7,65.1c) sarvān mac chapathām adhi varīyo yavayā itaḥ //1//
(AVŚ_7,65.2a) yad duṣkṛtaṃ yac chamalaṃ yad vā cerima pāpayā /
(AVŚ_7,65.2c) tvayā tad viśvatomukhāpāmārgāpa mṛjmahe //2//
(AVŚ_7,65.3a) śyāvadatā kunakhinā baṇḍena yat sahāsima /
(AVŚ_7,65.3c) apāmārga tvayā vayaṃ sarvaṃ tad apa mṛjmahe //3//
(AVŚ_7,66.1a) yady antarikṣe yadi vāta āsa yadi vṛkṣeṣu yadi volapeṣu /
(AVŚ_7,66.1c) yad aśravan paśava udyamānaṃ tad brāhmaṇaṃ punar asmān upaitu //1//
(AVŚ_7,67.1a) punar maitv indriyaṃ punar ātmā draviṇaṃ brāhmaṇaṃ ca /
(AVŚ_7,67.1c) punar agnayo dhiṣṇyā yathāsthāma kalpayantām ihaiva //1//
(AVŚ_7,68.1a) sarasvati vrateṣu te divyeṣu devi dhāmasu /
(AVŚ_7,68.1c) juṣasva havyam āhutaṃ prajām devi rarāsva naḥ //1//
(AVŚ_7,68.2a) idaṃ te havyaṃ ghṛtavat sarasvatīdaṃ pitṝṇāṃ havir āsyaṃ yat /
(AVŚ_7,68.2c) imāni ta uditā śamtamāni tebhir vayaṃ madhumantaḥ syāma //2//
(AVŚ_7,68.3a) śivā naḥ śaṃtamā bhava sumṛḍīkā sarasvati /
(AVŚ_7,68.3c) mā te yuyoma saṃdṛśaḥ //1//
(AVŚ_7,69.1a) śaṃ no vāto vātu śaṃ nas tapatu sūryaḥ /
(AVŚ_7,69.1c) ahāni śaṃ bhavantu naḥ śaṃ rātrī prati dhīyatāṃ /
(AVŚ_7,69.1e) śaṃ uṣā no vy uchatu //1//
(AVŚ_7,70.1a) yat kiṃ cāsau manasā yac ca vācā yajñair juhoti haviṣā yajuṣā /
(AVŚ_7,70.1c) tan mṛtyunā nirṛtiḥ saṃvidānā purā satyād āhutiṃ hantv asya //1//
(AVŚ_7,70.2a) yātudhānā nirṛtir ād u rakṣas te asya ghnantv anṛtena satyam /
(AVŚ_7,70.2c) indreṣitā devā ājam asya mathnantu mā tat saṃ pādi yad asau juhoti //2//
(AVŚ_7,70.3a) ajirādhirājau śyenau saṃpātināv iva /
(AVŚ_7,70.3c) ājyaṃ pṛtanyato hatāṃ yo naḥ kaścābhyaghāyati //3//
(AVŚ_7,70.4a) apāñcau ta ubhau bāhū api nahyāmy āsyam /
(AVŚ_7,70.4c) agner devasya manyunā tena te 'vadhiṣaṃ haviḥ //4//
(AVŚ_7,70.5a) api nahyāmi te bāhū api nahyāmy āsyam /
(AVŚ_7,70.5c) agner ghorasya manyunā tena 'vadhiṣaṃ haviḥ //5//
(AVŚ_7,71.1a) pari tvāgne puraṃ vayaṃ vipraṃ sahasya dhīmahi /
(AVŚ_7,71.1c) dhṛṣadvarṇaṃ divedive hantāraṃ bhaṅgurāvataḥ //1//
(AVŚ_7,72.1a) ut tiṣṭhatāva paśyatendrasya bhāgam ṛtviyam /
(AVŚ_7,72.1c) yadi śrātam juhotana yady aśrātaṃ mamattana //1//
(AVŚ_7,72.2a) śrātam havir o ṣv indra pra yāhi jagāma sūro adhvano vi madhyam /
(AVŚ_7,72.2c) pari tvāsate nidhibhiḥ sakhāyaḥ kulapā na vrājapatim carantam //2//
(AVŚ_7,72.3a) śrātaṃ manya ūdhani śrātam agnau suśṛtaṃ manye tad ṛtaṃ navīyaḥ /
(AVŚ_7,72.3c) mādhyandinasya savanasya dadhnaḥ pibendra vajrin purukṛj juṣāṇaḥ //1//
(AVŚ_7,73.1a) samiddho agnir vṛṣaṇā rathī divas tapto gharmo duhyate vām iṣe madhu /
(AVŚ_7,73.1c) vayaṃ hi vāṃ purudamāso aśvinā havāmahe sadhamādeṣu kāravaḥ //1//
(AVŚ_7,73.2a) samiddho agnir aśvinā tapto vāṃ gharma ā gatam /
(AVŚ_7,73.2c) duhyante nūnaṃ vṛṣaṇeha dhenavo dasrā madanti vedhasaḥ //2//
(AVŚ_7,73.3a) ivāhākṛtaḥ śucir deveṣu yajño yo aśvinoś camaso devapānaḥ /
(AVŚ_7,73.3c) tam u viśve amṛtāso juṣāṇā gandharvasya praty āsnā rihanti //3//
(AVŚ_7,73.4a) yad usriyāsv āhutaṃ ghṛtaṃ payo 'yaṃ sa vām aśvinā bhāga ā gatam /
(AVŚ_7,73.4c) mādhvī dhartārā vidathasya satpatī taptaṃ gharmaṃ pibatam divaḥ //4//
(AVŚ_7,73.5a) tapto vāṃ gharmo nakṣatu svahotā pra vām adhvaryuś caratu payasvān /
(AVŚ_7,73.5c) madhor dugdhasyāśvinā tanāyā vītaṃ pātaṃ payasa usriyāyāḥ //5//
(AVŚ_7,73.6a) upa drava payasā godhug oṣam ā gharme siñca paya usriyāyāḥ /
(AVŚ_7,73.6c) vi nākam akhyat savitā vareṇyo 'nuprayāṇam uṣaso vi rājati //6//
(AVŚ_7,73.7a) upa hvaye sudughāṃ dhenum etāṃ suhasto godhug uta dohad enām /
(AVŚ_7,73.7c) śreṣṭhaṃ savaṃ savitā sāviṣan no 'bhīddho gharmas tad u ṣu pra vocat //7//
(AVŚ_7,73.8a) hiṅkṛṇvatī vasupatnī vasūnāṃ vatsam ichantī manasā nyāgan /
(AVŚ_7,73.8c) duhām aśvibhyāṃ payo aghnyeyaṃ sā vardhatāṃ mahate saubhagāya //8//
(AVŚ_7,73.9a) juṣṭo damūnā atithir duroṇa imaṃ no yajñam upa yāhi vidvān /
(AVŚ_7,73.9c) viśvā agne abhiyujo vihatya śatrūyatām ā bharā bhojanāni //9//
(AVŚ_7,73.10a) agne śardha mahate saubhagāya tava dyumnāny uttamāni santu /
(AVŚ_7,73.10c) saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi //10//
(AVŚ_7,73.11a) sūyavasād bhagavatī hi bhūyā adhā vayaṃ bhagavantaḥ syāma /
(AVŚ_7,73.11c) addhi tṛṇam aghnye viśvadānīṃ piba śuddham udakam ācarantī //11//
(AVŚ_7,74.1a) apacitāṃ lohinīnāṃ kṛṣṇā māteti śuśruma /
(AVŚ_7,74.1c) muner devasya mūlena sarvā vidhyāmi tā aham //1//
(AVŚ_7,74.2a) vidhyāmy āsāṃ prathamāṃ vidhyāmi uta madhyamām /
(AVŚ_7,74.2c) idaṃ jaghanyām āsām ā chinadmi stukām iva //2//
(AVŚ_7,74.3a) tvāṣṭreṇāhaṃ vacasā vi ta īrṣyām amīmadam /
(AVŚ_7,74.3c) atho yo manyuṣ ṭe pate tam u te śamayāmasi //3//
(AVŚ_7,74.4a) vratena tvaṃ vratapate samakto viśvāhā sumanā dīdihīha /
(AVŚ_7,74.4c) taṃ tvā vayaṃ jātavedaḥ samiddhaṃ prajāvanta upa sadema sarve //4//
(AVŚ_7,75.1a) prajāvatīḥ sūyavase ruśantīḥ śuddhā apaḥ suprapāṇe pibantīḥ /
(AVŚ_7,75.1c) mā va stena īśata māghaśaṃsaḥ pari vo rudrasya hetir vṛṇaktu //1//
(AVŚ_7,75.2a) padajñā stha ramatayaḥ saṃhitā viśvanāmnīḥ /
(AVŚ_7,75.2c) upa mā devīr devebhir eta /
(AVŚ_7,75.2e) imaṃ goṣṭham idaṃ sado ghṛtenāsmānt sam ukṣata //2//
(AVŚ_7,76.1a) ā susrasaḥ susraso asatībhyo asattarāḥ /
(AVŚ_7,76.1c) sehor arasatarā havaṇād vikledīyasīḥ //1//
(AVŚ_7,76.2a) yā graivyā apacito 'tho yā upapakṣyāḥ /
(AVŚ_7,76.2c) vijāmni yā apacitaḥ svayaṃsrasaḥ //2//
(AVŚ_7,76.3a) yaḥ kīkasāḥ praśṛṇāti talīdyam avatiṣṭhati /
(AVŚ_7,76.3c) nir hās taṃ sarvaṃ jāyānyam yaḥ kaś ca kakudi śritaḥ //3//
(AVŚ_7,76.4a) pakṣī jāyānyaḥ patati sa ā viśati pūruṣam /
(AVŚ_7,76.4c) tad akṣitasya bheṣajam ubhayoḥ sukṣatasya ca //4//
(AVŚ_7,76.5a) vidma vai te jāyānya jānaṃ yato jāyānya jāyase /
(AVŚ_7,76.5c) kathaṃ ha tatra tvam hano yasya kṛṇmo havir gṛhe //1//
(AVŚ_7,76.6a) dhṛṣat piba kalaśe somam indra vṛtrahā śūra samare vasūnām /
(AVŚ_7,76.6c) mādhyandine savana ā vṛṣasva rayiṣṭhāno rayim asmāsu dhehi //2//
(AVŚ_7,77.1a) sāṃtapanā idaṃ havir marutas taj jujuṣṭana /
(AVŚ_7,77.1c) asmākotī riśādasaḥ //1//
(AVŚ_7,77.2a) yo no marto maruto durhṛṇāyus tiraś cittāni vasavo jighāṃsati /
(AVŚ_7,77.2c) druhaḥ pāśān prati muñcatāṃ sas tapiṣṭhena tapasā hantanā tam //2//
(AVŚ_7,77.3a) samvatsarīṇā marutaḥ svarkā urukṣayāḥ sagaṇā mānuṣāsaḥ /
(AVŚ_7,77.3c) te asmat pāśān pra muñcantv enasas sāṃtapanā matsarā mādayiṣṇavaḥ //3//
(AVŚ_7,78.1a) vi te muñcāmi raśanāṃ vi yoktraṃ vi niyojanam /
(AVŚ_7,78.1c) ihaiva tvam ajasra edhy agne //1//
(AVŚ_7,78.2a) asmai kṣatrāṇi dhārayantam agne yunajmi tvā brahmaṇā daivyena /
(AVŚ_7,78.2c) dīdihy asmabhyaṃ draviṇeha bhadraṃ premaṃ voco havirdām devatāsu //2//
(AVŚ_7,79.1a) yat te devā akṛṇvan bhāgadheyam amāvāsye saṃvasanto mahitvā /
(AVŚ_7,79.1c) tenā no yajñaṃ pipṛhi viśvavāre rayiṃ no dhehi subhage suvīram //1//
(AVŚ_7,79.2a) aham evāsmy amāvāsyā mām ā vasanti sukṛto mayīme /
(AVŚ_7,79.2c) mayi devā ubhaye sādyāś cendrajyeṣṭhāḥ sam agachanta sarve //2//
(AVŚ_7,79.3a) āgan rātrī saṅgamanī vasūnām ūrjaṃ puṣṭaṃ vasv āveśayantī /
(AVŚ_7,79.3c) amāvāsyāyai haviṣa vidhemorjaṃ duhānā payasā na āgan //3//
(AVŚ_7,79.4a) amāvāsye na tvad etāny anyo viśvā rūpāṇi paribhūr jajāna /
(AVŚ_7,79.4c) yatkāmās te juhumas tan no astu vayaṃ syāma patayo rayiṇām //4//
(AVŚ_7,80.1a) paurṇamāsī jigāya /
(AVŚ_7,80.1c) tasyāṃ devaiḥ saṃvasanto mahitvā nākasya pṛṣṭhe sam iṣā madema //1//
(AVŚ_7,80.2a) vṛṣabhaṃ vājinaṃ vayaṃ paurṇamāsaṃ yajāmahe /
(AVŚ_7,80.2c) sa no dadātv akṣitāṃ rayim anupadasvatīm //2//
(AVŚ_7,80.3a) prajāpate na tvad etāny anyo viśvā rūpāṇi paribhūr jajāna /
(AVŚ_7,80.3c) yatkāmās te juhumas tan no astu vayaṃ syāma patayo rayīṇām //3//
(AVŚ_7,80.4a) paurṇamāsī prathamā yajñiyāsīd ahnāṃ rātrīṇām atiśarvareṣu /
(AVŚ_7,80.4c) ye tvām yajñair yajñiye ardhayanty amī te nāke sukṛtaḥ praviṣṭāḥ //4//
(AVŚ_7,81.1a) pūrvāparaṃ carato mayayaitau śiśū krīḍantau pari yāto 'rṇavam /
(AVŚ_7,81.1c) viśvānyo bhuvanā vicaṣṭa ṛtūṃr anyo vidadhaj jāyase navaḥ //1//
(AVŚ_7,81.2a) navonavo bhavasi jāyamāno 'hnāṃ ketur uṣasām eṣy agram /
(AVŚ_7,81.2c) bhāgaṃ devebhyo vi dadhāsy āyan pra candramas tirase dhīrgham āyuḥ //2//
(AVŚ_7,81.3a) somasyāmśo yudhāṃ pate 'nūno nāma vā asi /
(AVŚ_7,81.3c) anūnam darśa mā kṛdhi prajayā ca dhanena ca //3//
(AVŚ_7,81.4a) darśo 'si darśato 'si samagro 'si samantaḥ /
(AVŚ_7,81.4c) samagraḥ samanto bhūyāsaṃ gobhir aśvaiḥ prajayā paśubhir gṛhair dhanena //4//
(AVŚ_7,81.5a) yo 'smān dveṣṭi yaṃ vayaṃ dviṣmas tasya tvaṃ prāṇenā pyāyasva /
(AVŚ_7,81.5c) ā vayaṃ pyāsiṣīmahi gobhir aśvaiḥ prajayā paśubhir gṛhair dhanena //5//
(AVŚ_7,81.6a) yaṃ devā aṃśum āpyāyayanti yam akṣitam akṣitā bhakṣayanti /
(AVŚ_7,81.6c) tenāsmān indro varuṇo bṛhaspatir ā pyāyayantu bhuvanasya gopāḥ //6//
(AVŚ_7,82.1a) abhy arcata suṣṭutiṃ gavyam ājim asmāsu bhadrā draviṇāni dhatta /
(AVŚ_7,82.1c) imaṃ yajñaṃ nayata devatā no ghṛtasya dhārā madhumat pavantām //1//
(AVŚ_7,82.2a) mayy agre agniṃ gṛhṇāmi saha kṣatreṇa varcasā balena /
(AVŚ_7,82.2c) mayi prajāṃ mayy āyur dadhāmi svāhā mayy agnim //2//
(AVŚ_7,82.3a) ihaivāgne adhy dhārayā rayim mā tvā ni kran pūrvacittā nikāriṇaḥ /
(AVŚ_7,82.3c) kṣatreṇāgne suyamam astu tubhyam upasattā vardhatāṃ te aniṣṭṛtaḥ //3//
(AVŚ_7,82.4a) anv agnir uṣasām agram akhyad anv ahāni prathamo jātavedāḥ /
(AVŚ_7,82.4c) anu sūrya uṣaso anu raśmīn anu dyāvāpṛthivī ā viveśa //4//
(AVŚ_7,82.5a) praty agnir uṣasām agram akhyat prati ahāni prathamo jātavedāḥ /
(AVŚ_7,82.5c) prati sūryasya purudhā ca raśmīn prati dyāvāpṛthivī ā tatāna //5//
(AVŚ_7,82.6a) ghṛtaṃ te agne divye sadhasthe ghṛtena tvāṃ manur adyā sam indhe /
(AVŚ_7,82.6c) ghṛtaṃ te devīr naptya ā vahantu ghṛtaṃ tubhyaṃ duhratāṃ gāvo agne //6//
(AVŚ_7,83.1a) apsu te rājan varuṇa gṛho hiraṇyayo mitaḥ /
(AVŚ_7,83.1c) tato dhṛtavrato rājā sarvā dhāmāni muñcatu //1//
(AVŚ_7,83.2a) dāmnodāmno rājann ito varuṇa muñca naḥ /
(AVŚ_7,83.2c) yad āpo aghnyā iti varuṇeti yad ūcima tato varuṇa muñca naḥ //2//
(AVŚ_7,83.3a) ud uttamaṃ varuṇa pāśam asmad avādhamaṃ vi madhyamaṃ śrathāya /
(AVŚ_7,83.3c) adhā vayam āditya vrate tavānāgaso aditaye syāma //3//
(AVŚ_7,83.4a) prāsmat pāśān varuṇa muñca sarvān ya uttamā adhamā vāruṇā ye /
(AVŚ_7,83.4c) duṣvapnyaṃ duritaṃ ni ṣvāsmad atha gachema sukṛtasya lokam //4//
(AVŚ_7,84.1a) anādhṛṣyo jātavedā amartyo virāḍ agne kṣatrabhṛd dīdihīha /
(AVŚ_7,84.1c) viśvā amīvāḥ pramuñcan mānuṣībhiḥ śivābhir adya pari pāhi no gayam //1//
(AVŚ_7,84.2a) indra kṣatram abhi vāmam ojo 'jāyathā vṛṣabha carṣaṇīnām /
(AVŚ_7,84.2c) apānudo janam amitrayantam uruṃ devebhyo akṛṇor u lokam //2//
(AVŚ_7,84.3a) mṛgo na bhīmaḥ kucaro giriṣṭhāḥ parāvata ā jagamyāt parasyāḥ /
(AVŚ_7,84.3c) sṛkaṃ saṃśāya pavim indra tigmaṃ vi śatrūn tāḍhi vi mṛdho nudasva //3//
(AVŚ_7,85.1a) tyam ū ṣu vājinaṃ devajūtaṃ sahovānaṃ tarutāraṃ rathānām /
(AVŚ_7,85.1c) ariṣṭanemiṃ pṛtanājim āśuṃ svastaye tārkṣyam ihā huvema //1//
(AVŚ_7,86.1a) trātāram indram avitāram indraṃ havehave suhavaṃ śūram indram /
(AVŚ_7,86.1c) huve nu śakraṃ puruhūtam indraṃ svasti na indro maghavān kṛṇotu //1//
(AVŚ_7,87.1a) yo agnau rudro yo apsv antar ya oṣadhīr vīrudha āviveśa /
(AVŚ_7,87.1c) ya imāviśvā bhuvanāni cākḷpe tasmai rudrāya namo astv agnaye //1//
(AVŚ_7,88.1a) apehy arir asy arir vā asi viṣe viṣam apṛkthā viṣam id vā apṛkthāḥ /
(AVŚ_7,88.1c) ahim evābhyapehi taṃ jahi //1//
(AVŚ_7,89.1a) apo divyā acāyiṣam rasena sam apṛkṣmahi /
(AVŚ_7,89.1c) payasvān agna āgamaṃ tam mā saṃ sṛja varcasā //1//
(AVŚ_7,89.2a) saṃ māgne varcasā sṛja saṃ prajayā sam āyuṣā /
(AVŚ_7,89.2c) vidyur me asya devā indro vidyāt saha ṛṣibhiḥ //2//
(AVŚ_7,89.3a) idam āpaḥ pra vahatāvadyaṃ ca malaṃ ca yat /
(AVŚ_7,89.3c) yac cābhidudrohānṛtaṃ yac ca śepe abhīruṇam //3//
(AVŚ_7,89.4a) edho 'sy edhiṣīya samid asi sam edhiṣīya /
(AVŚ_7,89.4c) tejo 'si tejo mayi dhehi //4//
(AVŚ_7,90.1a) api vṛśca purāṇavad vratater iva guṣpitam /
(AVŚ_7,90.1c) ojo dāsasya dambhaya //1//
(AVŚ_7,90.2a) vayaṃ tad asya sambhṛtaṃ vasv indrena vi bhajāmahai /
(AVŚ_7,90.2c) mlāpayāmi bhrajaḥ śibhraṃ varuṇasya vratena te //2//
(AVŚ_7,90.3a) yathā śepo apāyātai strīṣu cāsad anāvayāḥ /
(AVŚ_7,90.3c) avasthasya knadīvataḥ śāṅkurasya nitodinaḥ /
(AVŚ_7,90.3e) yad ātatam ava tat tanu yad uttataṃ ni tat tanu //3//
(AVŚ_7,91.1a) indraḥ sutrāmā svavāṃ avobhiḥ sumṛḍīko bhavatu viśvavedāḥ /
(AVŚ_7,91.1c) bādhatāṃ dveṣo abhayaṃ naḥ kṛṇotu suvīryasya patayaḥ syāma //1//
(AVŚ_7,92.1a) sa sutrāmā svavāṃ indro asmad ārāc cid dveṣaḥ sanutar yuyotu /
(AVŚ_7,92.1c) tasya vayaṃ sumatau yajñiyasyāpi bhadre saumanase syāma //1//
(AVŚ_7,93.1a) indreṇa manyunā vayam abhi ṣyāma pṛtanyataḥ /
(AVŚ_7,93.1c) ghnanto vṛtrāṇy aprati //1//
(AVŚ_7,94.1a) dhruvaṃ dhruveṇa haviṣāva somaṃ nayāmasi /
(AVŚ_7,94.1c) yathā na indraḥ kevalīr viśaḥ saṃmanasas karat //1//
(AVŚ_7,95.1a) ud asya śyāvau vithurau gṛdhrau dyām iva petatuḥ /
(AVŚ_7,95.1c) ucchocanapraśocanav asyocchocanau hṛdaḥ //1//
(AVŚ_7,95.2a) aham enāv ud atiṣṭhipaṃ gāvau śrāntasadāv iva /
(AVŚ_7,95.2c) kurkurāv iva kūjantāv udavantau vṛkāv iva //2//
(AVŚ_7,95.3a) ātodinau nitodināv atho saṃtodināv uta /
(AVŚ_7,95.3c) api nahyāmy asya meḍhraṃ ya itaḥ strī pumān jabhāra //3//
(AVŚ_7,96.1a) asadan gāvaḥ sadane 'paptad vasatiṃ vayaḥ /
(AVŚ_7,96.1c) āsthāne parvatā asthuḥ sthāmni vṛkkāv atiṣṭhipam //1//
(AVŚ_7,97.1a) yad adya tvā prayati yajñe asmin hotaś cikitvann avṛṇīmahīha /
(AVŚ_7,97.1c) dhruvam ayo dhruvam utā śaviṣṭhaipravidvān yajñam upa yāhi somam //1//
(AVŚ_7,97.2a) sam indra no manasā neṣa gobhiḥ saṃ sūribhir harivant saṃ svastyā /
(AVŚ_7,97.2c) saṃ brahmaṇā devahitaṃ yad asti saṃ devānāṃ sumatau yajñiyānām //2//
(AVŚ_7,97.3a) yān āvaha uśato deva devāṃs tān preraya sve agne sadhasthe /
(AVŚ_7,97.3c) jakṣivāṃsaḥ papivāṃso madhūny asmai dhatta vasavo vasūni //3//
(AVŚ_7,97.4a) sugā vo devāḥ sadanā akarma ya ājagma savane mā juṣāṇāḥ /
(AVŚ_7,97.4c) vahamānā bharamāṇāḥ svā vasūni vasuṃ gharmaṃ divam ā rohatānu //4//
(AVŚ_7,97.5a) yajña yajñaṃ gacha yajñapatiṃ gacha /
(AVŚ_7,97.5c) svāṃ yoniṃ gacha svāhā //5//
(AVŚ_7,97.6a) eṣa te yajño yajñapate sahasūktavākaḥ /
(AVŚ_7,97.6c) suvīryaḥ svāhā //6//
(AVŚ_7,97.7a) vaṣaḍ dhutebhyo vaṣaḍ ahutebhyaḥ /
(AVŚ_7,97.7c) devā gātuvido gātuṃ vittvā gātum ita //7//
(AVŚ_7,97.8a) manasas pata imaṃ no divi deveṣu yajñam /
(AVŚ_7,97.8c) svāhā divi svāhā pṛthivyāṃ svāhāntarikṣe svāhā vāte dhāṃ svāhā //8//
(AVŚ_7,98.1a) saṃ barhir aktaṃ haviṣā ghṛtena sam indreṇa vasunā saṃ marudbhiḥ /
(AVŚ_7,98.1c) saṃ devair viśvadevebhir aktam indraṃ gachatu haviḥ svāhā //1//
(AVŚ_7,99.1a) pari stṛṇīhi pari dhehi vediṃ mā jāmiṃ moṣīr amuyā śayānām /
(AVŚ_7,99.1c) hotṛṣadanam haritaṃ hiraṇyayaṃ niṣkā ete yajamānasya loke //1//
(AVŚ_7,100.1a) paryāvarte duṣvapnyāt pāpāt svapnyād abhūtyāḥ /
(AVŚ_7,100.1c) brahmāham antaraṃ kṛṇve parā svapnamukhāḥ śucaḥ //1//
(AVŚ_7,101.1a) yat svapne annam aśnāmi na prātar adhigamyate /
(AVŚ_7,101.1c) sarvaṃ tad astu me śivaṃ nahi tad dṛṣyate divā //1//
(AVŚ_7,102.1a) namaskṛtya dyāvāpṛthivībhyām antarikṣāya mṛtyave /
(AVŚ_7,102.1c) mekṣāmy ūrdhvas tiṣṭhan mā mā hiṃsiṣur īśvarāḥ //1//
(AVŚ_7,103.1a) ko asyā no druho 'vadyavatyā un neṣyati kṣatriyo vasya ichan /
(AVŚ_7,103.1c) ko yajñakāmaḥ ka u pūrtikāmaḥ ko deveṣu vanute dīrgham āyuḥ //1//
(AVŚ_7,104.1a) kaḥ pṛśniṃ dhenuṃ varuṇena dattām atharvane sudughāṃ nityavatsām /
(AVŚ_7,104.1c) bṛhaspatinā sakhyaṃ juṣaṇo yathāvaśaṃ tanvaḥ kalpayāti //1//
(AVŚ_7,105.1a) apakrāman pauruṣeyād vṛṇāno daivyaṃ vacaḥ /
(AVŚ_7,105.1c) praṇītīr abhyāvartasva viśvebhiḥ sakhibhiḥ saha //1//
(AVŚ_7,106.1a) yad asmṛti cakṛma kiṃ cid agna upārima caraṇe jātavedaḥ /
(AVŚ_7,106.1c) tataḥ pāhi tvaṃ naḥ pracetaḥ śubhe sakhibhyo amṛtatvam astu naḥ //1//
(AVŚ_7,107.1a) ava divas tārayanti sapta sūryasya raśmayaḥ /
(AVŚ_7,107.1c) āpaḥ samudriyā dhārās tās śalyam asisrasan //1//
(AVŚ_7,108.1a) yo na stāyad dipsati yo na āviḥ svo vidvān araṇo vā no agne /
(AVŚ_7,108.1c) pratīcy etv araṇī datvatī tān maiṣām agne vāstu bhūn mo apatyam //1//
(AVŚ_7,108.2a) yo naḥ suptān jāgrato vābhidāsāt tiṣṭhato vā carato jātavedaḥ /
(AVŚ_7,108.2c) vaiśvānareṇa sayujā sajoṣās tān pratīco nir daha jātavedaḥ //2//
(AVŚ_7,109.1a) idam ugrāya babhrave namo yo akṣeṣu tanūvaśī /
(AVŚ_7,109.1c) ghṛtena kaliṃ śikṣāmi sa no mṛḍātīdṛśe //1//
(AVŚ_7,109.2a) ghṛtam apsarābhyo vaha tvam agne pāṃsūn akṣebhyaḥ sikatā apaś ca /
(AVŚ_7,109.2c) yathābhagaṃ havyadātiṃ juṣāṇā madanti devā ubhayāni havyā //2//
(AVŚ_7,109.3a) apsarasaḥ sadhamādaṃ madanti havirdhānam antarā sūryaṃ ca /
(AVŚ_7,109.3c) tā me hastau saṃ sṛjantu ghṛtena sapatnaṃ me kitavam randhayantu //3//
(AVŚ_7,109.4a) ādinavaṃ pratidīvne ghṛtenāsmāṃ abhi kṣara /
(AVŚ_7,109.4c) vṛkṣam ivāśanyā jahi yo asmān pratidīvyati //4//
(AVŚ_7,109.5a) yo no dyuve dhanam idaṃ cakāra yo akṣāṇāṃ glahanaṃ śeṣaṇaṃ ca /
(AVŚ_7,109.5c) sa no devo havir idaṃ juṣāṇo gandharvebhiḥ sadhamādaṃ madema //5//
(AVŚ_7,109.6a) saṃvasava iti vo nāmadheyam ugraṃpaśyā rāṣṭrabhṛto hy akṣāḥ /
(AVŚ_7,109.6c) tebhyo va indavo haviṣā vidhema vayaṃ syāma patayo rayīṇām //6//
(AVŚ_7,109.7a) devān yan nāthito huve brahmacaryaṃ yad ūṣima /
(AVŚ_7,109.7c) akṣān yad babhrūn ālabhe te no mṛḍantv īdṛśe //7//
(AVŚ_7,110.1a) agna indraś ca dāśuṣe hato vṛtrāṇy aprati /
(AVŚ_7,110.1c) ubhā hi vṛtrahantamā //1//
(AVŚ_7,110.2a) yābhyām ajayant svar agra eva yāv ātasthatur bhuvanāni viśvā /
(AVŚ_7,110.2c) pra carṣaṇīvṛṣaṇā vajrabāhū agnim indram vṛtrahaṇā huve 'ham //2//
(AVŚ_7,110.3a) upa tvā devo agramīc camasena bṛhaspatiḥ /
(AVŚ_7,110.3c) indra gīrbhir na ā viśa yajamānāya sunvate //3//
(AVŚ_7,111.1a) indrasya kukṣir asi somadhāna ātmā devānām uta mānuṣāṇām /
(AVŚ_7,111.1c) iha prajā janaya yās ta āsu yā anyatreha tās te ramantām //1//
(AVŚ_7,112.1a) śumbhanī dyāvāpṛthivī antisumne mahivrate /
(AVŚ_7,112.1c) āpaḥ sapta susruvur devīs tā no muñcantv aṃhasaḥ //1//
(AVŚ_7,112.2a) muñcantu mā śapathyād atho varuṇyād uta /
(AVŚ_7,112.2c) atho yamasya paḍvīśād viśvasmād devakilbiṣāt //2//
(AVŚ_7,113.1a) tṛṣṭike tṛṣṭavandana ud amūṃ chindhi tṛṣṭike /
(AVŚ_7,113.1c) yathā kṛtadviṣṭāso 'muṣmai śepyāvate //1//
(AVŚ_7,113.2a) tṛṣṭāsi tṛṣṭikā viṣā viṣātaky asi /
(AVŚ_7,113.2c) parivṛktā yathāsasy ṛṣabhasya vaśeva //2//
(AVŚ_7,114.1a) ā te dade vakṣaṇābhya ā te 'haṃ hṛdayād dade /
(AVŚ_7,114.1c) ā te mukhasya saṅkāśāt sarvaṃ te varca ā dade //1//
(AVŚ_7,114.2a) preto yantu vyādhyaḥ prānudhyāḥ pro aśastayaḥ /
(AVŚ_7,114.2c) agnī rakṣasvinīr hantu somo hantu durasyatīḥ //2//
(AVŚ_7,115.1a) pra patetaḥ pāpi lakṣmi naśyetaḥ prāmutaḥ pata /
(AVŚ_7,115.1c) ayasmayenāṅkena dviṣate tvā sajāmasi //1//
(AVŚ_7,115.2a) yā mā lakṣmīḥ patayālūr ajuṣṭābhicaskanda vandaneva vṛkṣam /
(AVŚ_7,115.2c) anyatrāsmat savitas tām ito dhā hiraṇyahasto vasu no rarāṇaḥ //2//
(AVŚ_7,115.3a) ekaśataṃ lakṣmyo martyasya sākaṃ tanvā januṣo 'dhi jātāḥ /
(AVŚ_7,115.3c) tāsāṃ pāpiṣṭhā nir itaḥ pra hiṇmaḥ śivā asmabhyaṃ jātavedo niyacha //3//
(AVŚ_7,115.4a) etā enā vyākaraṃ khile gā viṣṭhitā iva /
(AVŚ_7,115.4c) ramantāṃ puṇyā lakṣmīr yāḥ pāpīs tā anīnaśam //4//
(AVŚ_7,116.1a) namo rūrāya cyavanāya nodanāya dhṛṣṇave /
(AVŚ_7,116.1c) namaḥ śītāya pūrvakāmakṛtvane //1//
(AVŚ_7,116.2a) yo anyedyur ubhayadyur abhyetīmaṃ maṇḍūkam /
(AVŚ_7,116.2c) abhy etv avrataḥ //2//
(AVŚ_7,117.1a) ā mandrair indra haribhir yāhi mayūraromabhiḥ /
(AVŚ_7,117.1c) mā tvā ke cid vi yaman viṃ na pāśino 'ti dhanveva tāṃ ihi //1//
(AVŚ_7,118.1a) marmāṇi te varmaṇā chādayāmi somas tvā rājāmṛtenānu vastām /
(AVŚ_7,118.1c) uror varīyo varuṇas te kṛṇotu jayantaṃ tvānu devā madantu //1//
(AVŚ_8,1.1a) antakāya mṛtyave namaḥ prānā apānā iha te ramantām /
(AVŚ_8,1.1c) ihāyam astu puruṣaḥ sahāsunā sūryasya bhāge amṛtasya loke //1//
(AVŚ_8,1.2a) ud enaṃ bhago agrabhīd ud enaṃ somo aṃśumān /
(AVŚ_8,1.2c) ud enaṃ maruto devā ud indrāgnī svastaye //2//
(AVŚ_8,1.3a) iha te 'sur iha prāṇa ihāyur iha te manaḥ /
(AVŚ_8,1.3c) ut tvā nirṛtyāḥ pāśebhyo daivyā vacā bharāmasi //3//
(AVŚ_8,1.4a) ut krāmātaḥ puruṣa māva patthā mṛtyoḥ paḍvīṣam avamuñcamānaḥ /
(AVŚ_8,1.4c) mā chitthā asmāl lokād agneḥ sūryasya saṃdṛśaḥ //4//
(AVŚ_8,1.5a) tubhyaṃ vātaḥ pavatāṃ mātariśvā tubhyaṃ varṣantv amṛtāny āpaḥ /
(AVŚ_8,1.5c) sūryas te tanve śaṃ tapāti tvām mṛtyur dayatāṃ mā pra meṣṭhāḥ //5//
(AVŚ_8,1.6a) udyānaṃ te puruṣa nāvayānaṃ jīvātuṃ te dakṣatātiṃ kṛnomi /
(AVŚ_8,1.6c) ā hi rohemam amṛtaṃ sukhaṃ ratham atha jirvir vidatham ā vadāsi //6//
(AVŚ_8,1.7a) mā te manas tatra gān mā tiro bhūn mā jīvebhyaḥ pra mado mānu gāḥ pitṝn /
(AVŚ_8,1.7c) viśve devā abhi rakṣantu tveha //7//
(AVŚ_8,1.8a) mā gatānām ā dīdhīthā ye nayanti parāvatam /
(AVŚ_8,1.8c) ā roha tamaso jyotir ehy ā te hastau rabhāmahe //8//
(AVŚ_8,1.9a) śyāmaś ca tvā mā śabalaś ca preṣitau yamasya yau pathirakṣī śvānau /
(AVŚ_8,1.9c) arvāṅ ehi mā vi dīdhyo mātra tiṣṭhaḥ parāṅmanāḥ //9//
(AVŚ_8,1.10a) maitaṃ panthām anu gā bhīma eṣa yena pūrvaṃ neyatha taṃ bravīmi /
(AVŚ_8,1.10c) tama etat puruṣa mā pra patthā bhayaṃ parastād abhayaṃ te arvāk //10// {1}
(AVŚ_8,1.11a) rakṣantu tvāgnayo ye apsv antā rakṣatu tvā manuṣyā yam indhate /
(AVŚ_8,1.11c) vaiśvānaro rakṣatu jātavedā divyas tvā mā pra dhāg vidyutā saha //11//
(AVŚ_8,1.12a) mā tvā kravyād abhi maṃstārāt saṃkasukāc cara rakṣatu tvā dyau rakṣatu /
(AVŚ_8,1.12c) pṛthivī sūryaś ca tvā rakṣatāṃ candramāś ca /
(AVŚ_8,1.12e) antarikṣaṃ rakṣatu devahetyāḥ //12//
(AVŚ_8,1.13a) bodhaś ca tvā pratibodhaś ca rakṣatām asvapnaś ca tvānavadrāṇaś ca rakṣatām /
(AVŚ_8,1.13c) gopāyaṃś ca tvā jāgṛviś ca rakṣatām //13//
(AVŚ_8,1.14a) te tvā rakṣantu te tvā gopāyantu tebhyo namas tebhyaḥ svāhā //14//
(AVŚ_8,1.15a) jīvebhyas tvā samude vāyur indro dhātā dadhātu savitā trāyamāṇaḥ /
(AVŚ_8,1.15c) mā tvā prāṇo balaṃ hāsīd asuṃ te 'nu hvayāmasi //15//
(AVŚ_8,1.16a) mā tvā jambhaḥ saṃhanur mā tamo vidan mā jihvā barhis pramayuḥ kathā syāḥ /
(AVŚ_8,1.16c) ut tvādityā vasavo bharantūd indrāgnī svastaye //16//
(AVŚ_8,1.17a) ut tvā dyaur ut pṛthivy ut prajāpatir agrabhīt /
(AVŚ_8,1.17c) ut tvā mṛtyor oṣadhayaḥ somarājñīr apīparan //17//
(AVŚ_8,1.18a) ayaṃ devā ihaivāstv ayaṃ māmutra gād itaḥ /
(AVŚ_8,1.18c) imaṃ sahasravīryeṇa mṛtyor ut pārayāmasi //18//
(AVŚ_8,1.19a) ut tvā mṛtyor apīparaṃ saṃ dhamantu vayodhasaḥ /
(AVŚ_8,1.19c) mā tvā vyastakeśyo mā tvāgharudo rudan //19//
(AVŚ_8,1.20a) āhārṣam avidaṃ tvā punar āgāḥ punarṇavaḥ /
(AVŚ_8,1.20c) sarvāṅga sarvaṃ te cakṣuḥ sarvam āyuś ca te 'vidam //20//
(AVŚ_8,1.21a) vy avāt te jyotir abhūd apa tvat tamo akramīt /
(AVŚ_8,1.21c) apa tvan mṛtyuṃ nirṛtim apa yakṣmaṃ ni dadhmasi //21// {2}
(AVŚ_8,2.1a) ā rabhasvemām amṛtasya śnuṣṭim achidyamānā jaradaṣṭir astu te /
(AVŚ_8,2.1c) asuṃ ta āyuḥ punar ā bharāmi rajas tamo mopa gā mā pra meṣṭhāḥ //1//
(AVŚ_8,2.2a) jīvatāṃ jyotir abhyehy arvāṅ ā tvā harāmi śataśāradāya /
(AVŚ_8,2.2c) avamuñcan mṛtyupāśān aśastiṃ drāghīya āyuḥ prataraṃ te dadhāmi //2//
(AVŚ_8,2.3a) vātāt te prānam avidaṃ sūryāc cakṣur ahaṃ tava /
(AVŚ_8,2.3c) yat te manas tvayi tad dhārayāmi saṃ vitsvāṅgair vada jihvayālapan //3//
(AVŚ_8,2.4a) prāṇena tvā dvipadāṃ catuṣpadām agnim iva jātam abhi saṃ dhamāmi /
(AVŚ_8,2.4c) namas te mṛtyo cakṣuṣe namaḥ prāṇāya te 'karam //4//
(AVŚ_8,2.5a) ayaṃ jīvatu mā mṛtemaṃ sam īrayāmasi /
(AVŚ_8,2.5c) kṛṇomy asmai bheṣajaṃ mṛtyo mā puruṣaṃ vadhīḥ //5//
(AVŚ_8,2.6a) jīvalāṃ naghāriṣāṃ jīvantīm oṣadhīm aham /
(AVŚ_8,2.6c) trāyamāṇāṃ sahamānāṃ sahasvatīm iha huve 'smā ariṣṭatātaye //6//
(AVŚ_8,2.7a) adhi brūhi mā rabhathāḥ sṛjemaṃ tavaiva sant sarvahāyāḥ ihāstu /
(AVŚ_8,2.7c) bhavāśarvau mṛḍataṃ śarma yachatam apasidhya duritaṃ dhattam āyuḥ //7//
(AVŚ_8,2.8a) asmai mṛtyo adhi brūhīmaṃ dayasvod ito 'yam etu /
(AVŚ_8,2.8c) ariṣṭaḥ sarvāṅgaḥ suśruj jarasā śatahāyana ātmanā bhujam aśnutām //8//
(AVŚ_8,2.9a) devānāṃ hetiḥ pari tvā vṛṇaktu pārayāmi tvā rajasa ut tvā mṛtyor apīparam /
(AVŚ_8,2.9c) ārād agniṃ kravyādaṃ nirūhaṃ jīvātave te paridhiṃ dadhāmi //9//
(AVŚ_8,2.10a) yat te niyānaṃ rajasaṃ mṛtyo anavadharṣyam /
(AVŚ_8,2.10c) patha imaṃ tasmād rakṣanto brahmāsmai varma kṛṇmasi //10// {3}
(AVŚ_8,2.11a) kṛṇomi te prāṇāpānau jarāṃ mṛtyuṃ dīrgham āyuḥ svasti /
(AVŚ_8,2.11c) vaivasvatena prahitān yamadūtāṃś carato 'pa sedhāmi sarvān //11//
(AVŚ_8,2.12a) ārād arātiṃ nirṛtiṃ paro grāhiṃ kravyādaḥ piśācān /
(AVŚ_8,2.12c) rakṣo yat sarvaṃ durbhūtaṃ tat tama ivāpa hanmasi //12//
(AVŚ_8,2.13a) agneṣ ṭa prānam amṛtād āyuṣmato vanve jātavedasaḥ /
(AVŚ_8,2.13c) yathā na riṣyā amṛtaḥ sajūr asas tat te kṛṇomi tad u te sam ṛdhyatām //13//
(AVŚ_8,2.14a) śive te stāṃ dyāvāpṛthivī asaṃtāpe abhiśriyau /
(AVŚ_8,2.14c) śaṃ te sūrya ā tapatu śaṃ vāto vātu te hṛde /
(AVŚ_8,2.14e) śivā abhi kṣarantu tvāpo divyāḥ payasvatīḥ //14//
(AVŚ_8,2.15a) śivās te santv oṣadhaya ut tvāhārṣam adharasyā uttarāṃ pṛthivīm abhi /
(AVŚ_8,2.15c) tatra tvādityau rakṣatāṃ sūryācandramasāv ubhā //15//
(AVŚ_8,2.16a) yat te vāsaḥ paridhānaṃ yāṃ nīviṃ kṛṇuṣe tvam /
(AVŚ_8,2.16c) śivaṃ te tanve tat kṛṇmaḥ saṃsparśe 'drūkṣṇam astu te //16//
(AVŚ_8,2.17a) yat kṣureṇa marcayatā sutejasā vaptā vapasi keśaśmaśru /
(AVŚ_8,2.17c) śubhaṃ mukhaṃ mā na āyuḥ pra moṣīḥ //17//
(AVŚ_8,2.18a) śivau te stāṃ vrīhiyavāv abalāsāv adomadhau /
(AVŚ_8,2.18c) etau yakṣmaṃ vi bādhete etau muñcato aṃhasaḥ //18//
(AVŚ_8,2.19a) yad aśnāsi yat pibasi dhānyaṃ kṛṣyāḥ payaḥ /
(AVŚ_8,2.19c) yad ādyaṃ yad anādyaṃ sarvaṃ te annam aviṣaṃ kṛṇomi //19//
(AVŚ_8,2.20a) ahne ca tvā rātraye cobhābhyāṃ pari dadmasi /
(AVŚ_8,2.20c) arāyebhyo jighatsubhya imaṃ me pari rakṣata //20// {4}
(AVŚ_8,2.21a) śataṃ te 'yutaṃ hāyanān dve yuge trīṇi catvāri kṛṇmaḥ /
(AVŚ_8,2.21c) indrāgnī viśve devās te 'nu manyantām ahṛṇīyamānāḥ //21//
(AVŚ_8,2.22a) śarade tvā hemantāya vasantāya grīṣmāya pari dadmasi /
(AVŚ_8,2.22c) varṣāṇi tubhyaṃ syonāni yeṣu vardhanta oṣadhīḥ //22//
(AVŚ_8,2.23a) mṛtyur īśe dvipadāṃ mṛtyur īśe catuṣpadām /
(AVŚ_8,2.23c) tasmāt tvāṃ mṛtyor gopater ud bharāmi sa mā bibheḥ //23//
(AVŚ_8,2.24a) so 'riṣṭa na mariṣyasi na mariṣyasi mā bibheḥ /
(AVŚ_8,2.24c) na vai tatra mriyante no yanti adhamaṃ tamaḥ //24//
(AVŚ_8,2.25a) sarvo vai tatra jīvati gaur aśvaḥ puruṣaḥ paśuḥ /
(AVŚ_8,2.25c) yatredaṃ brahma kriyate paridhir jīvanāya kam //25//
(AVŚ_8,2.26a) pari tvā pātu samānebhyo 'bhicārāt sabandhubhyaḥ /
(AVŚ_8,2.26c) amamrir bhavāmṛto 'tijīvo mā te hāsiṣur asavaḥ śarīram //26//
(AVŚ_8,2.27a) ye mṛtyava ekaśataṃ yā nāṣṭrā atitāryāḥ /
(AVŚ_8,2.27c) muñcantu tasmāt tvāṃ devā agner vaiśvānarād adhi //27//
(AVŚ_8,2.28a) agneḥ śarīram asi pārayiṣṇu rakṣohāsi sapatnahā /
(AVŚ_8,2.28c) atho amīvacātanaḥ pūtudrur nāma bheṣajam //28// {5}
(AVŚ_8,3.1a) rakṣohaṇaṃ vājinam ā jigharmi mitraṃ prathiṣṭham upa yāmi śarma /
(AVŚ_8,3.1c) śiśāno agniḥ kratubhiḥ samiddhaḥ sa no divā sa riṣaḥ pātu naktam //1//
(AVŚ_8,3.2a) ayodaṃṣṭro arciṣā yātudhānān upa spṛśa jātavedaḥ samiddhaḥ /
(AVŚ_8,3.2c) ā jihvayā mūradevān rabhasva kravyādo vṛṣṭvāpi dhatsvāsan //2//
(AVŚ_8,3.3a) ubhobhayāvinn upa dhehi daṃṣṭrau hiṃsraḥ śiśāno 'varaṃ paraṃ ca /
(AVŚ_8,3.3c) utāntarikṣe pari yāhy agne jambhaiḥ saṃ dhehy abhi yātudhānān //3//
(AVŚ_8,3.4a) agne tvacaṃ yātudhānasya bhindhi hiṃsrāśanir harasā hantv enam /
(AVŚ_8,3.4c) pra parvāṇi jātavedaḥ śṛṇīhi kravyāt kraviṣṇur vi cinotv enam //4//
(AVŚ_8,3.5a) yatredānīṃ paśyasi jātavedas tiṣṭhantam agna uta vā carantam /
(AVŚ_8,3.5c) utāntarikṣe patantaṃ yātudhānaṃ tam astā vidhya śarvā śiśānaḥ //5//
(AVŚ_8,3.6a) yajñair iṣūḥ saṃnamamāno agne ivācā śalyāṃ aśanibhir dihānaḥ /
(AVŚ_8,3.6c) tābhir vidhya hṛdaye yātudhānān pratīco bāhūn prati bhaṅgdhy eṣām //6//
(AVŚ_8,3.7a) utārabdhānt spṛnuhi jātaveda utārebhāṇāṃ ṛṣṭibhir yātudhānān /
(AVŚ_8,3.7c) agne pūrvo ni jahi śośucāna āmādaḥ kṣviṅkās tam adantv enīḥ //7//
(AVŚ_8,3.8a) iha pra brūhi yatamaḥ so agne yātudhāno ya idaṃ kṛṇoti /
(AVŚ_8,3.8c) tam ā rabhasva samidhā yaviṣṭha nṛcakṣasaś cakṣuṣe randhayainam //8//
(AVŚ_8,3.9a) tīkṣṇenāgne cakṣuṣā rakṣa yajñaṃ prāñcaṃ vasubhyaḥ pra ṇaya pracetaḥ /
(AVŚ_8,3.9c) hiṃsraṃ rakṣāṃsy abhi śośucānaṃ mā tvā dabhan yātudhānā nṛcakṣaḥ //9//
(AVŚ_8,3.10a) nṛcakṣā rakṣaḥ pari paśya vikṣu tasya trīṇi prati śṛṇīhy agrā /
(AVŚ_8,3.10c) tasyāgne pṛṣṭīr harasā śṛṇīhi tredhā mūlaṃ yātudhānasya vṛśca //10// {6}
(AVŚ_8,3.11a) trir yātudhānaḥ prasitiṃ ta etv ṛtaṃ yo agne anṛtena hanti /
(AVŚ_8,3.11c) tam arciṣā sphūrjayan jātavedaḥ samakṣam enam gṛṇate ni yuṅgdhi //11//
(AVŚ_8,3.12a) yad agne adya mithunā śapāto yad vācas tṛṣṭaṃ janayanta rebhāḥ /
(AVŚ_8,3.12c) manyor manasaḥ śaravyā jāyate yā tayā vidhya hṛdaye yātudhānān //12//
(AVŚ_8,3.13a) parā śṛṇīhi tapasā yātudhānān parāgne rakṣo harasā śṛṇīhi /
(AVŚ_8,3.13c) parārciṣā mūradevān chṛṇīhi parāsutṛpaḥ śośucataḥ śṛṇīhi //13//
(AVŚ_8,3.14a) parādya devā vṛjinaṃ śṛṇantu pratyag enaṃ śapathā yantu sṛṣṭāḥ /
(AVŚ_8,3.14c) vācāstenaṃ śarava ṛchantu marman viśvasyaitu prasitiṃ yātudhānaḥ //14//
(AVŚ_8,3.15a) yaḥ pauruṣeyeṇa kraviṣā samaṅkte yo aśvyena paśunā yātudhānaḥ /
(AVŚ_8,3.15c) yo aghnyāyā bharati kṣīram agne teṣāṃ śīrṣāṇi harasāpi vṛśca //15//
(AVŚ_8,3.16a) viṣaṃ gavāṃ yātudhānā bharantām ā vṛścantām aditaye durevāḥ /
(AVŚ_8,3.16c) paraiṇān devaḥ savitā dadātu parā bhāgam oṣadhīnāṃ jayantām //16//
(AVŚ_8,3.17a) saṃvatsarīṇaṃ paya usriyāyās tasya māśīd yātudhāno nṛcakṣaḥ /
(AVŚ_8,3.17c) pīyūṣam agne yatamas titṛpsāt taṃ pratyañcam arciṣā vidhya marmaṇi //17//
(AVŚ_8,3.18a) sanād agne mṛṇasi yātudhānān na tvā rakṣāṃsi pṛtanāsu jigyuḥ /
(AVŚ_8,3.18c) sahamūrān anu daha kravyādo mā te hetyā mukṣata daivyāyāḥ //18//
(AVŚ_8,3.19a) tvaṃ no agne adharād udaktas tvaṃ paścād uta rakṣā purastāt /
(AVŚ_8,3.19c) prati tye te ajarāsas tapiṣṭhā aghaśaṃsaṃ śośucato dahantu //19//
(AVŚ_8,3.20a) paścāt purastād adharād utottarāt kaviḥ kāvyena pari pāhy agne /
(AVŚ_8,3.20c) sakhā sakhāyam ajaro jarimne agne martāṃ amartyas tvaṃ naḥ //20// {7}
(AVŚ_8,3.21a) tad agne cakṣuḥ prati dhehi rebhe śaphārujo yena paśyasi yātudhānān /
(AVŚ_8,3.21c) atharvavaj jyotiṣā daivyena satyaṃ dhūrvantam acitaṃ nyoṣa //21//
(AVŚ_8,3.22a) pari tvāgne puraṃ vayaṃ vipraṃ sahasya dhīmahi /
(AVŚ_8,3.22c) dhṛṣadvarṇaṃ divedive hantāraṃ bhaṅgurāvataḥ //22//
(AVŚ_8,3.23a) viṣeṇa bhaṅgurāvataḥ prati sma rakṣaso jahi /
(AVŚ_8,3.23c) agne tigmena śociṣā tapuragrābhir arcibhiḥ //23//
(AVŚ_8,3.24a) vi jyotiṣā bṛhatā bhāty agnir āvir viśvāni kṛṇute mahitvā /
(AVŚ_8,3.24c) prādevīr māyāḥ sahate durevāḥ śiśīte śṛṅge rakṣobhyo vinikṣe //24//
(AVŚ_8,3.25a) ye te śṛṅge ajare jātavedas tigmahetī brahmasaṃśite /
(AVŚ_8,3.25c) tābhyāṃ durhārdam abhidāsantaṃ kimīdinaṃ /
(AVŚ_8,3.25e) pratyañcam arciṣā jātavedo vi nikṣva //25//
(AVŚ_8,3.26a) agnī rakṣāṃsi sedhati śukraśocir amartyaḥ /
(AVŚ_8,3.26c) śuciḥ pāvaka īḍyaḥ //26// {8}
(AVŚ_8,4.1a) indrāsomā tapataṃ rakṣa ubjataṃ ny arpayataṃ vṛṣaṇā tamovṛdhaḥ /
(AVŚ_8,4.1c) parā śṛṇītam acito ny oṣataṃ hataṃ nudethāṃ ni śiśītam attriṇaḥ //1//
(AVŚ_8,4.2a) indrāsomā sam aghaśaṃsam abhy aghaṃ tapur yayastu carur agnimāṃ iva /
(AVŚ_8,4.2c) brahmadviṣe kravyāde ghoracakṣase dveṣo dhattam anavāyaṃ kimīdine //2//
(AVŚ_8,4.3a) indrāsomā duṣkṛto vavre antar anārambhaṇe tamasi pra vidhyatam /
(AVŚ_8,4.3c) yato naiṣāṃ punar ekaś canodayat tad vām astu sahase manyumac chavaḥ //3//
(AVŚ_8,4.4a) indrāsomā vartayataṃ divo vadhaṃ saṃ pṛthivyā aghaśaṃsāya tarhaṇam /
(AVŚ_8,4.4c) ut takṣataṃ svaryaṃ1 parvatebhyo yena rakṣo vāvṛdhānaṃ nijūrvathaḥ //4//
(AVŚ_8,4.5a) indrāsomā vartayataṃ divas pary agnitaptebhir yuvam aśmahanmabhiḥ /
(AVŚ_8,4.5c) tapurvadhebhir ajarebhir attriṇo ni parśāne vidhyataṃ yantu nisvaram //5//
(AVŚ_8,4.6a) indrāsomā pari vāṃ bhūtu viśvata iyaṃ matiḥ kakṣyāśveva vājinā /
(AVŚ_8,4.6c) yāṃ vāṃ hotrāṃ parihinomi medhayemā brahmāṇi nṛpatī iva jinvatam //6//
(AVŚ_8,4.7a) prati smarethāṃ tujayadbhir evair hataṃ druho rakṣaso bhaṅgurāvataḥ /
(AVŚ_8,4.7c) indrāsomā duṣkṛte mā sugaṃ bhūd yo mā kadā cid abhidāsati druhuḥ //7//
(AVŚ_8,4.8a) yo mā pākena manasā carantam abhicaṣṭe anṛtebhir vacobhiḥ /
(AVŚ_8,4.8c) āpa iva kāśinā samgṛbhītā asann astv asataḥ indra vaktā //8//
(AVŚ_8,4.9a) ye pākaśaṃsaṃ viharanta evair ye vā bhadraṃ dūṣayanti svadhābhiḥ /
(AVŚ_8,4.9c) ahaye vā tān pradadātu soma ā vā dadhātu nirṛter upaṣṭhe //9//
(AVŚ_8,4.10a) yo no rasaṃ dipsati pitvo agne aśvānāṃ gavāṃ yas tanūnām /
(AVŚ_8,4.10c) ripu stena steyakṛd dabhram etu ni ṣa hīyatāṃ tanvā tanā ca //10// {9}
(AVŚ_8,4.11a) paraḥ so astu tanvā tanā ca tisraḥ pṛthivīr adho astu viśvāḥ /
(AVŚ_8,4.11c) prati śuṣyatu yaśo asya devā yo mā divā dipsati yaś ca naktam //11//
(AVŚ_8,4.12a) suvijñānaṃ cikituṣe janāya sac cāsac ca vacasī paspṛdhāte /
(AVŚ_8,4.12c) tasyor yat satyaṃ yatarad ṛjīyas tad it somo 'vati hanty asat //12//
(AVŚ_8,4.13a) na vā u somo vṛjinaṃ hinoti na kṣatriyam mithuyā dhārayantam /
(AVŚ_8,4.13c) hanti rakṣo hanty āsad vadantam ubhāv indrasya prasitau śayāte //13//
(AVŚ_8,4.14a) yadi vāham anṛtadevo asmi moghaṃ vā devāṃ apyūhe agne /
(AVŚ_8,4.14c) kim asmabhyaṃ jātavedo hṛṇīṣe droghavācas te nirṛthaṃ sacantām //14//
(AVŚ_8,4.15a) adyā murīya yadi yātudhāno asmi yadi vāyus tatapa puruṣasya /
(AVŚ_8,4.15c) adhā sa vīrair daśabhir vi yūyā yo mā moghaṃ yātudhānety āha //15//
(AVŚ_8,4.16a) yo māyātuṃ yātudhānety āha yo vā rakṣāḥ śicir asmīty āha /
(AVŚ_8,4.16c) indras taṃ hantu mahatā vadhena viśvasya jantor adhamas padīṣṭa //16//
(AVŚ_8,4.17a) pra yā jigāti khargaleva naktam apa druhus tanvaṃ1 gūhamānā /
(AVŚ_8,4.17c) vavram anantam ava sā padīṣṭia grāvāṇo ghnantu rakṣasa upabdaiḥ //17//
(AVŚ_8,4.18a) vi tiṣṭhadhvam maruto vikṣv ichata gṛbhāyata rakṣasaḥ saṃ pinaṣṭan /
(AVŚ_8,4.18c) vayo ye bhūtvā patayanti naktabhir ye vā ripo dadhire deve adhvare //18//
(AVŚ_8,4.19a) pra vartaya divo 'śmānam indra somaśitaṃ maghavant saṃ śiśādhi /
(AVŚ_8,4.19c) prākto apākto adharād udakto 'bhi jahi rakṣasaḥ parvatena //19//
(AVŚ_8,4.20a) eta u tye patayanti śvayātava indraṃ dipsanti dipsavo 'dābhyam /
(AVŚ_8,4.20c) śiśīte śakraḥ piśunebhyo vadhaṃ nunaṃ sṛjad aśaniṃ yātumadbhyaḥ //20// {10}
(AVŚ_8,4.21a) indro yātūnām abhavat parāśaro havirmathīnām abhy āvivāsatām /
(AVŚ_8,4.21c) abhīd u śakraḥ paraśur yathā vanaṃ pātreva bhindant sata etu rakṣasaḥ //21//
(AVŚ_8,4.22a) ulūkayātuṃ śuśulūkayātuṃ jahi śvayātum uta kokayātum /
(AVŚ_8,4.22c) suparṇayātum uta gṛdhrayātuṃ dṛṣadeva pra mṛṇa rakṣa indra //22//
(AVŚ_8,4.23a) mā no rakṣo abhi naḍ yātumāvad apochantu mithunā ye kimīdinaḥ /
(AVŚ_8,4.23c) pṛthivī naḥ pārthivāt pātv aṃhaso 'ntarikṣaṃ divyāt pātv asmān //23//
(AVŚ_8,4.24a) indra jahi pumāṃsaṃ yātudhānam uta striyaṃ māyayā śāśadānām /
(AVŚ_8,4.24c) vigrīvāso mūradevā ṛdantu mā te dṛśant sūryam uccarantam //24//
(AVŚ_8,4.25a) prati cakṣva vi cakṣvendraś ca soma jāgṛtam /
(AVŚ_8,4.25c) rakṣobhyo vadham asyatam aśaniṃ yātumadbhyaḥ //25// {11}
(AVŚ_8,5.1a) ayaṃ pratisaro maṇir vīro vīrāya badhyate /
(AVŚ_8,5.1c) vīryavānt sapatnahā śūravīraḥ paripāṇaḥ sumaṅgalaḥ //1//
(AVŚ_8,5.2a) ayaṃ maṇiḥ sapatnahā suvīraḥ sahasvān vājī sahamāna ugraḥ /
(AVŚ_8,5.2c) pratyak kṛtyā dūṣayann eti vīraḥ //2//
(AVŚ_8,5.3a) anenendro maṇinā vṛtram ahann anenāsurān parābhāvayan manīṣī /
(AVŚ_8,5.3c) anenājayad dyāvāpṛthivī ubhe ime anenājayat pradiśaś catasraḥ //3//
(AVŚ_8,5.4a) ayaṃ srāktyo maṇiḥ pratīvartaḥ pratisaraḥ /
(AVŚ_8,5.4c) ojasvān vimṛdho vaśī so asmān pātu sarvataḥ //4//
(AVŚ_8,5.5a) tad agnir āha tad u soma āha bṛhaspatiḥ savitā tad indraḥ /
(AVŚ_8,5.5c) te me devāḥ purohitāḥ pratīcīḥ kṛtyāḥ pratisarair ajantu //5//
(AVŚ_8,5.6a) antar dadhe dyāvāpṛthivī utāhar uta sūryam /
(AVŚ_8,5.6c) te me devāḥ purohitāḥ pratīcīḥ kṛtyāḥ pratisarair ajantu //6//
(AVŚ_8,5.7a) ye srāktyaṃ maṇiṃ janā varmāṇi kṛṇvate /
(AVŚ_8,5.7c) sūrya iva divam āruhya vi kṛtyā bādhate vaśī //7//
(AVŚ_8,5.8a) srāktyena maṇinā ṛṣiṇeva manīṣiṇā /
(AVŚ_8,5.8c) ajaiṣaṃ sarvāḥ pṛtanā vi mṛdho hanmi rakṣasaḥ //8//
(AVŚ_8,5.9a) yāḥ kṛtyā āṅgirasīr yāḥ kṛtyā āsurīr yāḥ /
(AVŚ_8,5.9c) kṛtyāḥ svayaṃkṛtā yā u cānyebhir ābhṛtāḥ /
(AVŚ_8,5.9e) ubhayīs tāḥ parā yantu parāvato navatiṃ nāvyā ati //9//
(AVŚ_8,5.10a) asmai maṇiṃ varma badhnantu devā indro viṣṇuḥ savitā rudro agniḥ /
(AVŚ_8,5.10c) prajāpatiḥ parameṣṭhī virāḍ vaiśvānara ṛṣayaś ca sarve //10// {12}
(AVŚ_8,5.11a) uttamo asy oṣadhīnām anaḍvān jagatām iva vyāghraḥ śvapadām iva /
(AVŚ_8,5.11ḍ) yam aichāmāvidāma taṃ pratispāśanam antitam //11//
(AVŚ_8,5.12a) sa id vyāghro bhavaty atho siṃho atho vṛṣā /
(AVŚ_8,5.12c) atho sapatnakarśano yo bibhartīmaṃ maṇim //12//
(AVŚ_8,5.13a) nainaṃ ghnanty apsaraso na gandharvā na martyāḥ /
(AVŚ_8,5.13c) sarvā diśo vi rājati yo bibhartīmaṃ maṇim //13//
(AVŚ_8,5.14a) kaśyapas tvām asṛjata kaśyapas tvā sam airayat /
(AVŚ_8,5.14c) abibhas tvendro mānuṣe bibhrat saṃśreṣiṇe 'jayat /
(AVŚ_8,5.14e) maṇiṃ sahasravīryaṃ varma devā akṛṇvata //14//
(AVŚ_8,5.15a) yas tvā kṛtyābhir yas tvā dīkṣābhir yajñair yas tvā jighāṃsati /
(AVŚ_8,5.15c) pratyak tvam indra taṃ jahi vajreṇa śataparvaṇā //15//
(AVŚ_8,5.16a) ayam id vai pratīvarta ojasvān saṃjayo maṇiḥ /
(AVŚ_8,5.16c) prajāṃ dhanaṃ ca rakṣatu paripāṇaḥ sumaṅgalaḥ //16//
(AVŚ_8,5.17a) asapatnaṃ no adharād asapatnaṃ na uttarāt /
(AVŚ_8,5.17c) indrāsapatnaṃ naḥ paścāj jyotiḥ śūra puras kṛdhi //17//
(AVŚ_8,5.18a) varma me dyāvāpṛthivī varmāhar varma sūryaḥ /
(AVŚ_8,5.18c) varma ma indraś cāgniś ca varma dhātā dadhātu me //18//
(AVŚ_8,5.19a) aindrāgnaṃ varma bahulaṃ yad ugraṃ viśve devā nātividhyanti sarve /
(AVŚ_8,5.19c) tan me tanvaṃ trāyatāṃ sarvato bṛhad āyuṣmāṃ jaradaṣṭir yathāsāni //19//
(AVŚ_8,5.20a) ā mārukṣad devamaṇir mahyā ariṣṭatātaye /
(AVŚ_8,5.20c) imaṃ methim abhisaṃviśadhvaṃ tanūpānaṃ trivarūtham ojase //20//
(AVŚ_8,5.21a) asminn indro ni dadhātu nṛmṇam imaṃ devāso abhisaṃviśadhvam /
(AVŚ_8,5.21c) dīrghāyutvāya śataśāradāyāyuṣmān jaradaṣṭir yathāsat //21//
(AVŚ_8,5.22a) svastidā viśāṃ patir vṛtrahā vimṛdho vaśī /
(AVŚ_8,5.22c) indro badhnātu te maṇiṃ jigīvāṃ aparājitaḥ /
(AVŚ_8,5.22e) somapā abhayaṅkaro vṛṣā /
(AVŚ_8,6.1a) yau te mātonmamārja jātāyāḥ pativedanau /
(AVŚ_8,6.1c) durṇāmā tatra mā gṛdhad aliṃśa uta vatsapaḥ //1//
(AVŚ_8,6.2a) palālānupalālau śarkuṃ kokaṃ malimlucaṃ palījakam /
(AVŚ_8,6.2c) āśreṣaṃ vavrivāsasam ṛkṣagrīvaṃ pramīlinam //2//
(AVŚ_8,6.3a) mā saṃ vṛto mopa sṛpa ūrū māva sṛpo 'ntarā /
(AVŚ_8,6.3c) kṛṇomy asyai bheṣajaṃ bajaṃ durṇāmacātanam //3//
(AVŚ_8,6.4a) durṇāmā ca sunāmā cobhā samvṛtam ichataḥ /
(AVŚ_8,6.4c) arāyān apa hanmaḥ sunāmā straiṇam ichatām //4//
(AVŚ_8,6.5a) yaḥ kṛṣṇaḥ keśy asura stambaja uta tuṇḍikaḥ /
(AVŚ_8,6.5c) arāyān asyā muṣkābhyāṃ bhaṃsaso 'pa hanmasi //5//
(AVŚ_8,6.6a) anujighraṃ pramṛśantaṃ kravyādam uta reriham /
(AVŚ_8,6.6c) arāyāṃ chvakiṣkiṇo bajaḥ piṅgo anīnaśat //6//
(AVŚ_8,6.7a) yas tvā svapne nipadyate bhrātā bhūtvā piteva ca /
(AVŚ_8,6.7c) bajas tānt sahatām itaḥ klībarūpāṃs tirīṭinaḥ //7//
(AVŚ_8,6.8a) yas tvā svapantīṃ tsarati yas tvā dipsati jāgratīm /
(AVŚ_8,6.8c) chāyām iva pra tānt sūryaḥ parikrāmann anīnaśat //8//
(AVŚ_8,6.9a) yaḥ kṛṇoti mṛtavatsām avatokām imāṃ striyam /
(AVŚ_8,6.9c) tam oṣadhe tvaṃ nāśayāsyāḥ kamalam añjivam //9//
(AVŚ_8,6.10a) ye śālāḥ parinṛtyanti sāyaṃ gardabhanādinaḥ /
(AVŚ_8,6.10c) kusūlā ye ca kukṣilāḥ kakubhāḥ karumāḥ srimāḥ /
(AVŚ_8,6.10e) tān oṣadhe tvaṃ gandhena viṣūcīnān vi nāśaya //10// {14}
(AVŚ_8,6.11a) ye kukundhāḥ kukirabhāḥ kṛttīr dūrśāni bibhrati /
(AVŚ_8,6.11c) klībā iva pranṛtyanto vane ye kurvate ghoṣaṃ tān ito nāśayāmasi //11//
(AVŚ_8,6.12a) ye sūryaṃ na titikṣanta ātapantam amuṃ divaḥ /
(AVŚ_8,6.12c) arāyān bastavāsino durgandhīṃl lohitāsyān makakān nāśayāmasi //12//
(AVŚ_8,6.13a) ya ātmānam atimātram aṃsa ādhāya bibhrati /
(AVŚ_8,6.13c) strīṇāṃ śroṇipratodina indra rakṣāṃsi nāśaya //13//
(AVŚ_8,6.14a) ye pūrve badhvo yanti haste śṛṅgāni bibhrataḥ /
(AVŚ_8,6.14c) āpākesthāḥ prahāsina stambe ye kurvate jyotis tān ito nāśayāmasi //14//
(AVŚ_8,6.15a) yeṣām paścāt prapadāni puraḥ pārṣṇīḥ puro mukhā /
(AVŚ_8,6.15c) khalajāḥ śakadhūmajā uruṇḍā ye ca maṭmaṭāḥ kumbhamuṣkā ayāśavaḥ /
(AVŚ_8,6.15e) tān asyā brahmaṇas pate pratībodhena nāśaya //15//
(AVŚ_8,6.16a) paryastākṣā apracaṅkaśā astraiṇāḥ santu paṇḍagāḥ /
(AVŚ_8,6.16c) ava bheṣaja pādaya ya imāṃ saṃvivṛtsaty apatiḥ svapatiṃ striyam //16//
(AVŚ_8,6.17a) uddharṣiṇaṃ munikeśaṃ jambhayantaṃ marīmṛśam /
(AVŚ_8,6.17c) upeṣantam udumbalaṃ tuṇḍelam uta śāluḍam /
(AVŚ_8,6.17e) padā pra vidhya pārṣṇyā sthālīṃ gaur iva spandanā //17//
(AVŚ_8,6.18a) yas te garbhaṃ pratimṛśāj jātaṃ vā mārayāti te /
(AVŚ_8,6.18c) piṅgas tam ugradhanvā kṛṇotu hṛdayāvidham //18//
(AVŚ_8,6.19a) ye amno jatān mārayanti sūtikā anuśerate /
(AVŚ_8,6.19c) strībhāgān piṅgo gandharvān vāto abhram ivājatu //19//
(AVŚ_8,6.20a) parisṛṣṭaṃ dharayatu yad dhitaṃ māva pādi tat /
(AVŚ_8,6.20c) garbhaṃ ta ugrau rakṣatām bheṣajau nīvibhāryau //20// {15}
(AVŚ_8,6.21a) pavīnasāt taṅgalvāc chāyakād uta nagnakāt /
(AVŚ_8,6.21c) prajāyai patye tvā piṅgaḥ pari pātu kimīdinaḥ //21//
(AVŚ_8,6.22a) dvyāsyāc caturakṣāt pañcapadād anaṅgureḥ /
(AVŚ_8,6.22c) vṛntād abhi prasarpataḥ pari pāhi varīvṛtāt //22//
(AVŚ_8,6.23a) ya āmaṃ māṃsam adanti pauruṣeyaṃ ca ye kraviḥ /
(AVŚ_8,6.23c) garbhān khādanti keśavās tān ito nāśayāmasi //23//
(AVŚ_8,6.24a) ye sūryāt parisarpanti snuṣeva śvaśurād adhi /
(AVŚ_8,6.24c) bajaś ca teṣāṃ piṅgaś ca hṛdaye 'dhi ni vidhyatām //24//
(AVŚ_8,6.25a) piṅga rakṣa jāyamānaṃ mā pumāṃsaṃ striyaṃ kran /
(AVŚ_8,6.25c) āṇḍādo garbhān mā dabhan bādhasvetaḥ kimīdinaḥ //25//
(AVŚ_8,6.26a) aprajāstvaṃ mārtavatsam ād rodam agham āvayam /
(AVŚ_8,6.26c) vṛkṣād iva srajam kṛtvāpriye prati muñca tat //26// {16}
(AVŚ_8,7.1a) yā babhravo yāś ca śukrā rohiṇīr uta pṛśnayaḥ /
(AVŚ_8,7.1c) asiknīḥ kṛṣṇā oṣadhīḥ sarvā achāvadāmasi //1//
(AVŚ_8,7.2a) trāyantām imaṃ purusaṃ yakṣmād deveṣitād adhi /
(AVŚ_8,7.2c) yāsām dyauḥ pitā pṛthivī mātā samudro mūlaṃ vīrudhāṃ babhūva //2//
(AVŚ_8,7.3a) āpo agraṃ divyā oṣadhayaḥ /
(AVŚ_8,7.3c) tās te yakṣmam enasyam aṅgādaṅgād anīnaśan //3//
(AVŚ_8,7.4a) prastṛṇatī stambinīr ekaśuṅgāḥ pratanvatīr oṣadhīr ā vadāmi /
(AVŚ_8,7.4c) aṃśumatīḥ kaṇḍinīr yā viśākhā hvayāmi te vīrudho vaiśvadevīr ugrāḥ puruṣajīvanīḥ //4//
(AVŚ_8,7.5a) yad vaḥ sahaḥ sahamānā vīryaṃ1 yac ca vo balam /
(AVŚ_8,7.5c) tenemam asmād yakṣmāt puruṣaṃ muñcatauṣadhīr atho kṛṇomi bheṣajam //5//
(AVŚ_8,7.6a) jīvalāṃ naghāriṣāṃ jīvantīm oṣadhīm aham /
(AVŚ_8,7.6c) arundhatīm unnayantīṃ puṣpām madhumatīm iha huve 'smā ariṣṭatātaye //6//
(AVŚ_8,7.7a) ihā yantu pracetaso medinīr vacaso mama /
(AVŚ_8,7.7c) yathemaṃ pārayāmasi puruṣaṃ duritād adhi //7//
(AVŚ_8,7.8a) agner ghāso apāṃ garbho yā rohanti punarṇavāḥ /
(AVŚ_8,7.8c) dhruvāḥ sahasranāmnīr bheṣajīḥ santv ābhṛtāḥ //8//
(AVŚ_8,7.9a) avakolbā udakātmāna oṣadhayaḥ /
(AVŚ_8,7.9c) vyṛṣantu duritaṃ tīkṣṇaśṛṅgyaḥ //9//
(AVŚ_8,7.10a) unmuñcantīr vivaruṇā ugrā yā viṣadūṣanīḥ /
(AVŚ_8,7.10c) atho balāsanāśanīḥ kṛtyādūṣaṇīś ca yās tā ihā yantv oṣadhīḥ //10// {17}
(AVŚ_8,7.11a) apakrītāḥ sahīyasīr vīrudho yā abhiṣṭutāḥ /
(AVŚ_8,7.11c) trāyantām asmin grāme gām aśvaṃ puruṣaṃ paśum //11//
(AVŚ_8,7.12a) madhuman mūlaṃ madhumad agram āsām madhuman madhyaṃ vīrudhāṃ babhūva /
(AVŚ_8,7.12c) madhumat parṇaṃ madhumat puṣpam āsāṃ madhoḥ sambhaktā amṛtasya bhakṣo ghṛtam annaṃ duhratāṃ gopurogavam //12//
(AVŚ_8,7.13a) yāvatīḥ kiyatīś cemāḥ pṛthivyām adhy oṣadhīḥ /
(AVŚ_8,7.13c) tā mā sahasraparṇyo mṛtyor muñcantv aṃhasaḥ //13//
(AVŚ_8,7.14a) vaiyāghro maṇir vīrudhāṃ trāyamāno 'bhiśastipāḥ /
(AVŚ_8,7.14c) amīvāḥ sarvā rakṣāṃsy apa hantv adhi dūram asmat //14//
(AVŚ_8,7.15a) siṃhasyeva stanathoḥ saṃ vijante 'gner iva vijante ābhṛtābhyaḥ /
(AVŚ_8,7.15c) gavāṃ yakṣmaḥ puruṣāṇāṃ vīrudbhir atinutto nāvyā etu srotyāḥ //15//
(AVŚ_8,7.16a) mumucānā oṣadhayo 'gner vaiśvānarād adhi /
(AVŚ_8,7.16c) bhūmiṃ saṃtanvatīr ita yāsāṃ rājā vanaspatiḥ //16//
(AVŚ_8,7.17a) yā rohanty āṅgirasīḥ parvateṣu sameṣu ca /
(AVŚ_8,7.17c) tā naḥ payasvatīḥ śivā oṣadhīḥ santu śaṃ hṛde //17//
(AVŚ_8,7.18a) yāś cāhaṃ veda vīrudho yāś ca paśyāmi cakṣuṣā /
(AVŚ_8,7.18c) ajñātā jānīmaś ca yā yāsu vidma ca saṃbhṛtam //18//
(AVŚ_8,7.19a) sarvāḥ samagrā oṣadhīr bodhantu vacaso mama /
(AVŚ_8,7.19c) yathemaṃ pārayāmasi puruṣam duritād adhi //19//
(AVŚ_8,7.20a) aśvattho darbho vīrudhāṃ somo rājāmṛtaṃ haviḥ /
(AVŚ_8,7.20c) vrīhir yavaś ca bheṣajau divasi putrāv amartyau //20// {18}
(AVŚ_8,7.21a) uj jihīdhve stanayaty abhikrandaty oṣadhīḥ /
(AVŚ_8,7.21c) yadā vaḥ pṛśnimātaraḥ parjanyo retasāvati //21//
(AVŚ_8,7.22a) tasyāmṛtasyemaṃ balaṃ puruṣaṃ payayāmasi /
(AVŚ_8,7.22c) atho kṛṇomi bheṣajaṃ yathāsac chatahāyanaḥ //22//
(AVŚ_8,7.23a) varāho veda vīrudhaṃ nakulo veda bheṣajīm /
(AVŚ_8,7.23c) sarpā gandharvā yā vidus tā asmā avase huve //23//
(AVŚ_8,7.24a) yāḥ suparṇā āṅgirasīr divyā yā raghato viduḥ /
(AVŚ_8,7.24c) vayāṃsi haṃsā yā vidur yās ca sarve patatriṇaḥ /
(AVŚ_8,7.24e) mṛgā yā vidur oṣadhīs tā asmā avase huve //24//
(AVŚ_8,7.25a) yāvatīnām oṣadhīnāṃ gāvaḥ prāśnanty aghnyā yavatīnām ajāvayaḥ /
(AVŚ_8,7.25c) tāvatīs tubhyam oṣadhīḥ śarma yachantv ābhṛtāḥ //25//
(AVŚ_8,7.26a) yāvatīṣu manuṣyā bheṣajaṃ bhiṣajo viduḥ /
(AVŚ_8,7.26c) tāvatīr viśvabheṣajīr ā bharāmi tvām abhi //26//
(AVŚ_8,7.27a) puṣpavatīḥ prasūmatīḥ phalinīr aphalā uta /
(AVŚ_8,7.27c) saṃmātara iva duhrām asmā ariṣṭatātaye //27//
(AVŚ_8,7.28a) ut tvāhārṣaṃ pañcaśalād atho daśaśalād uta /
(AVŚ_8,7.28c) atho yamasya paḍvīśād viśvasmād devakilbiṣāt //28// {19}
(AVŚ_8,8.1a) indro manthatu manthitā śakraḥ śūraḥ puraṃdaraḥ /
(AVŚ_8,8.1c) yathā hanāma senā amitrāṇāṃ sahasraśaḥ //1//
(AVŚ_8,8.2a) pūtirajjur upadhmānī pūtiṃ senāṃ kṛṇotv amūm /
(AVŚ_8,8.2c) dhūmam agnim parādṛśyā 'mitrā hṛtsv ā dadhatāṃ bhayam //2//
(AVŚ_8,8.3a) amūn aśvattha niḥ śṛṇīhi khādāmūn khadirājiram /
(AVŚ_8,8.3c) tājadbhaṅga iva bhajantāṃ hantv enān vadhako vadhaiḥ //3//
(AVŚ_8,8.4a) paruṣān amūn paruṣāhvaḥ kṛṇotu hantv enān vadhako vadhaiḥ /
(AVŚ_8,8.4c) kṣipraṃ śara iva bhajantāṃ bṛhajjālena saṃditāḥ //4//
(AVŚ_8,8.5a) antarikṣaṃ jālam āsīj jāladaṇḍā diśo mahīḥ /
(AVŚ_8,8.5c) tenābhidhāya dasyūnāṃ śakraḥ senām apāvapat //5//
(AVŚ_8,8.6a) bṛhad dhi jālaṃ bṛhataḥ śakrasya vājinīvataḥ /
(AVŚ_8,8.6c) tena śatrūn abhi sarvān ny ubja yathā na mucyātai katamaś canaiṣām //6//
(AVŚ_8,8.7a) bṛhat te jālaṃ bṛhata indra śūra sahasrārghasya śatavīryasya /
(AVŚ_8,8.7c) tena śataṃ sahasram ayutaṃ nyarbudaṃ jaghāna śakro dasyūnām abhidhāya senayā //7//
(AVŚ_8,8.8a) ayaṃ loko jālam āsīc chakrasya mahato mahān /
(AVŚ_8,8.8c) tenāham indrajālenāmūṃs tamasābhi dadhāmi sarvān //8//
(AVŚ_8,8.9a) sedir ugrā vyṛddhir ārtiś cānapavācanā /
(AVŚ_8,8.9c) śramas tandrīś ca mohaś ca tair amūn abhi dadhāmi sarvān //9//
(AVŚ_8,8.10a) mṛtyave 'mūn pra yachāmi mṛtyupāśair amī sitāḥ /
(AVŚ_8,8.10c) mṛtyor ye aghalā dūtās tebhya enān prati nayāmi baddhvā //10// {20}
(AVŚ_8,8.11a) nayatāmūn mṛtyudūtā yamadūtā apombhata /
(AVŚ_8,8.11c) paraḥsahasrā hanyantāṃ tṛṇeḍhv enān matyaṃ bhavasya //11//
(AVŚ_8,8.12a) sādhyā ekaṃ jāladaṇḍam udyatya yanty ojasā /
(AVŚ_8,8.12c) rudrā ekaṃ vasava ekam ādityair eka udyataḥ //12//
(AVŚ_8,8.13a) viśve devāḥ upariṣṭād ubjanto yantv ojasā /
(AVŚ_8,8.13c) madhyena ghnanto yantu senām aṅgiraso mahīm //13//
(AVŚ_8,8.14a) vanaspatīn vānaspatyān oṣadhīr uta vīrudhaḥ /
(AVŚ_8,8.14c) dvipāc catuṣpād iṣṇāmi yathā senām amūṃ hanan //14//
(AVŚ_8,8.15a) gandharvāpsarasaḥ sarpān devān puṇyajanān pitṝn /
(AVŚ_8,8.15c) dṛṣṭān adṛṣṭān iṣṇāmi yathā senām amūṃ hanan //15//
(AVŚ_8,8.16a) ima uptā mṛtyupāśā yān ākramya na mucyase /
(AVŚ_8,8.16c) amuṣyā hantu senāyā idaṃ kūṭaṃ sahasraśaḥ //16//
(AVŚ_8,8.17a) gharmaḥ samiddho agnināyaṃ homaḥ sahasrahaḥ /
(AVŚ_8,8.17c) bhavaś ca pṛśnibāhuś ca śarva senām amūṃ hatam //17//
(AVŚ_8,8.18a) mṛtyor āṣam ā padyantāṃ kṣudhaṃ sediṃ vadham bhayam /
(AVŚ_8,8.18c) indraś cākṣujālābhyāṃ śarva senām amūṃ hatam //18//
(AVŚ_8,8.19a) parājitāḥ pra trasatāmitrā nuttā dhāvata brahmaṇā /
(AVŚ_8,8.19c) bṛhaspatipranuttānāṃ māmīṣāṃ moci kaś cana //19//
(AVŚ_8,8.20a) ava padyantām eṣām āyudhāni mā śakan pratidhām iṣum /
(AVŚ_8,8.20c) athaiṣāṃ bahu bibhyatām iṣavaḥ ghnantu marmaṇi //20//
(AVŚ_8,8.21a) saṃ krośatām enān dyāvāpṛthivī sam antarikṣaṃ saha devatābhiḥ /
(AVŚ_8,8.21c) mā jñātāraṃ mā pratiṣṭhāṃ vidanta mitho vighnānā upa yantu mṛtyum //21//
(AVŚ_8,8.22a) diśaś catasro 'śvataryo devarathasya purodāśāḥ śaphā antarikṣam uddhiḥ /
(AVŚ_8,8.22c) dyāvāpṛthivī pakṣasī ṛtavo 'bhīśavo 'ntardeśāḥ kimkarā vāk parirathyam //22//
(AVŚ_8,8.23a) saṃvatsaro rathaḥ parivatsaro rathopastho virāḍ īṣāgnī rathamukham /
(AVŚ_8,8.23c) indraḥ savyaṣṭhāś candramāḥ sārathiḥ //23//
(AVŚ_8,8.24a) ito jayeto vi jaya saṃ jaya jaya svāhā /
(AVŚ_8,8.24c) ime jayantu parāmī jayantāṃ svāhaibhyo durāhāmībhyaḥ /
(AVŚ_8,8.24e) nīlalohitenāmūn abhyavatanomi //24// {21}
(AVŚ_8,9.1a) kutas tau jātau katamaḥ so ardhaḥ kasmāl lokāt katamasyāḥ pṛthivyāḥ /
(AVŚ_8,9.1c) vatsau virājaḥ salilād ud aitāṃ tau tvā pṛchāmi katareṇa dugdhā //1//
(AVŚ_8,9.2a) yo akrandayat salilaṃ mahitvā yoniṃ kṛtvā tribhujaṃ śayānaḥ /
(AVŚ_8,9.2c) vatsaḥ kāmadugho virājaḥ sa guhā cakre tanvaḥ parācaiḥ //2//
(AVŚ_8,9.3a) yāni trīṇi bṛhanti yeṣāṃ caturthaṃ viyunakti vācam /
(AVŚ_8,9.3c) brahmainad vidyāt tapasā vipaścid yasminn ekaṃ yujyate yasminn ekam //3//
(AVŚ_8,9.4a) bṛhataḥ pari sāmāni ṣaṣṭhāt pañcādhi nirmitā /
(AVŚ_8,9.4c) bṛhad bṛhatyā nirmitaṃ kuto 'dhi bṛhatī mitā //4//
(AVŚ_8,9.5a) bṛhatī pari mātrāyā mātur mātrādhi nirmitā /
(AVŚ_8,9.5c) māyā ha jajñe māyāyā māyāyā mātalī pari //5//
(AVŚ_8,9.6a) vaiśvānarasya pratimopari dyaur yāvad rodasī vibabādhe agniḥ /
(AVŚ_8,9.6c) tataḥ ṣaṣṭhād āmuto yanti stomā ud ito yanty abhi ṣaṣṭham ahnaḥ //6//
(AVŚ_8,9.7a) ṣaṭ tvā pṛchāma ṛṣayaḥ kaśyapeme tvaṃ hi yuktaṃ yuyukṣe yogyaṃ ca /
(AVŚ_8,9.7c) virājam āhur brahmaṇaḥ pitaraṃ tāṃ no vi dhehi yatidhā sakhibhyaḥ //7//
(AVŚ_8,9.8a) yāṃ pracyutām anu yajñāḥ pracyavanta upatiṣṭhanta upatiṣṭhamānām /
(AVŚ_8,9.8c) yasyā vrate prasave yakṣam ejati sā virāṭ ṛṣayaḥ parame vyoman //8//
(AVŚ_8,9.9a) aprāṇaiti prāṇena prāṇatīnāṃ virāṭ svarājam abhy eti paścāt /
(AVŚ_8,9.9c) viśvaṃ mṛśantīm abhirūpāṃ virājaṃ paśyanti tve na tve paśyanty enām //9//
(AVŚ_8,9.10a) ko virājo mithunatvaṃ pra veda ka ṛtūn ka u kalpam asyāḥ /
(AVŚ_8,9.10c) kramān ko asyāḥ katidhā vidugdhān ko asyā dhāma katidhā vyuṣṭīḥ //10// {22}
(AVŚ_8,9.11a) iyam eva sā yā prathamā vyauchad āsv itarāsu carati praviṣṭā /
(AVŚ_8,9.11c) mahānto asyāṃ mahimāno antar vadhūr jigāya navagaj janitrī //11//
(AVŚ_8,9.12a) chandaḥpakṣe uṣasā pepiśāne samānaṃ yonim anu saṃ careme /
(AVŚ_8,9.12c) sūryapatnī saṃ carataḥ prajānatī ketumatī ajare bhūriretasā //12//
(AVŚ_8,9.13a) ṛtasya panthām anu tisra āgus trayo gharmā anu reta āguḥ /
(AVŚ_8,9.13c) prajām ekā jinvaty ūrjam ekā rāṣṭram ekā rakṣati devayūnām //13//
(AVŚ_8,9.14a) agnīṣomāv adadhur yā turīyāsīd yajñasya pakṣāv ṛṣayaḥ kalpayantaḥ /
(AVŚ_8,9.14c) gāyatrīṃ triṣṭubhaṃ jagatīm anuṣṭubhaṃ bṛhadarkīṃ yajamānāya svar ābharantīm //14//
(AVŚ_8,9.15a) pañca vyuṣṭīr anu pañca dohā gāṃ pañcanāmnīm ṛtavo 'nu pañca /
(AVŚ_8,9.15c) pañca diśaḥ pañcadaśena kḷptās tā ekamūrdhnīr abhi lokam ekam //15//
(AVŚ_8,9.16a) ṣaṭ jātā bhūtā prathamajā ṛtasya ṣaṭ u sāmāni ṣaṭahaṃ vahanti /
(AVŚ_8,9.16c) ṣaṭyogaṃ sīram anu sāmasāma ṣaṭ āhur dyāvāpṛthivīḥ ṣaṭ urvīḥ //16//
(AVŚ_8,9.17a) ṣaḍ āhuḥ śītān ṣaḍ u māsa uṣṇān ṛtuṃ no brūta yatamo 'tiriktaḥ /
(AVŚ_8,9.17c) sapta suparṇāḥ kavayo ni ṣeduḥ sapta chandāṃsy anu sapta dīkṣāḥ //17//
(AVŚ_8,9.18a) sapta homāḥ samidho ha sapta madhūni sapta ṛtavo ha sapta /
(AVŚ_8,9.18c) saptājyāni pari bhūtam āyan tāḥ saptagṛdhrā iti śuśrumā vayam //18//
(AVŚ_8,9.19a) sapta chandāṃsi caturuttarāṇy anyo anyasminn adhy ārpitāni /
(AVŚ_8,9.19c) kathaṃ stomāḥ prati tiṣṭhanti teṣu tāni stomeṣu katham ārpitāni //19//
(AVŚ_8,9.20a) kathaṃ gāyatrī trivṛtaṃ vy āpa kathaṃ triṣṭup pañcadaśena kalpate /
(AVŚ_8,9.20c) trayastriṃśena jagatī katham anuṣṭup katham ekaviṃśaḥ //20// {23}
(AVŚ_8,9.21a) aṣṭa jātā bhūtā prathamajā ṛtasyāṣṭendra ṛtvijo daivyā ye /
(AVŚ_8,9.21c) aṣṭayonir aditir aṣṭaputrāstamīṃ rātrim abhi havyam eti //21//
(AVŚ_8,9.22a) itthaṃ śreyo manyamānedam āgamaṃ yuṣmākaṃ sakhye aham asmi śevā /
(AVŚ_8,9.22c) samānajanmā kratur asti vaḥ śivaḥ sa vaḥ sarvāḥ saṃ carati prajānan //22//
(AVŚ_8,9.23a) aṣṭendrasya ṣaḍ yamasya ṛṣīṇāṃ sapta saptadhā /
(AVŚ_8,9.23c) apo manuṣyān oṣadhīs tāṃ u pañcānu secire //23//
(AVŚ_8,9.24a) kevalīndrāya duduhe hi gṛṣṭir vaśam pīyūṣaṃ prathamaṃ duhānā /
(AVŚ_8,9.24c) athātarpayac caturaś caturdhā devān manuṣyāṃ asurān uta ṛṣīn //24//
(AVŚ_8,9.25a) ko nu gauḥ ka ekaṛṣiḥ kim u dhāma kā āśiṣaḥ /
(AVŚ_8,9.25c) yakṣam pṛthivyām ekavṛd ekartuḥ katamo nu saḥ //25//
(AVŚ_8,9.26a) eko gaur eka ekaṛṣir ekaṃ dhāmaikadhāśiṣaḥ /
(AVŚ_8,9.26c) yakṣaṃ pṛthivyām ekavṛd ekartur nāti ricyate //26// {24}
(AVŚ_8,10.1a) virāḍ vā idam agra āsīt tasyā jātāyāḥ sarvam abibhed iyam evedaṃ bhaviṣyatīti //1//
(AVŚ_8,10.2a) sod akrāmat sā gārhapatye ny akrāmat /
(AVŚ_8,10.2c) gṛhamedhī gṛhapatir bhavati ya evaṃ veda //2//
(AVŚ_8,10.3a) sod akrāmat sāhavanīye ny akrāmat /
(AVŚ_8,10.3c) yanty asya devā devahūtiṃ priyo devānāṃ bhavati ya evaṃ veda //3//
(AVŚ_8,10.4a) sod akrāmat sā dakṣiṇāgnau ny akrāmat /
(AVŚ_8,10.4c) yajñarto dakṣiṇīyo vāsateyo bhavati ya evaṃ veda //4//
(AVŚ_8,10.5a) sod akrāmat sā sabhāyāṃ ny akrāmat /
(AVŚ_8,10.5c) yanty asya sabhāṃ sabhyo bhavati ya evaṃ veda //5//
(AVŚ_8,10.6a) sod akrāmat sā samitau ny akrāmat /
(AVŚ_8,10.6c) yanty asya samitiṃ sāmityo bhavati ya evaṃ veda //6//
(AVŚ_8,10.7a) sod akrāmat sāmantraṇe ny akrāmat /
(AVŚ_8,10.7c) yanty asyāmantraṇam āmantraṇīyo bhavati ya evaṃ veda //7// {25}
(AVŚ_8,10.8a) sod akrāmat sāntarikṣe caturdhā vikrāntātiṣṭhat //8//
(AVŚ_8,10.9a) tāṃ devamanuṣyā abruvann iyam eva tad veda yad ubhaya upajīvememām upa hvayāmahā iti //9//
(AVŚ_8,10.10a) tām upāhvayanta //10//
(AVŚ_8,10.11a) ūrja ehi svadha ehi sūnṛta ehīrāvaty ehīti //11//
(AVŚ_8,10.12a) tasyā indro vatsa āsīd gāyatry abhidhāny abhram ūdhaḥ //12//
(AVŚ_8,10.13a) bṛhac ca rathaṃtaraṃ ca dvau stanāv āstāṃ yajñāyajñiyaṃ ca vāmadevyaṃ ca dvau //13//
(AVŚ_8,10.14a) oṣadhīr eva rathaṃtareṇa devā aduhran vyaco bṛhatā //14//
(AVŚ_8,10.15a) apo vāmadevyena yajñaṃ yajñāyajñiyena //15//
(AVŚ_8,10.16a) oṣadhīr evāsmai rathaṃtaraṃ duhe vyaco bṛhat //16//
(AVŚ_8,10.17a) apo vāmadevyaṃ yajñaṃ yajñāyajñiyaṃ ya veda //17// {26}
(AVŚ_8,10.18a) sod akrāmat sā vanaspatīn āgachat tāṃ vanaspatayo 'ghnata sā saṃvatsare sam abhavat /
(AVŚ_8,10.18c) tasmād vanaspatīnāṃ saṃvatsare vṛkṇam api rohati vṛścate 'syāpriyo bhrātṛvyo ya evaṃ veda //18//
(AVŚ_8,10.19a) sod akrāmat sā pitṝn āgachat tāṃ pitaro 'ghnata sā māsi sam abhavat /
(AVŚ_8,10.19c) tasmāt pitṛbhyo māsy upamāsyaṃ dadati pra pitṛyāṇaṃ panthāṃ jānāti ya evaṃ veda //19//
(AVŚ_8,10.20a) sod akrāmat sā devān āgachat tāṃ devā aghnata sārdhamāse sam abhavat /
(AVŚ_8,10.20c) tasmād devebhyo 'rdhamāse vaṣaṭ kurvanti pra devayānaṃ panthāṃ jānāti ya evaṃ veda //20//
(AVŚ_8,10.21a) sod akrāmat sā manuṣyān āgachat tāṃ manuṣyā aghnata sā sadyaḥ sam abhavat /
(AVŚ_8,10.21c) tasmān manuṣyebhya ubhayadyur upa haranty upāsya gṛhe haranti ya evaṃ veda //21// {27}
(AVŚ_8,10.22a) sod akrāmat sāsurān āgachat tām asurā upāhvayanta māya ehīti /
(AVŚ_8,10.22c) tasyā virocanaḥ prāhrādir vatsa āsīd ayaspātraṃ pātram /
(AVŚ_8,10.22e) tāṃ dvimūrdhārtvyo 'dhok tāṃ māyām evādhok //
(AVŚ_8,10.22g) tāṃ māyām asurā upa jīvanty upajīvanīyo bhavati ya evaṃ veda //22//
(AVŚ_8,10.23a) sod akrāmat sā pitṝn āgachat tāṃ pitara upāhvayanta svadha ehīti /
(AVŚ_8,10.23c) tasyā yamo rājā vatsa āsīd rajatapātraṃ pātram /
(AVŚ_8,10.23e) tām antako mārtyavo 'dhok tāṃ svadhām evādhok /
(AVŚ_8,10.23g) tāṃ svadhāṃ pitara upa jīvanty upajīvanīyo bhavati ya evaṃ veda //23//
(AVŚ_8,10.24a) sod akrāmat sā manuṣyān āgachat tāṃ manuṣyā upāhvayanterāvaty ehīti /
(AVŚ_8,10.24c) tasyā manur vaivasvato vatsa āsīt pṛthivī pātram /
(AVŚ_8,10.24e) tāṃ pṛthī vainyo 'dhok tāṃ kṛṣiṃ ca sasyaṃ cādhok /
(AVŚ_8,10.24g) te svadhāṃ kṛṣiṃ ca sasyaṃ ca manuṣyā upa jīvanti kṛṣṭarādhir upajīvanīyo bhavati ya evaṃ veda //24//
(AVŚ_8,10.25a) sod akrāmat sā saptaṛṣīn āgachat tāṃ saptaṛṣaya upāhvayanta brahmaṇvaty ehīti /
(AVŚ_8,10.25c) tasyāḥ somo rājā vatsa āsīc chandaḥ pātram /
(AVŚ_8,10.25e) tāṃ bṛhaspatir āṅgiraso 'dhok tāṃ brahma ca tapaś cādhok /
(AVŚ_8,10.25g) tad brahma ca tapaś ca saptaṛṣaya upa jīvanti brahmavarcasy upajīvanīyo bhavati ya evaṃ veda //25// {28}
(AVŚ_8,10.26a) sod akrāmat sā devān āgachat tāṃ devā upāhvayantorja ehīti /
(AVŚ_8,10.26c) tasyā indro vatsa āsīc camasaḥ pātram /
(AVŚ_8,10.26e) tāṃ devaḥ savitādhok tām ūrjām evādhok /
(AVŚ_8,10.26g) tāṃ ūrjāṃ devā upa jīvanty upajīvanīyo bhavati ya evaṃ veda //26//
(AVŚ_8,10.27a) sod akrāmat sā gandharvāpsarasa āgachat tāṃ gandharvāpsarasa upāhvayanta puṇyagandha ehīti /
(AVŚ_8,10.27c) tasyāś citrarathaḥ sauryavarcaso vatsa āsīt puṣkaraparṇaṃ pātram /
(AVŚ_8,10.27e) tāṃ vasuruciḥ sauryavarcaso 'dhok tāṃ puṇyam eva gandham adhok /
(AVŚ_8,10.27g) taṃ puṇyaṃ gandhaṃ gandharvāpsarasa upa jīvanti puṇyagandhir upajīvanīyo bhavati ya evaṃ veda //27//
(AVŚ_8,10.28a) sod akrāmat setarajanān āgachat tām itarajanā upāhvayanta tirodha ehīti /
(AVŚ_8,10.28c) tasyāḥ kubero vaiśravaṇo vatsa āsīd āmapātraṃ pātram /
(AVŚ_8,10.28e) tāṃ rajatanābhiḥ kaberako 'dhok tāṃ tirodhām evādhok /
(AVŚ_8,10.28g) tāṃ tirodhām atirajanā pitara upa jīvanti tiro dhatte sarvaṃ pāpmānam upajīvanīyo bhavati ya evaṃ veda //28//
(AVŚ_8,10.29a) sod akrāmat sā sarpān āgachat tāṃ sarpā upāhvayanta viṣavaty ehīti /
(AVŚ_8,10.29c) tasyās takṣako vaiśaleyo vatsa āsīd alābupātraṃ pātraṃ /
(AVŚ_8,10.29e) tāṃ dhṛtarāṣṭra airāvato 'dhok tāṃ viṣam evādhok /
(AVŚ_8,10.29g) tad viṣaṃ sarvā upa jīvanty upajīvanīyo bhavati ya evaṃ veda //29// {29}
(AVŚ_8,10.30a) tad yasmā evaṃ viduṣe 'lābunābhiṣiñcet pratyāhanyāt //30//
(AVŚ_8,10.31a) na ca pratyāhanyān manasā tvā pratyāhanmīti pratyāhanyāt //31//
(AVŚ_8,10.32a) yat pratyāhanti viṣam eva tat pratyāhanti //32//
(AVŚ_8,10.33a) viṣam evāsyāpriyaṃ bhrātṛvyam anuviṣicyate ya evaṃ veda //33// {30}
(AVŚ_9,1.1a) divas pṛthivyā antarikṣāt samudrād agner vātān madhukaśā hi jajñe /
(AVŚ_9,1.1c) tāṃ cāyitvāmṛtaṃ vasānāṃ hṛdbhiḥ prajāḥ prati nandanti sarvāḥ //1//
(AVŚ_9,1.2a) mahat payo viśvarūpam asyāḥ samudrasya tvota reta āhuḥ /
(AVŚ_9,1.2c) yata aiti madhukaśā rarāṇā tat prāṇas tad amṛtaṃ niviṣṭam //2//
(AVŚ_9,1.3a) paśyanty asyāś caritaṃ pṛthivyāṃ pṛthaṅ naro bahudhā mīmāṃsamānāḥ /
(AVŚ_9,1.3c) agner vātān madhukaśā hi jajñe marutām ugrā naptiḥ //3//
(AVŚ_9,1.4a) mātādityānāṃ duhitā vasūnāṃ prāṇaḥ prajānām amṛtasya nābhiḥ /
(AVŚ_9,1.4c) hiraṇyavarṇā madhukaśā ghṛtācī mahān bhargaś carati martyeṣu //4//
(AVŚ_9,1.5a) madhoḥ kaśām ajanayanta devās tasyā garbho abhavad viśvarūpaḥ /
(AVŚ_9,1.5c) taṃ jātaṃ taruṇaṃ piparti mātā sa jāto viśvā bhuvanā vi caṣṭe //5//
(AVŚ_9,1.6a) kas taṃ pra veda ka u taṃ ciketa yo asyā hṛdaḥ kalaśaḥ somadhāno akṣitaḥ /
(AVŚ_9,1.6c) brahmā sumedhāḥ so asmin madeta //6//
(AVŚ_9,1.7a) sa tau pra veda sa u tau ciketa yāv asyāḥ stanau sahasradhārāv akṣitau /
(AVŚ_9,1.7c) ūrjaṃ duhāte anapasphurantau //7//
(AVŚ_9,1.8a) hiṅkarikratī bṛhatī vayodhā uccairghoṣābhyeti yā vratam /
(AVŚ_9,1.8c) trīn gharmān abhi vāvaśānā mimāti māyuṃ payate payobhiḥ //8//
(AVŚ_9,1.9a) yām āpīnām upasīdanty āpaḥ śākvarā vṛṣabhā ye svarājaḥ /
(AVŚ_9,1.9c) te varṣanti te varṣayanti tadvide kāmam ūrjam āpaḥ //9//
(AVŚ_9,1.10a) stanayitnus te vāk prajāpate vṛṣā śuṣmaṃ kṣipasi bhūmyām adhi /
(AVŚ_9,1.10c) agner vātān madhukaśā hi jajñe marutām ugrā naptiḥ //10// {1}
(AVŚ_9,1.11a) yathā somaḥ prātaḥsavane aśvinor bhavati priyaḥ /
(AVŚ_9,1.11c) evā me aśvinā varca ātmani dhriyatām //11//
(AVŚ_9,1.12a) yathā somo dvitīye savana indrāgnyor bhavati priyaḥ /
(AVŚ_9,1.12c) evā ma indrāgnī varca ātmani dhriyatām //12//
(AVŚ_9,1.13a) yathā somas tṛtīye savana ṛbhūṇāṃ bhavati priyaḥ /
(AVŚ_9,1.13c) evā ma ṛbhavo varca ātmani dhriyatām //13//
(AVŚ_9,1.14a) madhu janiṣīya madhu vaṃsiṣīya /
(AVŚ_9,1.14c) payasvān agna āgamaṃ taṃ mā saṃ sṛja varcasā //14//
(AVŚ_9,1.15a) saṃ māgne varcasā sṛja saṃ prajayā sam āyuṣā /
(AVŚ_9,1.15c) vidyur me asya devā indro vidyāt saha ṛṣibhiḥ //15//
(AVŚ_9,1.16a) yathā madhu madhukṛtaḥ saṃbharanti madhāv adhi /
(AVŚ_9,1.16c) evā me aśvinā varca ātmani dhriyatām //16//
(AVŚ_9,1.17a) yathā makṣāḥ idaṃ madhu nyañjanti madhāv adhi /
(AVŚ_9,1.17c) evā me aśvinā varcas tejo balam ojaś ca dhriyatām //17//
(AVŚ_9,1.18a) yad giriṣu parvateṣu goṣv aśveṣu yan madhu /
(AVŚ_9,1.18c) surāyāṃ sicyamānāyāṃ yat tatra madhu tan mayi //18//
(AVŚ_9,1.19a) aśvinā sāragheṇa mā madhunāṅktaṃ śubhas patī /
(AVŚ_9,1.19c) yathā varcasvatīṃ vācam āvadāni janāṃ anu //19//
(AVŚ_9,1.20a) stanayitnus te vāk prajāpate vṛṣā śuṣmaṃ kṣipasi bhūmyāṃ divi /
(AVŚ_9,1.20c) tāṃ paśava upa jīvanti sarve teno seṣam ūrjaṃ piparti //20//
(AVŚ_9,1.21a) pṛthivī daṇḍo 'ntarikṣaṃ garbho dyauḥ kaśā vidyut prakaśo hiraṇyayo binduḥ //21//
(AVŚ_9,1.22a) yo vai kaśāyāḥ sapta madhūni veda madhumān bhavati /
(AVŚ_9,1.22c) brāhmaṇaś ca rājā ca dhenuś cānaḍvāṃś ca vrīhiś ca yavaś ca madhu saptamam //22//
(AVŚ_9,1.23a) madhumān bhavati madhumad asyāhāryaṃ bhavati /
(AVŚ_9,1.23c) madhumato lokān jayati ya evaṃ veda //23//
(AVŚ_9,1.24a) yad vīdhre stanayati prajāpatir eva tat prajābhyaḥ prādur bhavati /
(AVŚ_9,1.24c) tasmāt prācīnopavītas tiṣṭhe prajāpate 'nu mā budhyasveti /
(AVŚ_9,1.24e) anv enaṃ prajā anu prajāpatir budhyate ya evaṃ veda //24// {2}
(AVŚ_9,2.1a) sapatnahanam ṛṣabhaṃ ghṛtena kāmaṃ śikṣāmi haviṣājyena /
(AVŚ_9,2.1c) nīcaiḥ sapatnān mama padaya tvam abhiṣṭuto mahatā vīryeṇa //1//
(AVŚ_9,2.2a) yan me manaso na priyaṃ cakṣuṣo yan me babhasti nābhinandati /
(AVŚ_9,2.2c) tad duṣvapnyaṃ prati muñcāmi sapatne kāmaṃ stutvod ahaṃ bhideyam //2//
(AVŚ_9,2.3a) duṣvapnyaṃ kāma duritaṃ ca kamāprajastām asvagatām avartim /
(AVŚ_9,2.3c) ugra īśānaḥ prati muñca tasmin yo asmabhyam aṃhūraṇā cikitsāt //3//
(AVŚ_9,2.4a) nudasva kāma pra ṇudasva kāmāvartiṃ yantu mama ye sapatnāḥ /
(AVŚ_9,2.4c) teṣāṃ nuttānām adhamā tamāṃsy agne vāstūni nir daha tvam //4//
(AVŚ_9,2.5a) sā te kāma duhitā dhenur ucyate yām āhur vācaṃ kavayo virājam /
(AVŚ_9,2.5c) tayā sapatnān pari vṛṅgdhi ye mama pary enān prāṇaḥ paśavo jīvanaṃ vṛṇaktu //5//
(AVŚ_9,2.6a) kāmasyendrasya varuṇasya rājño viṣṇor balena savituḥ savena /
(AVŚ_9,2.6c) agner hotreṇa pra ṇude sapatnāṃ chambīva nāvam udakeṣu dhīraḥ //6//
(AVŚ_9,2.7a) adhyakṣo vājī mama kāma ugraḥ kṛṇotu mahyam asapatnam eva /
(AVŚ_9,2.7c) viśve devā mama nāthaṃ bhavantu sarve devā havam ā yantu ma imam //7//
(AVŚ_9,2.8a) idam ājyaṃ ghṛtavaj juṣāṇāḥ kāmajyeṣṭhā iha mādayadhvam /
(AVŚ_9,2.8c) kṛṇvanto mahyam asapatnam eva //8//
(AVŚ_9,2.9a) indrāgnī kāma sarathaṃ hi bhūtvā nīcaiḥ sapatnān mama pādayāthaḥ /
(AVŚ_9,2.9c) teṣāṃ pannānām adhamā tamāṃsy agne vāstūny anunirdaha tvam //9//
(AVŚ_9,2.10a) jahi tvam kāma mama ye sapatnā andhā tamāṃsy ava pādayainān /
(AVŚ_9,2.10c) nirindriyā arasāḥ santu sarve mā te jīviṣuḥ katamac canāhaḥ //10// {3}
(AVŚ_9,2.11a) avadhīt kāmo mama ye sapatnā uruṃ lokam akaran mahyam edhatum /
(AVŚ_9,2.11c) mahyaṃ namantāṃ pradiśaś catasro mahyaṃ ṣaḍ urvīr ghṛtam ā vahantu //11//
(AVŚ_9,2.12a) te 'dharāñcaḥ pra plavantāṃ chinnā naur iva bandhanāt /
(AVŚ_9,2.12c) na sāyakapraṇuttānāṃ punar asti nivartanam //12//
(AVŚ_9,2.13a) agnir yava indro yavaḥ somo yavaḥ /
(AVŚ_9,2.13c) yavayāvāno devā yavayantv enam //13//
(AVŚ_9,2.14a) asarvavīraś caratu praṇutto dveṣyo mitrānāṃ parivargyaḥ svānām /
(AVŚ_9,2.14c) uta pṛthivyām ava syanti vidyuta ugro vo devaḥ pra mṛṇat sapatnān //14//
(AVŚ_9,2.15a) cyutā ceyaṃ bṛhaty acyutā ca vidyud bibharti stanayitnūṃś ca sarvān /
(AVŚ_9,2.15c) udyann ādityo draviṇena tejasā nīcaiḥ sapatnān nudatāṃ me sahasvān //15//
(AVŚ_9,2.16a) yat te kāma śarma trivarūtham udbhu brahma varma vitatam anativyādhyaṃ kṛtam /
(AVŚ_9,2.16c) tena sapatnān pari vṛṅgdhi ye mama pary enān prāṇaḥ paśavo jīvanaṃ vṛṇaktu //16//
(AVŚ_9,2.17a) yena devā asurān prāṇudanta yenendro dasyūn adhamaṃ tamo nināya /
(AVŚ_9,2.17c) tena tvaṃ kāma mama ye sapatnās tān asmāl lokāt pra ṇudasva dūram //17//
(AVŚ_9,2.18a) yathā devā asurān prāṇudanta yathendro dasyūn adhamaṃ tamo babādhe /
(AVŚ_9,2.18c) tathā tvaṃ kāma mama ye sapatnās tān asmāl lokāt pra ṇudasva dūram //18//
(AVŚ_9,2.19a) kāmo jajñe prathamo nainaṃ devā āpuḥ pitaro na martyāḥ /
(AVŚ_9,2.19c) tatas tvam asi jyāyān viśvahā mahāṃs tasmai te kāma nama it kṛnomi //19//
(AVŚ_9,2.20a) yāvatī dyāvāpṛthivī varimṇā yāvad āpaḥ siṣyadur yāvad agniḥ /
(AVŚ_9,2.20c) tatas tvam asi jyāyān viśvahā mahāṃs tasmai te kāma nama it kṛṇomi //20// {4}
(AVŚ_9,2.21a) yāvatīr diśaḥ pradiśo viṣūcīr yāvatīr āśā abhicakṣaṇā divaḥ /
(AVŚ_9,2.21c) tatas tvam asi jyāyān viśvahā mahāṃs tasmai te kāma nama it kṛṇomi //21//
(AVŚ_9,2.22a) yāvatīr bhṛṅgā jatvaḥ kurūravo yāvatīr vaghā vṛkṣasarpyo babhūvuḥ /
(AVŚ_9,2.22c) tatas tvam asi jyāyān viśvahā mahāṃs tasmai te kāma nama it kṛṇomi //22//
(AVŚ_9,2.23a) jyāyān nimiṣato 'si tiṣṭhato jyāyānt samudrād asi kāma manyo /
(AVŚ_9,2.23c) tatas tvam asi jyāyān viśvahā mahāṃs tasmai te kāma nama it kṛnomi //23//
(AVŚ_9,2.24a) na vai vātaś cana kāmam āpnoti nāgniḥ sūryo nota candramāḥ /
(AVŚ_9,2.24c) tatas tvam asi jyāyān viśvahā mahāṃs tasmai te kāma nama it kṛṇomi //24//
(AVŚ_9,2.25a) yās te śivās tanvaḥ kāma bhadrā yābhiḥ satyaṃ bhavati yad vṛṇiṣe /
(AVŚ_9,2.25c) tābhiṣ ṭvam asmāṃ abhisaṃviśasvānyatra pāpīr apa veśayā dhiyaḥ //25// {5}
(AVŚ_9,3.1a) upamitāṃ pratimitām atho parimitām uta /
(AVŚ_9,3.1c) śālāyā viśvavārāyā naddhāni vi cṛtāmasi //1//
(AVŚ_9,3.2a) yat te naddhaṃ viśvavāre pāśo granthiś ca yaḥ kṛtaḥ /
(AVŚ_9,3.2c) bṛhaspatir ivāhaṃ balaṃ vācā vi sraṃsayāmi tat //2//
(AVŚ_9,3.3a) ā yayāma saṃ babarha granthīṃś cakāra te dṛḍhān /
(AVŚ_9,3.3c) parūṃṣi vidvāṃ chastevendreṇa vi cṛtāmasi //3//
(AVŚ_9,3.4a) vaṃśānāṃ te nahanānāṃ prāṇāhasya tṛṇasya ca /
(AVŚ_9,3.4c) pakṣāṇāṃ viśvavāre te naddhāni vi cṛtāmasi //4//
(AVŚ_9,3.5a) saṃdaṃśānāṃ paladānāṃ pariṣvañjalyasya ca /
(AVŚ_9,3.5c) idaṃ mānasya patnyā naddhāni vi cṛtāmasi //5//
(AVŚ_9,3.6a) yāni te 'ntaḥ śikyāny ābedhū raṇyāya kam /
(AVŚ_9,3.6c) pra te tāni cṛtāmasi śivā mānasya patni na uddhitā tanve bhava //6//
(AVŚ_9,3.7a) havirdhānam agniśālaṃ patnīnāṃ sadanaṃ sadaḥ /
(AVŚ_9,3.7c) sado devānām asi devi śāle //7//
(AVŚ_9,3.8a) akṣum opaśaṃ vitataṃ sahasrākṣaṃ viṣūvati /
(AVŚ_9,3.8c) avanaddham abhihitaṃ brahmaṇā vi cṛtāmasi //8//
(AVŚ_9,3.9a) yas tvā śāle pratigṛhṇāti yena cāsi mitā tvam /
(AVŚ_9,3.9c) ubhau mānasya patni tau jīvatāṃ jaradaṣṭī //9//
(AVŚ_9,3.10a) amutrainam ā gachatād dṛḍhā naddhā pariṣkṛtā /
(AVŚ_9,3.10c) yasyās te vicṛtāmasy aṅgamaṅgaṃ paruṣparuḥ //10// {6}
(AVŚ_9,3.11a) yas tvā śāle nimimāya saṃjabhāra vanaspatīn /
(AVŚ_9,3.11c) prajāyai cakre tvā śāle parameṣṭhī prajāpatiḥ //11//
(AVŚ_9,3.12a) namas tasmai namo dātre śālāpataye ca kṛṇmaḥ /
(AVŚ_9,3.12c) namo 'gnaye pracarate puruṣāya ca te namaḥ //12//
(AVŚ_9,3.13a) gobhyo aśvebhyo namo yac chālāyāṃ vijāyate /
(AVŚ_9,3.13c) vijāvati prajāvati vi te pāśāṃś cṛtāmasi //13//
(AVŚ_9,3.14a) agnim antaś chādayasi puruṣān paśubhiḥ saha /
(AVŚ_9,3.14c) vijāvati prajāvati vi te pāśāṃś cṛtāmasi //14//
(AVŚ_9,3.15a) antarā dyāṃ ca pṛthivīṃ ca yad vyacas tena śālāṃ prati gṛhṇāmi ta imām /
(AVŚ_9,3.15c) yad antarikṣaṃ rajaso vimānaṃ tat kṛṇve 'ham udaraṃ śevadhibhyaḥ /
(AVŚ_9,3.15e) tena śālāṃ prati gṛhṇāmi tasmai //15//
(AVŚ_9,3.16a) ūrjasvatī payasvatī pṛthivyāṃ nimitā mitā /
(AVŚ_9,3.16c) viśvānnaṃ bibhratī śāle mā hiṃsīḥ pratigṛhṇataḥ //16//
(AVŚ_9,3.17a) tṛṇair āvṛtā paladān vasānā rātrīva śālā jagato niveśanī /
(AVŚ_9,3.17c) mitā pṛthivyāṃ tiṣṭhasi hastinīva padvatī //17//
(AVŚ_9,3.18a) iṭasya te vi cṛtāmy apinaddham aporṇuvan /
(AVŚ_9,3.18c) varuṇena samubjitāṃ mitraḥ prātar vy ubjatu //18//
(AVŚ_9,3.19a) brahmaṇā śālāṃ nimitāṃ kavibhir nimitāṃ mitām /
(AVŚ_9,3.19c) indrāgnī rakṣatāṃ śālām amṛtau somyaṃ sadaḥ //19//
(AVŚ_9,3.20a) kulāye 'dhi kulāyaṃ kośe kośaḥ samubjitaḥ /
(AVŚ_9,3.20c) tatra marto vi jāyate yasmād viśvaṃ prajāyate //20// {7}
(AVŚ_9,3.21a) yā dvipakṣā catuṣpakṣā ṣaṭpakṣā yā nimīyate /
(AVŚ_9,3.21c) aṣṭāpakṣāṃ daśapakṣāṃ śālāṃ mānasya patnīm agnir garbha ivā śaye //21//
(AVŚ_9,3.22a) pratīcīṃ tvā pratīcīnaḥ śāle praimy ahiṃsatīm /
(AVŚ_9,3.22c) agnir hy antar āpaś ca ṛtasya prathamā dvāḥ //22//
(AVŚ_9,3.23a) imā āpaḥ pra bharāmy ayakṣmā yakṣmanāśanīḥ /
(AVŚ_9,3.23c) gṛhān upa pra sīdāmy amṛtena sahāgninā //23//
(AVŚ_9,3.24a) mā naḥ pāśaṃ prati muco gurur bhāro laghur bhava /
(AVŚ_9,3.24c) vadhūm iva tvā śāle yatrakāmaṃ bharāmasi //24//
(AVŚ_9,3.25a) prācyā diśaḥ śālāyā namo mahimne svāhā devebhyaḥ svāhyebhyaḥ //25//
(AVŚ_9,3.26a) dakṣiṇāyā diśaḥ śālāyā namo mahimne svāhā devebhyaḥ svāhyebhyaḥ //26//
(AVŚ_9,3.27a) pratīcyā diśaḥ śālāyā namo mahimne svāhā devebhyaḥ svāhyebhyaḥ //27//
(AVŚ_9,3.28a) udīcyā diśaḥ śālāyā namo mahimne svāhā devebhyaḥ svāhyebhyaḥ //28//
(AVŚ_9,3.29a) dhruvāyā diśaḥ śālāyā namo mahimne svāhā devebhyaḥ svāhyebhyaḥ //29//
(AVŚ_9,3.30a) ūrdhvāyā diśaḥ śālāyā namo mahimne svāhā devebhyaḥ svāhyebhyaḥ //30//
(AVŚ_9,3.31a) diśodiśaḥ śālāyā namo mahimne svāhā devebhyaḥ svāhyebhyaḥ //31// {8}
(AVŚ_9,4.1a) sāhasras tveṣa ṛṣabhaḥ payasvān viśvā rūpāṇi vakṣaṇāsu bibhrat /
(AVŚ_9,4.1c) bhadraṃ dātre yajamānāya śīkṣan bārhaspatya usriyas tantum ātān //1//
(AVŚ_9,4.2a) apāṃ yo agne pratimā babhūva prabhūḥ sarvasmai pṛthivīva devī /
(AVŚ_9,4.2c) pitā vatsānāṃ patir aghnyānāṃ sāhasre poṣe api naḥ kṛṇotu //2//
(AVŚ_9,4.3a) pumān antarvānt sthaviraḥ payasvān vasoḥ kabandhaṃ ṛṣabho bibharti /
(AVŚ_9,4.3c) tam indrāya pathibhir devayānair hutam agnir vahatu jātavedāḥ //3//
(AVŚ_9,4.4a) pitā vatsānāṃ patir aghnyānāṃ atho pitā mahatāṃ gargarāṇām /
(AVŚ_9,4.4c) vatso jarāyu pratidhuk pīyūṣa āmikṣā ghṛtaṃ tad v asya retaḥ //4//
(AVŚ_9,4.5a) devānāṃ bhāga upanāha eṣo 'pāṃ rasa oṣadhīnāṃ ghṛtasya /
(AVŚ_9,4.5c) somasya bhakṣam avṛṇīta śakro bṛhann adrir abhavad yac charīram //5//
(AVŚ_9,4.6a) somena pūrṇaṃ kalaśaṃ bibharṣi tvastā rupāṇāṃ janitā paśūnām /
(AVŚ_9,4.6c) śivās te santu prajanva iha yā imā ny asmabhyaṃ svadhite yacha yā amūḥ //6//
(AVŚ_9,4.7a) ājaṃ bibharti ghṛtam asya retaḥ sāhasraḥ poṣas tam u yajñam āhuḥ /
(AVŚ_9,4.7c) indrasya rūpam ṛṣabho vasānaḥ so asmān devāḥ śiva aitu dattaḥ //7//
(AVŚ_9,4.8a) indrasyaujo varuṇasya bāhū aśvinor aṃsau marutām iyaṃ kakut /
(AVŚ_9,4.8c) bṛhaspatiṃ saṃbhṛtam etam āhur ye dhīrāsaḥ kavayo ye manīṣiṇaḥ //8//
(AVŚ_9,4.9a) daivīr viśaḥ payasvān ā tanoṣi tvām indraṃ tvāṃ sarasvantam āhuḥ /
(AVŚ_9,4.9c) sahasraṃ sa ekamukhā dadāti yo brāhmaṇa ṛṣabham ājuhoti //9//
(AVŚ_9,4.10a) bṛhaspatiḥ savitā te vayo dadhau tvaṣṭur vāyoḥ pary ātmā ta ābhṛtaḥ /
(AVŚ_9,4.10c) antarikṣe manasā tvā juhomi barhiṣ ṭe dyāvāpṛthivī ubhe stām //10// {9}
(AVŚ_9,4.11a) ya indra iva deveṣu goṣv eti vivāvadat /
(AVŚ_9,4.11c) tasya ṛṣabhasyāṅgāni brahmā saṃ stautu bhadrayā //11//
(AVŚ_9,4.12a) pārśve āstām anumatyā bhagasyāstām anūvṛjau /
(AVŚ_9,4.12c) aṣṭhīvantāv abravīn mitro mamaitau kevalāv iti //12//
(AVŚ_9,4.13a) bhasad āsīd ādityānāṃ śroṇī āstāṃ bṛhaspateḥ /
(AVŚ_9,4.13c) puchaṃ vātasya devasya tena dhūnoty oṣadhīḥ //13//
(AVŚ_9,4.14a) gudā āsant sinīvālyāḥ sūryāyās tvacam abruvan /
(AVŚ_9,4.14c) utthātur abruvan pada ṛṣabhaṃ yad akalpayan //14//
(AVŚ_9,4.15a) kroḍa āsīj jāmiśaṃsasya somasya klaśo dhṛtaḥ /
(AVŚ_9,4.15c) devāḥ saṃgatya yat sarva ṛṣabhaṃ vyakalpayan //15//
(AVŚ_9,4.16a) te kuṣṭhikāḥ saramāyai kurmebhyo adadhuḥ śaphān /
(AVŚ_9,4.16c) ūbadhyam asya kītebhyaḥ śvavartebhyo adhārayan //16//
(AVŚ_9,4.17a) śṛṅgābhyāṃ rakṣa ṛṣaty avartim hanti cakṣuṣā /
(AVŚ_9,4.17c) śṛṇoti bhadraṃ karṇābhyāṃ gavāṃ yaḥ patir aghnyaḥ //17//
(AVŚ_9,4.18a) śatayājaṃ sa yajate nainaṃ dunvanty agnayaḥ /
(AVŚ_9,4.18c) jinvanti viśve taṃ devā yo brāhmaṇa ṛṣabham ājuhoti //18//
(AVŚ_9,4.19a) brāhmaṇebhya ṛṣabhaṃ dattvā varīyaḥ kṛṇute manaḥ /
(AVŚ_9,4.19c) puṣṭiṃ so aghnyānāṃ sve goṣṭhe 'va paśyate //19//
(AVŚ_9,4.20a) gāvaḥ santu prajāḥ santv atho astu tanūbalam /
(AVŚ_9,4.20c) tat sarvam anu manyantāṃ devā ṛṣabhadāyine //20//
(AVŚ_9,4.21a) ayaṃ pipāna indra id rayiṃ dadhātu cetanīm /
(AVŚ_9,4.21c) ayaṃ dhenuṃ sudughāṃ nityavatsāṃ vaśaṃ duhāṃ vipaścitaṃ paro divaḥ //21//
(AVŚ_9,4.22a) piśaṅgarūpo nabhaso vayodhā aindraḥ śuṣmo viśvarūpo na āgan /
(AVŚ_9,4.22c) āyur asmabhyaṃ dadhat prajāṃ ca rāyaś ca poṣair abhi naḥ sacatām //22//
(AVŚ_9,4.23a) upehopaparcanāsmin goṣṭha upa pṛñca naḥ /
(AVŚ_9,4.23c) upa ṛṣabhasya yad reta upendra tava vīryam //23//
(AVŚ_9,4.24a) etaṃ vo yuvānaṃ prati dadhmo atra tena krīḍantīś carata vaśāṃ anu /
(AVŚ_9,4.24c) mā no hāsiṣṭa januṣā subhāgā rāyaś ca poṣair abhi naḥ sacadhvam //24// {10}
(AVŚ_9,5.1a) ā nayaitam ā rabhasva sukṛtāṃ lokam api gachatu prajānan /
(AVŚ_9,5.1c) tīrtvā tamāṃsi bahudhā mahānty ajo nākam ā kramatāṃ tṛtīyam //1//
(AVŚ_9,5.2a) indrāya bhāgaṃ pari tvā nayāmy asmin yajñe yajamānāya sūrim /
(AVŚ_9,5.2c) ye no dviṣanty anu tān rabhasvānāgaso yajamānasya vīrāḥ //2//
(AVŚ_9,5.3a) pra pado 'va nenigdhi duścaritaṃ yac cacāra śuddhaiḥ śaphair ā kramatāṃ prajānan /
(AVŚ_9,5.3c) tīrtvā tamāṃsi bahudhā vipaśyann ajo nākam ā kramatāṃ tṛtīyam //3//
(AVŚ_9,5.4a) anuchya śyāmena tvacam etāṃ viśastar yathāparv asinā mābhi maṃsthāḥ /
(AVŚ_9,5.4c) mābhi druhaḥ paruśaḥ kalpayainaṃ tṛtīye nāke adhi vi śrayainam //4//
(AVŚ_9,5.5a) ṛcā kumbhīm adhy agnau śrayāmy ā siñcodakam ava dhehy enam /
(AVŚ_9,5.5c) paryādhattāgninā śamitāraḥ śṛto gachatu sukṛtāṃ yatra lokaḥ //5//
(AVŚ_9,5.6a) ut krāmātaḥ pari ced ataptas taptāc caror adhi nākaṃ tṛtīyam /
(AVŚ_9,5.6c) agner agnir adhi saṃ babhūvitha jyotiṣmantam abhi lokaṃ jayaitam //6//
(AVŚ_9,5.7a) ajo agnir ajam u jyotir āhur ajaṃ jīvatā brahmaṇe deyam āhuḥ /
(AVŚ_9,5.7c) ajas tamāṃsy apa hanti dūram asmiṃl loke śraddadhānena dattaḥ //7//
(AVŚ_9,5.8a) pañcaudanaḥ pañcadhā vi kramatām ākraṃsyamānas trīṇi jyotīṃṣi /
(AVŚ_9,5.8c) ījānānāṃ sukṛtāṃ prehi madhyaṃ tṛtīye nāke adhi vi śrayasva //8//
(AVŚ_9,5.9a) ajā roha sukṛtāṃ yatra lokaḥ śarabho na catto 'ti durgāny eṣaḥ /
(AVŚ_9,5.9c) pañcaudano brahmaṇe dīyamānaḥ sa dātāraṃ tṛptyā tarpayāti //9//
(AVŚ_9,5.10a) ajas trināke tridive tripṛṣṭhe nākasya pṛṣṭhe dadivāṃsaṃ dadhāti /
(AVŚ_9,5.10c) pañcaudano brahmaṇe dīyamāno viśvarūpā dhenuḥ kāmadughāsy ekā //10// {11}
(AVŚ_9,5.11a) etad vo jyotiḥ pitaras tṛtīyaṃ pañcaudanaṃ brahmaṇe 'jaṃ dadāti /
(AVŚ_9,5.11c) ajas tamāṃsy apa hanti dūram asmiṃl loke śraddadhānena dattaḥ //11//
(AVŚ_9,5.12a) ījānānāṃ sukṛtāṃ lokam īpsan pañcaudanaṃ brahmaṇe 'jaṃ dadāti /
(AVŚ_9,5.12c) sa vyāptim abhi lokaṃ jayaitaṃ śivo 'smabhyaṃ pratigṛhīto astu //12//
(AVŚ_9,5.13a) ajo hy agner ajaniṣṭa śokād vipro viprasya sahaso vipaścit /
(AVŚ_9,5.13c) iṣṭaṃ pūrtam abhipūrtaṃ vaṣaṭkṛtaṃ tad devā ṛtuśaḥ kalpayantu //13//
(AVŚ_9,5.14a) amotaṃ vāso dadyād dhiraṇyam api dakṣiṇām /
(AVŚ_9,5.14c) tathā lokānt sam āpnoti ye divyā ye ca pārthivāḥ //14//
(AVŚ_9,5.15a) etās tvājopa yantu dhārāḥ somyā devīr ghṛtapṛṣṭhā madhuścutaḥ /
(AVŚ_9,5.15c) stabhān pṛthivīm uta dyāṃ nākasya pṛṣṭhe 'dhi saptaraśmau //15//
(AVŚ_9,5.16a) ajo 'sy aja svargo 'si tvayā lokam aṅgirasaḥ prājānan /
(AVŚ_9,5.16c) taṃ lokaṃ puṇyaṃ pra jñeṣam //16//
(AVŚ_9,5.17a) yenā sahasraṃ vahasi yenāgne sarvavedasam /
(AVŚ_9,5.17c) tenemaṃ yajñaṃ no vaha svar deveṣu gantave //17//
(AVŚ_9,5.18a) ajaḥ pakvaḥ svarge loke dadhāti pañcaudano nirṛtiṃ bādhamānaḥ /
(AVŚ_9,5.18c) tena lokānt sūryavato jayema //18//
(AVŚ_9,5.19a) yaṃ brāhmaṇe nidadhe yaṃ ca vikṣu yā vipruṣa odanānām ajasya /
(AVŚ_9,5.19c) sarvaṃ tad agne sukṛtasya loke jānītān naḥ saṃgamane pathīnām //19//
(AVŚ_9,5.20a) ajo vā idam agne vy akramata tasyora iyam abhavad dyauḥ pṛṣṭiham /
(AVŚ_9,5.20c) antarikṣaṃ madhyam diśaḥ pārśve samudrau kukṣī //20// {12}
(AVŚ_9,5.21a) satyaṃ ca rtaṃ ca cakṣuṣī viśvaṃ satyaṃ śraddhā prāṇo virāṭ śiraḥ /
(AVŚ_9,5.21c) eṣa vā aparimito yajño yad ajaḥ pañcaudanaḥ //21//
(AVŚ_9,5.22a) aparimitam eva yajñam āpnoty aparimitaṃ lokam ava runddhe /
(AVŚ_9,5.22c) yo 'jaṃ pañcaudanaṃ dakṣiṇājyotiṣaṃ dadāti //22//
(AVŚ_9,5.23a) nāsyāsthīni bhindyān na majjño nir dhayet /
(AVŚ_9,5.23c) sarvam enaṃ samādāyedamidaṃ pra veśayet //23//
(AVŚ_9,5.24a) idamidam evāsya rūpaṃ bhavati tenainaṃ saṃ gamayati /
(AVŚ_9,5.24c) iṣaṃ maha ūrjam asmai duhe yo 'jaṃ pañcaudanam dakṣiṇājyotiṣaṃ dadāti //24//
(AVŚ_9,5.25a) pañca rukmā pañca navāni vastrā pañcāsmai dhenavaḥ kāmadughā bhavanti /
(AVŚ_9,5.25c) yo 'jaṃ pañcaudanaṃ dakṣiṇājyotiṣaṃ dadāti //25//
(AVŚ_9,5.26a) pañca rukmā jyotir asmai bhavanti varma vāsāṃsi tanve bhavanti /
(AVŚ_9,5.26c) svargaṃ lokam aśnute yo 'jaṃ pañcaudanaṃ dakṣiṇājyotiṣam dadāti //26//
(AVŚ_9,5.27a) yā pūrvaṃ patiṃ vittvā 'thānyaṃ vindate 'param /
(AVŚ_9,5.27c) pañcaudanaṃ ca tāv ajaṃ dadāto na vi yoṣataḥ //27//
(AVŚ_9,5.28a) samānaloko bhavati punarbhuvāparaḥ patiḥ /
(AVŚ_9,5.28c) yo 'jaṃ pañcaudanam dakṣiṇājyotiṣaṃ dadāti //28//
(AVŚ_9,5.29a) anupūrvavatsāṃ dhenum anaḍvāham upabarhaṇam /
(AVŚ_9,5.29c) vāso hiraṇyaṃ dattvā te yanti divam uttamām //29//
(AVŚ_9,5.30a) ātmānaṃ pitaraṃ putraṃ pautraṃ pitāmaham /
(AVŚ_9,5.30c) jāyāṃ janitrīṃ mātaraṃ ye priyās tān upa hvaye //30// {13}
(AVŚ_9,5.31a) yo vai naidāghaṃ nāma rtuṃ veda /
(AVŚ_9,5.31c) eṣa vai naidāgho nāma rtur yad ajaḥ pañcaudanaḥ /
(AVŚ_9,5.31e) nir evāpriyasya bhrātṛvyasya śriyaṃ dahati bhavaty ātmanā /
(AVŚ_9,5.32a) yo vai kurvantaṃ nāma rtuṃ veda /
(AVŚ_9,5.32c) kurvatīṃkurvatīm evāpriyasya bhrātṛvyasya śriyaṃ ā datte /
(AVŚ_9,5.32e) eṣa vai kurvan nāma rtur yad ajaḥ pañcaudanaḥ /
(AVŚ_9,5.33a) yo vai saṃyantaṃ nāma rtuṃ veda /
(AVŚ_9,5.33c) saṃyatīṃsaṃyatīm evāpriyasya bhrātṛvyasya śriyaṃ ā datte /
(AVŚ_9,5.33e) eṣa vai saṃyan nāma rtur yad ajaḥ pañcaudanaḥ /
(AVŚ_9,5.34a) yo vai pinvantaṃ nāma rtum veda /
(AVŚ_9,5.34c) pinvatīṃpinvatīm evāpriyasya bhrātṛvyasya śriyaṃ ā datte /
(AVŚ_9,5.34e) eṣa vai pinvan nāma rtur yad ajaḥ pañcaudanaḥ /
(AVŚ_9,5.35a) yo vā udyantaṃ nāma rtuṃ veda /
(AVŚ_9,5.35c) udyatīṃudyatīm evāpriyasya bhrātṛvyasya śriyaṃ ā datte /
(AVŚ_9,5.35e) eṣa vā udyann nāma rtur yad ajaḥ pañcaudanaḥ /
(AVŚ_9,5.36a) yo vā abhibhuvaṃ nāma rtuṃ veda /
(AVŚ_9,5.36c) abhibhavantīmabhibhavantīm evāpriyasya bhrātṛvyasya śriyaṃ ā datte /
(AVŚ_9,5.36e) eṣa vā abhibhūr nāma rtur yad ajaḥ pañcaudanaḥ /
(AVŚ_9,5.37a) ajaṃ ca pacata pañca caudanān /
(AVŚ_9,5.37c) sarvā diśaḥ saṃmanasaḥ sadhrīcīḥ sāntardeśāḥ prati gṛhnantu ta etam //37//
(AVŚ_9,5.38a) tās te rakṣantu tava tubhyam etaṃ tābhya ājyaṃ havir idaṃ juhomi //38// {14}
(AVŚ_9,6.1a) yo vidyād brahma pratyakṣaṃ parūṃṣi yasya saṃbhārā ṛco yasyānūkyam //1//
(AVŚ_9,6.2a) sāmāni yasya lomāni yajur hṛdayam ucyate paristaraṇam id dhaviḥ //2//
(AVŚ_9,6.3a) yad vā atithipatir atithīn pratipaśyati devayajanaṃ prekṣate //3//
(AVŚ_9,6.4a) yad abhivadati dīkṣām upaiti yad udakaṃ yācaty apaḥ pra ṇayati //4//
(AVŚ_9,6.5a) yā eva yajña āpaḥ praṇīyante tā eva tāḥ //5//
(AVŚ_9,6.6a) yat tarpaṇam āharanti ya evāgnīṣomīyaḥ paśur badhyate sa eva saḥ //6//
(AVŚ_9,6.7a) yad āvasathān kalpayanti sadohavirdhānāny eva tat kalpayanti //7//
(AVŚ_9,6.8a) yad upastṛṇanti barhir eva tat //8//
(AVŚ_9,6.9a) yad upariśayanam āharanti svargam eva tena lokam ava runddhe //9//
(AVŚ_9,6.10a) yat kaśipūpabarhaṇam āharanti paridhaya eva te //10//
(AVŚ_9,6.11a) yad āñjanābhyañjanam āharanty ājyam eva tat //11//
(AVŚ_9,6.12a) yat purā pariveṣāt svādam āharanti purodāśāv eva tau //12//
(AVŚ_9,6.13a) yad aśanakṛtaṃ hvayanti haviṣkṛtam eva tad dhvayanti //13//
(AVŚ_9,6.14a) ye vrīhayo yavā nirupyante 'ṃśava eva te //14//
(AVŚ_9,6.15a) yāny ulūkhalamusalāni grāvāṇa eva te //15//
(AVŚ_9,6.16a) śūrpaṃ pavitraṃ tuṣā ṛjīṣābhiṣavaṇīr āpaḥ //16//
(AVŚ_9,6.17a) srug darvir nekṣaṇam āyavanaṃ droṇakalaśāḥ kumbhyo vāyavyāni pātrāṇīyam eva kṛṣṇājinam //17// {15}
(AVŚ_9,6.18a) yajamānabrāhmaṇaṃ vā etad atithipatiḥ kurute yad āhāryāṇi prekṣata idaṃ bhūyā3 idā3m iti //18//
(AVŚ_9,6.19a) yad āha bhūya ud dhareti prāṇam eva tena varṣīyāṃsaṃ kurute //19//
(AVŚ_9,6.20a) upa harati havīṃṣy ā sādayati //20//
(AVŚ_9,6.21a) teṣām āsannānām atithir ātman juhoti //21//
(AVŚ_9,6.22a) srucā hastena prāṇe yūpe srukkāreṇa vaṣaṭkāreṇa //22//
(AVŚ_9,6.23a) ete vai priyāś cāpriyāś ca rtvijaḥ svargaṃ lokaṃ gamayanti yad atithayaḥ //23//
(AVŚ_9,6.24a) sa ya evaṃ vidvān na dviṣann aśnīyān na dviṣato 'nnam aśnīyān na mīmāṃsitasya na mīmāṃsamānasya //24//
(AVŚ_9,6.25a) sarvo vā eṣa jagdhapāpmā yasyānnam aśnanti //25//
(AVŚ_9,6.26a) sarvo vā eso 'jagdhapāpmā yasyānnam nāśnanti //26//
(AVŚ_9,6.27a) sarvadā vā eṣa yuktagrāvārdrapavitro vitatādhvara āhṛtayajñakratur ya upaharati //27//
(AVŚ_9,6.28a) prājāpatyo vā etasya yajño vitato ya upaharati //28//
(AVŚ_9,6.29a) prajāpater vā eṣa vikramān anuvikramate ya upaharati //29//
(AVŚ_9,6.30a) yo 'tithīnāṃ sa āhavanīyo yo veśmani sa gārhapatyo yasmin pacanti sa dakṣiṇāgniḥ //30// {16}
(AVŚ_9,6.31a) iṣṭaṃ ca vā eṣa pūrtaṃ ca gṛhāṇām aśnāti yaḥ pūrvo 'tither aśnāti //31//
(AVŚ_9,6.32a) payaś ca vā eṣa rasaṃ ca gṛhāṇām aśnāti yaḥ pūrvo 'tither aśnāti //32//
(AVŚ_9,6.33a) ūrjāṃ ca vā eṣa sphātiṃ ca gṛhāṇām aśnāti yaḥ pūrvo 'tither aśnāti //33//
(AVŚ_9,6.34a) prajāṃ vā eṣa paśūṃś ca gṛhāṇām aśnāti yaḥ pūrvo 'tither aśnāti //34//
(AVŚ_9,6.35a) kīrtiṃ vā eṣa yaśaś ca gṛhāṇām aśnāti yaḥ pūrvo 'tither aśnāti //35//
(AVŚ_9,6.36a) śriyaṃ vā eṣa saṃvidaṃ ca gṛhāṇām aśnāti yaḥ pūrvo 'tither aśnāti //36//
(AVŚ_9,6.37a) eṣa vā atithir yac chrotriyas tasmāt pūrvo nāśnīyāt //37//
(AVŚ_9,6.38a) aśitāvaty atithāv aśnīyād yajñasya sātmatvāya yajñasyāvichedāya tad vratam //38//
(AVŚ_9,6.39a) etad vā u svādīyo yad adhigavaṃ kṣīraṃ vā māṃsaṃ vā tad eva nāśnīyāt //39// {17}
(AVŚ_9,6.40a) sa ya evaṃ vidvān kṣīram upasicyopaharati /
(AVŚ_9,6.40c) yāvad agniṣṭomeneṣṭvā susamṛddhenāvarunddhe tāvad enenāva runddhe //40//
(AVŚ_9,6.41a) sa ya evaṃ vidvānt sarpir upasicyopaharati /
(AVŚ_9,6.41c) yāvad atirātreṇeṣṭvā susamṛddhenāvarunddhe tāvad enenāva runddhe //41//
(AVŚ_9,6.42a) sa ya evaṃ vidvān madhūpasicyopaharati /
(AVŚ_9,6.42c) yāvad sattrasadyeneṣṭvā susamṛddhenāvarunddhe tāvad enenāva runddhe //42//
(AVŚ_9,6.43a) sa ya evaṃ vidvān māṃsam upasicyopaharati /
(AVŚ_9,6.43c) yāvad dvādaśāheneṣṭvā susamṛddhenāvarunddhe tāvad enenāva runddhe //43//
(AVŚ_9,6.44a) sa ya evaṃ vidvān udakam upasicyopaharati /
(AVŚ_9,6.44c) prajānāṃ prajananāya gachati pratiṣṭhāṃ priyaḥ prajānāṃ bhavati ya evaṃ vidvān upasicyopaharati //44// {18}
(AVŚ_9,6.45a) tasmā uṣā hiṅ kṛṇoti savitā pra stauti /
(AVŚ_9,6.45c) bṛhaspatir ūrjayod gāyati tvaṣṭā puṣṭyā prati harati viśve devā nidhanam //2//
(AVŚ_9,6.45e) nidhanaṃ bhūtyāḥ prajāyāḥ paśūnāṃ bhavati ya evaṃ veda //45//
(AVŚ_9,6.46a) tasmā udyant sūryo hiṅ kṛṇoti saṃgavaḥ pra stauti /
(AVŚ_9,6.46c) madhyandina ud gāyaty aparāhṇaḥ prati haraty astaṃyan nidhanam /
(AVŚ_9,6.46e) nidhanaṃ bhūtyāḥ prajāyāḥ paśūnāṃ bhavati ya evaṃ veda //46//
(AVŚ_9,6.47a) tasmā abhro bhavan hiṅ kṛṇoti stanayan pra stauti /
(AVŚ_9,6.47c) vidyotamānaḥ prati harati varṣann ud gāyaty udgṛhṇan nidhanam /
(AVŚ_9,6.47e) nidhanaṃ bhūtyāḥ prajāyāḥ paśūnāṃ bhavati ya evaṃ veda //47//
(AVŚ_9,6.48a) atithīn prati paśyati hiṅ kṛṇoty abhi vadati pra stauty udakam yācaty ud gāyati /
(AVŚ_9,6.48c) upa harati prati haraty ucchiṣṭaṃ nidhanam /
(AVŚ_9,6.48e) nidhanaṃ bhūtyāḥ prajāyāḥ paśūnāṃ bhavati ya evam veda //48// {19}
(AVŚ_9,6.48a) yat kṣattāraṃ hvayaty ā śrāvayaty eva tat //49//
(AVŚ_9,6.50a) yat pratiśṛṇoti pratyāśrāvayaty eva tat //50//
(AVŚ_9,6.51a) yat pariveṣṭāraḥ pātrahastāḥ pūrve cāpare ca prapadyante camasādhvaryava eva te //51//
(AVŚ_9,6.52a) teṣāṃ na kaś canāhotā //52//
(AVŚ_9,6.53a) yad vā atithipatir atithīn pariviṣya gṛhān upodaity avabhṛtham eva tad upāvaiti //53//
(AVŚ_9,6.54a) yat sabhāgayati dakṣiṇāḥ sabhāgayati yad anutiṣṭhata udavasyaty eva tat //54//
(AVŚ_9,6.55a) sa upahūtaḥ pṛthivyāṃ bhakṣayaty upahūtas tasmin yat pṛthivyāṃ viśvarūpam //55//
(AVŚ_9,6.56a) sa upahūto 'ntarikṣe bhakṣayaty upahūtas tasmin yad divi viśvarūpam //56//
(AVŚ_9,6.57a) sa upahūto divi bhakṣayaty upahūtas tasmin yad divi viśvarūpam //57//
(AVŚ_9,6.58a) sa upahūto deveṣu bhakṣayaty upahūtas tasmin yad divi viśvarūpam //58//
(AVŚ_9,6.59a) sa upahūto lokeṣu bhakṣayaty upahūtas tasmin yad divi viśvarūpam //59//
(AVŚ_9,6.60a) sa upahūta upahūtaḥ //60//
(AVŚ_9,6.61a) āpnotīmaṃ lokam āpnoty amum //61//
(AVŚ_9,6.62a) jyotiṣmato lokān jayati ya evaṃ veda //62// {20}
(AVŚ_9,7.1a) prajāpatiś ca parameṣṭhī ca śṛṅge indraḥ śiro agnir lalāṭaṃ yamaḥ kṛkāṭam //1//
(AVŚ_9,7.2a) somo rājā mastiṣko dyaur uttarahanuḥ pṛthivy adharahanuḥ //2//
(AVŚ_9,7.3a) vidyuj jihvā maruto dantā revatir grīvāḥ kṛttikā skandhā gharmo vahaḥ //3//
(AVŚ_9,7.4a) viśvaṃ vāyuḥ svargo lokaḥ kṛṣṇadraṃ vidharaṇī niveṣyaḥ //4//
(AVŚ_9,7.5a) śyenaḥ kroto 'ntarikṣaṃ pājasyaṃ bṛhaspatiḥ kakud bṛhatīḥ kīkasāḥ //5//
(AVŚ_9,7.6a) devānāṃ patnīḥ pṛṣṭaya upasadaḥ parśavaḥ //6//
(AVŚ_9,7.7a) mitraś ca varuṇaś cāṃsau tvaṣṭā cāryamā ca doṣaṇī mahādevo bāhū //7//
(AVŚ_9,7.8a) indrāṇī bhasad vāyuḥ puchaṃ pavamāno bālāḥ //8//
(AVŚ_9,7.9a) brahma ca kṣatraṃ ca śroṇī balam ūrū //9//
(AVŚ_9,7.10a) dhātā ca savitā cāṣṭhīvantau jaṅghā gandharvā apsarasaḥ kuṣṭhikā aditiḥ śaphāḥ //10//
(AVŚ_9,7.11a) ceto hṛdayaṃ yakṛn medhā vrataṃ purītat //11//
(AVŚ_9,7.12a) kṣut kukṣir irā vaniṣṭhuḥ parvatāḥ plāśayaḥ //12//
(AVŚ_9,7.13a) krodho vṛkkau manyur āṇḍau prajā śepaḥ //13//
(AVŚ_9,7.14a) nadī sūtrī varṣasya pataya stanā stanayitnur ūdhaḥ //14//
(AVŚ_9,7.15a) viśvavyacās carmauṣadhayo lomāni nakṣatrāṇi rūpam //15//
(AVŚ_9,7.16a) devajanā gudā manuṣyā āntrāṇy atrā udaram //16//
(AVŚ_9,7.17a) rakṣāṃsi lohitam itarajanā ūbadhyam //17//
(AVŚ_9,7.18a) abhraṃ pībo majjā nidhanam //18//
(AVŚ_9,7.19a) agnir āsīna utthito 'śvinā //19//
(AVŚ_9,7.20a) indraḥ prāṅ tiṣṭhan dakṣiṇā tiṣṭhan yamaḥ //20//
(AVŚ_9,7.21a) pratyaṅ tiṣṭhan dhātodaṅ tiṣṭhant savitā //21//
(AVŚ_9,7.22a) tṛṇāni prāptaḥ somo rājā //22//
(AVŚ_9,7.23a) mitra īkṣamāṇa āvṛtta ānandaḥ //23//
(AVŚ_9,7.24a) yujyamāno vaiśvadevo yuktaḥ prajāpatir vimuktaḥ sarvam //24//
(AVŚ_9,7.25a) etad vai viśvarūpaṃ sarvarūpaṃ gorūpam //25//
(AVŚ_9,7.26a) upainaṃ viśvarūpāḥ sarvarūpāḥ paśavas tiṣṭhanti ya evaṃ veda //26// {21}
(AVŚ_9,8.1a) śīrṣaktiṃ śīrṣāmayaṃ karṇaśūlaṃ vilohitam /
(AVŚ_9,8.1c) sarvaṃ śīrṣanyaṃ te rogaṃ bahir nir mantrayāmahe //1//
(AVŚ_9,8.2a) karṇābhyāṃ te kaṅkūṣebhyaḥ karṇaśūlaṃ visalpakam /
(AVŚ_9,8.2c) sarvaṃ śīrṣanyaṃ te rogaṃ bahir nir mantrayāmahe //2//
(AVŚ_9,8.3a) yasya hetoḥ pracyavate yakṣmaḥ karṇato āsyataḥ /
(AVŚ_9,8.3c) sarvaṃ śīrṣanyaṃ te rogaṃ bahir nir mantrayāmahe //3//
(AVŚ_9,8.4a) yaḥ kṛṇoti pramotam andhaṃ kṛṇoti pūruṣam /
(AVŚ_9,8.4c) sarvaṃ śīrṣanyaṃ te rogaṃ bahir nir mantrayāmahe //4//
(AVŚ_9,8.5a) aṅgabhedam aṅgajvaram viśvāṅgyaṃ visalpakam /
(AVŚ_9,8.5c) sarvaṃ śīrṣanyaṃ te rogaṃ bahir nir mantrayāmahe //5//
(AVŚ_9,8.6a) yasya bhīmaḥ pratīkāśa udvepayati pūruṣam /
(AVŚ_9,8.6c) takmānaṃ viśvaśāradaṃ bahir nir mantrayāmahe //6//
(AVŚ_9,8.7a) ya ūrū anusarpaty atho eti gavīnike /
(AVŚ_9,8.7c) yakṣmaṃ te antar aṅgebhyo bahir nir mantrayāmahe //7//
(AVŚ_9,8.8a) yadi kāmād apakāmād dhṛdayāj jāyate pari /
(AVŚ_9,8.8c) hṛdo balāsam aṅgebhyo bahir nir mantrayāmahe //8//
(AVŚ_9,8.9a) harimāṇaṃ te aṅgebhyo 'pvām antarodarāt /
(AVŚ_9,8.9c) yakṣmodhām antar ātmano bahir nir mantrayāmahe //9//
(AVŚ_9,8.10a) āso balāso bhavatu mūtraṃ bhavatv āmayat /
(AVŚ_9,8.10c) yakṣmāṇāṃ sarveṣāṃ viṣaṃ nir avocam ahaṃ tvat //10// {22}
(AVŚ_9,8.11a) bahir bilaṃ nir dravatu kāhābāhaṃ tavodarāt /
(AVŚ_9,8.11c) yakṣmāṇāṃ sarveṣāṃ viṣaṃ nir avocam ahaṃ tvat //11//
(AVŚ_9,8.12a) udarāt te klomno nābhyā hṛdayād adhi /
(AVŚ_9,8.12c) yakṣmāṇāṃ sarveṣāṃ viṣaṃ nir avocam ahaṃ tvat //12//
(AVŚ_9,8.13a) yāḥ sīmānaṃ virujanti mūrdhānaṃ praty arṣanīḥ /
(AVŚ_9,8.13c) ahiṃsantīr anāmayā nir dravantu bahir bilam //13//
(AVŚ_9,8.14a) yā hṛdayam uparṣanty anutanvanti kīkasāḥ /
(AVŚ_9,8.14c) ahiṃsantīr anāmayā nir dravantu bahir bilam //14//
(AVŚ_9,8.15a) yāḥ pārśve uparṣanty anunikṣanti pṛṣṭīḥ /
(AVŚ_9,8.15c) ahiṃsantīr anāmayā nir dravantu bahir bilam //15//
(AVŚ_9,8.16a) yās tiraścīḥ uparṣanty arṣaṇīr vakṣaṇāsu te /
(AVŚ_9,8.16c) ahiṃsantīr anāmayā nir dravantu bahir bilam //16//
(AVŚ_9,8.17a) yā gudā anusarpanty āntrāṇi mohayanti ca /
(AVŚ_9,8.17c) ahiṃsantīr anāmayā nir dravantu bahir bilam //17//
(AVŚ_9,8.18a) yā majjño nirdhayanti parūṃṣi virujanti ca /
(AVŚ_9,8.18c) ahiṃsantīr anāmayā nir dravantu bahir bilam //18//
(AVŚ_9,8.19a) ye aṅgāni madayanti yakṣmāso ropaṇās tava /
(AVŚ_9,8.19c) yakṣmāṇāṃ sarveṣāṃ viṣaṃ nir avocam ahaṃ tvat //19//
(AVŚ_9,8.20a) visalpasya vidradhasya vātīkārasya vālajeḥ /
(AVŚ_9,8.20c) yakṣmāṇāṃ sarveṣāṃ viṣaṃ nir avocam ahaṃ tvat //20//
(AVŚ_9,8.21a) pādābhyāṃ te jānubhyāṃ śroṇibhyāṃ pari bhaṃsasaḥ /
(AVŚ_9,8.21c) anūkād arṣaṇīr uṣṇihābhyaḥ śīrṣṇo rogam anīnaśam //21//
(AVŚ_9,8.22a) saṃ te śīrṣṇaḥ kapālāni hṛdayasya ca yo vidhuḥ /
(AVŚ_9,8.22c) udyann āditya raśmibhiḥ śīrṣṇo rogam anīnaśo 'ṅgabhedam aśīśamaḥ //22// {23}
(AVŚ_9,9.1a) asya vāmasya palitasya hotus tasya bhrātā madhyamo asty aśnaḥ /
(AVŚ_9,9.1c) tṛtīyo bhrātā ghṛtapṛṣṭho asyātrāpaśyaṃ viśpatiṃ saptaputram //1//
(AVŚ_9,9.2a) sapta yuñjanti ratham ekacakram eko aśvo vahati saptanāmā /
(AVŚ_9,9.2c) trinābhi cakram ajaram anarvaṃ yatremā viśvā bhuvanādhi tasthuḥ //2//
(AVŚ_9,9.3a) imaṃ ratham adhi ye sapta tasthuḥ saptacakraṃ sapta vahanty aśvāḥ /
(AVŚ_9,9.3c) sapta svasāro abhi saṃ navanta yatra gavām nihitā sapta nāma //3//
(AVŚ_9,9.4a) ko dadarśa prathamaṃ jāyamānam asthanvantaṃ yad anasthā bibharti /
(AVŚ_9,9.4c) bhūmyā asur asṛg ātmā kva svit ko vidvāṃsam upa gāt praṣṭum etat //4//
(AVŚ_9,9.5a) iha bravītu ya īm aṅga vedāsya vāmasya nihitaṃ padaṃ veḥ /
(AVŚ_9,9.5c) śīrṣṇaḥ kṣīraṃ duhrate gāvo asya vavriṃ vasānā udakaṃ padā 'puḥ //5//
(AVŚ_9,9.6a) pākaḥ pṛchāmi manasā 'vijānan devānām enā nihitā padāni /
(AVŚ_9,9.6c) vatse baṣkaye 'dhi sapta tantūn vi tatnire kavaya otavā u //6//
(AVŚ_9,9.7a) acikitvāṃs cikituṣaś cid atra kavīn pṛchāmi vidvano na vidvān /
(AVŚ_9,9.7c) vi yas tastambha ṣaṭ imā rajāṃsy ajasya rūpe kiṃ api svid ekam //7//
(AVŚ_9,9.8a) mātā pitaram ṛta ā babhāja 'dhīty agre manasā saṃ hi jagme /
(AVŚ_9,9.8c) sā bībhatsur garbharasā nividdhā namasvanta id upavākam īyuḥ //8//
(AVŚ_9,9.9a) yuktā mātāsid dhuri dakṣiṇāyā atiṣṭhad garbho vṛjanīṣv antaḥ /
(AVŚ_9,9.9c) amīmed vatso anu gām apaśyad viśvarūpyaṃ triṣu yoganeṣu //9//
(AVŚ_9,9.10a) tisro matṝs trīn pitṝn bibhrad eka urdhvas tasthau nem ava glāpayanta /
(AVŚ_9,9.10c) mantrayante divo amuṣya pṛṣṭhe viśvavido vācam aviśvavinnām //10// {24}
(AVŚ_9,9.11a) pañcāre cakre parivartamāne yasminn ātasthur bhuvanāni viśvā /
(AVŚ_9,9.11c) tasya nākṣas tapyate bhūribhāraḥ sanād eva na chidyate sanābhiḥ //11//
(AVŚ_9,9.12a) pañcapādaṃ pitaraṃ dvādaśākṛtiṃ diva āhuḥ pare ardhe purīṣiṇam /
(AVŚ_9,9.12c) atheme anya upare vicakṣaṇe saptacakre ṣaḍara āhur arpitam //12//
(AVŚ_9,9.13a) dvādaśāraṃ nahi taj jarāya varvarti cakraṃ pari dyām ṛtasya /
(AVŚ_9,9.13c) ā putrā agne mithunāso atra sapta śatāni viṃśatiś ca tasthuḥ //13//
(AVŚ_9,9.14a) sanemi cakram ajaraṃ vi vavṛta uttānāyāṃ daśa yuktā vahanti /
(AVŚ_9,9.14c) sūryasya cakṣū rajasaity āvṛtaṃ yasminn ātasthur bhuvanāni viśvā //14//
(AVŚ_9,9.15a) striyaḥ satīs tām u me puṃsaḥ āhuḥ paśyad akṣaṇvānn vi cetad andhaḥ /
(AVŚ_9,9.15c) kavir yaḥ putraḥ sa īm ā ciketa yas tā vijānāt sa pituṣ pitāsat //15//
(AVŚ_9,9.16a) sākaṃjānāṃ saptatham āhur ekajaṃ ṣaḍ id yamā ṛṣayo devajā iti /
(AVŚ_9,9.16c) teṣām iṣṭāni vihitāni dhāmaśa sthātre rejante vikṛtāni rūpaśaḥ //16//
(AVŚ_9,9.17a) avaḥ pareṇa para enā avareṇa padā vatsaṃ bibhratī gaur ud asthāt /
(AVŚ_9,9.17c) sā kadrīcī kaṃ svid ardhaṃ parāgāt kva svit sūte nahi yūthe asmin //17//
(AVŚ_9,9.18a) avaḥ pareṇa pitaraṃ yo asya vedāvaḥ pareṇa para enāvareṇa /
(AVŚ_9,9.18c) kavīyamānaḥ ka iha pra vocad devaṃ manaḥ kuto adhi prajātam //18//
(AVŚ_9,9.19a) ye arvāñcas tām u parāca āhur ye parāñcas tāṃ u arvāca āhuḥ /
(AVŚ_9,9.19c) indraś ca yā cakrathuḥ soma tāni dhurā na yuktā rajaso vahanti //19//
(AVŚ_9,9.20a) dvā suparṇā sayujā sakhāyā samānaṃ vṛkṣaṃ pari ṣasvajāte /
(AVŚ_9,9.20c) tayor anyaḥ pippalaṃ svādv atty anaśnann anyo abhi cākaśīti //20//
(AVŚ_9,9.21a) yasmin vṛkṣe madhvadaḥ suparṇā niviśante suvate cādhi viśve /
(AVŚ_9,9.21c) tasya yad āhuḥ pippalaṃ svādv agre tan non naśad yaḥ pitaraṃ na veda //21//
(AVŚ_9,9.22a) yatrā suparṇā amṛtasya bhakṣam animeṣaṃ vidathābhisvaranti /
(AVŚ_9,9.22c) enā viśvasya bhuvanasya gopāḥ sa mā dhīraḥ pākam atrā viveśa //22// {25}
(AVŚ_9,10.1a) yad gāyatre adhi gāyatram āhitaṃ traiṣṭubhaṃ vā traiṣṭubhān niratakṣata /
(AVŚ_9,10.1c) yad vā jagaj jagaty āhitaṃ padaṃ ya it tad vidus te amṛtatvam ānuśuḥ //1//
(AVŚ_9,10.2a) gāyatreṇa prati mimīte arkam arkeṇa sāma traiṣṭubhena vākam /
(AVŚ_9,10.2c) vākena vākaṃ dvipadā catuṣpadākṣareṇa mimate sapta vāṇīḥ //2//
(AVŚ_9,10.3a) jagatā sindhuṃ divy askabhāyad rathaṃtare sūryaṃ pary apaśyat /
(AVŚ_9,10.3c) gāyatrasya samidhas tisra āhus tato mahnā pra ririce mahitvā //3//
(AVŚ_9,10.4a) upa hvaye sudughāṃ dhenum etāṃ suhasto godhug uta dohad enām /
(AVŚ_9,10.4c) śreṣṭhaṃ savaṃ savitā sāviṣan no 'bhīddho gharmas tad u ṣu pra vocat //4//
(AVŚ_9,10.5a) hiṅkṛṇvatī vasupatnī vasūnāṃ vatsam ichantī manasābhyāgāt /
(AVŚ_9,10.5c) duhām aśvibhyāṃ payo aghnyeyaṃ sā vardhatāṃ mahate saubhagāya //5//
(AVŚ_9,10.6a) gaur amīmed abhi vatsaṃ miṣantaṃ mūrdhānaṃ hiṅṅ akṛṇon mātavā u /
(AVŚ_9,10.6c) sṛkvāṇaṃ gharmam abhi vāvaśānā mimāti māyuṃ payate payobhiḥ //6//
(AVŚ_9,10.7a) ayaṃ sa śiṅkte yena gaur abhivṛtā mimāti mayuṃ dhvasanāv adhi śritā /
(AVŚ_9,10.7c) sā cittibhir ni hi cakāra martyān vidyud bhavantī prati vavrim auhata //7//
(AVŚ_9,10.8a) anac chaye turagātu jīvam ejad dhruvaṃ madhya ā pastyānām /
(AVŚ_9,10.8c) jīvo mṛtasya carati svadhābhir amartyo martyenā sayoniḥ //8//
(AVŚ_9,10.9a) vidhuṃ dadrāṇaṃ salilasya pṛṣṭhe yuvānaṃ santaṃ palito jagāra /
(AVŚ_9,10.9c) devasya paśya kāvyaṃ mahitvādya mamāra sa hyaḥ sam āna //9//
(AVŚ_9,10.10a) ya īṃ cakāra na so asya veda ya īṃ dadarśa hirug in nu tasmāt /
(AVŚ_9,10.10c) sa mātur yonā parivīto antar bahuprajā nirṛtir ā viveśa //10// {26}
(AVŚ_9,10.11a) apaśyaṃ gopām anipadyamānam ā ca parā ca pathibhiś carantam /
(AVŚ_9,10.11c) sa sadhrīcīḥ sa viṣūcīr vasāna ā varīvarti bhuvaneṣv antaḥ //11//
(AVŚ_9,10.12a) dyaur naḥ pitā janitā nābhir atra bandhur no mātā pṛthivī mahīyam /
(AVŚ_9,10.12c) uttānayoś camvor yonir antar atrā pitā duhitur garbham ādhāt //12//
(AVŚ_9,10.13a) pṛchāmi tvā param antaṃ pṛthivyāḥ pṛchāmi vṛṣṇo aśvasya retaḥ /
(AVŚ_9,10.13c) pṛchāmi viśvasya bhuvanasya nābhiṃ pṛchāmi vācaḥ paramaṃ vyoma //13//
(AVŚ_9,10.14a) iyaṃ vediḥ paro antaḥ pṛthivyā ayaṃ somo vṛṣṇo aśvasya retaḥ /
(AVŚ_9,10.14c) ayaṃ yajño viśvasya bhuvanasya nābhir brahmāyaṃ vācaḥ paramaṃ vyoma //14//
(AVŚ_9,10.15a) na vi jānāmi yad ivedam asmi niṇyaḥ saṃnaddho manasā carāmi /
(AVŚ_9,10.15c) yadā māgan prathamajā ṛtasyād id vāco aśnuve bhāgam asyāḥ //15//
(AVŚ_9,10.16a) apāṅ prāṅ eti svadhayā gṛbhīto 'martyo martyenā sayoniḥ /
(AVŚ_9,10.16c) tā śaśvantā viṣūcīnā viyantā ny anyaṃ cikyur na ni cikyur anyam //16//
(AVŚ_9,10.17a) saptārdhagarbhā bhuvanasya reto viṣṇos tiṣṭhanti pradiśā vidharmaṇi /
(AVŚ_9,10.17c) te dhītibhir manasā te vipaścitaḥ paribhuvaḥ pari bhavanti viśvataḥ //17//
(AVŚ_9,10.18a) ṛco akṣare parame vyoman yasmin devā adhi viśve niṣeduḥ /
(AVŚ_9,10.18c) yas tan na veda kim ṛcā kariṣyati ya it tad vidus te amī sam āsate //18//
(AVŚ_9,10.19a) ṛcaḥ padaṃ mātrayā kalpayanto 'rdharcena cakḷpur viśvam ejat /
(AVŚ_9,10.19c) tripād brahma pururūpaṃ vi taṣṭhe tena jīvanti pradiśaś catasraḥ //19//
(AVŚ_9,10.20a) sūyavasād bhagavatī hi bhūyā adhā vayaṃ bhagavantaḥ syāma /
(AVŚ_9,10.20c) addhi tṛṇam aghnye viśvadānīṃ piba śuddham udakam ācarantī //20// {27}
(AVŚ_9,10.21a) gaur in mimāya salilāni takṣatī ekapadī dvipadī sā catuṣpadī /
(AVŚ_9,10.21c) aṣṭāpadī navapadī babhūvuṣī sahasrākṣarā bhuvanasya paṅktis tasyāḥ samudrā adhi vi kṣaranti //21//
(AVŚ_9,10.22a) kṛṣṇaṃ niyānaṃ harayaḥ suparṇā apo vasānā divam ut patanti /
(AVŚ_9,10.22c) taṃ āvavṛtrant sadanād ṛtasyād id ghṛtena pṛthivīṃ vy ūduḥ //22//
(AVŚ_9,10.23a) apād eti prathamā padvatīnāṃ kas tad vāṃ mitrāvaruṇā ciketa /
(AVŚ_9,10.23c) garbho bhāraṃ bharaty ā cid asyā ṛtaṃ piparti anṛtaṃ ni pāti //23//
(AVŚ_9,10.24a) virāḍ vāg virāṭ pṛthivī virāḍ antarikṣaṃ virāṭ prajāpatiḥ /
(AVŚ_9,10.24c) virāṇ mṛtyuḥ sādhyānām adhirājo babhūva tasya bhūtaṃ bhavyaṃ vaśe sa me bhūtaṃ bhavyaṃ vaśe kṛṇotu //24//
(AVŚ_9,10.25a) śakamayaṃ dhūmam ārād apaśyaṃ viṣūvatā para enāvareṇa /
(AVŚ_9,10.25c) ukṣāṇaṃ pṛśnim apacanta vīrās tāni dharmāṇi prathamāny āsan //25//
(AVŚ_9,10.26a) trayaḥ keśina ṛtuthā vi cakṣate saṃvatsare vapata eka eṣām /
(AVŚ_9,10.26c) viśvam anyo abhicaṣṭe śacībhir dhrājir ekasya dadṛśe na rūpam //26//
(AVŚ_9,10.27a) catvāri vāk parimitā padāni tāni vidur brāhmaṇā ye manīṣiṇaḥ /
(AVŚ_9,10.27c) guhā trīṇi nihitā neṅgayanti turīyaṃ vāco manuṣyā vadanti //27//
(AVŚ_9,10.28a) indraṃ mitraṃ varuṇam agnim āhur atho divyaḥ sa suparṇo garutmān /
(AVŚ_9,10.28c) ekaṃ sad viprā bahudhā vadanty agniṃ yamaṃ mātariśvānam āhuḥ //28// {28}
(AVŚ_10,1.1a) yāṃ kalpayanti vahatau vadhūm iva viśvarūpāṃ hastakṛtāṃ cikitsavaḥ /
(AVŚ_10,1.1c) sārād etv apa nudāma enām //1//
(AVŚ_10,1.2a) śīrṣaṇvatī nasvatī karṇiṇī kṛtyākṛtā saṃbhṛtā viśvarūpā /
(AVŚ_10,1.2c) sārād etv apa nudāma enām //2//
(AVŚ_10,1.3a) śūdrakṛtā rājakṛtā strīkṛtā brahmabhiḥ kṛtā /
(AVŚ_10,1.3c) jāyā patyā nutteva kartāraṃ bandhv ṛchatu //3//
(AVŚ_10,1.4a) anayāham oṣadhyā sarvāḥ kṛtyā adūduṣam /
(AVŚ_10,1.4c) yāṃ kṣetre cakrur yāṃ goṣu yāṃ vā te puruṣeṣu //4//
(AVŚ_10,1.5a) agham astv aghakṛte śapathaḥ śapathīyate /
(AVŚ_10,1.5c) pratyak pratiprahiṇmo yathā kṛtyākṛtaṃ hanat //5//
(AVŚ_10,1.6a) pratīcīna āṅgiraso 'dhyakṣo naḥ purohitaḥ /
(AVŚ_10,1.6c) pratīcīḥ kṛtyā ākṛtyāmūn kṛtyākṛto jahi //6//
(AVŚ_10,1.7a) yas tvovāca parehīti pratikūlam udāyyam /
(AVŚ_10,1.7c) taṃ kṛtye 'bhinivartasva māsmān icho anāgasaḥ //7//
(AVŚ_10,1.8a) yas te parūṃṣi saṃdadhau rathasyeva rbhur dhiyā /
(AVŚ_10,1.8c) taṃ gacha tatra te 'yanam ajñātas te 'yaṃ janaḥ //8//
(AVŚ_10,1.9a) ye tvā kṛtvālebhire vidvalā abhicāriṇaḥ /
(AVŚ_10,1.9c) śaṃbhv idaṃ kṛtyādūṣaṇaṃ prativartma punaḥsaraṃ tena tvā snapayāmasi //9//
(AVŚ_10,1.10a) yad durbhagāṃ prasnapitāṃ mṛtavatsām upeyima /
(AVŚ_10,1.10c) apaitu sarvaṃ mat pāpaṃ draviṇaṃ mopa tiṣṭhatu //10// {1}
(AVŚ_10,1.11a) yat te pitṛbhyo dadato yajñe vā nāma jagṛhuḥ /
(AVŚ_10,1.11c) saṃdeśyāt sarvasmāt pāpād imā muñcantu tvauṣadhīḥ //11//
(AVŚ_10,1.12a) devainasāt pitryān nāmagrāhāt saṃdeśyād abhiniṣkṛtāt /
(AVŚ_10,1.12c) muñcantu tvā vīrudho vīryeṇa brahmaṇā ṛgbhiḥ payasā ṛṣīṇām //12//
(AVŚ_10,1.13a) yathā vātaś cyāvayati bhūmyā reṇum antarikṣāc cābhram /
(AVŚ_10,1.13c) evā mat sarvaṃ durbhūtaṃ brahmanuttam apāyati //13//
(AVŚ_10,1.14a) apa krāma nānadatī vinaddhā gardabhīva /
(AVŚ_10,1.14c) kartṝn nakṣasveto nuttā brahmaṇā vīryāvatā //14//
(AVŚ_10,1.15a) ayaṃ panthāḥ kṛtyeti tvā nayāmo 'bhiprahitāṃ prati tvā pra hiṇmaḥ /
(AVŚ_10,1.15c) tenābhi yāhi bhañjaty anasvatīva vāhinī viśvarūpā kurūtinī //15//
(AVŚ_10,1.16a) parāk te jyotir apathaṃ te arvāg anyatrāsmad ayanā kṛṇuṣva /
(AVŚ_10,1.16c) pareṇehi navatiṃ nāvyā ati durgāḥ srotyā mā kṣaṇiṣṭhāḥ parehi //16//
(AVŚ_10,1.17a) vāta iva vṛkṣān ni mṛṇīhi pādaya mā gām aśvaṃ puruṣam uc chiṣa eṣām /
(AVŚ_10,1.17c) kartṝn nivṛtyetaḥ kṛtye 'prajāstvāya bodhaya //17//
(AVŚ_10,1.18a) yāṃ te barhiṣi yāṃ śmaśāne kṣetre kṛtyāṃ valagaṃ vā nicakhnuḥ /
(AVŚ_10,1.18c) agnau vā tvā gārhapatye 'bhiceruḥ pākaṃ santaṃ dhīratarā anāgasam //18//
(AVŚ_10,1.19a) upāhṛtam anubuddhaṃ nikhātaṃ vairaṃ tsāry anv avidāma kartram /
(AVŚ_10,1.19c) tad etu yata ābhṛtaṃ tatrāśva iva vi vartatāṃ hantu kṛtyākṛtaḥ prajām //19//
(AVŚ_10,1.20a) svāyasā asayaḥ santi no gṛhe vidmā te kṛtye yatidhā parūṃṣi /
(AVŚ_10,1.20c) ut tiṣṭhaiva parehīto 'jñāte kim ihechasi //20// {2}
(AVŚ_10,1.21a) grīvās te kṛtye pādau cāpi kartsyāmi nir drava /
(AVŚ_10,1.21c) indrāgnī asmān rakṣatāṃ yau prajānāṃ prajāvatī //21//
(AVŚ_10,1.22a) somo rājādhipā mṛḍitā ca bhūtasya naḥ patayo mṛḍayantu //22//
(AVŚ_10,1.23a) bhavāśarvāv asyatāṃ pāpakṛte kṛtyākṛte /
(AVŚ_10,1.23c) duṣkṛte vidyutaṃ devahetim //23//
(AVŚ_10,1.24a) yady eyatha dvipadī catuṣpadī kṛtyākṛtā saṃbhṛtā viśvarūpā /
(AVŚ_10,1.24c) seto 'ṣṭāpadī bhūtvā punaḥ parehi duchune //24//
(AVŚ_10,1.25a) abhyaktāktā svaraṃkṛtā sarvaṃ bharantī duritaṃ parehi /
(AVŚ_10,1.25c) jānīhi kṛtye kartāraṃ duhiteva pitaraṃ svam //25//
(AVŚ_10,1.26a) parehi kṛtye mā tiṣṭho viddhasyeva padaṃ naya /
(AVŚ_10,1.26c) mṛgaḥ sa mṛgayus tvaṃ na tvā nikartum arhati //26//
(AVŚ_10,1.27a) uta hanti pūrvāsinaṃ pratyādāyāpara iṣvā /
(AVŚ_10,1.27c) uta pūrvasya nighnato ni hanty aparaḥ prati //27//
(AVŚ_10,1.28a) etad dhi śṛṇu me vaco 'thehi yata eyatha /
(AVŚ_10,1.28c) yas tvā cakāra taṃ prati //28//
(AVŚ_10,1.29a) anāgohatyā vai bhīmā kṛtye mā no gām aśvaṃ puruṣaṃ vadhīḥ /
(AVŚ_10,1.29c) yatrayatrāsi nihitā tatas tvot thāpayāmasi parṇāl laghīyasī bhava //29//
(AVŚ_10,1.30a) yadi stha tamasāvṛtā jālenabhihitā iva /
(AVŚ_10,1.30c) sarvāḥ saṃlupyetaḥ kṛtyāḥ punaḥ kartre pra hiṇmasi //30//
(AVŚ_10,1.31a) kṛtyākṛto valagino 'bhiniṣkāriṇaḥ prajām /
(AVŚ_10,1.31c) mṛṇīhi kṛtye moc chiṣo 'mūn kṛtyākṛto jahi //31//
(AVŚ_10,1.32a) yathā sūryo mucyate tamasas pari rātriṃ jahāty uṣasaśca ketūn /
(AVŚ_10,1.32c) evāhaṃ sarvaṃ durbhūtaṃ kartraṃ kṛtyākṛtā kṛtaṃ hastīva rajo duritaṃ jahāmi //32// {3}
(AVŚ_10,2.1a) kena pārṣṇī ābhṛte pūruṣasya kena māṃsaṃ saṃbhṛtaṃ kena gulphau /
(AVŚ_10,2.1c) kenāṅgulīḥ peśanīḥ kena khāni kenocchlaṅkhau madhyataḥ kaḥ pratiṣṭhām //1//
(AVŚ_10,2.2a) kasmān nu gulphāv adharāv akṛṇvann aṣṭhīvantāv uttarau puruṣasya /
(AVŚ_10,2.2c) jaṅghe nirṛtya ny adadhuḥ kva svij jānunoḥ saṃdhī ka u tac ciketa //2//
(AVŚ_10,2.3a) catuṣṭayaṃ yujate saṃhitāntaṃ jānubhyām ūrdhvaṃ śithiraṃ kabandham /
(AVŚ_10,2.3c) śroṇī yad ūrū ka u taj jajāna yābhyāṃ kusindhaṃ sudṛḍhaṃ babhūva //3//
(AVŚ_10,2.4a) kati devāḥ katame ta āsan ya uro grīvāś cikyuḥ puruṣasya /
(AVŚ_10,2.4c) kati stanau vy adadhuḥ kaḥ kaphodau kati skandhān kati pṛṣṭīr acinvan //4//
(AVŚ_10,2.5a) ko asya bāhū sam abharad vīryāṃ karavād iti /
(AVŚ_10,2.5c) aṃsau ko asya tad devaḥ kusindhe adhy ā dadhau //5//
(AVŚ_10,2.6a) kaḥ sapta khāni vi tatarda śīrṣaṇi karṇāv imau nāsike cakṣaṇī mukham /
(AVŚ_10,2.6c) yeṣāṃ purutrā vijayasya mahnani catuṣpādo dvipado yanti yāmam //6//
(AVŚ_10,2.7a) hanvor hi jihvām adadhāt purūcīm adhā mahīm adhi śiśrāya vācam /
(AVŚ_10,2.7c) sa ā varīvarti bhuvaneṣv antar apo vasānaḥ ka u tac ciketa //7//
(AVŚ_10,2.8a) mastiṣkam asya yatamo lalātaṃ kakāṭikāṃ prathamo yaḥ kapālam /
(AVŚ_10,2.8c) citvā cityaṃ hanvoḥ pūruṣasya divaṃ ruroha katamaḥ sa devaḥ //8//
(AVŚ_10,2.9a) priyāpriyāṇi bahulā svapnaṃ saṃbādhatandyaḥ /
(AVŚ_10,2.9c) ānandān ugro nandāṃś ca kasmād vahati pūruṣaḥ //9//
(AVŚ_10,2.10a) ārtir avartir nirṛtiḥ kuto nu puruṣe 'matiḥ /
(AVŚ_10,2.10c) rāddhiḥ samṛddhir avyṛddhir matir uditayaḥ kutaḥ //10// {4}
(AVŚ_10,2.11a) ko asminn āpo vy adadhāt viṣūvṛtaḥ purūvṛtaḥ sindhusṛtyāya jātāḥ /
(AVŚ_10,2.11c) tīvrā aruṇā lohinīs tāmradhūmrā ūrdhvā avācīḥ puruṣe tiraścīḥ //11//
(AVŚ_10,2.12a) ko asmin rūpam adadhāt ko mahmānaṃ ca nāma ca /
(AVŚ_10,2.12c) gātuṃ ko asmin kaḥ ketuṃ kaś caritrāni puruṣe //12//
(AVŚ_10,2.13a) ko asmin prāṇaṃ avayat ko apānaṃ vyānam u /
(AVŚ_10,2.13c) samānam asmin ko devo 'dhi śiśrāya puruṣe //13//
(AVŚ_10,2.14a) ko asmin yajñam adadhād eko devo 'dhi puruṣe /
(AVŚ_10,2.14c) ko asmint satyaṃ ko 'nṛtaṃ kuto mṛtyuḥ kuto 'mṛtam //14//
(AVŚ_10,2.15a) ko asmai vāsaḥ pary adadhāt ko asyāyur akalpayat /
(AVŚ_10,2.15c) balaṃ ko asmai prāyachat ko asyākalpayaj javam //15//
(AVŚ_10,2.16a) kenāpo anv atanuta kenāhar akarod ruce /
(AVŚ_10,2.16c) uṣasaṃ kenānv ainddha kena sāyaṃbhavaṃ dade //16//
(AVŚ_10,2.17a) ko asmin reto ny adadhāt tantur ā tāyatām iti /
(AVŚ_10,2.17c) medhāṃ ko asminn adhy auhat ko bāṇaṃ ko nṛto dadhau //17//
(AVŚ_10,2.18a) kenemāṃ bhūmim aurṇot kena pary abhavad divam /
(AVŚ_10,2.18c) kenābhi mahnā parvatān kena karmāṇi puruṣaḥ //18//
(AVŚ_10,2.19a) kena parjanyam anv eti kena somaṃ vicakṣaṇam /
(AVŚ_10,2.19c) kena yajñam ca śraddhāṃ ca kenāsmin nihitaṃ manaḥ //19//
(AVŚ_10,2.20a) kena śrotriyam āpnoti kenemaṃ parameṣṭhinam /
(AVŚ_10,2.20c) kenemam agniṃ pūruṣaḥ kena saṃvatsaraṃ mame //20// {5}
(AVŚ_10,2.21a) brahma śrotriyam āpnoti brahmemaṃ parameṣṭhinam /
(AVŚ_10,2.21c) brahmemam agniṃ pūruṣo brahma saṃvatsaraṃ mame //21//
(AVŚ_10,2.22a) kena devāṃ anu kṣiyati kena daivajanīr viśaḥ /
(AVŚ_10,2.22c) kenedam anyan nakṣatraṃ kena sat kṣatram ucyate //22//
(AVŚ_10,2.23a) brahma devāṃ anu kṣiyati brahma daivajanīr viśaḥ /
(AVŚ_10,2.23c) brahmedam anyan nakṣatraṃ brahma sat kṣatram ucyate //23//
(AVŚ_10,2.24a) keneyaṃ bhūmir vihitā kena dyaur uttarā hitā /
(AVŚ_10,2.24c) kenedam ūrdhvaṃ tiryak cāntarikṣam vyaco hitam //24//
(AVŚ_10,2.25a) brahmaṇā bhūmir vihitā brahma dyaur uttarā hitā /
(AVŚ_10,2.25c) brahmedam ūrdhvaṃ tiryak cāntarikṣaṃ vyaco hitam //25//
(AVŚ_10,2.26a) mūrdhānam asya saṃsīvyātharvā hṛdayaṃ ca yat /
(AVŚ_10,2.26c) mastiṣkād ūrdhvaḥ prairayat pavamāno 'dhi śīrṣataḥ //26//
(AVŚ_10,2.27a) tad vā atharvaṇaḥ śiro devakośaḥ samubjitaḥ /
(AVŚ_10,2.27c) tat prāṇo abhi rakṣati śiro annam atho manaḥ //27//
(AVŚ_10,2.28a) ūrdhvo nu sṛṣṭā3s tiryaṅ nu sṛṣṭā3s sarvā diśaḥ puruṣa ā babhūvā3ṃ /
(AVŚ_10,2.28c) puraṃ yo brahmaṇo veda yasyāḥ puruṣa ucyate //28//
(AVŚ_10,2.29a) yo vai tāṃ brahmaṇo vedāmṛtenāvṛtāṃ puram /
(AVŚ_10,2.29c) tasmai brahma ca brāhmāś ca cakṣuḥ prāṇaṃ prajāṃ daduḥ //29//
(AVŚ_10,2.30a) na vai tam cakṣur jahāti na prāṇo jarasaḥ purā /
(AVŚ_10,2.30c) puraṃ yo brahmaṇo veda yasyāḥ puruṣa ucyate //30//
(AVŚ_10,2.31a) aṣṭācakrā navadvārā devānāṃ pūr ayodhyā /
(AVŚ_10,2.31c) tasyāṃ hiraṇyayaḥ kośaḥ svargo jyotiṣāvṛtaḥ //31//
(AVŚ_10,2.32a) tasmin hiraṇyaye kośe tryare tripratiṣṭhite /
(AVŚ_10,2.32c) tasmin yad yakṣam ātmanvat tad vai brahmavido viduḥ //32//
(AVŚ_10,2.33a) prabhrājamānāṃ hariṇīṃ yaśasā saṃparīvṛtām /
(AVŚ_10,2.33c) puraṃ hiraṇyayīṃ brahmā viveśāparājitām //33// {6}
(AVŚ_10,3.1a) ayaṃ me varaṇo maṇiḥ sapatnakṣayaṇo vṛṣā /
(AVŚ_10,3.1c) tenā rabhasva tvaṃ śatrūn pra mṛṇīhi durasyataḥ //1//
(AVŚ_10,3.2a) praiṇān chṛṇīhi pra mṛṇā rabhasva maṇis te astu puraetā purastāt /
(AVŚ_10,3.2c) avārayanta varaṇena devā abhyācāram asurāṇāṃ śvaḥśvaḥ //2//
(AVŚ_10,3.3a) ayaṃ maṇir varaṇo viśvabheṣajaḥ sahasrākṣo harito hiraṇyayaḥ /
(AVŚ_10,3.3c) sa te śatrūn adharān pādayāti pūrvas tān dabhnuhi ye tvā dviṣanti //3//
(AVŚ_10,3.4a) ayaṃ te kṛtyāṃ vitatām pauruṣeyād ayaṃ bhayāt /
(AVŚ_10,3.4c) ayaṃ tvā sarvasmāt pāpād varaṇo vārayiṣyate //4//
(AVŚ_10,3.5a) varaṇo vārayātā ayaṃ devo vanaspatiḥ /
(AVŚ_10,3.5c) yakṣmo yo asminn āviṣṭas tam u devā avīvaran //5//
(AVŚ_10,3.6a) svapnaṃ suptvā yadi paśyāsi pāpaṃ mṛgaḥ sṛtiṃ yati dhāvād ajuṣṭām /
(AVŚ_10,3.6c) parikṣavāc chakuneḥ pāpavādād ayaṃ maṇir varaṇo vārayiṣyate //6//
(AVŚ_10,3.7a) arātyās tvā nirṛtyā abhicārād atho bhayāt /
(AVŚ_10,3.7c) mṛtyor ojīyaso vadhād varaṇo vārayiṣyate //7//
(AVŚ_10,3.8a) yan me mātā yan me pitā bhrātaro yac ca me svā yad enaś cakṛmā vayam /
(AVŚ_10,3.8c) tato no vārayiṣyate 'yaṃ devo vanaspatiḥ //8//
(AVŚ_10,3.9a) varaṇena pravyathitā bhrātṛvyā me sabandhavaḥ /
(AVŚ_10,3.9c) asūrtaṃ rajo apy agus te yantv adhamaṃ tamaḥ //9//
(AVŚ_10,3.10a) ariṣṭo 'ham ariṣṭagur āyuṣmānt sarvapūruṣaḥ /
(AVŚ_10,3.10c) tam māyaṃ varaṇo maṇiḥ pari pātu diśodiśaḥ //10// {7}
(AVŚ_10,3.11a) ayaṃ me varaṇa urasi rājā devo vanaspatiḥ /
(AVŚ_10,3.11c) sa me śatrūn vi bādhatām indro dasyūn ivāsurān //11//
(AVŚ_10,3.12a) imaṃ bibharmi varaṇam āyuṣmān chataśāradaḥ /
(AVŚ_10,3.12c) sa me rāṣṭraṃ ca kṣatraṃ ca paśūn ojaś ca me dadhat //12//
(AVŚ_10,3.13a) yathā vāto vanaspatīn vṛkṣān bhanakty ojasā /
(AVŚ_10,3.13c) evā sapatnān me bhaṅgdhi pūrvān jātāṃ utāparān varaṇas tvābhi rakṣatu //13//
(AVŚ_10,3.14a) yathā vātaś cāgniś ca vṛkṣān psāto vanaspatīn /
(AVŚ_10,3.14c) evā sapatnān me psāhi pūrvān jātāṃ utāparān varaṇas tvābhi rakṣatu //14//
(AVŚ_10,3.15a) yathā vātena prakṣīṇā vṛkṣāḥ śere nyarpitāḥ /
(AVŚ_10,3.15c) evā sapatnāṃs tvaṃ mama pra kṣiṇīhi ny arpaya /
(AVŚ_10,3.15e) pūrvān jātāṃ utāparān varaṇas tvābhi rakṣatu //15//
(AVŚ_10,3.16a) tāṃs tvaṃ pra chinddhi varaṇa purā diṣṭāt purāyuṣaḥ /
(AVŚ_10,3.16c) ya enaṃ paśuṣu dipsanti ye cāsya rāṣṭradipsavaḥ //16//
(AVŚ_10,3.17a) yathā sūryo atibhāti yathāsmin teja āhitam /
(AVŚ_10,3.17c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.17e) tejasā mā sam ukṣatu yaśasā sam anaktu mā //17//
(AVŚ_10,3.18a) yathā yaśaś candramasy āditye ca nṛcakṣasi /
(AVŚ_10,3.18c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.18e) tejasā mā sam ukṣatu yaśasā sam anaktu mā //18//
(AVŚ_10,3.19a) yathā yaśaḥ pṛthivyāṃ yathāsmin jātavedasi /
(AVŚ_10,3.19c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.19e) tejasā mā sam ukṣatu yaśasā sam anaktu mā //19//
(AVŚ_10,3.20a) yathā yaśaḥ kanyāyāṃ yathāsmint saṃbhṛte rathe /
(AVŚ_10,3.20c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.20e) tejasā mā sam ukṣatu yaśasā sam anaktu mā //20// {8}
(AVŚ_10,3.21a) yathā yaśaḥ somapīthe madhuparke yathā yaśaḥ /
(AVŚ_10,3.21c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.21e) tejasā mā sam ukṣatu yaśasā sam anaktu mā //21//
(AVŚ_10,3.22a) yathā yaśo 'gnihotre vaṣaṭkāre yathā yaśaḥ /
(AVŚ_10,3.22c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.22e) tejasā mā sam ukṣatu yaśasā sam anaktu mā //22//
(AVŚ_10,3.23a) yathā yaśo yajamāne yathāsmin yajña āhitam /
(AVŚ_10,3.23c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.23e) tejasā mā sam ukṣatu yaśasā sam anaktu mā //23//
(AVŚ_10,3.24a) yathā yaśaḥ prajāpatau yathāsmin parameṣṭhini /
(AVŚ_10,3.24c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.24e) tejasā mā sam ukṣatu yaśasā sam anaktu mā //24//
(AVŚ_10,3.25a) yathā deveṣv amṛtaṃ yathaiṣu satyam āhitam /
(AVŚ_10,3.25c) evā me varaṇo maṇiḥ kīrtiṃ bhūtiṃ ni yachatu /
(AVŚ_10,3.25e) tejasā mā sam ukṣatu yaśasā sam anaktu mā //25// {9}
(AVŚ_10,4.1a) indrasya prathamo ratho devānām aparo ratho varuṇasya tṛtīya it /
(AVŚ_10,4.1c) ahīnām apamā ratha sthānum ārad athārṣat //1//
(AVŚ_10,4.2a) darbhaḥ śocis tarūṇakam aśvasya vāraḥ paruṣasya vāraḥ /
(AVŚ_10,4.2c) rathasya bandhuram //2//
(AVŚ_10,4.3a) ava śveta padā jahi pūrveṇa cāpareṇa ca /
(AVŚ_10,4.3c) udaplutam iva dārv ahīnām arasaṃ viṣaṃ vār ugram //3//
(AVŚ_10,4.4a) araṃghuṣo nimajyonmaja punar abravīt /
(AVŚ_10,4.4c) udaplutam iva dārv ahīnām arasaṃ viṣaṃ vār ugram //4//
(AVŚ_10,4.5a) paidvo hanti kasarṇīlaṃ paidvaḥ śvitram utāsitam /
(AVŚ_10,4.5c) paidvo ratharvyāḥ śiraḥ saṃ bibheda pṛdākvāḥ //5//
(AVŚ_10,4.6a) paidva prehi prathamo 'nu tvā vayam emasi /
(AVŚ_10,4.6c) ahīn vy asyatāt patho yena smā vayam emasi //6//
(AVŚ_10,4.7a) idaṃ paidvo ajāyatedam asya parāyaṇam /
(AVŚ_10,4.7c) imāny arvataḥ padāhighnyo vājinīvataḥ //7//
(AVŚ_10,4.8a) saṃyataṃ na vi ṣparad vyāttaṃ na saṃ yamat /
(AVŚ_10,4.8c) asmin kṣetre dvāv ahī strī ca pumāṃś ca tāv ubhāv arasā //8//
(AVŚ_10,4.9a) arasāsa ihāhayo ye anti ye ca dūrake /
(AVŚ_10,4.9c) ghanena hanmi vṛścikam ahiṃ daṇḍenāgatam //9//
(AVŚ_10,4.10a) aghāśvasyedaṃ bheṣajam ubhayo svajasya ca /
(AVŚ_10,4.10c) indro me 'him aghāyantam ahiṃ paidvo arandhayat //10// {10}
(AVŚ_10,4.11a) paidvasya manmahe vayaṃ sthirasya sthiradhāmnaḥ /
(AVŚ_10,4.11c) ime paścā pṛdākavaḥ pradīdhyata āsate //11//
(AVŚ_10,4.12a) naṣṭāsavo naṣṭaviṣā hatā indreṇa vajriṇā /
(AVŚ_10,4.12c) jaghānendro jaghnimā vayam //12//
(AVŚ_10,4.13a) hatās tiraścirājayo nipiṣṭāsaḥ pṛdākavaḥ /
(AVŚ_10,4.13c) darviṃ karikrataṃ śvitraṃ darbheṣv asitaṃ jahi //13//
(AVŚ_10,4.14a) kairātikā kumārikā sakā khanati bheṣajam /
(AVŚ_10,4.14c) hiraṇyayībhir abhribhir girīnām upa sānuṣu //14//
(AVŚ_10,4.15a) āyam agan yuvā bhiṣak pṛśnihāparājitaḥ /
(AVŚ_10,4.15c) sa vai svajasya jambhana ubhayor vṛścikasya ca //15//
(AVŚ_10,4.16a) indro me 'him arandhayan mitraś ca varuṇaś ca /
(AVŚ_10,4.16c) vātāparjanyobhā //16//
(AVŚ_10,4.17a) indro me 'him arandhayat pṛdākuṃ ca pṛdākvam /
(AVŚ_10,4.17c) svajaṃ tiraścirājiṃ kasarṇīlaṃ daśonasim //17//
(AVŚ_10,4.18a) indro jaghāna prathamaṃ janitāram ahe tava /
(AVŚ_10,4.18c) teṣām u tṛhyamāṇānāṃ kaḥ svit teṣām asad rasaḥ //18//
(AVŚ_10,4.19a) saṃ hi śīrṣāṇy agrabhaṃ pauñjiṣṭha iva karvaram /
(AVŚ_10,4.19c) sindhor madhyaṃ paretya vy anijam aher viṣam //19//
(AVŚ_10,4.20a) ahīnāṃ sarveṣāṃ viṣaṃ parā vahantu sindhavaḥ /
(AVŚ_10,4.20c) hatās tiraścirājayo nipiṣṭāsaḥ pṛdākavaḥ //20// {11}
(AVŚ_10,4.21a) oṣadhīnām ahaṃ vṛṇa urvarīr iva sādhuyā /
(AVŚ_10,4.21c) nayāmy arvatīr ivāhe niraitu viṣam //21//
(AVŚ_10,4.22a) yad agnau sūrye viṣaṃ pṛthivyām oṣadhīṣu yat /
(AVŚ_10,4.22c) kāndāviṣaṃ kanaknakaṃ niraitv aitu te viṣam //22//
(AVŚ_10,4.23a) ye agnijā oṣadhijā ahīnāṃ ye apsujā vidyuta ābabhūvuḥ /
(AVŚ_10,4.23c) yeṣāṃ jātāni bahudhā mahānti tebhyaḥ sarpebhyo namasā vidhema //23//
(AVŚ_10,4.24a) taudī nāmāsi kanyā ghṛtācī nāma vā asi /
(AVŚ_10,4.24c) adhaspadena te padam ā dade viṣadūṣaṇam //24//
(AVŚ_10,4.25a) aṅgādaṅgāt pra cyāvaya hṛdayam pari varjaya /
(AVŚ_10,4.25c) adhā viṣasya yat tejo 'vācīnaṃ tad etu te //25//
(AVŚ_10,4.26a) āre abhūd viṣam araud viṣe viṣam aprāg api /
(AVŚ_10,4.26c) agnir viṣam aher nir adhāt somo nir aṇayīt /
(AVŚ_10,4.26e) daṃṣṭāram anv agād viṣam ahir amṛta //26// {12}
(AVŚ_10,5.1a) indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha /
(AVŚ_10,5.1c) jiṣṇave yogāya brahmayogair vo yunajmi //1//
(AVŚ_10,5.2a) indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha /
(AVŚ_10,5.2c) jiṣṇave yogāya kṣatrayogair vo yunajmi //2//
(AVŚ_10,5.3a) indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha /
(AVŚ_10,5.3c) jiṣṇave yogāyendrayogair vo yunajmi //3//
(AVŚ_10,5.4a) indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha /
(AVŚ_10,5.4c) jiṣṇave yogāya somayogair vo yunajmi //4//
(AVŚ_10,5.5a) indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha /
(AVŚ_10,5.5c) jiṣṇave yogāyāpsuyogair vo yunajmi //5//
(AVŚ_10,5.6a) indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha /
(AVŚ_10,5.6c) jiṣṇave yogāya viśvāni mā bhūtāny upa tiṣṭhantu yuktā ma āpa stha //6//
(AVŚ_10,5.7a) agner bhāga stha apāṃ śukram āpo devīr varco asmāsu dhatta /
(AVŚ_10,5.7c) prajāpater vo dhāmnāsmai lokāya sādaye //7//
(AVŚ_10,5.8a) indrasya bhāga stha apāṃ śukram āpo devīr varco asmāsu dhatta /
(AVŚ_10,5.8c) prajāpater vo dhāmnāsmai lokāya sādaye //8//
(AVŚ_10,5.9a) somasya bhāga stha apāṃ śukram āpo devīr varco asmāsu dhatta /
(AVŚ_10,5.9c) prajāpater vo dhāmnāsmai lokāya sādaye //9//
(AVŚ_10,5.10a) varuṇasya bhāga stha apāṃ śukram āpo devīr varco asmāsu dhatta /
(AVŚ_10,5.10c) prajāpater vo dhāmnāsmai lokāya sādaye //10// {13}
(AVŚ_10,5.11a) mitrāvaruṇayor bhāga stha apāṃ śukram āpo devīr varco asmāsu dhatta /
(AVŚ_10,5.11c) prajāpater vo dhāmnāsmai lokāya sādaye //11//
(AVŚ_10,5.12a) yamasya bhāga stha apām śukram āpo devīr varco asmāsu dhatta /
(AVŚ_10,5.12c) prajāpater vo dhāmnāsmai lokāya sādaye //12//
(AVŚ_10,5.13a) pitṝṇāṃ bhāga stha apāṃ śukram āpo devīr varco asmāsu dhatta /
(AVŚ_10,5.13c) prajāpater vo dhāmnāsmai lokāya sādaye //13//
(AVŚ_10,5.14a) devasya savitur bhāga stha apāṃ śukram āpo devīr varco asmāsu dhatta /
(AVŚ_10,5.14c) prajāpater vo dhāmnāsmai lokāya sādaye //14//
(AVŚ_10,5.15a) yo va āpo 'pāṃ bhāgo 'psv antar yajuṣyo devayajanaḥ /
(AVŚ_10,5.15c) idaṃ tam ati sṛjāmi taṃ mābhyavanikṣi /
(AVŚ_10,5.15e) tena tam abhyatisṛjāmo yo 'smān dveṣṭi yaṃ vayaṃ dviṣmaḥ /
(AVŚ_10,5.15g) taṃ vadheyaṃ taṃ stṛṣīyānena brahmaṇānena karmaṇānayā menyā // 15 //
(AVŚ_10,5.16a) yo va āpo 'pām ūrmir apsv antar yajuṣyo devayajanaḥ /
(AVŚ_10,5.16c) idaṃ tam ati sṛjāmi taṃ mābhyavanikṣi /
(AVŚ_10,5.16e) tena tam abhyatisṛjāmo yo 'smān dveṣṭi yaṃ vayaṃ dviṣmaḥ /
(AVŚ_10,5.16g) taṃ vadheyaṃ taṃ stṛṣīyānena brahmaṇānena karmaṇānayā menyā // 16 //
(AVŚ_10,5.17a) yo va āpo 'pām vatso 'psv antar yajuṣyo devayajanaḥ /
(AVŚ_10,5.17c) idaṃ tam ati sṛjāmi taṃ mābhyavanikṣi /
(AVŚ_10,5.17e) tena tam abhyatisṛjāmo yo 'smān dveṣṭi yaṃ vayaṃ dviṣmaḥ /
(AVŚ_10,5.17g) taṃ vadheyaṃ taṃ stṛṣīyānena brahmaṇānena karmaṇānayā menyā // 17 //
(AVŚ_10,5.18a) yo va āpo 'pāṃ vṛṣabho 'psv antar yajuṣyo devayajanaḥ //
(AVŚ_10,5.18c) idaṃ tam ati sṛjāmi taṃ mābhyavanikṣi /
(AVŚ_10,5.18e) tena tam abhyatisṛjāmo yo 'smān dveṣṭi yaṃ vayaṃ dviṣmaḥ //
(AVŚ_10,5.18g) taṃ vadheyaṃ taṃ stṛṣīyānena brahmaṇānena karmaṇānayā menyā // 18 //
(AVŚ_10,5.19a) yo va āpo 'pāṃ hiraṇyagarbho 'psv antar yajuṣyo devayajanaḥ /
(AVŚ_10,5.19c) idaṃ tam ati sṛjāmi taṃ mābhyavanikṣi /
(AVŚ_10,5.19e) tena tam abhyatisṛjāmo yo 'smān dveṣṭi yaṃ vayaṃ dviṣmaḥ /
(AVŚ_10,5.19g) taṃ vadheyaṃ taṃ stṛṣīyānena brahmaṇānena karmaṇānayā menyā // 19 //
(AVŚ_10,5.20a) yo va āpo 'pāṃ aśmā pṛśnir divyo 'psv antar yajuṣyo devayajanaḥ /
(AVŚ_10,5.20c) idaṃ tam ati sṛjāmi taṃ mābhyavanikṣi /
(AVŚ_10,5.20e) tena tam abhyatisṛjāmo yo 'smān dveṣṭi yaṃ vayaṃ dviṣmaḥ /
(AVŚ_10,5.20g) taṃ vadheyaṃ taṃ stṛṣīyānena brahmaṇānena karmaṇānayā menyā // 20 //
(AVŚ_10,5.21a) yo va āpo 'pāṃ agnayo 'psv antar yajuṣyo devayajanaḥ /
(AVŚ_10,5.21c) idaṃ tam ati sṛjāmi taṃ mābhyavanikṣi /
(AVŚ_10,5.21e) tena tam abhyatisṛjāmo yo 'smān dveṣṭi yaṃ vayaṃ dviṣmaḥ /
(AVŚ_10,5.21g) taṃ vadheyaṃ taṃ stṛṣīyānena brahmaṇānena karmaṇānayā menyā // 21 //
(AVŚ_10,5.22a) yad arvācīnaṃ traihāyaṇād anṛtaṃ kiṃ codima /
(AVŚ_10,5.22c) āpo mā tasmāt sarvasmād duritāt pāntv aṃhasaḥ //22//
(AVŚ_10,5.23a) samudraṃ vaḥ pra hiṇomi svāṃ yonim apītana /
(AVŚ_10,5.23c) ariṣṭāḥ sarvahāyaso mā ca naḥ kiṃ canāmamat //23//
(AVŚ_10,5.24a) ariprā āpo apa ripram asmat /
(AVŚ_10,5.24c) prāsmad eno duritaṃ supratīkāḥ pra duṣvapnyam pra malaṃ vahantu //24//
(AVŚ_10,5.25a) viṣṇoḥ kramo 'si sapatnahā pṛthivīsaṃśito 'gnitejāḥ /
(AVŚ_10,5.25c) pṛthivīm anu vi krame 'haṃ pṛthivyās taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.25e) sa mā jīvīt taṃ prāno jahātu //25//
(AVŚ_10,5.26a) viṣṇoḥ kramo 'si sapatnahāntarikṣasaṃśito vāyutejāḥ /
(AVŚ_10,5.26c) antarikṣam anu vi krame 'haṃ antarikṣāt taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.26e) sa mā jīvīt taṃ prāno jahātu //26//
(AVŚ_10,5.27a) viṣṇoḥ kramo 'si sapatnahā dyausaṃśitaḥ sūryatejāḥ /
(AVŚ_10,5.27c) divam anu vi krame 'haṃ divas taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.27e) sa mā jivīt taṃ prāno jahātu //27//
(AVŚ_10,5.28a) viṣṇoḥ kramo 'si sapatnahā diksaṃśito manastejāḥ /
(AVŚ_10,5.28c) diśo anu vi krame 'haṃ digbhyas taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.28e) sa mā jīvīt taṃ prāno jahātu //28//
(AVŚ_10,5.29a) viṣṇoḥ kramo 'si sapatnahāśāsaṃśito vātatejāḥ /
(AVŚ_10,5.29c) āśā anu vi krame 'haṃ āśābhyas taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.29e) sa mā jīvīt taṃ prāno jahātu //29//
(AVŚ_10,5.30a) viṣṇoḥ kramo 'si sapatnahā ṛksaṃśito sāmatejāḥ /
(AVŚ_10,5.30c) ṛco 'nu vi krame 'haṃ ṛgbhyas taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.30e) sa mā jīvīt taṃ prāno jahātu //30// {15}
(AVŚ_10,5.31a) viṣṇoḥ kramo 'si sapatnahā yajñasaṃśito brahmatejāḥ /
(AVŚ_10,5.31c) yajñam anu vi krame 'haṃ yajñāt taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.31e) sa mā jīvīt taṃ prāno jahātu //31//
(AVŚ_10,5.32a) viṣṇoḥ kramo 'si sapatnahauṣadhīsaṃśito somatejāḥ /
(AVŚ_10,5.32c) oṣadhīr anu vi krame 'haṃ oṣadhībhyas taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.32e) sa mā jīvīt taṃ prāno jahātu //32//
(AVŚ_10,5.33a) viṣṇoḥ kramo 'si sapatnahāpsusaṃśito varuṇatejāḥ /
(AVŚ_10,5.33c) apo 'nu vi krame 'haṃ adbhyas taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.33e) sa mā jīvīt taṃ prāno jahātu //33//
(AVŚ_10,5.34a) viṣṇoḥ kramo 'si sapatnahā kṛṣisaṃśito 'nnatejāḥ /
(AVŚ_10,5.34c) kṛṣim anu vi krame 'haṃ kṛṣyās taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.34e) sa mā jīvīt taṃ prāno jahātu //34//
(AVŚ_10,5.35a) visṇoḥ kramo 'si sapatnahā prāṇasaṃśitaḥ puruṣatejāḥ /
(AVŚ_10,5.35c) prāṇam anu vi krame 'haṃ prāṇāt taṃ nir bhajāmo yo 'smān dveṣṭi yaṃ vayaṃ dviṣmaḥ /
(AVŚ_10,5.35e) sa mā jīvīt taṃ prāno jahātu //35//
(AVŚ_10,5.36a) jitam asmākam udbhinnam asmākam abhy aṣṭhāṃ viśvāḥ pṛtanā arātīḥ /
(AVŚ_10,5.36c) idam aham āmuṣyāyaṇasyāmuṣyāḥ putrasya varcas tejaḥ prāṇam āyur ni veṣṭayāmīdam enam adharāñcaṃ pādayāmi //36//
(AVŚ_10,5.37a) sūryasyāvṛtam anvāvarte dakṣiṇām anv āvṛtam /
(AVŚ_10,5.37c) sā me draviṇaṃ yachatu sā me brāhmaṇavarcasam //37//
(AVŚ_10,5.38a) diśo jyotiṣmatīr abhyāvarte /
(AVŚ_10,5.38c) tā me draviṇaṃ yachantu tā me brāhmaṇavarcasam //38//
(AVŚ_10,5.39a) saptaṛṣīn abhyāvarte /
(AVŚ_10,5.39c) te me draviṇaṃ yachantu te me brāhmaṇavarcasam //39//
(AVŚ_10,5.40a) brahmābhyāvarte /
(AVŚ_10,5.40c) tan me draviṇaṃ yachantu tan me brāhmaṇavarcasam //40// {16}
(AVŚ_10,5.41a) brāhmaṇāṃ abhyāvarte /
(AVŚ_10,5.41c) te me draviṇaṃ yachantu te me brāhmaṇavarcasam //41//
(AVŚ_10,5.42a) yam vayaṃ mṛgayāmahe taṃ vadhai stṛṇavāmahai /
(AVŚ_10,5.42c) vyātte parameṣṭhino brahmaṇāpīpadāma tam //42//
(AVŚ_10,5.43a) vaiśvānarasya daṃṣṭrābhyāṃ hetis taṃ sam adhād abhi /
(AVŚ_10,5.43c) iyaṃ taṃ psātv āhutiḥ samid devī sahīyasī //43//
(AVŚ_10,5.44a) rājño varuṇasya bandho 'si /
(AVŚ_10,5.44c) so 'mum āmuṣyāyaṇam amuṣyāḥ putram anne prāṇe badhāna //44//
(AVŚ_10,5.45a) yat te annaṃ bhuvas pata ākṣiyati pṛthivīm anu /
(AVŚ_10,5.45c) tasya nas tvaṃ bhuvas pate saṃprayacha prajāpate //45//
(AVŚ_10,5.46a) apo divyā acāyiṣaṃ rasena sam apṛkṣmahi /
(AVŚ_10,5.46c) payasvān agna āgamaṃ taṃ mā saṃ sṛja varcasā //46//
(AVŚ_10,5.47a) saṃ māgne varcasā sṛja saṃ prajayā sam āyuṣā /
(AVŚ_10,5.47c) vidyur me asya devā indro vidyāt saha ṛṣibhiḥ //47//
(AVŚ_10,5.48a) yad agne adya mithunā śapato yad vācas tṛṣṭaṃ janayanta rebhāḥ /
(AVŚ_10,5.48c) manyor manasaḥ śaravyā jāyate yā tayā vidhya hṛdaye yātudhānān //48//
(AVŚ_10,5.49a) parā śṛṇīhi tapasā yātudhānān parāgne rakṣo harasā śṛṇīhi /
(AVŚ_10,5.49c) parārciṣā mūradevāṃ chṛṇīhi parāsutṛpaḥ śośucataḥ śṛṇīhi //49//
(AVŚ_10,5.50a) apām asmai vajraṃ pra harāmi caturbhṛṣṭiṃ śīrṣabhidyāya vidvān /
(AVŚ_10,5.50c) so asyāṅgāni pra śṛṇātu sarvā tan me devā anu jānantu viśve //50// {17}
(AVŚ_10,6.1a) arātīyor bhrātṛvyasya durhārdo dviṣataḥ śiraḥ /
(AVŚ_10,6.1c) api vṛścāmy ojasā //1//
(AVŚ_10,6.2a) varma mahyam ayaṃ maṇiḥ phālāj jātaḥ kariṣyati /
(AVŚ_10,6.2c) pūrṇo manthena māgamad rasena saha varcasā //2//
(AVŚ_10,6.3a) yat tvā śikvaḥ parāvadhīt takṣā hastena vāsyā /
(AVŚ_10,6.3c) āpas tvā tasmaj jīvalāḥ punantu śucayaḥ śucim //3//
(AVŚ_10,6.4a) hiraṇyasrag ayaṃ maṇiḥ śraddhāṃ yajñaṃ maho dadhat /
(AVŚ_10,6.4c) gṛhe vasatu no 'tithiḥ //4//
(AVŚ_10,6.5a) tasmai ghṛtaṃ suraṃ madhv annamannam kṣadāmahe /
(AVŚ_10,6.5c) sa naḥ piteva putrebhyaḥ śreyaḥśreyaś cikitsatu bhūyobhūyaḥ śvaḥśvo devebhyo maṇir etya //5//
(AVŚ_10,6.6a) yam abadhnād bṛhaspatir maṇiṃ phālaṃ ghṛtaścutam ugraṃ kadhiram ojase /
(AVŚ_10,6.6c) tam agniḥ praty amuñcata so asmai duha ājyaṃ bhūyobhūyaḥ śvaḥśvas tena tvaṃ dviṣato jahi //6//
(AVŚ_10,6.7a) yam abadhnād bṛhaspatir maṇiṃ phālaṃ ghṛtaścutam ugraṃ kadhiram ojase /
(AVŚ_10,6.7c) tam indraḥ praty amuñcataujase vīryāya kam /
(AVŚ_10,6.7e) so asmai balam id duhe bhūyobhūyaḥ śvaḥśvas tena tvaṃ dviṣato jahi //7//
(AVŚ_10,6.8a) yam abadhnād bṛhaspatir maṇiṃ phālaṃ ghṛtaścutam ugram kadhiram ojase /
(AVŚ_10,6.8c) taṃ somaḥ praty amuñcata mahe śrotrāya cakṣase /
(AVŚ_10,6.8e) so asmai varca id duhe bhūyobhūyaḥ śvaḥśvas tena tvam dviṣato jahi //8//
(AVŚ_10,6.9a) yam abadhnād bṛhaspatir maṇiṃ phālaṃ ghṛtaścutam ugraṃ khadiram ojase /
(AVŚ_10,6.9c) taṃ sūryaḥ praty amuñcata tenemā ajayad diśaḥ /
(AVŚ_10,6.9e) so asmai bhūtim id duhe bhūyobhūyaḥ śvaḥśvas tena tvaṃ dviṣato jahi //9//
(AVŚ_10,6.10a) yam abadhnād bṛhaspatir maṇiṃ phālaṃ ghṛtaścutam ugram khadiram ojase /
(AVŚ_10,6.10c) tam bibhrac candramā maṇim asurāṇāṃ puro 'jayad dānavānāṃ hiraṇyayīḥ /
(AVŚ_10,6.10e) so asmai śriyam id duhe bhūyobhūyaḥ śvaḥśvas tena tvaṃ dviṣato jahi //10// {18}
(AVŚ_10,6.11a) yam abadhnād bṛhaspatir vātāya maṇim āśave /
(AVŚ_10,6.11c) so asmai vājinam id duhe bhūyobhūyaḥ śvaḥśvas tena tvaṃ dviṣato jahi //11//
(AVŚ_10,6.12a) yam abadhnād bṛhaspatir vātāya maṇim āśave /
(AVŚ_10,6.12c) tenemāṃ maṇinā kṛṣim aśvināv abhi rakṣataḥ /
(AVŚ_10,6.12e) sa bhiṣagbhyāṃ maho duhe bhūyobhūyaḥ śvaḥśvas tena tvaṃ dviṣato jahi //12//
(AVŚ_10,6.13a) yam abadhnād bṛhaspatir vātāya maṇim āśave /
(AVŚ_10,6.13c) tam bibhrat savitā maṇiṃ tenedam ajayat svaḥ /
(AVŚ_10,6.13e) so asmai sūnṛtāṃ duhe bhūyobhūyaḥ śvaḥśvas tena tvaṃ dviṣato jahi //13//
(AVŚ_10,6.14a) yam abadhnād bṛhaspatir vātāya maṇim āśave /
(AVŚ_10,6.14c) tam āpo bibhratīr maṇiṃ sadā dhāvanty akṣitāḥ /
(AVŚ_10,6.14e) sa ābhyo 'mṛtam id duhe bhūyobhūyaḥ śvaḥśvas tena tvaṃ dviṣato jahi //14//
(AVŚ_10,6.15a) yam abadhnād bṛhaspatir vātāya maṇim āśave /
(AVŚ_10,6.15c) tam rājā varuṇo maṇiṃ praty amuñcata śaṃbhuvam /
(AVŚ_10,6.15e) so asmai satyam id duhe bhūyobhūyaḥ śvaḥśvas tena tvaṃ dviṣato jahi //15//
(AVŚ_10,6.16a) yam abadhnād bṛhaspatir vātāya maṇim āśave /
(AVŚ_10,6.16c) taṃ devā bibhrato maṇiṃ sarvāṃl lokān yudhājayan /
(AVŚ_10,6.16e) sa ebhyo jitim id duhe bhūyobhūyaḥ śvaḥśvas tena tvaṃ dviṣato jahi //16//
(AVŚ_10,6.17a) yam abadhnād bṛhaspatir vātāya maṇim āśave /
(AVŚ_10,6.17c) tam imaṃ devatā maṇiṃ praty amuñcanta śambhuvam /
(AVŚ_10,6.17e) sa ābhyo viśvam id duhe bhūyobhūyaḥ śvaḥśvas tena tvaṃ dviṣato jahi //17//
(AVŚ_10,6.18a) ṛtavas tam abadhnatārtavās tam abadhnata /
(AVŚ_10,6.18c) saṃvatsaras taṃ baddhvā sarvaṃ bhūtaṃ vi rakṣati //18//
(AVŚ_10,6.19a) antardeśā abadhnata pradiśas tam abadhnata /
(AVŚ_10,6.19c) prajāpatisṛṣṭo maṇir dviṣato me 'dharāṃ akaḥ //19//
(AVŚ_10,6.20a) atharvāṇo abadhnatātharvaṇā abadhnata /
(AVŚ_10,6.20c) tair medino aṅgiraso dasyūnāṃ bibhiduḥ puras tena tvam dviṣato jahi //20// {19}
(AVŚ_10,6.21a) taṃ dhātā praty amuñcata sa bhūtaṃ vy akalpayat /
(AVŚ_10,6.21c) tena tvaṃ dviṣato jahi //21//
(AVŚ_10,6.22a) yam abadhnād bṛhaspatir devebhyo asurakṣitim /
(AVŚ_10,6.22c) sa māyaṃ maṇir āgamad rasena saha varcasā //22//
(AVŚ_10,6.23a) yam abadhnād bṛhaspatir devebhyo asurakṣitim /
(AVŚ_10,6.23c) sa māyaṃ maṇir āgamat saha gobhir ajāvibhir annena prajayā saha //23//
(AVŚ_10,6.24a) yam abadhnād bṛhaspatir devebhyo asurakṣitim /
(AVŚ_10,6.24c) sa māyaṃ maṇir āgamat saha vrīhiyavābhyāṃ mahasā bhūtyā saha //24//
(AVŚ_10,6.25a) yam abadhnād bṛhaspatir devebhyo asurakṣitim /
(AVŚ_10,6.25c) sa māyaṃ maṇir āgaman madhor ghṛtasya dhārayā kīlālena maṇiḥ saha //25//
(AVŚ_10,6.26a) yam abadhnād bṛhaspatir devebhyo asurakṣitim /
(AVŚ_10,6.26c) sa māyaṃ maṇir āgamad ūrjayā payasā saha draviṇena śriyā saha //26//
(AVŚ_10,6.27a) yam abadhnād bṛhaspatir devebhyo asurakṣitim /
(AVŚ_10,6.27c) sa māyaṃ maṇir āgamat tejasā tviṣyā saha yaśasā kīrtyā saha //27//
(AVŚ_10,6.28a) yam abadhnād bṛhaspatir devebhyo asurakṣitim /
(AVŚ_10,6.28c) sa māyaṃ maṇir āgamat sarvābhir bhūtibhiḥ saha //28//
(AVŚ_10,6.29a) tam imaṃ devatā maṇiṃ mahyaṃ dadatu puṣṭaye /
(AVŚ_10,6.29c) abhibhuṃ kṣatravardhanaṃ sapatnadambhanaṃ maṇim //29//
(AVŚ_10,6.30a) brahmaṇā tejasā saha prati muñcāmi me śivam /
(AVŚ_10,6.30c) asapatnaḥ sapatnahā sapatnān me 'dharāṃ akaḥ //30// {20}
(AVŚ_10,6.31a) uttaraṃ dviṣato mām ayaṃ maṇiḥ kṛṇotu devajāḥ /
(AVŚ_10,6.31c) yasya lokā ime trayaḥ payo dugdham upāsate /
(AVŚ_10,6.31e) sa māyam adhi rohatu maṇiḥ śraiṣṭhyāya mūrdhataḥ //31//
(AVŚ_10,6.32a) yaṃ devāḥ pitaro manuṣyā upajīvanti sarvadā /
(AVŚ_10,6.32c) sa māyam adhi rohatu maṇiḥ śraiṣṭhyāya mūrdhataḥ //32//
(AVŚ_10,6.33a) yathā bījam urvarāyāṃ kṛṣṭe phālena rohati /
(AVŚ_10,6.33c) evā mayi prajā paśavo 'nnamannaṃ vi rohatu //33//
(AVŚ_10,6.34a) yasmai tvā yajñavardhana maṇe pratyamucaṃ śivam /
(AVŚ_10,6.34c) taṃ tvaṃ śatadakṣiṇa maṇe śraiṣṭhyāya jinvatāt //34//
(AVŚ_10,6.35a) etam idhmaṃ samāhitaṃ juṣaṇo agne prati harya homaiḥ /
(AVŚ_10,6.35c) tasmin vidhema sumatiṃ svasti prajām cakṣuḥ paśūnt samiddhe jātavedasi brahmaṇā //35// {21}
(AVŚ_10,7.1a) kasminn aṅge tapo asyādhi tiṣṭhati kasminn aṅga ṛtam asyādhy āhitam /
(AVŚ_10,7.1c) kva vrataṃ kva śraddhāsya tiṣṭhati kasminn aṅge satyam asya pratiṣṭhitam //1//
(AVŚ_10,7.2a) kasmād aṅgād dīpyate agnir asya kasmād aṅgāt pavate mātariśva /
(AVŚ_10,7.2c) kasmād aṅgād vi mimīte 'dhi candramā maha skambhasya mimāno aṅgam //2//
(AVŚ_10,7.3a) kasminn aṅge tiṣṭhati bhūmir asya kasminn aṅge tiṣṭhaty antarikṣam /
(AVŚ_10,7.3c) kasminn aṅge tiṣṭhaty āhitā dyauḥ kasminn aṅge tiṣṭhaty uttaraṃ divaḥ //3//
(AVŚ_10,7.4a) kva prepsan dīpyata ūrdhvo agniḥ kva prepsan pavate mātariśvā /
(AVŚ_10,7.4c) yatra prepsantīr abhiyanty āvṛtaḥ skambhaṃ taṃ brūhi katamaḥ svid eva saḥ //4//
(AVŚ_10,7.5a) kvārdhamāsāḥ kva yanti māsāḥ saṃvatsareṇa saha saṃvidānāḥ /
(AVŚ_10,7.5c) yatra yanty ṛtavo yatrārtavāḥ skambhaṃ taṃ brūhi katamaḥ svid eva saḥ //5//
(AVŚ_10,7.6a) kva prepsantī yuvatī virūpe ahorātre dravataḥ saṃvidāne /
(AVŚ_10,7.6c) yatra prepsantīr abhiyanty āpaḥ skambhaṃ taṃ brūhi katamaḥ svid eva saḥ //6//
(AVŚ_10,7.7a) yasmint stabdhvā prajāpatir lokānt sarvāṃ adhārayat /
(AVŚ_10,7.7c) skambhaṃ taṃ brūhi katamaḥ svid eva saḥ //7//
(AVŚ_10,7.8a) yat paramam avamam yac ca madhyamaṃ prajāpatiḥ sasṛje viśvarūpam /
(AVŚ_10,7.8c) kiyatā skambhaḥ pra viveśa tatra yan na prāviśat kiyat tad babhūva //8//
(AVŚ_10,7.9a) kiyatā skambhaḥ pra viveśa bhūtam kiyad bhaviṣyad anvāśaye 'sya /
(AVŚ_10,7.9c) ekaṃ yad aṅgam akṛṇot sahasradhā kiyatā skambhaḥ pra viveśa tatra //9//
(AVŚ_10,7.10a) yatra lokāmś ca kośāṃś cāpo brahma janā viduḥ /
(AVŚ_10,7.10c) asac ca yatra sac cānta skambhaṃ taṃ brūhi katamaḥ svid eva saḥ //10// {22}
(AVŚ_10,7.11a) yatra tapaḥ parākramya vrataṃ dhārayaty uttaram /
(AVŚ_10,7.11c) ṛtaṃ ca yatra śraddhā cāpo brahma samāhitāḥ skambhaṃ taṃ brūhi katamaḥ svid eva saḥ //11//
(AVŚ_10,7.12a) yasmin bhūmir antarikṣaṃ dyaur yasminn adhy āhitā /
(AVŚ_10,7.12c) yatrāgniś candramāḥ sūryo vātas tiṣṭhanty ārpitāḥ skambhaṃ taṃ brūhi katamaḥ svid eva saḥ //12//
(AVŚ_10,7.13a) yasya trayastriṃśad devā aṅge sarve samāhitāḥ /
(AVŚ_10,7.13c) skambhaṃ taṃ brūhi katamaḥ svid eva saḥ //13//
(AVŚ_10,7.14a) yatra ṛṣayaḥ prathamajā ṛcaḥ sāma yajur mahī /
(AVŚ_10,7.14c) ekarṣir yasminn ārpitaḥ skambhaṃ taṃ brūhi katamaḥ svid eva saḥ //14//
(AVŚ_10,7.15a) yatrāmṛtaṃ ca mṛtyuś ca puruṣe 'dhi samāhite /
(AVŚ_10,7.15c) samudro yasya nāḍyaḥ puruṣe 'dhi samāhitāḥ skambhaṃ taṃ brūhi katamaḥ svid eva saḥ //15//
(AVŚ_10,7.16a) yasya catasraḥ pradiśo nāḍyas tiṣṭhanti prathamāḥ /
(AVŚ_10,7.16c) yajño yatra parākrāntaḥ skambhaṃ taṃ brūhi katamaḥ svid eva saḥ //16//
(AVŚ_10,7.17a) ye puruṣe brahma vidus te viduḥ parameṣṭhinam /
(AVŚ_10,7.17c) yo veda parameṣṭhinaṃ yaś ca veda prajāpatim /
(AVŚ_10,7.17e) jyeṣṭhaṃ ye brāhmaṇaṃ vidus te skambham anusaṃviduḥ //17//
(AVŚ_10,7.18a) yasya śiro vaiśvānaraś cakṣur aṅgiraso 'bhavan /
(AVŚ_10,7.18c) aṅgāni yasya yātavaḥ skambhaṃ taṃ brūhi katamaḥ svid eva saḥ //18//
(AVŚ_10,7.19a) yasya brahma mukham āhur jihvāṃ madhukaśām uta /
(AVŚ_10,7.19c) virājam ūdho yasyāhuḥ skambhaṃ taṃ brūhi katamaḥ svid eva saḥ //19//
(AVŚ_10,7.20a) yasmād ṛco apātakṣan yajur yasmād apākaṣan /
(AVŚ_10,7.20c) sāmāni yasya lomāny atharvāṅgiraso mukhaṃ skambhaṃ taṃ brūhi katamaḥ svid eva saḥ //20// {23}
(AVŚ_10,7.21a) asaccākhāṃ pratiṣṭhantīṃ paramam iva janā viduḥ /
(AVŚ_10,7.21c) uto san manyante 'vare ye te śākhām upāsate //21//
(AVŚ_10,7.22a) yatrādityāś ca rudrāś ca vasavaś ca samāhitāḥ /
(AVŚ_10,7.22c) bhūtaṃ ca yatra bhavyaṃ ca sarve lokāḥ pratiṣṭhitāḥ skambhaṃ taṃ brūhi katamaḥ svid eva saḥ //22//
(AVŚ_10,7.23a) yasya trayastriṃśad devā nidhiṃ rakṣanti sarvadā /
(AVŚ_10,7.23c) nidhiṃ tam adya ko veda yaṃ devā abhirakṣatha //23//
(AVŚ_10,7.24a) yatra devā brahmavido brahma jyeṣṭham upāsate /
(AVŚ_10,7.24c) yo vai tān vidyāt pratyakṣaṃ sa brahmā veditā syāt //24//
(AVŚ_10,7.25a) bṛhanto nāma te devā ye 'sataḥ pari jajñire /
(AVŚ_10,7.25c) ekaṃ tad aṅgaṃ skambhasyāsad āhuḥ paro janāḥ //25//
(AVŚ_10,7.26a) yatra skambhaḥ prajanayan purāṇaṃ vyavartayat /
(AVŚ_10,7.26c) ekaṃ tad aṅgaṃ skambhasya purāṇam anusaṃviduḥ //26//
(AVŚ_10,7.27a) yasya trayastriṃśad devā aṅge gātrā vibhejire /
(AVŚ_10,7.27c) tān vai trayastriṃśad devān eke brahamvido viduḥ //27//
(AVŚ_10,7.28a) hiraṇyagarbham paramam anatyudyaṃ janā viduḥ /
(AVŚ_10,7.28c) skambhas tad agre prāsiñcad dhiraṇyaṃ loke antarā //28//
(AVŚ_10,7.29a) skambhe lokāḥ skambhe tapaḥ skambhe 'dhy ṛtam āhitam /
(AVŚ_10,7.29c) skambha tvā veda pratyakṣam indre sarvaṃ samāhitam //29//
(AVŚ_10,7.30a) indre lokā indre tapa indre 'dhy ṛtam āhitam /
(AVŚ_10,7.30c) indraṃ tvā veda pratyakṣaṃ skambhe sarvaṃ pratiṣṭhitam //30// {24}
(AVŚ_10,7.31a) nāma nāmnā johavīti purā sūryāt puroṣasaḥ /
(AVŚ_10,7.31c) yad ajaḥ prathamaṃ saṃbabhūva sa ha tat svarājyam iyāya yasmān nānyat param asti bhūtam //31//
(AVŚ_10,7.32a) yasya bhūmiḥ pramāntarikṣam utodaram /
(AVŚ_10,7.32c) divaṃ yaś cakre mūrdhānaṃ tasmai jyeṣṭhāya brahmaṇe namaḥ //32//
(AVŚ_10,7.33a) yasya sūryaś cakṣuś candramāś ca punarṇavaḥ /
(AVŚ_10,7.33c) agniṃ yaś cakra āsyaṃ tasmai jyeṣṭhāya brahmaṇe namaḥ //33//
(AVŚ_10,7.34a) yasya vātaḥ prāṇāpānau cakṣur aṅgiraso 'bhavan /
(AVŚ_10,7.34c) diśo yaś cakre prajñānīs tasmai jyeṣṭhāya brahmaṇe namaḥ //34//
(AVŚ_10,7.35a) skambho dādhāra dyāvāpṛthivī ubhe ime skambho dādhārorv antarikṣam /
(AVŚ_10,7.35c) skambho dādhāra pradiśaḥ ṣaḍ urvīḥ skambha idaṃ viśvaṃ bhuvanam ā viveśa //35//
(AVŚ_10,7.36a) yaḥ śramāt tapaso jāto lokānt sarvānt samānaśe /
(AVŚ_10,7.36c) somaṃ yaś cakre kevalaṃ tasmai jyeṣṭhāya brahmaṇe namaḥ //36//
(AVŚ_10,7.37a) kathaṃ vāto nelayati kathaṃ na ramate manaḥ /
(AVŚ_10,7.37c) kim āpaḥ satyaṃ prepsantīr nelayanti kadā cana //37//
(AVŚ_10,7.38a) mahad yakṣaṃ bhuvanasya madhye tapasi krāntaṃ salilasya pṛṣṭhe /
(AVŚ_10,7.38c) tasmin chrayante ya u ke ca devā vṛkṣasya skandhaḥ parita iva śākhāḥ //38//
(AVŚ_10,7.39a) yasmai hastābhyāṃ pādābhyāṃ vācā śrotreṇa cakṣuṣā /
(AVŚ_10,7.39c) yasmai devāḥ sadā baliṃ prayachanti vimite 'mitaṃ skambhaṃ taṃ brūhi katamaḥ svid eva saḥ //39//
(AVŚ_10,7.40a) apa tasya hataṃ tamo vyāvṛttaḥ sa pāpmanā /
(AVŚ_10,7.40c) sarvāṇi tasmin jyotīṃṣi yāni trīṇi prajāpatau //40//
(AVŚ_10,7.41a) yo vetasaṃ hiraṇyayaṃ tiṣṭhantaṃ salile veda /
(AVŚ_10,7.41c) sa vai guhyaḥ prajāpatiḥ //41//
(AVŚ_10,7.42a) tantram eke yuvatī virūpe abhyākrāmaṃ vayataḥ ṣaṇmayūkham /
(AVŚ_10,7.42c) prānyā tantūṃs tirate dhatte anyā nāpa vṛñjāte na gamāto antam //42//
(AVŚ_10,7.43a) tayor ahaṃ parinṛtyantyor iva na vi jānāmi yatarā parastāt /
(AVŚ_10,7.43c) pumān enad vayaty ud gṛṇanti pumān enad vi jabhārādhi nāke //43//
(AVŚ_10,7.44a) ime mayūkhā upa tastabhur divaṃ sāmāni cakrus tasarāṇi vātave //44// {25}
(AVŚ_10,8.1a) yo bhūtaṃ ca bhavyaṃ ca sarvaṃ yaś cādhitiṣṭhati /
(AVŚ_10,8.1c) sv aryasya ca kevalaṃ tasmai jyeṣṭhāya brahmaṇe namaḥ //1//
(AVŚ_10,8.2a) skambheneme viṣṭabhite dyauś ca bhūmiś ca tiṣṭhataḥ /
(AVŚ_10,8.2c) skambha idaṃ sarvam ātmanvad yat prāṇan nimiṣac ca yat //2//
(AVŚ_10,8.3a) tisro ha prajā atyāyam āyan ny anyā arkam abhito 'viśanta /
(AVŚ_10,8.3c) bṛhan ha tasthau rajaso vimāno harito hariṇīr ā viveśa //3//
(AVŚ_10,8.4a) dvādaśa pradhayaś cakram ekaṃ trīṇi nabhyāni ka u tac ciketa /
(AVŚ_10,8.4c) tatrāhatās trīṇi śatāni śaṅkavaḥ ṣaṣṭiś ca khīlā avicācalā ye //4//
(AVŚ_10,8.5a) idaṃ savitar vi jānīhi ṣaḍ yamā eka ekajaḥ /
(AVŚ_10,8.5c) tasmin hāpitvam ichante ya eṣām eka ekajaḥ //5//
(AVŚ_10,8.6a) āviḥ san nihitaṃ guhā jaran nāma mahat padam /
(AVŚ_10,8.6c) tatredaṃ sarvam ārpitam ejat prāṇat pratiṣṭhitam //6//
(AVŚ_10,8.7a) ekacakraṃ vartata ekanemi sahasrākṣaraṃ pra puro ni paścā /
(AVŚ_10,8.7c) ardhena viśvaṃ bhuvanaṃ jajāna yad asyārdhaṃ kva tad babhūva //7//
(AVŚ_10,8.8a) pañcavāhī vahatyagram eṣāṃ praṣṭayo yuktā anusaṃvahanti /
(AVŚ_10,8.8c) ayātam asya dadṛśe na yātaṃ paraṃ nedīyo 'varaṃ davīyaḥ //8//
(AVŚ_10,8.9a) tiryagbilaś camasa ūrdhvabudhnas tasmin yaśo nihitaṃ viśvarūpam /
(AVŚ_10,8.9c) tad āsata ṛṣayaḥ sapta sākaṃ ye asya gopā mahato babhūvuḥ //9//
(AVŚ_10,8.10a) yā purastād yujyate yā ca paścād yā viśvato yujyate yā ca sarvataḥ /
(AVŚ_10,8.10c) yayā yajñaḥ prāṅ tāyate tāṃ tvā pṛchāmi katamā sā ṛcām //10// {26}
(AVŚ_10,8.11a) yad ejati patati yac ca tiṣṭhati prāṇad aprāṇan nimiṣac ca yad bhuvat /
(AVŚ_10,8.11c) tad dādhāra pṛthivīṃ viśvarūpaṃ tat saṃbhūya bhavaty ekam eva //11//
(AVŚ_10,8.12a) anantaṃ vitataṃ purutrānantam antavac cā samante /
(AVŚ_10,8.12c) te nākapālaś carati vicinvan vidvān bhūtam uta bhavyam asya //12//
(AVŚ_10,8.13a) prajāpatiś carati garbhe antar adṛśyamāno bahudhā vi jāyate /
(AVŚ_10,8.13c) ardhena viśvaṃ bhuvanaṃ jajāna yad asyārdhaṃ katamaḥ sa ketuḥ //13//
(AVŚ_10,8.14a) ūrdhvaṃ bharantam udakaṃ kumbhenevodahāryam /
(AVŚ_10,8.14c) paśyanti sarve cakṣuṣā na sarve manasā viduḥ //14//
(AVŚ_10,8.15a) dūre pūrṇena vasati dūra ūnena hīyate /
(AVŚ_10,8.15c) mahad yakṣaṃ bhuvanasya madhye tasmai baliṃ rāṣṭrabhṛto bharanti //15//
(AVŚ_10,8.16a) yataḥ sūryaḥ udety astaṃ yatra ca gachati /
(AVŚ_10,8.16c) tad eva manye 'haṃ jyeṣṭhaṃ tad u nāty eti kiṃ cana //16//
(AVŚ_10,8.17a) ye arvāṅ madhya uta vā purāṇaṃ vedaṃ vidvāṃsam abhito vadanti /
(AVŚ_10,8.17c) ādityam eva te pari vadanti sarve agniṃ dvitīyaṃ trivṛtaṃ ca haṃsam //17//
(AVŚ_10,8.18a) sahasrāhṇyaṃ viyatāv asya pakṣau harer haṃsasya patataḥ svargam /
(AVŚ_10,8.18c) sa devānt sarvān urasy upadadya saṃpaśyan yāti bhuvanāni viśvā //18//
(AVŚ_10,8.19a) satyenordhvas tapati brahmaṇārvāṅ vi paśyati /
(AVŚ_10,8.19c) prāṇena tiryaṅ prāṇati yasmin jyeṣṭham adhi śritam //19//
(AVŚ_10,8.20a) yo vai te vidyād araṇī yābhyāṃ nirmathyate vasu /
(AVŚ_10,8.20c) sa vidvān jyeṣṭhaṃ manyeta sa vidyād brāhmaṇaṃ mahat //20// {27}
(AVŚ_10,8.21a) apād agre sam abhavat so agre svar ābharat /
(AVŚ_10,8.21c) catuṣpād bhūtvā bhogyaḥ sarvam ādatta bhojanam //21//
(AVŚ_10,8.22a) bhogyo bhavad atho annam adad bahu /
(AVŚ_10,8.22c) yo devam uttarāvantam upāsātai sanātanam //22//
(AVŚ_10,8.23a) sanātanam enam āhur utādya syāt punarṇavaḥ /
(AVŚ_10,8.23c) ahorātre pra jāyete anyo anyasya rūpayoḥ //23//
(AVŚ_10,8.24a) śataṃ sahasram ayutaṃ nyarbudam asaṃkhyeyaṃ svam asmin niviṣṭam /
(AVŚ_10,8.24c) tad asya ghnanty abhipaśyata eva tasmād devo rocat eṣa etat //24//
(AVŚ_10,8.25a) bālād ekam aṇīyaskam utaikaṃ neva dṛśyate /
(AVŚ_10,8.25c) tataḥ pariṣvajīyasī devatā sā mama priyā //25//
(AVŚ_10,8.26a) iyaṃ kalyāṇy ajarā martyasyāmṛtā gṛhe /
(AVŚ_10,8.26c) yasmai kṛtā śaye sa yaś cakāra jajāra saḥ //26//
(AVŚ_10,8.27a) tvaṃ strī tvaṃ pumān asi tvaṃ kumāra uta vā kumārī//
(AVŚ_10,8.27b) tvaṃ jīrṇo daṇḍena vañcasi tvaṃ jāto bhavasi viśvatomukhaḥ //27//
(AVŚ_10,8.28a) utaiṣāṃ pitota vā putra eṣām utaiṣāṃ jyeṣṭha uta vā kaniṣṭhaḥ /
(AVŚ_10,8.28c) eko ha devo manasi praviṣṭaḥ prathamo jātaḥ sa u garbhe antaḥ //28//
(AVŚ_10,8.29a) pūrṇāt pūrṇam ud acati pūrṇaṃ pūrṇena sicyate /
(AVŚ_10,8.29c) uto tad adya vidyāma yatas tat pariṣicyate //29//
(AVŚ_10,8.30a) eṣā sanatnī sanam eva jātaiṣā purāṇī pari sarvaṃ babhūva /
(AVŚ_10,8.30c) mahī devy uṣaso vibhātī saikenaikena miṣatā vi caṣṭe //30// {28}
(AVŚ_10,8.31a) avir vai nāma devatartenāste parīvṛtā /
(AVŚ_10,8.31c) tasyā rūpeṇeme vṛkṣā haritā haritasrajaḥ //31//
(AVŚ_10,8.32a) anti santaṃ na jahāty anti santaṃ na paśyati /
(AVŚ_10,8.32c) devasya paśya kāvyaṃ na mamāra na jīryati //32//
(AVŚ_10,8.33a) apūrveṇeṣitā vācas tā vadanti yathāyatham /
(AVŚ_10,8.33c) vadantīr yatra gachanti tad āhur brāhmaṇaṃ mahat //33//
(AVŚ_10,8.34a) yatra devāś ca manuṣyāś cārā nābhāv iva śritāḥ /
(AVŚ_10,8.34c) apāṃ tvā puṣpaṃ pṛchāmi yatra tan māyayā hitam //34//
(AVŚ_10,8.35a) yebhir vāta iṣitaḥ pravāti ye dadante pañca diśaḥ sadhrīcīḥ /
(AVŚ_10,8.35c) ya āhutim atyamanyanta devā apāṃ netāraḥ katame ta āsan //35//
(AVŚ_10,8.36a) imām eṣāṃ pṛthivīṃ vasta eko 'ntarikṣaṃ pary eko babhūva /
(AVŚ_10,8.36c) divam eṣāṃ dadate yo vidhartā viśvā āśāḥ prati rakṣanty eke //36//
(AVŚ_10,8.37a) yo vidyāt sūtraṃ vitataṃ yasminn otāḥ prajā imāḥ /
(AVŚ_10,8.37c) sūtraṃ sūtrasya yo vidyād sa vidyād brāhmaṇaṃ mahat //37//
(AVŚ_10,8.38a) vedāhaṃ sūtraṃ vitataṃ yasminn otāḥ prajā imāḥ /
(AVŚ_10,8.38c) sūtraṃ sūtrasyāhaṃ vedātho yad brāhmaṇaṃ mahad //38//
(AVŚ_10,8.39a) yad antarā dyāvāpṛthivī agnir ait pradahan viśvadāvyaḥ /
(AVŚ_10,8.39c) yatrātiṣṭhann ekapatnīḥ parastāt kvevāsīn mātariśvā tadānīm //39//
(AVŚ_10,8.40a) apsv āsīn mātariśvā praviṣṭaḥ praviṣṭā devāḥ salilāny āsan//
(AVŚ_10,8.40b) bṛhan ha tasthau rajaso vimānaḥ pavamāno harita ā viveśa //40//
(AVŚ_10,8.41a) uttareṇeva gayatrīm amṛte 'dhi vi cakrame /
(AVŚ_10,8.41c) sāmnā ye sāma saṃvidur ajas tad dadṛśe kva //41//
(AVŚ_10,8.42a) niveśanaḥ saṃgamano vasūnāṃ deva iva savitā satyadharmā /
(AVŚ_10,8.42c) indro na tasthau samare dhanānām //42//
(AVŚ_10,8.43a) puṇḍarīkaṃ navadvāraṃ tribhir guṇebhir āvṛtam /
(AVŚ_10,8.43c) tasmin yad yakṣam ātmanvat tad vai brahmavido viduḥ //43//
(AVŚ_10,8.44a) akāmo dhīro amṛtaḥ svayaṃbhū rasena tṛpto na kutaś canonaḥ /
(AVŚ_10,8.44c) tam eva vidvān na bibhāya mṛtyor ātmānaṃ dhīram ajaraṃ yuvānam //44// {29}
(AVŚ_10,9.1a) aghāyatām api nahyā mukhāni sapatneṣu vajram arpayaitam /
(AVŚ_10,9.1c) indreṇa dattā prathamā śataudanā bhrātṛvyaghnī yajamānasya gātuḥ //1//
(AVŚ_10,9.2a) vediṣ ṭe carma bhavatu barhir lomāni yāni te /
(AVŚ_10,9.2c) eṣā tvā raśanāgrabhīd grāvā tvaiṣo 'dhi nṛtyatu //2//
(AVŚ_10,9.3a) bālās te prokṣaṇīḥ santu jīhvā saṃ mārṣṭu aghnye /
(AVŚ_10,9.3c) śuddhā tvaṃ yajñiyā bhūtvā divaṃ prehi śataudane //3//
(AVŚ_10,9.4a) yaḥ śataudanāṃ pacati kāmapreṇa sa kalpate /
(AVŚ_10,9.4c) prītā hy asya ṛtvijaḥ sarve yanti yathāyatham //4//
(AVŚ_10,9.5a) sa svargam ā rohati yatrādas tridivaṃ divaḥ /
(AVŚ_10,9.5c) apūpanābhiṃ kṛtvā yo dadāti śataudanām //5//
(AVŚ_10,9.6a) sa tāṃl lokānt sam āpnoti ye divyā ye ca pārthivāḥ /
(AVŚ_10,9.6c) hiraṇyajyotiṣaṃ kṛtvā yo dadāti śataudanām //6//
(AVŚ_10,9.7a) ye te devi śamitāraḥ paktāro ye ca te janāḥ /
(AVŚ_10,9.7c) te tvā sarve gopsyanti maibhyo bhaiṣīḥ śataudane //7//
(AVŚ_10,9.8a) vasavas tvā dakṣiṇata uttarān marutas tvā /
(AVŚ_10,9.8c) ādityāḥ paścād gopsyanti sāgniṣṭomam ati drava //8//
(AVŚ_10,9.9a) devāḥ pitaro manuṣyā gandharvāpsarasaś ca ye /
(AVŚ_10,9.9c) te tvā sarve gopsyanti sātirātram ati drava //9//
(AVŚ_10,9.10a) antarikṣaṃ divaṃ bhūmim ādityān maruto diśaḥ /
(AVŚ_10,9.10c) lokānt sa sarvān āpnoti yo dadāti śataudanām //10// {30}
(AVŚ_10,9.11a) ghṛtaṃ prokṣantī subhagā devī devān gamiṣyati /
(AVŚ_10,9.11c) paktāram aghnye mā hiṃsīr divaṃ prehi śataudane //11//
(AVŚ_10,9.12a) ye devā diviṣado antarikṣasadaś ca ye ye ceme bhūmyām adhi /
(AVŚ_10,9.12c) tebhyas tvaṃ dhukṣva sarvadā kṣīraṃ sarpir atho madhu //12//
(AVŚ_10,9.13a) yat te śiro yat te mukhaṃ yau karṇau ye ca te hanū /
(AVŚ_10,9.13c) āmikṣāṃ duhratāṃ dātre kṣīraṃ sarpir atho madhu //13//
(AVŚ_10,9.14a) yau ta oṣṭhau ye nāsike ye śṛṅge ye ca te 'kṣiṇī /
(AVŚ_10,9.14c) āmikṣāṃ duhratāṃ dātre kṣīraṃ sarpir atho madhu //14//
(AVŚ_10,9.15a) yat te klomā yad dhṛdayaṃ purītat sahakaṇṭhikā /
(AVŚ_10,9.15c) āmikṣāṃ duhratāṃ dātre kṣīraṃ sarpir atho madhu //15//
(AVŚ_10,9.16a) yat te yakṛd ye matasne yad āntram yāś ca te gudāḥ /
(AVŚ_10,9.16c) āmikṣāṃ duhratāṃ dātre kṣīraṃ sarpir atho madhu //16//
(AVŚ_10,9.17a) yas te plāśir yo vaniṣṭhur yau kukṣī yac ca carma te /
(AVŚ_10,9.17c) āmikṣāṃ duhratāṃ dātre kṣīraṃ sarpir atho madhu //17//
(AVŚ_10,9.18a) yat te majjā yad asthi yan maṃsaṃ yac ca lohitam /
(AVŚ_10,9.18c) āmikṣāṃ duhratāṃ dātre kṣīraṃ sarpir atho madhu //18//
(AVŚ_10,9.19a) yau te bāhū ye doṣaṇī yāv aṃsau yā ca te kakut /
(AVŚ_10,9.19c) āmikṣāṃ duhratāṃ dātre kṣīraṃ sarpir atho madhu //19//
(AVŚ_10,9.20a) yās te grīvā ye skandhā yāḥ pṛṣṭīr yāś ca parśavaḥ /
(AVŚ_10,9.20c) āmikṣāṃ duhratāṃ dātre kṣīraṃ sarpir atho madhu //20// {31}
(AVŚ_10,9.21a) yau ta urū aṣṭhīvantau ye śroṇī yā ca te bhasat /
(AVŚ_10,9.21c) āmikṣāṃ duhratāṃ dātre kṣīraṃ sarpir atho madhu //21//
(AVŚ_10,9.22a) yat te puchaṃ ye te bālā yad ūdho ye ca te stanāḥ /
(AVŚ_10,9.22c) āmikṣāṃ duhratāṃ dātre kṣīraṃ sarpir atho madhu //22//
(AVŚ_10,9.23a) yās te jaṅghāḥ yāḥ kuṣṭhikā ṛcharā ye ca te śaphāḥ /
(AVŚ_10,9.23c) āmikṣāṃ duhratāṃ dātre kṣīraṃ sarpir atho madhu //23//
(AVŚ_10,9.24a) yat te carma śataudane yāni lomāny aghnye /
(AVŚ_10,9.24c) āmikṣāṃ duhratāṃ dātre kṣīraṃ sarpir atho madhu //24//
(AVŚ_10,9.25a) kroḍau te stāṃ purodāśāv ājyenābhighāritau /
(AVŚ_10,9.25c) tau pakṣau devi kṛtvā sā paktāraṃ divaṃ vaha //25//
(AVŚ_10,9.26a) ulūkhale musale yaś ca carmaṇi yo vā śūrpe taṇḍulaḥ kaṇaḥ /
(AVŚ_10,9.26c) yaṃ vā vāto mātariśvā pavamāno mamāthāgniṣ ṭad dhotā suhutaṃ kṛṇotu //26//
(AVŚ_10,9.27a) apo devīr madhumatīr ghṛtaścuto brahmaṇāṃ hasteṣu prapṛthak sādayāmi /
(AVŚ_10,9.27c) yatkāma idam abhiṣiñcāmi vo 'haṃ tan me sarvaṃ saṃ padyatāṃ vayaṃ syāma patayo rayīṇām //27// {32}
(AVŚ_10,10.1a) namas te jāyamānāyai jātāyā uta te namaḥ /
(AVŚ_10,10.1c) bālebhyaḥ śaphebhyo rūpāyāghnye te namaḥ //1//
(AVŚ_10,10.2a) yo vidyāt sapta pravataḥ sapta vidyāt parāvataḥ /
(AVŚ_10,10.2c) śiro yajñasya yo vidyāt sa vaśāṃ prati gṛhṇīyāt //2//
(AVŚ_10,10.3a) vedāhaṃ sapta pravataḥ sapta veda parāvataḥ /
(AVŚ_10,10.3c) śiro yajñasyāhaṃ veda somaṃ cāsyāṃ vicakṣaṇam //3//
(AVŚ_10,10.4a) yayā dyaur yayā pṛthivī yayāpo gupitā imāḥ /
(AVŚ_10,10.4c) vaśāṃ sahasradhārāṃ brahmaṇāchāvadāmasi //4//
(AVŚ_10,10.5a) śataṃ kaṃsāḥ śataṃ dogdhāraḥ śataṃ goptāro adhi pṛṣṭhe asyāḥ /
(AVŚ_10,10.5c) ye devās tasyāṃ prāṇanti te vaśāṃ vidur ekadhā //5//
(AVŚ_10,10.6a) yajñapadīrākṣīrā svadhāprāṇā mahīlukā /
(AVŚ_10,10.6c) vaśā parjanyapatnī devāṃ apy eti brahmaṇā //6//
(AVŚ_10,10.7a) anu tvāgniḥ prāviśad anu somo vaśe tvā /
(AVŚ_10,10.7c) ūdhas te bhadre parjanyo vidyutas te stanā vaśe //7//
(AVŚ_10,10.8a) apas tvaṃ dhukṣe prathamā urvarā aparā vaśe /
(AVŚ_10,10.8c) tṛtīyaṃ rāṣṭraṃ dhukṣe 'nnaṃ kṣīraṃ vaśe tvam //8//
(AVŚ_10,10.9a) yad ādityair hūyamānopātiṣṭha ṛtavari /
(AVŚ_10,10.9c) indraḥ sahasraṃ pātrānt somaṃ tvāpāyayad vaśe //9//
(AVŚ_10,10.10a) yad anūcīndram air āt tvā ṛṣabho 'hvayat /
(AVŚ_10,10.10c) tasmāt te vṛtrahā payaḥ kṣīraṃ kruddho 'harad vaśe //10// {33}
(AVŚ_10,10.11a) yat te kruddho dhanapatir ā kṣīram aharad vaśe /
(AVŚ_10,10.11c) idaṃ tad adya nākas triṣu pātreṣu rakṣati //11//
(AVŚ_10,10.12a) triṣu pātreṣu taṃ somam ā devy aharad vaśā /
(AVŚ_10,10.12c) atharvā yatra dīkṣito barhiṣy āsta hiraṇyaye //12//
(AVŚ_10,10.13a) saṃ hi somenāgata sam u sarveṇa padvatā /
(AVŚ_10,10.13c) vaśā samudram adhy aṣṭhad gandharvaiḥ kalibhiḥ saha //13//
(AVŚ_10,10.14a) saṃ hi vātenāgata sam u sarvaiḥ patatribhiḥ /
(AVŚ_10,10.14c) vaśā samudre prānṛtyad ṛcaḥ sāmāni bibhratī //14//
(AVŚ_10,10.15a) saṃ hi sūryeṇāgata sam u sarveṇa cakṣuṣā /
(AVŚ_10,10.15c) vaśā samudram aty akhyad bhadrā jyotīṃṣi bibhratī //15//
(AVŚ_10,10.16a) abhīvṛtā hiraṇyena yad atiṣṭha ṛtāvari /
(AVŚ_10,10.16c) aśvaḥ samudro bhūtvādhy askandad vaśe tvā //16//
(AVŚ_10,10.17a) tad bhadrāḥ sam agachanta vaśā deṣṭry atho svadhā /
(AVŚ_10,10.17c) atharvā yatra dīkṣito barhiṣy āsta hiraṇyaye //17//
(AVŚ_10,10.18a) vaśā mātā rājanyasya vaśā mātā svadhe tava /
(AVŚ_10,10.18c) vaśāyā yajña āyudhaṃ tataś cittam ajāyata //18//
(AVŚ_10,10.19a) ūrdhvo bindur ud acarad brahmaṇaḥ kakudād adhi /
(AVŚ_10,10.19c) tatas tvaṃ jajñiṣe vaśe tato hotājāyata //19//
(AVŚ_10,10.20a) āsnas te gāthā abhavann uṣṇihābhyo balaṃ vaśe /
(AVŚ_10,10.20c) pājasyāj jajñe yajña stanebhyo raśmayas tava //20// {34}
(AVŚ_10,10.21a) īrmābhyām ayanaṃ jātaṃ sakthibhyāṃ ca vaśe tava /
(AVŚ_10,10.21c) āntrebhyo jajñire atrā udarād adhi vīrudhaḥ //21//
(AVŚ_10,10.22a) yad udaraṃ varuṇasyānuprāviśathā vaśe /
(AVŚ_10,10.22c) tatas tvā brahmod ahvayat sa hi netram avet tava //22//
(AVŚ_10,10.23a) sarve garbhād avepanta jāyamānād asūsvaḥ /
(AVŚ_10,10.23c) sasūva hi tām āhu vaśeti brahmabhiḥ kḷptaḥ sa hy asyā bandhuḥ //23//
(AVŚ_10,10.24a) yudha ekaḥ saṃ sṛjati yo asyā eka id vaśī /
(AVŚ_10,10.24c) tarāṃsi yajñā abhavan tarasāṃ cakṣur abhavad vaśā //24//
(AVŚ_10,10.25a) vaśā yajñaṃ praty agṛhṇād vaśā sūryam adhārayat /
(AVŚ_10,10.25c) vaśāyām antar aviśad odano brahmaṇā saha //25//
(AVŚ_10,10.26a) vaśām evāmṛtam āhur vaśāṃ mṛtyum upāsate /
(AVŚ_10,10.26c) vaśedaṃ sarvam abhavad devā manuṣyā asurāḥ pitara ṛṣayaḥ //26//
(AVŚ_10,10.27a) ya evaṃ vidyāt sa vaśāṃ prati gṛhṇīyāt /
(AVŚ_10,10.27c) tathā hi yajñaḥ sarvapād duhe dātre 'napasphuran //27//
(AVŚ_10,10.28a) tisro jihvā varuṇasyāntar dīdyaty āsani /
(AVŚ_10,10.28c) tāsāṃ yā madhye rājati sā vaśā duṣpratigrahā //28//
(AVŚ_10,10.29a) caturdhā reto abhavad vaśāyāḥ /
(AVŚ_10,10.29c) āpas turīyam amṛtaṃ turīyaṃ yajñas turīyaṃ paśavas turīyam //29//
(AVŚ_10,10.30a) vaśā dyaur vaśā pṛthivī vaśā viṣṇuḥ prajāpatiḥ /
(AVŚ_10,10.30c) vaśāyā dugdham apibant sādhyā vasavaś ca ye //30//
(AVŚ_10,10.31a) vaśāyā dugdhaṃ pītvā sādhyā vasavaś ca ye /
(AVŚ_10,10.31c) te vai bradhnasya viṣṭapi payo asyā upāsate //31//
(AVŚ_10,10.32a) somam enām eke duhre ghṛtam eka upāsate /
(AVŚ_10,10.32c) ya evaṃ viduṣe vaśāṃ dadus te gatās tridivaṃ divaḥ //32//
(AVŚ_10,10.33a) brāhmaṇebhyo vaśāṃ dattvā sarvāṃl lokānt sam aśnute /
(AVŚ_10,10.33c) ṛtaṃ hy asyām ārpitam api brahmātho tapaḥ //33//
(AVŚ_10,10.34a) vaśāṃ devā upa jīvanti vaśāṃ manuṣyā uta /
(AVŚ_10,10.34c) vaśedaṃ sarvam abhavad yāvat sūryo vipaśyati //34// {35}
(AVŚ_11,1.1a) agne jāyasvāditir nāthiteyaṃ brahmaudanaṃ pacati putrakāmā /
(AVŚ_11,1.1c) saptaṛṣayo bhūtakṛtas te tvā manthantu prajayā saheha //1//
(AVŚ_11,1.2a) kṛṇuta dhūmaṃ vṛṣaṇaḥ sakhāyo 'droghāvitā vācam acha /
(AVŚ_11,1.2c) ayam agniḥ pṛtanāṣāṭ suvīro yena devā asahanta dasyūn //2//
(AVŚ_11,1.3a) agne 'janiṣṭhā mahate vīryāya brahmaudanāya paktave jātavedaḥ /
(AVŚ_11,1.3c) saptaṛṣayo bhūtakṛtas te tvājījanann asyai rayiṃ sarvavīraṃ ni yacha //3//
(AVŚ_11,1.4a) samiddho agne samidhā sam idhyasva vidvān devān yajñiyāṃ eha vakṣaḥ /
(AVŚ_11,1.4c) tebhyo haviḥ śrapayaṃ jātaveda uttamaṃ nākam adhi rohayemam //4//
(AVŚ_11,1.5a) tredhā bhāgo nihito yaḥ purā vo devānāṃ pitṝṇāṃ martyānām /
(AVŚ_11,1.5c) aṃśāṃ jānīdhvaṃ vi bhajāmi tān vo yo devānāṃ sa imāṃ pārayāti //5//
(AVŚ_11,1.6a) agne sahasvān abhibhūr abhīd asi nīco ny ubja dviṣataḥ sapatnān /
(AVŚ_11,1.6c) iyaṃ mātrā mīyamānā mitā ca sajātāṃs te balihṛtaḥ kṛṇotu //6//
(AVŚ_11,1.7a) sākaṃ sajātaiḥ payasā sahaidhy ud ubjaināṃ mahate vīryāya /
(AVŚ_11,1.7c) ūrdhvo nākasyādhi roha viṣṭapaṃ svargo loka iti yaṃ vadanti //7//
(AVŚ_11,1.8a) iyaṃ mahī prati gṛhṇātu carma pṛthivī devī sumanasyamānā /
(AVŚ_11,1.8c) atha gachema sukṛtasya lokam //8//
(AVŚ_11,1.9a) etau grāvāṇau sayujā yuṅdhi carmaṇi nirbindhy aṃśūn yajamānāya sādhu /
(AVŚ_11,1.9c) avaghnatī ni jahi ya imāṃ pṛtanyava ūrdhvaṃ prajām udbharanty ud ūha //9//
(AVŚ_11,1.10a) gṛhāṇa grāvāṇau sakṛtau vīra hasta ā te devā yajñiyā yajñam aguḥ /
(AVŚ_11,1.10c) trayo varā yatamāṃs tvaṃ vṛṇīṣe tās te samṛddhīr iha rādhayāmi //10// {1}
(AVŚ_11,1.11a) iyaṃ te dhītir idam u te janitraṃ gṛhṇātu tvām aditiḥ śūraputrā /
(AVŚ_11,1.11c) parā punīhi ya imāṃ pṛtanyavo 'syai rayiṃ sarvavīraṃ ni yacha //11//
(AVŚ_11,1.12a) upaśvase druvaye sīdatā yūyaṃ vi vicyadhvaṃ yajñiyāsas tuṣaiḥ /
(AVŚ_11,1.12c) śriyā samānān ati sarvānt syāmādhaspadaṃ dviṣatas pādayāmi //12//
(AVŚ_11,1.13a) parehi nāri punar ehi kṣipram apāṃ tvā goṣṭho adhy arukṣad bharāya /
(AVŚ_11,1.13c) tāsāṃ gṛhṇītād yatamā yajñiyā asan vibhājya dhīrītarā jahītāt //13//
(AVŚ_11,1.14a) emā agur yoṣitaḥ śumbhamānā ut tiṣṭha nāri tavasaṃ rabhasva /
(AVŚ_11,1.14c) supatnī patyā prajayā prajāvaty ā tvāgan yajñaḥ prati kumbhaṃ gṛbhāya //14//
(AVŚ_11,1.15a) ūrjo bhāgo nihito yaḥ purā va ṛṣipraśiṣṭāpa ā bharaitāḥ /
(AVŚ_11,1.15c) ayaṃ yajño gātuvin nāthavit prajāvid ugraḥ paśuvid vīravid vo astu //15//
(AVŚ_11,1.16a) agne carur yajñiyas tvādhy arukṣac chucis tapiṣṭhas tapasā tapainam /
(AVŚ_11,1.16c) ārṣeyā daivā abhisaṃgatya bhāgam imaṃ tapiṣṭhā ṛtubhis tapantu //16//
(AVŚ_11,1.17a) śuddhāḥ pūtā yoṣito yajñiyā imā āpaś carum ava sarpantu śubhrāḥ /
(AVŚ_11,1.17c) aduḥ prajāṃ bahulāṃ paśūn naḥ paktaudanasya sukṛtām etu lokam //17//
(AVŚ_11,1.18a) brahmaṇā śuddhā uta pūtā ghṛtena somasyāṃśavas taṇḍulā yajñiyā ime /
(AVŚ_11,1.18c) apaḥ pra viśata prati gṛhṇātu vaś carur imaṃ paktvā sukṛtām eta lokam //18//
(AVŚ_11,1.19a) uruḥ prathasva mahatā mahimnā sahasrapṛṣṭhaḥ sukṛtasya loke /
(AVŚ_11,1.19c) pitāmahāḥ pitaraḥ prajopajāhaṃ paktā pañcadaśas te asmi //19//
(AVŚ_11,1.20a) sahasrapṛṣṭhaḥ śatadhāro akṣito brahmaudano devayānaḥ svargaḥ /
(AVŚ_11,1.20c) amūṃs ta ā dadhāmi prajayā reṣayainān balihārāya mṛḍatān mahyam eva //20// {2}
(AVŚ_11,1.21a) udehi vediṃ prajayā vardhayaināṃ nudasva rakṣaḥ prataraṃ dhehy enām /
(AVŚ_11,1.21c) śriyā samānān ati sarvānt syāmādhaspadaṃ dviṣatas pādayāmi //21//
(AVŚ_11,1.22a) abhyāvartasva paśubhiḥ sahaināṃ pratyaṅṅ enāṃ devatābhiḥ sahaidhi /
(AVŚ_11,1.22c) mā tvā prāpac chapatho mābhicāraḥ sve kṣetre anamīvā vi rāja //22//
(AVŚ_11,1.23a) ṛtena taṣṭā manasā hitaiṣā brahmaudanasya vihitā vedir agre /
(AVŚ_11,1.23c) aṃsadhrīṃ śuddhām upa dhehi nāri tatraudanaṃ sādaya daivānām //23//
(AVŚ_11,1.24a) aditer hastāṃ srucam etāṃ dvitīyāṃ saptaṛṣayo bhūtakṛto yām akṛṇvan /
(AVŚ_11,1.24c) sā gātrāṇi viduṣy odanasya darvir vedyām adhy enaṃ cinotu //24//
(AVŚ_11,1.25a) śṛtaṃ tvā havyam upa sīdantu daivā niḥsṛpyāgneḥ punar enān pra sīda /
(AVŚ_11,1.25c) somena pūto jaṭhare sīda brahmaṇām ārṣeyās te mā riṣan prāśitāraḥ //25//
(AVŚ_11,1.26a) soma rājant saṃjñānam ā vapaibhyaḥ subrāhmaṇā yatame tvopasīdān /
(AVŚ_11,1.26c) ṛṣīn ārṣeyāṃs tapaso 'dhi jātān brahmaudane suhavā johavīmi //26//
(AVŚ_11,1.27a) śuddhāḥ pūtā yoṣito yajñiyā imā brahmaṇāṃ hasteṣu prapṛthak sādayāmi /
(AVŚ_11,1.27c) yatkāma idam abhiṣiñcāmi vo 'ham indro marutvānt sa dadād idaṃ me //27//
(AVŚ_11,1.28a) idaṃ me jyotir amṛtaṃ hiraṇyaṃ pakvaṃ kṣetrāt kāmadughā ma eṣā /
(AVŚ_11,1.28c) idaṃ dhanaṃ ni dadhe brāhmaṇeṣu kṛṇve panthāṃ pitṛṣu yaḥ svargaḥ //28//
(AVŚ_11,1.29a) agnau tuṣān ā vapa jātavedasi paraḥ kambūkāṃ apa mṛḍḍhi dūram /
(AVŚ_11,1.29c) etaṃ śuśruma gṛharājasya bhāgam atho vidma nirṛter bhāgadheyam //29//
(AVŚ_11,1.30a) śrāmyataḥ pacato viddhi sunvataḥ panthāṃ svargam adhi rohayainam /
(AVŚ_11,1.30c) yena rohāt param āpadya yad vaya uttamaṃ nākaṃ paramaṃ vyoma //30// {3}
(AVŚ_11,1.31a) babhrer adhvaryo mukham etad vi mṛḍḍhy ājyāya lokaṃ kṛṇuhi pravidvān /
(AVŚ_11,1.31c) ghṛtena gātrānu sarvā vi mṛḍḍhi kṛṇve panthāṃ pitṛṣu yaḥ svargaḥ //31//
(AVŚ_11,1.32a) babhre rakṣaḥ samadam ā vapaibhyo 'brāhmaṇā yatame tvopasīdān /
(AVŚ_11,1.32c) purīṣiṇaḥ prathamānāḥ purastād ārṣeyās te mā riṣan prāśitāraḥ //32//
(AVŚ_11,1.33a) ārṣeyeṣu ni dadha odana tvā nānārṣeyāṇām apy asty atra /
(AVŚ_11,1.33c) agnir me goptā marutaś ca sarve viśve devā abhi rakṣantu pakvam //33//
(AVŚ_11,1.34a) yajñaṃ duhānaṃ sadam it prapīnaṃ pumāṃsaṃ dhenuṃ sadanaṃ rayīṇām /
(AVŚ_11,1.34c) prajāmṛtatvam uta dīrgham āyū rāyaś ca poṣair upa tvā sadema //34//
(AVŚ_11,1.35a) vṛṣabho 'si svarga ṛṣīn ārṣeyān gacha /
(AVŚ_11,1.35c) sukṛtāṃ loke sīda tatra nau saṃskṛtam //35//
(AVŚ_11,1.36a) samācinuṣvānusaṃprayāhy agne pathaḥ kalpaya devayānān /
(AVŚ_11,1.36c) etaiḥ sukṛtair anu gachema yajñaṃ nāke tiṣṭhantam adhi saptaraśmau //36//
(AVŚ_11,1.37a) yena devā jyotiṣā dyām udāyan brahmaudanaṃ paktvā sukṛtasya lokam /
(AVŚ_11,1.37c) tena geṣma sukṛtasya lokaṃ svar ārohanto abhi nākam uttamam //37// {4}
(AVŚ_11,2.1a) bhavāśarvau mṛḍataṃ mābhi yātaṃ bhūtapatī paśupatī namo vām /
(AVŚ_11,2.1c) pratihitām āyatāṃ mā vi srāṣṭaṃ mā no hiṃsiṣṭaṃ dvipado mā catuṣpadaḥ //1//
(AVŚ_11,2.2a) śune kroṣṭre mā śarīrāṇi kartam aliklavebhyo gṛdhrebhyo ye ca kṛṣṇā aviṣyavaḥ /
(AVŚ_11,2.2c) makṣikās te paśupate vayāṃsi te vighase mā vidanta //2//
(AVŚ_11,2.3a) krandāya te prāṇāya yāś ca te bhava ropayaḥ /
(AVŚ_11,2.3c) namas te rudra kṛṇmaḥ sahasrākṣāyāmartya //3//
(AVŚ_11,2.4a) purastāt te namaḥ kṛṇma uttarād adharād uta /
(AVŚ_11,2.4c) abhīvargād divas pary antarikṣāya te namaḥ //4//
(AVŚ_11,2.5a) mukhāya te paśupate yāni cakṣūṃṣi te bhava /
(AVŚ_11,2.5c) tvace rūpāya saṃdṛśe pratīcīnāya te namaḥ //5//
(AVŚ_11,2.6a) aṅgebhyas ta udarāya jihvāyā āsyāya te /
(AVŚ_11,2.6c) dadbhyo gandhāya te namaḥ //6//
(AVŚ_11,2.7a) astrā nīlaśikhaṇḍena sahasrākṣeṇa vājinā /
(AVŚ_11,2.7c) rudreṇārdhakaghātinā tena mā sam arāmahi //7//
(AVŚ_11,2.8a) sa no bhavaḥ pari vṛṇaktu viśvata āpa ivāgniḥ pari vṛṇaktu no bhavaḥ /
(AVŚ_11,2.8c) mā no 'bhi māṃsta namo astv asmai //8//
(AVŚ_11,2.9a) catur namo aṣṭakṛtvo bhavāya daśa kṛtvaḥ paśupate namas te /
(AVŚ_11,2.9c) taveme pañca paśavo vibhaktā gāvo aśvāḥ puruṣā ajāvayaḥ //9//
(AVŚ_11,2.10a) tava catasraḥ pradiśas tava dyaus tava pṛthivī tavedam ugrorv antarikṣam /
(AVŚ_11,2.10c) tavedaṃ sarvam ātmanvad yat prāṇat pṛthivīm anu //10// {5}
(AVŚ_11,2.11a) uruḥ kośo vasudhānas tavāyaṃ yasminn imā viśvā bhuvanāny antaḥ /
(AVŚ_11,2.11c) sa no mṛḍa paśupate namas te paraḥ kroṣṭāro abhibhāḥ śvānaḥ paro yantv agharudo vikeśyaḥ //11//
(AVŚ_11,2.12a) dhanur bibharṣi haritaṃ hiraṇyayaṃ sahasraghniṃ śatavadhaṃ śikhaṇḍin /
(AVŚ_11,2.12c) rudrasyeṣuś carati devahetis tasyai namo yatamasyāṃ diśītaḥ //12//
(AVŚ_11,2.13a) yo 'bhiyāto nilayate tvāṃ rudra nicikīrṣati /
(AVŚ_11,2.13c) paścād anuprayuṅkṣe taṃ viddhasya padanīr iva //13//
(AVŚ_11,2.14a) bhavārudrau sayujā saṃvidānāv ubhāv ugrau carato vīryāya /
(AVŚ_11,2.14c) tābhyāṃ namo yatamasyāṃ diśītaḥ //14//
(AVŚ_11,2.15a) namas te astv āyate namo astu parāyate /
(AVŚ_11,2.15c) namas te rudra tiṣṭhata āsīnāyota te namaḥ //15//
(AVŚ_11,2.16a) namaḥ sāyaṃ namaḥ prātar namo rātryā namo divā /
(AVŚ_11,2.16c) bhavāya ca śarvāya cobhābhyām akaraṃ namaḥ //16//
(AVŚ_11,2.17a) sahasrākṣam atipaśyaṃ purastād rudram asyantaṃ bahudhā vipaścitam /
(AVŚ_11,2.17c) mopārāma jihvayeyamānam //17//
(AVŚ_11,2.18a) śyāvāśvaṃ kṛṣṇam asitaṃ mṛṇantaṃ bhīmaṃ rathaṃ keśinaḥ pādayantam /
(AVŚ_11,2.18c) pūrve pratīmo namo astv asmai //18//
(AVŚ_11,2.19a) mā no 'bhi srā matyaṃ devahetiṃ mā naḥ krudhaḥ paśupate namas te /
(AVŚ_11,2.19c) anyatrāsmad divyāṃ śākhāṃ vi dhūnu //19//
(AVŚ_11,2.20a) mā no hiṃsīr adhi no brūhi pari ṇo vṛṅdhi mā krudhaḥ /
(AVŚ_11,2.20c) mā tvayā sam arāmahi //20// {6}
(AVŚ_11,2.21a) mā no goṣu puruṣeṣu mā gṛdho no ajāviṣu /
(AVŚ_11,2.21c) anyatrogra vi vartaya piyārūṇāṃ prajāṃ jahi //21//
(AVŚ_11,2.22a) yasya takmā kāsikā hetir ekam aśvasyeva vṛṣaṇaḥ kranda eti /
(AVŚ_11,2.22c) abhipūrvaṃ nirṇayate namo astv asmai //22//
(AVŚ_11,2.23a) yo 'ntarikṣe tiṣṭhati viṣṭabhito 'yajvanaḥ pramṛṇan devapīyūn /
(AVŚ_11,2.23c) tasmai namo daśabhiḥ śakvarībhiḥ //23//
(AVŚ_11,2.24a) tubhyam āraṇyāḥ paśavo mṛgā vane hitā haṃsāḥ suparṇāḥ śakunā vayāṃsi /
(AVŚ_11,2.24c) tava yakṣaṃ paśupate apsv antas tubhyaṃ kṣaranti divyā āpo vṛdhe //24//
(AVŚ_11,2.25a) śiṃśumārā ajagarāḥ purīkayā jaṣā matsyā rajasā yebhyo asyasi /
(AVŚ_11,2.25c) na te dūraṃ na pariṣṭhāsti te bhava sadyaḥ sarvāṃ pari paśyasi bhūmiṃ pūrvasmād dhaṃsy uttarasmint samudre //25//
(AVŚ_11,2.26a) mā no rudra takmanā mā viṣeṇa mā naḥ saṃ srā divyenāgninā /
(AVŚ_11,2.26c) anyatrāsmad vidyutaṃ pātayaitām //26//
(AVŚ_11,2.27a) bhavo divo bhava īśe pṛthivyā bhava ā papra urv antarikṣam /
(AVŚ_11,2.27c) tasyai namo yatamasyāṃ diśītaḥ //27//
(AVŚ_11,2.28a) bhava rājan yajamānāya mṛḍa paśūnāṃ hi paśupatir babhūtha /
(AVŚ_11,2.28c) yaḥ śraddadhāti santi devā iti catuṣpade dvipade 'sya mṛḍa //28//
(AVŚ_11,2.29a) mā no mahāntam uta mā no arbhakaṃ mā no vahantam uta mā no vakṣyataḥ /
(AVŚ_11,2.29c) mā no hiṃsīḥ pitaraṃ mātaraṃ ca svāṃ tanvaṃ rudra mā rīriṣo naḥ //29//
(AVŚ_11,2.30a) rudrasyailabakārebhyo 'saṃsūktagilebhyaḥ /
(AVŚ_11,2.30c) idaṃ mahāsyebhyaḥ śvabhyo akaraṃ namaḥ //30//
(AVŚ_11,2.31a) namas te ghoṣiṇībhyo namas te keśinībhyaḥ /
(AVŚ_11,2.31c) namo namaskṛtābhyo namaḥ saṃbhuñjatībhyaḥ /
(AVŚ_11,2.31e) namas te deva senābhyaḥ svasti no abhayaṃ ca naḥ //31// {7}
(AVŚ_11,3.1a) tasyaudanasya bṛhaspatiḥ śiro brahma mukham //1//
(AVŚ_11,3.2a) dyāvāpṛthivī śrotre sūryācandramasāv akṣiṇī saptaṛṣayaḥ prāṇāpānāḥ //2//
(AVŚ_11,3.3a) cakṣur musalaṃ kāma ulūkhalam //3//
(AVŚ_11,3.4a) ditiḥ śūrpam aditiḥ śūrpagrāhī vāto 'pāvinak //4//
(AVŚ_11,3.5a) aśvāḥ kaṇā gāvas taṇḍulā maśakās tuṣāḥ //5//
(AVŚ_11,3.6a) kabru phalīkaraṇāḥ śaro 'bhram //6//
(AVŚ_11,3.7a) śyāmam ayo 'sya māṃsāni lohitam asya lohitam //7//
(AVŚ_11,3.8a) trapu bhasma haritaṃ varṇaḥ puṣkaram asya gandhaḥ //8//
(AVŚ_11,3.9a) khalaḥ pātraṃ sphyāv aṃsāv īṣe anūkye //9//
(AVŚ_11,3.10a) āntrāṇi jatravo gudā varatrāḥ //10//
(AVŚ_11,3.11a) iyam eva pṛthivī kumbhī bhavati rādhyamānasyaudanasya dyaur apidhānam //11//
(AVŚ_11,3.12a) sītāḥ parśavaḥ sikatā ūbadhyam //12//
(AVŚ_11,3.13a) ṛtaṃ hastāvanejanaṃ kulyopasecanam //13//
(AVŚ_11,3.14a) ṛcā kumbhy adhihitārtvijyena preṣitā //14//
(AVŚ_11,3.15a) brahmaṇā parigṛhītā sāmnā paryūḍhā //15//
(AVŚ_11,3.16a) bṛhad āyavanaṃ rathantaraṃ darviḥ //16//
(AVŚ_11,3.17a) ṛtavaḥ paktāra ārtavāḥ sam indhate //17//
(AVŚ_11,3.18a) caruṃ pañcabilam ukhaṃ gharmo 'bhīndhe //18// [note CORRIGENDA ed. ŚPP]
(AVŚ_11,3.19a) odanena yajñavataḥ sarve lokāḥ samāpyāḥ //19//
(AVŚ_11,3.20a) yasmint samudro dyaur bhūmis trayo 'varaparaṃ śritāḥ //20//
(AVŚ_11,3.21a) yasya devā akalpantocchiṣṭe ṣaḍ aśītayaḥ //21//
(AVŚ_11,3.22a) taṃ tvaudanasya pṛchāmi yo asya mahimā mahān //22//
(AVŚ_11,3.23a) sa ya odanasya mahimānaṃ vidyāt //23//
(AVŚ_11,3.24a) nālpa iti brūyān nānupasecana iti nedaṃ ca kiṃ ceti //24//
(AVŚ_11,3.25a) yāvad dātābhimanasyeta tan nāti vadet //25//
(AVŚ_11,3.26a) brahmavādino vadanti parāñcam odanaṃ prāśī3ḥ pratyañcā3m iti //26//
(AVŚ_11,3.27a) tvam odanaṃ prāśī3s tvām odanā3 iti //27//
(AVŚ_11,3.28a) parāñcaṃ cainaṃ prāśīḥ prāṇās tvā hāsyantīty enam āha //28//
(AVŚ_11,3.29a) pratyañcaṃ cainaṃ prāśīr apānās tvā hāsyantīty enam āha //29//
(AVŚ_11,3.30a) naivāham odanaṃ na mām odanaḥ //30//
(AVŚ_11,3.31a) odana evaudanaṃ prāśīt //31// {8}
(AVŚ_11,3.32[4.1]a) tataś cainam anyena śīrṣṇā prāśīr yena caitaṃ pūrva ṛṣayaḥ prāśnan /
(AVŚ_11,3.32[4.1]b) jyeṣṭhatas te prajā mariṣyatīty enam āha /
(AVŚ_11,3.32[4.1]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.32[4.1]d) bṛhaspatinā śīrṣṇā /
(AVŚ_11,3.32[4.1]e) tenainaṃ prāśiṣaṃ tenainam ajīgamam /
(AVŚ_11,3.32[4.1]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.32[4.1]g) sarvāṅga eva sarvaparuḥ sarvatanūḥ saṃ bhavati ya evaṃ veda //32// [1]
(AVŚ_11,3.33[4.2]a) tataś cainam anyābhyāṃ śrotrābhyāṃ prāśīr yābhyāṃ caitaṃ pūrva ṛṣayaḥ prāśnan /
(AVŚ_11,3.33[4.2]b) badhiro bhaviṣyasīty enam āha /
(AVŚ_11,3.33[4.2]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.33[4.2]d) dyāvāpṛthivībhyāṃ śrotrābhyām /
(AVŚ_11,3.33[4.2]e) tābhyām enaṃ prāśiṣaṃ tābhyām enam ajīgamam /
(AVŚ_11,3.33[4.2]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.33[4.2]g) sarvāṅga eva sarvaparuḥ sarvatanūḥ saṃ bhavati ya evaṃ veda //33// [2]
(AVŚ_11,3.34[4.3]a) tataś cainam anyābhyām akṣībhyāṃ prāśīr yābhyāṃ caitaṃ pūrva ṛṣayaḥ prāśnan /
(AVŚ_11,3.34[4.3]b) andho bhaviṣyasīty enam āha /
(AVŚ_11,3.34[4.3]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.34[4.3]d) sūryācandramasābhyām akṣībhyām /
(AVŚ_11,3.34[4.3]e) tābhyām enaṃ prāśiṣaṃ tābhyām enam ajīgamam /
(AVŚ_11,3.34[4.3]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.34[4.3]g) sarvāṅga eva sarvaparuḥ sarvatanūḥ saṃ bhavati ya evaṃ veda //34// [3]
(AVŚ_11,3.35[4.4]a) tataś cainam anyena mukhena prāśīr yena caitaṃ pūrva ṛṣayaḥ prāśnan /
(AVŚ_11,3.35[4.4]b) mukhatas te prajā mariṣyatīty enam āha /
(AVŚ_11,3.35[4.4]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.35[4.4]d) brahmaṇā mukhena /
(AVŚ_11,3.35[4.4]e) tenainaṃ prāśiṣaṃ tenainam ajīgamam /
(AVŚ_11,3.35[4.4]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.35[4.4]g) sarvāṅga eva sarvaparuḥ sarvatanūḥ saṃ bhavati ya evaṃ veda //35// [4]
(AVŚ_11,3.36[4.5]a) tataś cainam anyayā jihvayā prāśīr yayā caitaṃ pūrva ṛṣayaḥ prāśnan /
(AVŚ_11,3.36[4.5]b) jihvā te mariṣyatīty enam āha /
(AVŚ_11,3.36[4.5]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.36[4.5]d) agner jihvayā /
(AVŚ_11,3.36[4.5]e) tayainaṃ prāśiṣaṃ tayainam ajīgamam /
(AVŚ_11,3.36[4.5]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.36[4.5]g) sarvāṅga eva sarvaparuḥ sarvatanūḥ saṃ bhavati ya evaṃ veda //36// [5]
(AVŚ_11,3.37[4.6]a) tataś cainam anyair dantaiḥ prāśīr yaiś caitaṃ pūrva ṛṣayaḥ prāśnan /
(AVŚ_11,3.37[4.6]b) dantās te śatsyantīty enam āha /
(AVŚ_11,3.37[4.6]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.37[4.6]d) ṛtubhir dantaiḥ /
(AVŚ_11,3.37[4.6]e) tair enaṃ prāśiṣaṃ tair enam ajīgamam /
(AVŚ_11,3.37[4.6]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.37[4.6]g) sarvāṅga eva sarvaparuḥ sarvatanūḥ saṃ bhavati ya evaṃ veda //37// [6]
(AVŚ_11,3.38[4.7]a) tataś cainam anyaiḥ prāṇāpānaiḥ prāśīr yaiś caitaṃ pūrva ṛṣayaḥ prāśnan /
(AVŚ_11,3.38[4.7]b) prāṇāpānās tvā hāsyantīty enam āha /
(AVŚ_11,3.38[4.7]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.38[4.7]d) saptaṛṣibhiḥ prāṇāpānaiḥ /
(AVŚ_11,3.38[4.7]e) tair enaṃ prāśiṣaṃ tair enam ajīgamam /
(AVŚ_11,3.38[4.7]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.38[4.7]g) sarvāṅga eva sarvaparuḥ sarvatanūḥ saṃ bhavati ya evaṃ veda //38// [7]
(AVŚ_11,3.39[4.8]a) tataś cainam anyena vyacasā prāśīr yena caitaṃ pūrva ṛṣayaḥ prāśnan /
(AVŚ_11,3.39[4.8]b) rājayakṣmas tvā haniṣyatīty enam āha /
(AVŚ_11,3.39[4.8]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.39[4.8]d) antarikṣeṇa vyacasā /
(AVŚ_11,3.39[4.8]e) tenainaṃ prāśiṣaṃ tenainam ajīgamam /
(AVŚ_11,3.39[4.8]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.39[4.8]g) sarvāṅga eva sarvaparuḥ sarvatanūḥ saṃ bhavati ya evaṃ veda //39// [8]
(AVŚ_11,3.40[4.9]a) tataś cainam anyena pṛṣṭhena prāśīr yena caitaṃ pūrva ṛṣayaḥ prāśnan /
(AVŚ_11,3.40[4.9]b) vidyut tvā haniṣyatīty enam āha /
(AVŚ_11,3.40[4.9]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.40[4.9]d) divā pṛṣṭhena /
(AVŚ_11,3.40[4.9]e) tenainaṃ prāśiṣaṃ tenainam ajīgamam /
(AVŚ_11,3.40[4.9]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.40[4.9]g) sarvāṅga eva sarvaparuḥ sarvatanūḥ saṃ bhavati ya evaṃ veda //40// [9]
(AVŚ_11,3.41[4.10]a) tataś cainam anyenorasā prāśīr yena caitaṃ pūrva ṛṣayaḥ prāśnan /
(AVŚ_11,3.41[4.10]b) kṛṣyā na rātsyasīty enam āha /
(AVŚ_11,3.41[4.10]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.41[4.10]d) pṛthivyorasā /
(AVŚ_11,3.41[4.10]e) tenainaṃ prāśiṣaṃ tenainam ajīgamam /
(AVŚ_11,3.41[4.10]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.41[4.10]g) sarvāṅga eva sarvaparuḥ sarvatanūḥ saṃ bhavati ya evaṃ veda //41// [10]
(AVŚ_11,3.42[4.11]a) tataś cainam anyenodareṇa prāśīr yena caitaṃ pūrva ṛṣayaḥ prāśnan /
(AVŚ_11,3.42[4.11]b) udaradāras tvā haniṣyatīty enam āha /
(AVŚ_11,3.42[4.11]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.42[4.11]d) satyenodareṇa /
(AVŚ_11,3.42[4.11]e) tenainaṃ prāśiṣaṃ tenainam ajīgamam /
(AVŚ_11,3.42[4.11]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.42[4.11]g) sarvāṅga eva sarvaparuḥ sarvatanūḥ saṃ bhavati ya evaṃ veda //42// [11]
(AVŚ_11,3.43[4.12]a) tataś cainam anyena vastinā prāśīr yena caitaṃ pūrva ṛṣayaḥ prāśnan /
(AVŚ_11,3.43[4.12]b) apsu mariṣyasīty enam āha /
(AVŚ_11,3.43[4.12]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.43[4.12]d) samudreṇa vastinā /
(AVŚ_11,3.43[4.12]e) tenainaṃ prāśiṣaṃ tenainam ajīgamam /
(AVŚ_11,3.43[4.12]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.43[4.12]g) sarvāṅga eva sarvaparuḥ sarvatanūḥ saṃ bhavati ya evaṃ veda //43// [12]
(AVŚ_11,3.44[4.13]a) tataś cainam anyābhyām ūrubhyāṃ prāśīr yābhyāṃ caitaṃ pūrva ṛṣayaḥ prāśnan /
(AVŚ_11,3.44[4.13]b) ūrū te mariṣyata ity enam āha /
(AVŚ_11,3.44[4.13]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.44[4.13]d) mitrāvaruṇayor ūrubhyām /
(AVŚ_11,3.44[4.13]e) tābhyām enaṃ prāśiṣaṃ tābhyām enam ajīgamam /
(AVŚ_11,3.44[4.13]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.44[4.13]g) sarvāṅga eva sarvaparuḥ sarvatanūḥ saṃ bhavati ya evaṃ veda //44// [13]
(AVŚ_11,3.45[4.14]a) tataś cainam anyābhyām aṣṭhīvadbhyāṃ prāśīr yābhyāṃ caitaṃ pūrva ṛṣayaḥ prāśnan /
(AVŚ_11,3.45[4.14]b) srāmo bhaviṣyasīty enam āha /
(AVŚ_11,3.45[4.14]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.45[4.14]d) tvaṣṭur aṣṭhīvadbhyām /
(AVŚ_11,3.45[4.14]e) tābhyām enaṃ prāśiṣaṃ tābhyām enam ajīgamam /
(AVŚ_11,3.45[4.14]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.45[4.14]g) sarvāṅga eva sarvaparuḥ sarvatanūḥ saṃ bhavati ya evaṃ veda //45// [14]
(AVŚ_11,3.46[4.15]a) tataś cainam anyābhyāṃ pādābhyāṃ prāśīr yābhyāṃ caitaṃ pūrva ṛṣayaḥ prāśnan /
(AVŚ_11,3.46[4.15]b) bahucārī bhaviṣyasīty enam āha /
(AVŚ_11,3.46[4.15]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.46[4.15]d) aśvinoḥ pādābhyām /
(AVŚ_11,3.46[4.15]e) tābhyām enaṃ prāśiṣaṃ tābhyām enam ajīgamam /
(AVŚ_11,3.46[4.15]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.46[4.15]g) sarvāṅga eva sarvaparuḥ sarvatanūḥ saṃ bhavati ya evaṃ veda //46// [15]
(AVŚ_11,3.47[4.16]a) tataś cainam anyābhyāṃ prapadābhyāṃ prāśīr yābhyāṃ caitaṃ pūrva ṛṣayaḥ prāśnan /
(AVŚ_11,3.47[4.16]b) sarpas tvā haniṣyatīty enam āha /
(AVŚ_11,3.47[4.16]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.47[4.16]d) savituḥ prapadābhyām /
(AVŚ_11,3.47[4.16]e) tābhyām enaṃ prāśiṣaṃ tābhyām enam ajīgamam /
(AVŚ_11,3.47[4.16]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.47[4.16]g) sarvāṅga eva sarvaparuḥ sarvatanūḥ saṃ bhavati ya evaṃ veda //47// [16]
(AVŚ_11,3.48[4.17]a) tataś cainam anyābhyāṃ hastābhyāṃ prāśīr yābhyāṃ caitaṃ pūrva ṛṣayaḥ prāśnan /
(AVŚ_11,3.48[4.17]b) brāhmaṇaṃ haniṣyasīty enam āha /
(AVŚ_11,3.48[4.17]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.48[4.17]d) ṛtasya hastābhyām /
(AVŚ_11,3.48[4.17]e) tābhyām enaṃ prāśiṣaṃ tābhyām enam ajīgamam /
(AVŚ_11,3.48[4.17]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.48[4.17]g) sarvāṅga eva sarvaparuḥ sarvatanūḥ saṃ bhavati ya evaṃ veda //48// [17]
(AVŚ_11,3.49[4.18]a) tataś cainam anyayā pratiṣṭhayā prāśīr yayā caitaṃ pūrva ṛṣayaḥ prāśnan /
(AVŚ_11,3.49[4.18]b) apratiṣṭhāno 'nāyatano mariṣyasīty enam āha /
(AVŚ_11,3.49[4.18]c) taṃ vā ahaṃ nārvāñcaṃ na parāñcaṃ na pratyañcam /
(AVŚ_11,3.49[4.18]d) satye pratiṣṭhāya /
(AVŚ_11,3.49[4.18]e) tayainaṃ prāśiṣaṃ tayainam ajīgamam /
(AVŚ_11,3.49[4.18]f) eṣa vā odanaḥ sarvāṅgaḥ sarvaparuḥ sarvatanūḥ /
(AVŚ_11,3.49[4.18]g) sarvāṅga eva sarvaparuḥ sarvatanūḥ saṃ bhavati ya evaṃ veda //49// [18] {9}
(AVŚ_11,3.50[5.1]a) etad vai bradhnasya viṣṭapaṃ yad odanaḥ //50// [1]
(AVŚ_11,3.51[5.2]a) bradhnaloko bhavati bradhnasya viṣṭapi śrayate ya evaṃ veda //51// [2]
(AVŚ_11,3.52[5.3]a) etasmād vā odanāt trayastriṃśataṃ lokān nir amimīta prajāpatiḥ //52// [3]
(AVŚ_11,3.53[5.4]a) teṣāṃ prajñānāya yajñam asṛjata //53// [4]
(AVŚ_11,3.54[5.5]a) sa ya evaṃ viduṣa upadraṣṭā bhavati prāṇaṃ ruṇaddhi //54// [5]
(AVŚ_11,3.55[5.6]a) na ca prāṇaṃ ruṇaddhi sarvajyāniṃ jīyate //55// [6]
(AVŚ_11,3.56[5.7]a) na ca sarvajyāniṃ jīyate purainaṃ jarasaḥ prāṇo jahāti //56// [7] {10}
(AVŚ_11,4[6].1a) prāṇāya namo yasya sarvam idaṃ vaśe /
(AVŚ_11,4[6].1c) yo bhūtaḥ sarvasyeśvaro yasmint sarvaṃ pratiṣṭhitam //1//
(AVŚ_11,4[6].2a) namas te prāṇa krandāya namas te stanayitnave /
(AVŚ_11,4[6].2c) namas te prāṇa vidyute namas te prāṇa varṣate //2//
(AVŚ_11,4[6].3a) yat prāṇa stanayitnunābhikrandaty oṣadhīḥ /
(AVŚ_11,4[6].3c) pra vīyante garbhān dadhate 'tho bahvīr vi jāyante //3//
(AVŚ_11,4[6].4a) yat prāṇa ṛtāv āgate 'bhikrandaty oṣadhīḥ /
(AVŚ_11,4[6].4c) sarvaṃ tadā pra modate yat kiṃ ca bhūmyām adhi //4//
(AVŚ_11,4[6].5a) yadā prāṇo abhyavarṣīd varṣeṇa pṛthivīṃ mahīm /
(AVŚ_11,4[6].5c) paśavas tat pra modante maho vai no bhaviṣyati //5//
(AVŚ_11,4[6].6a) abhivṛṣṭā oṣadhayaḥ prāṇena sam avādiran /
(AVŚ_11,4[6].6c) āyur vai naḥ prātītaraḥ sarvā naḥ surabhīr akaḥ //6//
(AVŚ_11,4[6].7a) namas te astv āyate namo astu parāyate /
(AVŚ_11,4[6].7c) namas te prāṇa tiṣṭhata āsīnāyota te namaḥ //7//
(AVŚ_11,4[6].8a) namas te prāṇa prāṇate namo astv apānate /
(AVŚ_11,4[6].8c) parācīnāya te namaḥ pratīcīnāya te namaḥ sarvasmai ta idaṃ namaḥ //8//
(AVŚ_11,4[6].9a) yā te prāṇa priyā tanūr yo te prāṇa preyasī /
(AVŚ_11,4[6].9c) atho yad bheṣajaṃ tava tasya no dhehi jīvase //9//
(AVŚ_11,4[6].10a) prāṇaḥ prajā anu vaste pitā putram iva priyam /
(AVŚ_11,4[6].10c) prāṇo ha sarvasyeśvaro yac ca prāṇati yac ca na //10// {11}
(AVŚ_11,4[6].11a) prāṇo mṛtyuḥ prāṇas takmā prāṇaṃ devā upāsate /
(AVŚ_11,4[6].11c) prāṇo ha satyavādinam uttame loka ā dadhat //11//
(AVŚ_11,4[6].12a) prāṇo virāṭ prāṇo deṣṭrī prāṇaṃ sarva upāsate /
(AVŚ_11,4[6].12c) prāṇo ha sūryaś candramāḥ prāṇam āhuḥ prajāpatim //12//
(AVŚ_11,4[6].13a) prāṇāpānau vrīhiyavāv anaḍvān prāṇa ucyate /
(AVŚ_11,4[6].13c) yave ha prāṇa āhito 'pāno vrīhir ucyate //13//
(AVŚ_11,4[6].14a) apānati prāṇati puruṣo garbhe antarā /
(AVŚ_11,4[6].14c) yadā tvaṃ prāṇa jinvasy atha sa jāyate punaḥ //14//
(AVŚ_11,4[6].15a) prāṇam āhur mātariśvānaṃ vāto ha prāṇa ucyate /
(AVŚ_11,4[6].15c) prāṇe ha bhūtaṃ bhavyaṃ ca prāṇe sarvaṃ pratiṣṭhitam //15//
(AVŚ_11,4[6].16a) ātharvaṇīr āṅgirasīr daivīr manuṣyajā uta /
(AVŚ_11,4[6].16c) oṣadhayaḥ pra jāyante yadā tvaṃ prāṇa jinvasi //16//
(AVŚ_11,4[6].17a) yadā prāṇo abhyavarṣīd varṣeṇa pṛthivīṃ mahīm /
(AVŚ_11,4[6].17c) oṣadhayaḥ pra jāyante 'tho yāḥ kāś ca vīrudhaḥ //17//
(AVŚ_11,4[6].18a) yas te prāṇedaṃ veda yasmiṃś cāsi pratiṣṭhitaḥ /
(AVŚ_11,4[6].18c) sarve tasmai baliṃ harān amuṣmiṃl loka uttame //18//
(AVŚ_11,4[6].19a) yathā prāṇa balihṛtas tubhyaṃ sarvāḥ prajā imāḥ /
(AVŚ_11,4[6].19c) evā tasmai baliṃ harān yas tvā śṛṇavat suśravaḥ //19//
(AVŚ_11,4[6].20a) antar garbhaś carati devatāsv ābhūto bhūtaḥ sa u jāyate punaḥ /
(AVŚ_11,4[6].20c) sa bhūto bhavyaṃ bhaviṣyat pitā putraṃ pra viveśā śacībhiḥ //20// {12}
(AVŚ_11,4[6].21a) ekaṃ pādaṃ not khidati salilād dhaṃsa uccaran /
(AVŚ_11,4[6].21c) yad aṅga sa tam utkhiden naivādya na śvaḥ syāt /
(AVŚ_11,4[6].21e) na rātrī nāhaḥ syān na vy uchet kadā cana //21//
(AVŚ_11,4[6].22a) aṣṭācakraṃ vartata ekanemi sahasrākṣaraṃ pra puro ni paścā /
(AVŚ_11,4[6].22c) ardhena viśvaṃ bhuvanaṃ jajāna yad asyārdhaṃ katamaḥ sa ketuḥ //22//
(AVŚ_11,4[6].23a) yo asya viśvajanmana īśe viśvasya ceṣṭataḥ /
(AVŚ_11,4[6].23c) anyeṣu kṣipradhanvane tasmai prāṇa namo 'stu te //23//
(AVŚ_11,4[6].24a) yo asya sarvajanmana īśe sarvasya ceṣṭataḥ /
(AVŚ_11,4[6].24c) atandro brahmaṇā dhīraḥ prāṇo mānu tiṣṭhatu //24//
(AVŚ_11,4[6].25a) ūrdhvaḥ supteṣu jāgāra nanu tiryaṅ ni padyate /
(AVŚ_11,4[6].25c) na suptam asya supteṣv anu śuśrāva kaś cana //25//
(AVŚ_11,4[6].26a) prāṇa mā mat paryāvṛto na mad anyo bhaviṣyasi /
(AVŚ_11,4[6].26c) apāṃ garbham iva jīvase prāṇa badhnāmi tvā mayi //26// {13}
(AVŚ_11,5[7].1a) brahmacārīṣṇaṃś carati rodasī ubhe tasmin devāḥ saṃmanaso bhavanti /
(AVŚ_11,5[7].1c) sa dādhāra pṛthivīṃ divaṃ ca sa ācāryaṃ tapasā piparti //1//
(AVŚ_11,5[7].2a) brahmacāriṇaṃ pitaro devajanāḥ pṛthag devā anusaṃyanti sarve /
(AVŚ_11,5[7].2c) gandharvā enam anv āyan trayastriṃśat triśatāḥ ṣaṭsahasrāḥ sarvānt sa devāṃs tapasā piparti //2//
(AVŚ_11,5[7].3a) ācārya upanayamāno brahmacāriṇaṃ kṛṇute garbham antaḥ /
(AVŚ_11,5[7].3c) taṃ rātrīs tisra udare bibharti taṃ jātaṃ draṣṭum abhisaṃyanti devāḥ //3//
(AVŚ_11,5[7].4a) iyaṃ samit pṛthivī dyaur dvitīyotāntarikṣaṃ samidhā pṛṇāti /
(AVŚ_11,5[7].4c) brahmacārī samidhā mekhalayā śrameṇa lokāṃs tapasā piparti //4//
(AVŚ_11,5[7].5a) pūrvo jāto brahmaṇo brahmacārī gharmaṃ vasānas tapasod atiṣṭhat /
(AVŚ_11,5[7].5c) tasmāj jātaṃ brāhmaṇaṃ brahma jyeṣṭhaṃ devāś ca sarve amṛtena sākam //5//
(AVŚ_11,5[7].6a) brahmacāry eti samidhā samiddhaḥ kārṣṇaṃ vasāno dīkṣito dīrghaśmaśruḥ /
(AVŚ_11,5[7].6c) sa sadya eti pūrvasmād uttaraṃ samudraṃ lokānt saṃgṛbhya muhur ācarikrat //6//
(AVŚ_11,5[7].7a) brahmacārī janayan brahmāpo lokaṃ prajāpatiṃ parameṣṭhinaṃ virājam /
(AVŚ_11,5[7].7c) garbho bhūtvāmṛtasya yonāv indro ha bhūtvāsurāṃs tatarha //7//
(AVŚ_11,5[7].8a) ācāryas tatakṣa nabhasī ubhe ime urvī gambhīre pṛthivīṃ divaṃ ca /
(AVŚ_11,5[7].8c) te rakṣati tapasā brahmacārī tasmin devāḥ saṃmanaso bhavanti //8//
(AVŚ_11,5[7].9a) imāṃ bhūmiṃ pṛthivīṃ brahmacārī bhikṣām ā jabhāra prathamo divaṃ ca /
(AVŚ_11,5[7].9c) te kṛtvā samidhāv upāste tayor ārpitā bhuvanāni viśvā //9//
(AVŚ_11,5[7].10a) arvāg anyaḥ paro anyo divas pṛṣṭhād guhā nidhī nihitau brāhmaṇasya /
(AVŚ_11,5[7].10c) tau rakṣati tapasā brahmacārī tat kevalaṃ kṛṇute brahma vidvān //10// {14}
(AVŚ_11,5[7].11a) arvāg anya ito anyaḥ pṛthivyā agnī sameto nabhasī antareme /
(AVŚ_11,5[7].11c) tayoḥ śrayante raśmayo 'dhi dṛḍhās tān ā tiṣṭhati tapasā brahmacārī //11//
(AVŚ_11,5[7].12a) abhikrandan stanayann aruṇaḥ śitiṅgo bṛhac chepo 'nu bhūmau jabhāra /
(AVŚ_11,5[7].12c) brahmacārī siñcati sānau retaḥ pṛthivyāṃ tena jīvanti pradiśaś catasraḥ //12//
(AVŚ_11,5[7].13a) agnau sūrye candramasi mātariśvan brahmacāry apsu samidham ā dadhāti /
(AVŚ_11,5[7].13c) tāsām arcīṃṣi pṛthag abhre caranti tāsām ājyaṃ puruṣo varṣam āpaḥ //13//
(AVŚ_11,5[7].14a) ācāryo mṛtyur varuṇaḥ soma oṣadhayaḥ payaḥ /
(AVŚ_11,5[7].14c) jīmūtā āsant satvānas tair idaṃ svar ābhṛtam //14//
(AVŚ_11,5[7].15a) amā ghṛtaṃ kṛṇute kevalam ācāryo bhūtvā varuṇaḥ /
(AVŚ_11,5[7].15c) yadyad aichat prajāpatau tad brahmacārī prāyachat svān mitro adhy ātmanaḥ //15//
(AVŚ_11,5[7].16a) ācāryo brahmacārī brahmacārī prajāpatiḥ /
(AVŚ_11,5[7].16c) prajāpatir vi rājati virāḍ indro 'bhavad vaśī //16//
(AVŚ_11,5[7].17a) brahmacaryeṇa tapasā rājā rāṣṭraṃ vi rakṣati /
(AVŚ_11,5[7].17c) ācāryo brahmacaryeṇa brahmacāriṇam ichate //17//
(AVŚ_11,5[7].18a) brahmacaryeṇa kanyā yuvānaṃ vindate patim /
(AVŚ_11,5[7].18c) anaḍvān brahmacaryeṇāśvo ghāsaṃ jigīṣati //18//
(AVŚ_11,5[7].19a) brahmacaryeṇa tapasā devā mṛtyum apāghnata /
(AVŚ_11,5[7].19c) indro ha brahmacaryeṇa devebhyaḥ svar ābharat //19//
(AVŚ_11,5[7].20a) oṣadhayo bhūtabhavyam ahorātre vanaspatiḥ /
(AVŚ_11,5[7].20c) saṃvatsaraḥ saha ṛtubhis te jātā brahmacāriṇaḥ //20// {15}
(AVŚ_11,5[7].21a) pārthivā divyāḥ paśava āraṇyā grāmyāś ca ye /
(AVŚ_11,5[7].21c) apakṣāḥ pakṣiṇaś ca ye te jātā brahmacāriṇaḥ //21//
(AVŚ_11,5[7].22a) pṛthak sarve prājāpatyāḥ prāṇān ātmasu bibhrati /
(AVŚ_11,5[7].22c) tānt sarvān brahma rakṣati brahmacāriṇy ābhṛtam //22//
(AVŚ_11,5[7].23a) devānām etat pariṣūtam anabhyārūḍhaṃ carati rocamānam /
(AVŚ_11,5[7].23c) tasmāj jātaṃ brāhmaṇaṃ brahma jyeṣṭhaṃ devāś ca sarve amṛtena sākam //23//
(AVŚ_11,5[7].24a) brahmacārī brahma bhrājad bibharti tasmin devā adhi viśve samotāḥ /
(AVŚ_11,5[7].24c) prāṇāpānau janayann ād vyānaṃ vācaṃ mano hṛdayaṃ brahma medhām //24//
(AVŚ_11,5[7].25a) cakṣuḥ śrotraṃ yaśo asmāsu dhehy annaṃ reto lohitam udaram //25//
(AVŚ_11,5[7].26a) tāni kalpan brahmacārī salilasya pṛṣṭhe tapo 'tiṣṭhat tapyamānaḥ samudre /
(AVŚ_11,5[7].26c) sa snāto babhruḥ piṅgalaḥ pṛthivyāṃ bahu rocate //26// {16}
(AVŚ_11,6[8].1a) agniṃ brūmo vanaspatīn oṣadhīr uta vīrudhaḥ /
(AVŚ_11,6[8].1c) indraṃ bṛhaspatiṃ sūryaṃ te no muñcantv aṃhasaḥ //1//
(AVŚ_11,6[8].2a) brūmo rājānaṃ varuṇaṃ mitraṃ viṣṇum atho bhagam /
(AVŚ_11,6[8].2c) aṃśaṃ vivasvantaṃ brūmas te no muñcantv aṃhasaḥ //2//
(AVŚ_11,6[8].3a) brūmo devaṃ savitāraṃ dhātāram uta pūṣaṇam /
(AVŚ_11,6[8].3c) tvaṣṭāram agriyaṃ brūmas te no muñcantv aṃhasaḥ //3//
(AVŚ_11,6[8].4a) gandharvāpsaraso brūmo aśvinā brahmaṇaspatim /
(AVŚ_11,6[8].4c) aryamā nāma yo devas te no muñcantv aṃhasaḥ //4//
(AVŚ_11,6[8].5a) ahorātre idaṃ brūmaḥ sūryācandramasāv ubhā /
(AVŚ_11,6[8].5c) viśvān ādityān brūmas te no muñcantv aṃhasaḥ //5//
(AVŚ_11,6[8].6a) vātaṃ brūmaḥ parjanyam antarikṣam atho diśaḥ /
(AVŚ_11,6[8].6c) āśāś ca sarvā brūmas te no muñcantv aṃhasaḥ //6//
(AVŚ_11,6[8].7a) muñcantu mā śapathyād ahorātre atho uṣāḥ /
(AVŚ_11,6[8].7c) somo mā devo muñcatu yam āhuś candramā iti //7//
(AVŚ_11,6[8].8a) pārthivā divyāḥ paśava āraṇyā uta ye mṛgāḥ /
(AVŚ_11,6[8].8c) śakuntān pakṣiṇo brūmas te no muñcantv aṃhasaḥ //8//
(AVŚ_11,6[8].9a) bhavāśarvāv idaṃ brūmo rudraṃ paśupatiś ca yaḥ /
(AVŚ_11,6[8].9c) iṣūr yā eṣāṃ saṃvidma tā naḥ santu sadā śivāḥ //9//
(AVŚ_11,6[8].10a) divaṃ brūmo nakṣatrāṇi bhūmiṃ yakṣāṇi parvatān /
(AVŚ_11,6[8].10c) samudrā nadyo veśantās te no muñcantv aṃhasaḥ //10// {17}
(AVŚ_11,6[8].11a) saptaṛṣīn vā idaṃ brūmo 'po devīḥ prajāpatim /
(AVŚ_11,6[8].11c) pitṝn yamaśreṣṭhān brūmas te no muñcantv aṃhasaḥ /11//
(AVŚ_11,6[8].12a) ye devā diviṣado antarikṣasadaś ca ye /
(AVŚ_11,6[8].12c) pṛthivyāṃ śakrā ye śritās te no muñcantv aṃhasaḥ //12//
(AVŚ_11,6[8].13a) ādityā rudrā vasavo divi devā atharvāṇaḥ /
(AVŚ_11,6[8].13c) aṅgiraso manīṣiṇas te no muñcantv aṃhasaḥ //13//
(AVŚ_11,6[8].14a) yajñaṃ brūmo yajamānam ṛcaḥ sāmāni bheṣajā /
(AVŚ_11,6[8].14c) yajūṃṣi hotrā brūmas te no muñcantv aṃhasaḥ //14//
(AVŚ_11,6[8].15a) pañca rājyāni vīrudhāṃ somaśreṣṭhāni brūmaḥ /
(AVŚ_11,6[8].15c) darbho bhaṅgo yavaḥ sahas te no muñcantv aṃhasaḥ //15//
(AVŚ_11,6[8].16a) arāyān brūmo rakṣāṃsi sarpān puṇyajanān pitṝn /
(AVŚ_11,6[8].16c) mṛtyūn ekaśataṃ brūmas te no muñcantv aṃhasaḥ //16//
(AVŚ_11,6[8].17a) ṛtūn brūma ṛtupatīn ārtavān uta hāyanān /
(AVŚ_11,6[8].17c) samāḥ saṃvatsarān māsāṃs te no muñcantv aṃhasaḥ //17//
(AVŚ_11,6[8].18a) eta devā dakṣiṇataḥ paścāt prāñca udeta /
(AVŚ_11,6[8].18c) purastād uttarāc chakrā viśve devāḥ sametya te no muñcantv aṃhasaḥ //18//
(AVŚ_11,6[8].19a) viśvān devān idaṃ brūmaḥ satyasandhān ṛtāvṛdhaḥ /
(AVŚ_11,6[8].19c) viśvābhiḥ patnībhiḥ saha te no muñcantv aṃhasaḥ //19//
(AVŚ_11,6[8].20a) sarvān devān idaṃ brūmaḥ satyasandhān ṛtāvṛdhaḥ /
(AVŚ_11,6[8].20c) sarvābhiḥ patnībhiḥ saha te no muñcantv aṃhasaḥ //20//
(AVŚ_11,6[8].21a) bhūtaṃ brūmo bhūtapatiṃ bhūtānām uta yo vaśī /
(AVŚ_11,6[8].21c) bhūtāni sarvā saṃgatya te no muñcantv aṃhasaḥ //21//
(AVŚ_11,6[8].22a) yā devīḥ pañca pradiśo ye devā dvādaśa ṛtavaḥ /
(AVŚ_11,6[8].22c) saṃvatsarasya ye daṃṣṭrās te naḥ santu sadā śivāḥ //22//
(AVŚ_11,6[8].23a) yan mātalī rathakrītam amṛtaṃ veda bheṣajam /
(AVŚ_11,6[8].23c) tad indro apsu prāveśayat tad āpo datta bheṣajam //23// {18}
(AVŚ_11,7[9].1a) ucchiṣṭe nāma rūpaṃ cocchiṣṭe loka āhitaḥ /
(AVŚ_11,7[9].1c) ucchiṣṭa indraś cāgniś ca viśvam antaḥ samāhitam //1//
(AVŚ_11,7[9].2a) ucchiṣṭe dyāvāpṛthivī viśvaṃ bhūtaṃ samāhitam /
(AVŚ_11,7[9].2c) āpaḥ samudra ucchiṣṭe candramā vāta āhitaḥ //2//
(AVŚ_11,7[9].3a) sann ucchiṣṭe asaṃś cobhau mṛtyur vājaḥ prajāpatiḥ /
(AVŚ_11,7[9].3c) laukyā ucchiṣṭa āyattā vraś ca draś cāpi śrīr mayi //3//
(AVŚ_11,7[9].4a) dṛḍho dṛṃha sthiro nyo brahma viśvasṛjo daśa /
(AVŚ_11,7[9].4c) nābhim iva sarvataś cakram ucchiṣṭe devatāḥ śritāḥ //4//
(AVŚ_11,7[9].5a) ṛk sāma yajur ucchiṣṭa udgīthaḥ prastutaṃ stutam /
(AVŚ_11,7[9].5c) hiṅkāra ucchiṣṭe svaraḥ sāmno meḍiś ca tan mayi //5//
(AVŚ_11,7[9].6a) aindrāgnaṃ pāvamānaṃ mahānāmnīr mahāvratam /
(AVŚ_11,7[9].6c) ucchiṣṭe yajñasyāṅgāny antar garbha iva mātari //6//
(AVŚ_11,7[9].7a) rājasūyaṃ vājapeyam agniṣṭomaṣ tad adhvaraḥ /
(AVŚ_11,7[9].7c) arkāśvamedhāv ucchiṣṭe jīvabarhir madintamaḥ //7//
(AVŚ_11,7[9].8a) agnyādheyam atho dīkṣā kāmapraś chandasā saha /
(AVŚ_11,7[9].8c) utsannā yajñāḥ satrāṇy ucchiṣṭe 'dhi samāhitāḥ //8//
(AVŚ_11,7[9].9a) agnihotraṃ ca śraddhā ca vaṣaṭkāro vrataṃ tapaḥ /
(AVŚ_11,7[9].9c) dakṣiṇeṣṭaṃ pūrtaṃ cocchiṣṭe 'dhi samāhitāḥ //9//
(AVŚ_11,7[9].10a) ekarātro dvirātraḥ sadyaḥkrīḥ prakrīr ukthyaḥ /
(AVŚ_11,7[9].10c) otaṃ nihitam ucchiṣṭe yajñasyāṇūni vidyayā //10// {19}
(AVŚ_11,7[9].11a) catūrātraḥ pañcarātraḥ ṣaḍrātraś cobhayaḥ saha /
(AVŚ_11,7[9].11c) ṣoḍaśī saptarātraś cocchiṣṭāj jajñire sarve ye yajñā amṛte hitāḥ //11//
(AVŚ_11,7[9].12a) pratīhāro nidhanaṃ viśvajic cābhijic ca yaḥ /
(AVŚ_11,7[9].12c) sāhnātirātrāv ucchiṣṭe dvādaśāho 'pi tan mayi //12//
(AVŚ_11,7[9].13a) sūnṛtā saṃnatiḥ kṣemaḥ svadhorjāmṛtaṃ sahaḥ /
(AVŚ_11,7[9].13c) ucchiṣṭe sarve pratyañcaḥ kāmāḥ kāmena tātṛpuḥ //13//
(AVŚ_11,7[9].14a) nava bhūmīḥ samudrā ucchiṣṭe 'dhi śritā divaḥ /
(AVŚ_11,7[9].14c) ā sūryo bhāty ucchiṣṭe 'horātre api tan mayi //14//
(AVŚ_11,7[9].15a) upahavyaṃ viṣūvantaṃ ye ca yajñā guhā hitāḥ /
(AVŚ_11,7[9].15c) bibharti bhartā viśvasyocchiṣṭo janituḥ pitā //15//
(AVŚ_11,7[9].16a) pitā janitur ucchiṣṭo 'soḥ pautraḥ pitāmahaḥ /
(AVŚ_11,7[9].16c) sa kṣiyati viśvasyeśāno vṛṣā bhūmyām atighnyaḥ //16//
(AVŚ_11,7[9].17a) ṛtaṃ satyaṃ tapo rāṣṭraṃ śramo dharmaś ca karma ca /
(AVŚ_11,7[9].17c) bhūtaṃ bhaviṣyad ucchiṣṭe vīryaṃ lakṣmīr balaṃ bale //17//
(AVŚ_11,7[9].18a) samṛddhir oja ākūtiḥ kṣatraṃ rāṣṭraṃ ṣaḍ urvyaḥ /
(AVŚ_11,7[9].18c) saṃvatsaro 'dhy ucchiṣṭa iḍā praiṣā grahā haviḥ //18//
(AVŚ_11,7[9].19a) caturhotāra āpriyaś cāturmāsyāni nīvidaḥ /
(AVŚ_11,7[9].19c) ucchiṣṭe yajñā hotrāḥ paśubandhās tad iṣṭayaḥ //19//
(AVŚ_11,7[9].20a) ardhamāsāś ca māsāś cārtavā ṛtubhiḥ saha /
(AVŚ_11,7[9].20c) ucchiṣṭe ghoṣiṇīr āpa stanayitnuḥ śrutir mahī //20// {20}
(AVŚ_11,7[9].21a) śarkarāḥ sikatā aśmāna oṣadhayo vīrudhas tṛṇā /
(AVŚ_11,7[9].21c) abhrāṇi vidyuto varṣam ucchiṣṭe saṃśritā śritā //21//
(AVŚ_11,7[9].22a) rāddhiḥ prāptiḥ samāptir vyāptir maha edhatuḥ /
(AVŚ_11,7[9].22c) atyāptir ucchiṣṭe bhūtiś cāhitā nihitā hitā //22//
(AVŚ_11,7[9].23a) yac ca prāṇati prāṇena yac ca paśyati cakṣuṣā /
(AVŚ_11,7[9].23c) ucchiṣṭāj jajñire sarve divi devā diviśritaḥ //23//
(AVŚ_11,7[9].24a) ṛcaḥ sāmāni chandāṃsi purāṇaṃ yajuṣā saha /
(AVŚ_11,7[9].24c) ucchiṣṭāj jajñire sarve divi devā diviśritaḥ //24//
(AVŚ_11,7[9].25a) prāṇāpānau cakṣuḥ śrotram akṣitiś ca kṣitiś ca yā /
(AVŚ_11,7[9].25c) ucchiṣṭāj jajñire sarve divi devā diviśritaḥ //25//
(AVŚ_11,7[9].26a) ānandā modāḥ pramudo 'bhīmodamudaś ca ye /
(AVŚ_11,7[9].26c) ucchiṣṭāj jajñire sarve divi devā diviśritaḥ //26//
(AVŚ_11,7[9].27a) devāḥ pitaro manuṣyā gandharvāpsarasaś ca ye /
(AVŚ_11,7[9].27c) ucchiṣṭāj jajñire sarve divi devā diviśritaḥ //27// {21}
(AVŚ_11,8[10].1a) yan manyur jāyām āvahat saṃkalpasya gṛhād adhi /
(AVŚ_11,8[10].1c) ka āsaṃ janyāḥ ke varāḥ ka u jyeṣṭhavaro 'bhavat //1//
(AVŚ_11,8[10].2a) tapaś caivāstāṃ karma cāntar mahaty arṇave /
(AVŚ_11,8[10].2c) ta āsaṃ janyās te varā brahma jyeṣṭhavaro 'bhavat //2//
(AVŚ_11,8[10].3a) daśa sākam ajāyanta devā devebhyaḥ purā /
(AVŚ_11,8[10].3c) yo vai tān vidyāt pratyakṣaṃ sa vā adya mahad vadet //3//
(AVŚ_11,8[10].4a) prāṇāpānau cakṣuḥ śrotram akṣitiś ca kṣitiś ca yā /
(AVŚ_11,8[10].4c) vyānodānau vāṅ manas te vā ākūtim āvahan //4//
(AVŚ_11,8[10].5a) ajātā āsann ṛtavo 'tho dhātā bṛhaspatiḥ /
(AVŚ_11,8[10].5c) indrāgnī aśvinā tarhi kaṃ te jyeṣṭham upāsata //5//
(AVŚ_11,8[10].6a) tapaś caivāstāṃ karma cāntar mahaty arṇave /
(AVŚ_11,8[10].6c) tapo ha jajñe karmaṇas tat te jyeṣṭham upāsata //6//
(AVŚ_11,8[10].7a) yeta āsīd bhūmiḥ pūrvā yām addhātaya id viduḥ /
(AVŚ_11,8[10].7c) yo vai tāṃ vidyān nāmathā sa manyeta purāṇavit //7//
(AVŚ_11,8[10].8a) kuta indraḥ kutaḥ somaḥ kuto agnir ajāyata /
(AVŚ_11,8[10].8c) kutas tvaṣṭā sam abhavat kuto dhātājāyata //8//
(AVŚ_11,8[10].9a) indrād indraḥ somāt somo agner agnir ajāyata /
(AVŚ_11,8[10].9c) tvaṣṭā ha jajñe tvaṣṭur dhātur dhātājāyata //9//
(AVŚ_11,8[10].10a) ye ta āsan daśa jātā devā devebhyaḥ purā /
(AVŚ_11,8[10].10c) putrebhyo lokaṃ dattvā kasmiṃs te loka āsate //10// {22}
(AVŚ_11,8[10].11a) yadā keśān asthi snāva māṃsaṃ majjānam ābharat /
(AVŚ_11,8[10].11c) śarīraṃ kṛtvā pādavat kaṃ lokam anu prāviśat //11//
(AVŚ_11,8[10].12a) kutaḥ keśān kutaḥ snāva kuto asthīny ābharat /
(AVŚ_11,8[10].12c) aṅgā parvāṇi majjānaṃ ko māṃsaṃ kuta ābharat //12//
(AVŚ_11,8[10].13a) saṃsico nāma te devā ye saṃbhārānt samabharan /
(AVŚ_11,8[10].13c) sarvaṃ saṃsicya martyaṃ devāḥ puruṣam āviśan //13//
(AVŚ_11,8[10].14a) ūrū pādāv aṣṭhīvantau śiro hastāv atho mukham /
(AVŚ_11,8[10].14c) pṛṣṭīr barjahye pārśve kas tat sam adadhād ṛṣiḥ //14//
(AVŚ_11,8[10].15a) śiro hastāv atho mukhaṃ jihvāṃ grīvāś ca kīkasāḥ /
(AVŚ_11,8[10].15c) tvacā prāvṛtya sarvaṃ tat saṃdhā sam adadhān mahī //15//
(AVŚ_11,8[10].16a) yat tac charīram aśayat saṃdhayā saṃhitaṃ mahat /
(AVŚ_11,8[10].16c) yenedam adya rocate ko asmin varṇam ābharat //16//
(AVŚ_11,8[10].17a) sarve devā upāśikṣan tad ajānād vadhūḥ satī /
(AVŚ_11,8[10].17c) īśā vaśasya yā jāyā sāsmin varṇam ābharat //17//
(AVŚ_11,8[10].18a) yadā tvaṣṭā vyatṛṇat pitā tvaṣṭur ya uttaraḥ /
(AVŚ_11,8[10].18c) gṛhaṃ kṛtvā martyaṃ devāḥ puruṣam āviśan //18//
(AVŚ_11,8[10].19a) svapno vai tandrīr nirṛtiḥ pāpmāno nāma devatāḥ /
(AVŚ_11,8[10].19c) jarā khālatyaṃ pālityaṃ śarīram anu prāviśan //19//
(AVŚ_11,8[10].20a) steyaṃ duṣkṛtaṃ vṛjinaṃ satyaṃ yajño yaśo bṛhat /
(AVŚ_11,8[10].20c) balaṃ ca kṣatram ojaś ca śarīram anu prāviśan //20// {23}
(AVŚ_11,8[10].21a) bhūtiś ca vā abhūtiś ca rātayo 'rātayaś ca yāḥ /
(AVŚ_11,8[10].21c) kṣudhaś ca sarvās tṛṣṇāś ca śarīram anu prāviśan //21//
(AVŚ_11,8[10].22a) nindāś ca vā anindāś ca yac ca hanteti neti ca /
(AVŚ_11,8[10].22c) śarīraṃ śraddhā dakṣiṇāśraddhā cānu prāviśan //22//
(AVŚ_11,8[10].23a) vidyāś ca vā avidyāś ca yac cānyad upadeśyam /
(AVŚ_11,8[10].23c) śarīraṃ brahma prāviśad ṛcaḥ sāmātho yajuḥ //23//
(AVŚ_11,8[10].24a) ānandā modāḥ pramudo 'bhīmodamudaś ca ye /
(AVŚ_11,8[10].24c) haso nariṣṭā nṛttāni śarīram anu prāviśan //24//
(AVŚ_11,8[10].25a) ālāpāś ca pralāpāś cābhīlāpalapaś ca ye /
(AVŚ_11,8[10].25c) śarīraṃ sarve prāviśann āyujaḥ prayujo yujaḥ //25//
(AVŚ_11,8[10].26a) prāṇāpānau cakṣuḥ śrotram akṣitiś ca kṣitiś ca yā /
(AVŚ_11,8[10].26c) vyānodānau vāṅ manaḥ śarīreṇa ta īyante //26//
(AVŚ_11,8[10].27a) āśiṣaś ca praśiṣaś ca saṃśiṣo viśiṣaś ca yāḥ /
(AVŚ_11,8[10].27c) cittāni sarve saṃkalpāḥ śarīram anu prāviśan //27//
(AVŚ_11,8[10].28a) āsteyīś ca vāsteyīś ca tvaraṇāḥ kṛpaṇāś ca yāḥ /
(AVŚ_11,8[10].28c) guhyāḥ śukrā sthūlā apas tā bībhatsāv asādayan //28//
(AVŚ_11,8[10].29a) asthi kṛtvā samidhaṃ tad aṣṭāpo asādayan /
(AVŚ_11,8[10].29c) retaḥ kṛtvājyaṃ devāḥ puruṣam āviśan //29//
(AVŚ_11,8[10].30a) yā āpo yāś ca devatā yā virāḍ brahmaṇā saha /
(AVŚ_11,8[10].30c) śarīraṃ brahma prāviśac charīre 'dhi prajāpatiḥ //30//
(AVŚ_11,8[10].31a) sūryaś cakṣur vātaḥ prāṇaṃ puruṣasya vi bhejire /
(AVŚ_11,8[10].31c) athāsyetaram ātmānaṃ devāḥ prāyachann agnaye //31//
(AVŚ_11,8[10].32a) tasmād vai vidvān puruṣam idaṃ brahmeti manyate /
(AVŚ_11,8[10].32c) sarvā hy asmin devatā gāvo goṣṭha ivāsate //32//
(AVŚ_11,8[10].33a) prathamena pramāreṇa tredhā viṣvaṅ vi gachati /
(AVŚ_11,8[10].33c) ada ekena gachaty ada ekena gachatīhaikena ni ṣevate //33//
(AVŚ_11,8[10].34a) apsu stīmāsu vṛddhāsu śarīram antarā hitam /
(AVŚ_11,8[10].34c) tasmiṃ chavo 'dhy antarā tasmāc chavo 'dhy ucyate //34// {24}
(AVŚ_11,9[11].1a) ye bāhavo yā iṣavo dhanvanāṃ vīryāṇi ca /
(AVŚ_11,9[11].1c) asīn paraśūn āyudhaṃ cittākūtaṃ ca yad dhṛdi /
(AVŚ_11,9[11].1e) sarvaṃ tad arbude tvam amitrebhyo dṛśe kurūdārāṃś ca pra darśaya //1//
(AVŚ_11,9[11].2a) ut tiṣṭhata saṃ nahyadhvaṃ mitrā devajanā yūyam /
(AVŚ_11,9[11].2c) saṃdṛṣṭā guptā vaḥ santu yā no mitrāṇy arbude //2//
(AVŚ_11,9[11].3a) ut tiṣṭhatam ā rabhetām ādānasaṃdānābhyām /
(AVŚ_11,9[11].3c) amitrāṇāṃ senā abhi dhattam arbude //3//
(AVŚ_11,9[11].4a) arbudir nāma yo deva īśānaś ca nyarbudiḥ /
(AVŚ_11,9[11].4c) yābhyām antarikṣam āvṛtam iyaṃ ca pṛthivī mahī /
(AVŚ_11,9[11].4e) tābhyām indramedibhyām ahaṃ jitam anv emi senayā //4//
(AVŚ_11,9[11].5a) ut tiṣṭha tvaṃ devajanārbude senayā saha /
(AVŚ_11,9[11].5c) bhañjann amitrāṇāṃ senāṃ bhogebhiḥ pari vāraya //5//
(AVŚ_11,9[11].6a) sapta jātān nyarbuda udārāṇāṃ samīkṣayan /
(AVŚ_11,9[11].6c) tebhiṣ ṭvam ājye hute sarvair ut tiṣṭha senayā //6//
(AVŚ_11,9[11].7a) pratighnānāśrumukhī kṛdhukarṇī ca krośatu /
(AVŚ_11,9[11].7c) vikeśī puruṣe hate radite arbude tava //7//
(AVŚ_11,9[11].8a) saṃkarṣantī karūkaraṃ manasā putram ichantī /
(AVŚ_11,9[11].8c) patiṃ bhrātaram āt svān radite arbude tava //8//
(AVŚ_11,9[11].9a) aliklavā jāṣkamadā gṛdhrāḥ śyenāḥ patatriṇaḥ /
(AVŚ_11,9[11].9c) dhvāṅkṣāḥ śakunayas tṛpyantv amitreṣu samīkṣayan radite arbude tava //9//
(AVŚ_11,9[11].10a) atho sarvaṃ śvāpadaṃ makṣikā tṛpyatu krimiḥ /
(AVŚ_11,9[11].10c) pauruṣeye 'dhi kuṇape radite arbude tava //10// {25}
(AVŚ_11,9[11].11a) ā gṛhṇītaṃ saṃ bṛhataṃ prāṇāpānān nyarbude /
(AVŚ_11,9[11].11c) nivāśā ghoṣāḥ saṃ yantv amitreṣu samīkṣayan radite arbude tava //11//
(AVŚ_11,9[11].12a) ud vepaya saṃ vijantāṃ bhiyāmitrānt saṃ sṛja /
(AVŚ_11,9[11].12c) urugrāhair bāhvaṅkair vidhyāmitrān nyarbude //12//
(AVŚ_11,9[11].13a) muhyantv eṣāṃ bāhavaś cittākūtaṃ ca yad dhṛdi /
(AVŚ_11,9[11].13c) maiṣām uc cheṣi kiṃ cana radite arbude tava //13//
(AVŚ_11,9[11].14a) pratighnānāḥ saṃ dhāvantūraḥ paṭaurāv āghnānāḥ /
(AVŚ_11,9[11].14c) aghāriṇīr vikeśyo rudatyaḥ puruṣe hate radite arbude tava //14//
(AVŚ_11,9[11].15a) śvanvatīr apsaraso rūpakā utārbude /
(AVŚ_11,9[11].15c) antaḥpātre rerihatīṃ riśāṃ durṇihitaiṣiṇīm /
(AVŚ_11,9[11].15e) sarvās tā arbude tvam amitrebhyo dṛśe kurūdārāṃś ca pra darśaya //15//
(AVŚ_11,9[11].16a) khaḍūre 'dhicaṅkramāṃ kharvikāṃ kharvavāsinīm /
(AVŚ_11,9[11].16c) ya udārā antarhitā gandharvāpsarasaś ca ye /
(AVŚ_11,9[11].16e) sarpā itarajanā rakṣāṃsi //16//
(AVŚ_11,9[11].17a) caturdaṃṣṭrāṃ chyāvadataḥ kumbhamuṣkāṃ asṛṅmukhān /
(AVŚ_11,9[11].17c) svabhyasā ye codbhyasāḥ //17//
(AVŚ_11,9[11].18a) ud vepaya tvam arbude 'mitrāṇām amūḥ sicaḥ /
(AVŚ_11,9[11].18c) jayaṃś ca jiṣṇuś cāmitrāṃ jayatām indramedinau //18//
(AVŚ_11,9[11].19a) prablīno mṛditaḥ śayāṃ hato 'mitro nyarbude /
(AVŚ_11,9[11].19c) agnijihvā dhūmaśikhā jayantīr yantu senayā //19//
(AVŚ_11,9[11].20a) tayārbude praṇuttānām indro hantu varaṃvaram /
(AVŚ_11,9[11].20c) amitrāṇāṃ śacīpatir māmīṣāṃ moci kaś cana //20// {26}
(AVŚ_11,9[11].21a) ut kasantu hṛdayāny ūrdhvaḥ prāṇa ud īṣatu /
(AVŚ_11,9[11].21c) śauṣkāsyam anu vartatām amitrān mota mitriṇaḥ //21//
(AVŚ_11,9[11].22a) ye ca dhīrā ye cādhīrāḥ parāñco badhirāś ca ye /
(AVŚ_11,9[11].22c) tamasā ye ca tūparā atho bastābhivāsinaḥ /
(AVŚ_11,9[11].22e) sarvāṃs tāṃ arbude tvam amitrebhyo dṛśe kurūdārāṃś ca pra darśaya //22//
(AVŚ_11,9[11].23a) arbudiś ca triṣandhiś cāmitrān no vi vidhyatām /
(AVŚ_11,9[11].23c) yathaiṣām indra vṛtrahan hanāma śacīpate 'mitrāṇāṃ sahasraśaḥ //23//
(AVŚ_11,9[11].24a) vanaspatīn vānaspatyān oṣadhīr uta vīrudhaḥ /
(AVŚ_11,9[11].24c) gandharvāpsarasaḥ sarpān devān puṇyajanān pitṝn /
(AVŚ_11,9[11].24e) sarvāṃs tāṃ arbude tvam amitrebhyo dṛśe kurūdārāṃś ca pra darśaya //24//
(AVŚ_11,9[11].25a) īśāṃ vo maruto deva ādityo brahmaṇaspatiḥ /
(AVŚ_11,9[11].25c) īśāṃ va indraś cāgniś ca dhātā mitraḥ prajāpatiḥ /
(AVŚ_11,9[11].25e) īśāṃ va ṛṣayaś cakrur amitreṣu samīkṣayan radite arbude tava //25//
(AVŚ_11,9[11].26a) teṣāṃ sarveṣām īśānā ut tiṣṭhata saṃ nahyadhvam /
(AVŚ_11,9[11].26c) mitrā devajanā yūyam imaṃ saṃgrāmaṃ saṃjitya yathālokaṃ vi tiṣṭhadhvam //26// {27}
(AVŚ_11,10[12].1a) ut tiṣṭhata saṃ nahyadhvam udārāḥ ketubhiḥ saha /
(AVŚ_11,10[12].1c) sarpā itarajanā rakṣāṃsy amitrān anu dhāvata //1//
(AVŚ_11,10[12].2a) īśāṃ vo veda rājyaṃ triṣandhe aruṇaiḥ ketubhiḥ saha /
(AVŚ_11,10[12].2c) ye antarikṣe ye divi pṛthivyāṃ ye ca mānavāḥ /
(AVŚ_11,10[12].2e) triṣandhes te cetasi durṇāmāna upāsatām //2//
(AVŚ_11,10[12].3a) ayomukhāḥ sūcīmukhā atho vikaṅkatīmukhāḥ /
(AVŚ_11,10[12].3c) kravyādo vātaraṃhasa ā sajantv amitrān vajreṇa triṣandhinā //3//
(AVŚ_11,10[12].4a) antar dhehi jātaveda āditya kuṇapaṃ bahu /
(AVŚ_11,10[12].4c) triṣandher iyaṃ senā suhitāstu me vaśe //4//
(AVŚ_11,10[12].5a) ut tiṣṭha tvaṃ devajanārbude senayā saha /
(AVŚ_11,10[12].5c) ayaṃ balir va āhutas triṣandher āhutiḥ priyā //5//
(AVŚ_11,10[12].6a) śitipadī saṃ dyatu śaravyeyaṃ catuṣpadī /
(AVŚ_11,10[12].6c) kṛtye 'mitrebhyo bhava triṣandheḥ saha senayā //6//
(AVŚ_11,10[12].7a) dhūmākṣī saṃ patatu kṛdhukarṇī ca krośatu /
(AVŚ_11,10[12].7c) triṣandheḥ senayā jite aruṇāḥ santu ketavaḥ //7//
(AVŚ_11,10[12].8a) avāyantāṃ pakṣiṇo ye vayāṃsy antarikṣe divi ye caranti /
(AVŚ_11,10[12].8c) śvāpado makṣikāḥ saṃ rabhantām āmādo gṛdhrāḥ kuṇape radantām //8//
(AVŚ_11,10[12].9a) yām indreṇa saṃdhāṃ samadhatthā brahmaṇā ca bṛhaspate /
(AVŚ_11,10[12].9c) tayāham indrasaṃdhayā sarvān devān iha huva ito jayata māmutaḥ //9//
(AVŚ_11,10[12].10a) bṛhaspatir āṅgirasa ṛṣayo brahmasaṃśitāḥ /
(AVŚ_11,10[12].10c) asurakṣayaṇaṃ vadhaṃ triṣandhiṃ divy āśrayan //10// {28}
(AVŚ_11,10[12].11a) yenāsau gupta āditya ubhāv indraś ca tiṣṭhataḥ /
(AVŚ_11,10[12].11c) triṣandhiṃ devā abhajantaujase ca balāya ca //11//
(AVŚ_11,10[12].12a) sarvāṃl lokānt sam ajayan devā āhutyānayā /
(AVŚ_11,10[12].12c) bṛhaspatir āṅgiraso vajraṃ yam asiñcatāsurakṣayaṇaṃ vadham //12//
(AVŚ_11,10[12].13a) bṛhaspatir āṅgiraso vajraṃ yam asiñcatāsurakṣayaṇaṃ vadham /
(AVŚ_11,10[12].13c) tenāham amūṃ senāṃ ni limpāmi bṛhaspate 'mitrān hanmy ojasā //13//
(AVŚ_11,10[12].14a) sarve devā atyāyanti ye aśnanti vaṣaṭkṛtam /
(AVŚ_11,10[12].14c) imāṃ juṣadhvam āhutim ito jayata māmutaḥ //14//
(AVŚ_11,10[12].15a) sarve devā atyāyantu triṣandher āhutiḥ priyā /
(AVŚ_11,10[12].15c) saṃdhāṃ mahatīṃ rakṣata yayāgre asurā jitāḥ //15//
(AVŚ_11,10[12].16a) vāyur amitrāṇām iṣvagrāṇy āñcatu /
(AVŚ_11,10[12].16c) indra eṣāṃ bāhūn prati bhanaktu mā śakan pratidhām iṣum /
(AVŚ_11,10[12].16e) āditya eṣām astraṃ vi nāśayatu candramā yutām agatasya panthām //16//
(AVŚ_11,10[12].17a) yadi preyur devapurā brahma varmāṇi cakrire /
(AVŚ_11,10[12].17c) tanūpānaṃ paripāṇaṃ kṛṇvānā yad upocire sarvaṃ tad arasaṃ kṛdhi //17//
(AVŚ_11,10[12].18a) kravyādānuvartayan mṛtyunā ca purohitam /
(AVŚ_11,10[12].18c) triṣandhe prehi senayā jayāmitrān pra padyasva //18//
(AVŚ_11,10[12].19a) triṣandhe tamasā tvam amitrān pari vāraya /
(AVŚ_11,10[12].19c) pṛṣadājyapraṇuttānāṃ māmīṣāṃ moci kaś cana //19//
(AVŚ_11,10[12].20a) śitipadī saṃ patatv amitrāṇām amūḥ sicaḥ /
(AVŚ_11,10[12].20c) muhyantv adyāmūḥ senā amitrāṇāṃ nyarbude //20// {29}
(AVŚ_11,10[12].21a) mūḍhā amitrā nyarbude jahy eṣāṃ varaṃvaram /
(AVŚ_11,10[12].21c) anayā jahi senayā //21//
(AVŚ_11,10[12].22a) yaś ca kavacī yaś cākavaco 'mitro yaś cājmani /
(AVŚ_11,10[12].22c) jyāpāśaiḥ kavacapāśair ajmanābhihataḥ śayām //22//
(AVŚ_11,10[12].23a) ye varmiṇo ye 'varmāṇo amitrā ye ca varmiṇaḥ /
(AVŚ_11,10[12].23c) sarvāṃs tāṃ arbude hatāṃ chvāno 'dantu bhūmyām //23//
(AVŚ_11,10[12].24a) ye rathino ye arathā asādā ye ca sādinaḥ /
(AVŚ_11,10[12].24c) sarvān adantu tān hatān gṛdhrāḥ śyenāḥ patatriṇaḥ //24//
(AVŚ_11,10[12].25a) sahasrakuṇapā śetām āmitrī senā samare vadhānām /
(AVŚ_11,10[12].25c) vividdhā kakajākṛtā //25//
(AVŚ_11,10[12].26a) marmāvidhaṃ roruvataṃ suparṇair adantu duścitaṃ mṛditaṃ śayānam /
(AVŚ_11,10[12].26c) ya imāṃ pratīcīm āhutim amitro no yuyutsati //26//
(AVŚ_11,10[12].27a) yāṃ devā anutiṣṭhanti yasyā nāsti virādhanam /
(AVŚ_11,10[12].27c) tayendro hantu vṛtrahā vajreṇa triṣandhinā //27// {30}
(AVŚ_12,1.1a) satyaṃ bṛhad ṛtam ugraṃ dīkṣā tapo brahma yajñaḥ pṛthivīṃ dhārayanti /
(AVŚ_12,1.1c) sā no bhūtasya bhavyasya patny uruṃ lokaṃ pṛthivī naḥ kṛṇotu //1//
(AVŚ_12,1.2a) asaṃbādhaṃ madhyato mānavānāṃ yasyā udvataḥ pravataḥ samaṃ bahu /
(AVŚ_12,1.2c) nānāvīryā oṣadhīr yā bibharti pṛthivī naḥ prathatāṃ rādhyatāṃ naḥ //2//
(AVŚ_12,1.3a) yasyāṃ samudra uta sindhur āpo yasyām annaṃ kṛṣṭayaḥ saṃbabhūvuḥ /
(AVŚ_12,1.3c) yasyām idaṃ jinvati prāṇad ejat sā no bhūmiḥ pūrvapeye dadhātu //3//
(AVŚ_12,1.4a) yasyāś catasraḥ pradiśaḥ pṛthivyā yasyām annam kṛṣṭayaḥ saṃbabhūvuḥ /
(AVŚ_12,1.4c) yā bibharti bahudhā prāṇad ejat sā no bhūmir goṣv apy anne dadhātu //4//
(AVŚ_12,1.5a) yasyāṃ pūrve pūrvajanā vicakrire yasyāṃ devā asurān abhyavartayan /
(AVŚ_12,1.5c) gavām aśvānāṃ vayasaś ca viṣṭhā bhagaṃ varcaḥ pṛthivī no dadhātu //5//
(AVŚ_12,1.6a) viśvaṃbharā vasudhānī pratiṣṭhā hiraṇyavakṣā jagato niveśanī /
(AVŚ_12,1.6c) vaiśvānaraṃ bibhratī bhūmir agnim indraṛṣabhā draviṇe no dadhātu //6//
(AVŚ_12,1.7a) yāṃ rakṣanty asvapnā viśvadānīṃ devā bhūmiṃ pṛthivīm apramādam /
(AVŚ_12,1.7c) sā no madhu priyaṃ duhām atho ukṣatu varcasā //7//
(AVŚ_12,1.8a) yārṇave 'dhi salilam agra āsīt yāṃ māyābhir anvacaran manīṣiṇaḥ /
(AVŚ_12,1.8c) yasyā hṛdayaṃ parame vyomant satyenāvṛtam amṛtaṃ pṛthivyāḥ /
(AVŚ_12,1.8e) sā no bhūmis tviṣiṃ balaṃ rāṣṭre dadhātūttame //8//
(AVŚ_12,1.9a) yasyām āpaḥ paricarāḥ samānīr ahorātre apramādaṃ kṣaranti /
(AVŚ_12,1.9c) sā no bhūmir bhūridhārā payo duhām atho ukṣatu varcasā //9//
(AVŚ_12,1.10a) yām aśvināv amimātāṃ viṣṇur yasyāṃ vicakrame /
(AVŚ_12,1.10c) indro yāṃ cakra ātmane 'namitrāṃ śacīpatiḥ /
(AVŚ_12,1.10e) sā no bhūmir vi sṛjatāṃ mātā putrāya me payaḥ //10// {1}
(AVŚ_12,1.11a) girayas te parvatā himavanto 'raṇyaṃ te pṛthivi syonam astu /
(AVŚ_12,1.11c) babhruṃ kṛṣṇāṃ rohiṇīṃ viśvarūpāṃ dhruvāṃ bhūmiṃ pṛthivīm indraguptām /
(AVŚ_12,1.11e) ajīto 'hato akṣato 'dhy aṣṭhām pṛthivīm aham //11//
(AVŚ_12,1.12a) yat te madhyaṃ pṛthivi yac ca nabhyaṃ yās ta ūrjas tanvaḥ saṃbabhūvuḥ /
(AVŚ_12,1.12c) tāsu no dhehy abhi naḥ pavasva mātā bhūmiḥ putro ahaṃ pṛthivyāḥ parjanyaḥ pitā sa u naḥ pipartu //12//
(AVŚ_12,1.13a) yasyāṃ vediṃ parigṛhṇanti bhūmyāṃ yasyāṃ yajñaṃ tanvate viśvakarmāṇaḥ /
(AVŚ_12,1.13c) yasyāṃ mīyante svaravaḥ pṛthivyām ūrdhvāḥ śukrā āhutyāḥ purastāt /
(AVŚ_12,1.13e) sā no bhūmir vardhayad vardhamānā //13//
(AVŚ_12,1.14a) yo no dveṣat pṛthivi yaḥ pṛtanyād yo 'bhidāsān manasā yo vadhena /
(AVŚ_12,1.14c) taṃ no bhūme randhaya pūrvakṛtvari //14//
(AVŚ_12,1.15a) tvaj jātās tvayi caranti martyās tvaṃ bibharṣi dvipadas tvaṃ catuṣpadaḥ /
(AVŚ_12,1.15c) taveme pṛthivi pañca mānavā yebhyo jyotir amṛtaṃ martyebhya udyant sūryo raśmibhir ātanoti //15//
(AVŚ_12,1.16a) tā naḥ prajāḥ saṃ duhratāṃ samagrā vāco madhu pṛthivi dhehi mahyam //16//
(AVŚ_12,1.17a) viśvasvaṃ mātaram oṣadhīnāṃ dhruvāṃ bhūmiṃ pṛthivīṃ dharmaṇā dhṛtām /
(AVŚ_12,1.17c) śivāṃ syonām anu carema viśvahā //17//
(AVŚ_12,1.18a) mahat sadhasthaṃ mahatī babhūvitha mahān vega ejathur vepathuṣ ṭe /
(AVŚ_12,1.18c) mahāṃs tvendro rakṣaty apramādam /
(AVŚ_12,1.18e) sā no bhūme pra rocaya hiraṇyasyeva saṃdṛśi mā no dvikṣata kaś cana //18//
(AVŚ_12,1.19a) agnir bhūmyām oṣadhīṣv agnim āpo bibhraty agnir aśmasu /
(AVŚ_12,1.19c) agnir antaḥ puruṣeṣu goṣv aśveṣv agnayaḥ //19//
(AVŚ_12,1.20a) agnir diva ā tapaty agner devasyorv antarikṣam /
(AVŚ_12,1.20c) agniṃ martāsa indhate havyavāhaṃ ghṛtapriyam //20// {2}
(AVŚ_12,1.21a) agnivāsāḥ pṛthivy asitajñūs tviṣīmantaṃ saṃśitaṃ mā kṛṇotu //21//
(AVŚ_12,1.22a) bhūmyāṃ devebhyo dadati yajñaṃ havyam araṃkṛtam /
(AVŚ_12,1.22c) bhūmyāṃ manuṣyā jīvanti svadhayānnena martyāḥ /
(AVŚ_12,1.22e) sā no bhūmiḥ prāṇam āyur dadhātu jaradaṣṭiṃ mā pṛthivī kṛṇotu //22//
(AVŚ_12,1.23a) yas te gandhaḥ pṛthivi saṃbabhūva yaṃ bibhraty oṣadhayo yam āpaḥ /
(AVŚ_12,1.23c) yaṃ gandharvā apsarasaś ca bhejire tena mā surabhiṃ kṛṇu mā no dvikṣata kaś cana //23//
(AVŚ_12,1.24a) yas te gandhaḥ puṣkaram āviveśa yaṃ saṃjabhruḥ sūryāyā vivāhe /
(AVŚ_12,1.24c) amartyāḥ pṛthivi gandham agre tena mā surabhiṃ kṛṇu mā no dvikṣata kaś cana //24//
(AVŚ_12,1.25a) yas te gandhaḥ puruṣeṣu strīṣu puṃsu bhago ruciḥ /
(AVŚ_12,1.25c) yo aśveṣu vīreṣu yo mṛgeṣūta hastiṣu /
(AVŚ_12,1.25e) kanyāyāṃ varco yad bhūme tenāsmāṃ api saṃ sṛja mā no dvikṣata kaś cana //25//
(AVŚ_12,1.26a) śilā bhūmir aśmā pāṃsuḥ sā bhūmiḥ saṃdhṛtā dhṛtā /
(AVŚ_12,1.26c) tasyai hiraṇyavakṣase pṛthivyā akaraṃ namaḥ //26//
(AVŚ_12,1.27a) yasyāṃ vṛkṣā vānaspatyā dhruvās tiṣṭhanti viśvahā /
(AVŚ_12,1.27c) pṛthivīṃ viśvadhāyasaṃ dhṛtām achāvadāmasi //27//
(AVŚ_12,1.28a) udīrāṇā utāsīnās tiṣṭhantaḥ prakrāmantaḥ /
(AVŚ_12,1.28c) padbhyāṃ dakṣiṇasavyābhyāṃ mā vyathiṣmahi bhūmyām //28//
(AVŚ_12,1.29a) vimṛgvarīṃ pṛthivīm ā vadāmi kṣamāṃ bhūmiṃ brahmaṇā vāvṛdhānām /
(AVŚ_12,1.29c) ūrjaṃ puṣṭaṃ bibhratīm annabhāgaṃ ghṛtaṃ tvābhi ni ṣīdema bhūme //29//
(AVŚ_12,1.30a) śuddhā na āpas tanve kṣarantu yo naḥ sedur apriye taṃ ni dadhmaḥ /
(AVŚ_12,1.30c) pavitreṇa pṛthivi mot punāmi //30// {3}
(AVŚ_12,1.31a) yās te prācīḥ pradiśo yā udīcīr yās te bhūme adharād yāś ca paścāt /
(AVŚ_12,1.31c) syonās tā mahyaṃ carate bhavantu mā ni paptaṃ bhuvane śiśriyāṇaḥ //31//
(AVŚ_12,1.32a) mā naḥ paścān mā purastān nudiṣṭhā mottarād adharād uta /
(AVŚ_12,1.32c) svasti bhūme no bhava mā vidan paripanthino varīyo yāvayā vadham //32//
(AVŚ_12,1.33a) yāvat te 'bhi vipaśyāmi bhūme sūryeṇa medinā /
(AVŚ_12,1.33c) tāvan me cakṣur mā meṣṭottarāmuttarāṃ samām //33//
(AVŚ_12,1.34a) yac chayānaḥ paryāvarte dakṣiṇaṃ sakhyam abhi bhūme pārśvam uttānās tvā pratīcīṃ yat pṛṣṭībhir adhiśemahe /
(AVŚ_12,1.34c) mā hiṃsīs tatra no bhūme sarvasya pratiśīvari //34//
(AVŚ_12,1.35a) yat te bhūme vikhanāmi kṣipraṃ tad api rohatu /
(AVŚ_12,1.35c) mā te marma vimṛgvari mā te hṛdayam arpipam //35//
(AVŚ_12,1.36a) grīṣmas te bhūme varṣāṇi śarad dhemantaḥ śiśiro vasantaḥ /
(AVŚ_12,1.36c) ṛtavas te vihitā hāyanīr ahorātre pṛthivi no duhātām //36//
(AVŚ_12,1.37a) yāpa sarpaṃ vijamānā vimṛgvarī yasyām āsann agnayo ye apsv antaḥ /
(AVŚ_12,1.37c) parā dasyūn dadatī devapīyūn indraṃ vṛṇānā pṛthivī na vṛtram śakrāya dadhre vṛṣabhāya vṛṣṇe //37//
(AVŚ_12,1.38a) yasyāṃ sadohavirdhāne yūpo yasyāṃ nimīyate /
(AVŚ_12,1.38c) brahmāṇo yasyām arcanty ṛgbhiḥ sāmnā yajurvidaḥ yujyante yasyām ṛtvijaḥ somam indrāya pātave //38//
(AVŚ_12,1.39a) yasyāṃ pūrve bhūtakṛta ṛṣayo gā udānṛcuḥ /
(AVŚ_12,1.39c) sapta satreṇa vedhaso yajñena tapasā saha //39//
(AVŚ_12,1.40a) sā no bhūmir ā diśatu yad dhanaṃ kāmayāmahe /
(AVŚ_12,1.40c) bhago anuprayuṅktām indra etu purogavaḥ //40// {4}
(AVŚ_12,1.41a) yasyāṃ gāyanti nṛtyanti bhūmyāṃ martyā vyailabāḥ /
(AVŚ_12,1.41c) yudhyante yasyām ākrando yasyām vadati dundubhiḥ /
(AVŚ_12,1.41e) sā no bhūmiḥ pra ṇudatāṃ sapatnān asapatnaṃ mā pṛthivī kṛṇotu //41//
(AVŚ_12,1.42a) yasyām annaṃ vrīhiyavau yasyā imāḥ pañca kṛṣṭayaḥ /
(AVŚ_12,1.42c) bhūmyai parjanyapatnyai namo 'stu varṣamedase //42//
(AVŚ_12,1.43a) yasyāḥ puro devakṛtāḥ kṣetre yasyā vikurvate /
(AVŚ_12,1.43c) prajāpatiḥ pṛthivīṃ viśvagarbhām āśāmāśāṃ raṇyāṃ naḥ kṛṇotu //43//
(AVŚ_12,1.44a) nidhiṃ bibhratī bahudhā guhā vasu maṇiṃ hiraṇyaṃ pṛthivī dadātu me /
(AVŚ_12,1.44c) vasūni no vasudā rāsamānā devī dadhātu sumanasyamānā //44//
(AVŚ_12,1.45a) janaṃ bibhratī bahudhā vivācasaṃ nānādharmāṇaṃ pṛthivī yathaukasam /
(AVŚ_12,1.45c) sahasraṃ dhārā draviṇasya me duhāṃ dhruveva dhenur anapasphurantī //45//
(AVŚ_12,1.46a) yas te sarpo vṛścikas tṛṣṭadaṃśmā hemantajabdho bhṛmalo guhā śaye /
(AVŚ_12,1.46c) krimir jinvat pṛthivi yadyad ejati prāvṛṣi tan naḥ sarpan mopa sṛpad yac chivaṃ tena no mṛḍa //46//
(AVŚ_12,1.47a) ye te panthāno bahavo janāyanā rathasya vartmānasaś ca yātave /
(AVŚ_12,1.47c) yaiḥ saṃcaranty ubhaye bhadrapāpās taṃ panthānaṃ jayemānamitram ataskaraṃ yac chivaṃ tena no mṛḍa //47//
(AVŚ_12,1.48a) malvaṃ bibhratī gurubhṛd bhadrapāpasya nidhanaṃ titikṣuḥ /
(AVŚ_12,1.48c) varāheṇa pṛthivī saṃvidānā sūkarāya vi jihīte mṛgāya //48//
(AVŚ_12,1.49a) ye ta āraṇyāḥ paśavo mṛgā vane hitāḥ siṃhā vyāghrāḥ puruṣādaś caranti /
(AVŚ_12,1.49c) ulaṃ vṛkaṃ pṛthivi duchunām ita ṛkṣīkāṃ rakṣo apa bādhayāsmat //49//
(AVŚ_12,1.50a) ye gandharvā apsaraso ye cārāyāḥ kimīdinaḥ /
(AVŚ_12,1.50c) piśācānt sarvā rakṣāṃsi tān asmad bhūme yāvaya //50// {5}
(AVŚ_12,1.51a) yāṃ dvipādaḥ pakṣiṇaḥ saṃpatanti haṃsāḥ suparṇāḥ śakunā vayāṃsi /
(AVŚ_12,1.51c) yasyāṃ vāto mātariśveyate rajāṃsi kṛṇvaṃś cyāvayaṃś ca vṛkṣān /
(AVŚ_12,1.51e) vātasya pravām upavām anu vāty arciḥ //51//
(AVŚ_12,1.52a) yasyāṃ kṛṣṇam aruṇaṃ ca saṃhite ahorātre vihite bhūmyām adhi /
(AVŚ_12,1.52c) varṣeṇa bhūmiḥ pṛthivī vṛtāvṛtā sā no dadhātu bhadrayā priye dhāmanidhāmani //52//
(AVŚ_12,1.53a) dyauś ca ma idaṃ pṛthivī cāntarikṣaṃ ca me vyacaḥ /
(AVŚ_12,1.53c) agniḥ sūrya āpo medhāṃ viśve devāś ca saṃ daduḥ //53//
(AVŚ_12,1.54a) aham asmi sahamāna uttaro nāma bhūmyām /
(AVŚ_12,1.54c) abhīṣāḍ asmi viśvāṣāḍ āśāmāśāṃ viṣāsahiḥ //54//
(AVŚ_12,1.55a) ado yad devi prathamānā purastād devair uktā vyasarpo mahitvam /
(AVŚ_12,1.55c) ā tvā subhūtam aviśat tadānīm akalpayathāḥ pradiśaś catasraḥ //55//
(AVŚ_12,1.56a) ye grāmā yad araṇyaṃ yāḥ sabhā adhi bhūmyām /
(AVŚ_12,1.56c) ye saṃgrāmāḥ samitayas teṣu cāru vadema te //56//
(AVŚ_12,1.57a) aśva iva rajo dudhuve vi tān janān ya ākṣiyan pṛthivīṃ yād ajāyata /
(AVŚ_12,1.57c) mandrāgretvarī bhuvanasya gopā vanaspatīnāṃ gṛbhir oṣadhīnām //57//
(AVŚ_12,1.58a) yad vadāmi madhumat tad vadāmi yad īkṣe tad vananti mā /
(AVŚ_12,1.58c) tviṣīmān asmi jūtimān avānyān hanmi dodhataḥ //58//
(AVŚ_12,1.59a) śantivā surabhiḥ syonā kīlālodhnī payasvatī /
(AVŚ_12,1.59c) bhūmir adhi bravītu me pṛthivī payasā saha //59//
(AVŚ_12,1.60a) yām anvaichad dhaviṣā viśvakarmāntar arṇave rajasi praviṣṭām /
(AVŚ_12,1.60c) bhujiṣyaṃ pātraṃ nihitaṃ guhā yad āvir bhoge abhavan mātṛmadbhyaḥ //60//
(AVŚ_12,1.61a) tvam asy āvapanī janānām aditiḥ kāmadughā paprathānā /
(AVŚ_12,1.61c) yat ta ūnaṃ tat ta ā pūrayāti prajāpatiḥ prathamajā ṛtasya //61//
(AVŚ_12,1.62a) upasthās te anamīvā ayakṣmā asmabhyaṃ santu pṛthivi prasūtāḥ /
(AVŚ_12,1.62c) dīrghaṃ na āyuḥ pratibudhyamānā vayaṃ tubhyaṃ balihṛtaḥ syāma //62//
(AVŚ_12,1.63a) bhūme mātar ni dhehi mā bhadrayā supratiṣṭhitam /
(AVŚ_12,1.63c) saṃvidānā divā kave śriyāṃ mā dhehi bhūtyām //63// {6}
(AVŚ_12,2.1a) naḍam ā roha na te atra loka idaṃ sīsaṃ bhāgadheyaṃ ta ehi /
(AVŚ_12,2.1c) yo goṣu yakṣmaḥ puruṣeṣu yakṣmas tena tvaṃ sākam adharāṅ parehi //1//
(AVŚ_12,2.2a) aghaśaṃsaduḥśaṃsābhyāṃ kareṇānukareṇa ca /
(AVŚ_12,2.2c) yakṣmaṃ ca sarvaṃ teneto mṛtyuṃ ca nir ajāmasi //2//
(AVŚ_12,2.3a) nir ito mṛtyuṃ nirṛtiṃ nir arātim ajāmasi /
(AVŚ_12,2.3c) yo no dveṣṭi tam addhy agne akravyād yam u dviṣmas tam u te pra suvāmasi //3//
(AVŚ_12,2.4a) yady agniḥ kravyād yadi vā vyāghra imaṃ goṣṭhaṃ praviveśānyokāḥ /
(AVŚ_12,2.4c) taṃ māṣājyaṃ kṛtvā pra hiṇomi dūraṃ sa gachatv apsuṣado 'py agnīn //4//
(AVŚ_12,2.5a) yat tvā kruddhāḥ pracakrur manyunā puruṣe mṛte /
(AVŚ_12,2.5c) sukalpam agne tat tvayā punas tvod dīpayāmasi //5//
(AVŚ_12,2.6a) punas tvādityā rudrā vasavaḥ punar brahmā vasunītir agne /
(AVŚ_12,2.6c) punas tvā brahmaṇas patir ādhād dīrghāyutvāya śataśāradāya //6//
(AVŚ_12,2.7a) yo agniḥ kravyāt praviveśa no gṛham imaṃ paśyann itaraṃ jātavedasam /
(AVŚ_12,2.7c) taṃ harāmi pitṛyajñāya dūraṃ sa gharmam indhāṃ parame sadhasthe //7//
(AVŚ_12,2.8a) kravyādam agniṃ pra hiṇomi dūram yamarājño gachatu ripravāhaḥ /
(AVŚ_12,2.8c) ihāyam itaro jātavedā devo devebhyo havyaṃ vahatu prajānan //8//
(AVŚ_12,2.9a) kravyādam agnim iṣito harāmi janān dṛṃhantaṃ vajreṇa mṛtyum /
(AVŚ_12,2.9c) ni taṃ śāsmi gārhapatyena vidvān pitṝṇāṃ loke 'pi bhāgo astu //9//
(AVŚ_12,2.10a) kravyādam agniṃ śaśamānam ukthyaṃ pra hiṇomi pathibhiḥ pitṛyāṇaiḥ /
(AVŚ_12,2.10c) mā devayānaiḥ punar ā gā atraivaidhi pitṛṣu jāgṛhi tvam //10// {7}
(AVŚ_12,2.11a) sam indhate saṃkasukaṃ svastaye śuddhā bhavantaḥ śucayaḥ pāvakāḥ /
(AVŚ_12,2.11c) jahāti ripram aty ena eti samiddho agniḥ supunā punāti //11//
(AVŚ_12,2.12a) devo agniḥ saṃkasuko divas pṛṣṭhāny āruhat /
(AVŚ_12,2.12c) mucyamāno nir eṇaso 'mog asmāṃ aśastyāḥ //12//
(AVŚ_12,2.13a) asmin vayaṃ saṃkasuke agnau riprāṇi mṛjmahe /
(AVŚ_12,2.13c) abhūma yajñiyāḥ śuddhāḥ pra ṇa āyūṃṣi tāriṣat //13//
(AVŚ_12,2.14a) saṃkasuko vikasuko nirṛtho yaś ca nisvaraḥ /
(AVŚ_12,2.14c) te te yakṣmaṃ savedaso dūrād dūram anīnaśan //14//
(AVŚ_12,2.15a) yo no aśveṣu vīreṣu yo no goṣv ajāviṣu /
(AVŚ_12,2.15c) kravyādaṃ nir ṇudāmasi yo agnir janayopanaḥ //15//
(AVŚ_12,2.16a) anyebhyas tvā puruṣebhyo gobhyo aśvebhyas tvā /
(AVŚ_12,2.16c) niḥ kravyādaṃ nudāmasi yo agnir jīvitayopanaḥ //16//
(AVŚ_12,2.17a) yasmin devā amṛjata yasmin manuṣyā uta /
(AVŚ_12,2.17c) tasmin ghṛtastāvo mṛṣṭvā tvam agne divaṃ ruha //17//
(AVŚ_12,2.18a) samiddho agna āhuta sa no mābhyapakramīḥ /
(AVŚ_12,2.18c) atraiva dīdihi dyavi jyok ca sūryaṃ dṛśe //18//
(AVŚ_12,2.19a) sīse mṛḍḍhvaṃ naḍe mṛḍḍhvam agnau saṃkasuke ca yat /
(AVŚ_12,2.19c) atho avyāṃ rāmāyāṃ śīrṣaktim upabarhaṇe //19//
(AVŚ_12,2.20a) sīse malaṃ sādayitvā śīrṣaktim upabarhaṇe /
(AVŚ_12,2.20c) avyām asiknyāṃ mṛṣṭvā śuddhā bhavata yajñiyāḥ //20// {8}
(AVŚ_12,2.21a) paraṃ mṛtyo anu parehi panthāṃ yas ta eṣa itaro devayānāt /
(AVŚ_12,2.21c) cakṣuṣmate śṛṇvate te bravīmīheme vīrā bahavo bhavantu //21//
(AVŚ_12,2.22a) ime jīvā vi mṛtair āvavṛtrann abhūd bhadrā devahutir no adya /
(AVŚ_12,2.22c) prāñco agāma nṛtaye hasāya suvīrāso vidatham ā vadema //22//
(AVŚ_12,2.23a) imaṃ jīvebhyaḥ paridhiṃ dadhāmi maiṣāṃ nu gād aparo artham etam /
(AVŚ_12,2.23c) śataṃ jīvantaḥ śaradaḥ purūcīs tiro mṛtyuṃ dadhatām parvatena //23//
(AVŚ_12,2.24a) ā rohatāyur jarasaṃ vṛṇānā anupūrvaṃ yatamānā yati stha /
(AVŚ_12,2.24c) tān vas tvaṣṭā sujanimā sajoṣāḥ sarvam āyur nayatu jīvanāya //24//
(AVŚ_12,2.25a) yathāhāny anupūrvaṃ bhavanti yatha rtava ṛtubhir yanti sākam /
(AVŚ_12,2.25c) yathā na pūrvam aparo jahāty evā dhātar āyūṃṣi kalpayaiṣām //25//
(AVŚ_12,2.26a) aśmanvatī rīyate saṃ rabhadhvaṃ vīrayadhvaṃ pra taratā sakhāyaḥ /
(AVŚ_12,2.26c) atrā jahīta ye asan durevā anamīvān ut taremābhi vājān //26//
(AVŚ_12,2.27a) ut tiṣṭhatā pra taratā sakhāyo 'śmanvatī nadī syandata iyam /
(AVŚ_12,2.27c) atrā jahīta ye asann aśivāḥ śivānt syonān ut taremābhi vājān //27//
(AVŚ_12,2.28a) vaiśvadevīṃ varcasā ā rabhadhvaṃ śuddhā bhavantaḥ śucayaḥ pāvakāḥ /
(AVŚ_12,2.28c) atikrāmanto duritā padāni śataṃ himāḥ sarvavīrā madema //28//
(AVŚ_12,2.29a) udīcīnaiḥ pathibhir vāyumadbhir atikrāmanto 'varān parebhiḥ /
(AVŚ_12,2.29c) triḥ sapta kṛtva ṛṣayaḥ paretā mṛtyuṃ praty auhan padayopanena //29//
(AVŚ_12,2.30a) mṛtyoḥ padaṃ yopayanta eta drāghīya āyuḥ prataraṃ dadhānāḥ /
(AVŚ_12,2.30c) āsīnā mṛtyuṃ nudatā sadhasthe 'tha jīvāso vidatham ā vadema //30// {9}
(AVŚ_12,2.31a) imā nārīr avidhavāḥ supatnīr āñjanena sarpiṣā saṃ spṛśantām /
(AVŚ_12,2.31c) anaśravo anamīvāḥ suratnā ā rohantu janayo yonim agre //31//
(AVŚ_12,2.32a) vyākaromi haviṣāham etau tau brahmaṇā vy ahaṃ kalpayāmi /
(AVŚ_12,2.32c) svadhāṃ pitṛbhyo ajarāṃ kṛṇomi dīrgheṇāyuṣā sam imānt sṛjāmi //32//
(AVŚ_12,2.33a) yo no agniḥ pitaro hṛtsv antar āviveśāmṛto martyeṣu /
(AVŚ_12,2.33c) mayy ahaṃ taṃ pari gṛhṇāmi devaṃ mā so asmān dvikṣata mā vayaṃ tam //33//
(AVŚ_12,2.34a) apāvṛtya gārhapatyāt kravyādā preta dakṣiṇā /
(AVŚ_12,2.34c) priyaṃ pitṛbhya ātmane brahmabhyaḥ kṛṇutā priyam //34//
(AVŚ_12,2.35a) dvibhāgadhanam ādāya pra kṣiṇāty avartyā /
(AVŚ_12,2.35c) agniḥ putrasya jyeṣṭhasya yaḥ kravyād anirāhitaḥ //35//
(AVŚ_12,2.36a) yat kṛṣate yad vanute yac ca vasnena vindate /
(AVŚ_12,2.36c) sarvaṃ martyasya tan nāsti kravyāc ced anirāhitaḥ //36//
(AVŚ_12,2.37a) ayajñiyo hatavarcā bhavati nainena havir attave /
(AVŚ_12,2.37c) chinatti kṛṣyā gor dhanād yaṃ kravyād anuvartate //37//
(AVŚ_12,2.38a) muhur gṛdhyaiḥ pra vadaty ārtim martyo nītya /
(AVŚ_12,2.38c) kravyād yān agnir antikād anuvidvān vitāvati //38//
(AVŚ_12,2.39a) grāhyā gṛhāḥ saṃ sṛjyante striyā yan mriyate patiḥ /
(AVŚ_12,2.39c) brahmaiva vidvān eṣyo yaḥ kravyādaṃ nirādadhat //39//
(AVŚ_12,2.40a) yad ripraṃ śamalaṃ cakṛma yac ca duṣkṛtam /
(AVŚ_12,2.40c) āpo mā tasmāc chumbhantv agneḥ saṃkasukāc ca yat //40// {10}
(AVŚ_12,2.41a) tā adharād udīcīr āvavṛtran prajānaitīḥ pathibhir devayānaiḥ /
(AVŚ_12,2.41c) parvatasya vṛṣabhasyādhi pṛṣṭhe navāś caranti saritaḥ purāṇīḥ //41//
(AVŚ_12,2.42a) agne akravyān niḥ kravyādaṃ nudā devayajanaṃ vaha //42//
(AVŚ_12,2.43a) imaṃ kravyād ā viveśāyaṃ kravyādam anv agāt /
(AVŚ_12,2.43c) vyāghrau kṛtvā nānānaṃ taṃ harāmi śivāparam //43//
(AVŚ_12,2.44a) antardhir devānāṃ paridhir manuṣyāṇām agnir gārhapatya ubhayān antarā śritaḥ //44//
(AVŚ_12,2.45a) jīvānām āyuḥ pra tira tvam agne pitṝṇāṃ lokam api gachantu ye mṛtāḥ /
(AVŚ_12,2.45c) sugārhapatyo vitapann arātim uṣāmuṣāṃ śreyasīṃ dhehy asmai //45//
(AVŚ_12,2.46a) sarvān agne sahamānaḥ sapatnān aiṣām ūrjaṃ rayim asmāsu dhehi //46//
(AVŚ_12,2.47a) imam indraṃ vahniṃ paprim anvārabhadhvaṃ sa vo nir vakṣad duritād avadyāt /
(AVŚ_12,2.47c) tenāpa hata śarum āpatantaṃ tena rudrasya pari pātāstām //47//
(AVŚ_12,2.48a) anaḍvāhaṃ plavam anvārabhadhvaṃ sa vo nir vakṣad duritād avadyāt /
(AVŚ_12,2.48c) ā rohata savitur nāvam etāṃ ṣaḍbhir urvībhir amatiṃ tarema //48//
(AVŚ_12,2.49a) ahorātre anv eṣi bibhrat kṣemyas tiṣṭhan prataraṇaḥ suvīraḥ /
(AVŚ_12,2.49c) anāturānt sumanasas talpa bibhraj jyog eva naḥ puruṣagandhir edhi //49//
(AVŚ_12,2.50a) te devebhya ā vṛścante pāpaṃ jīvanti sarvadā /
(AVŚ_12,2.50c) kravyād yān agnir antikād aśva ivānuvapate naḍam //50// {11}
(AVŚ_12,2.51a) ye 'śraddhā dhanakāmyā kravyādā samāsate /
(AVŚ_12,2.51c) te vā anyeṣāṃ kumbhīṃ paryādadhati sarvadā //51//
(AVŚ_12,2.52a) preva pipatiṣati manasā muhur ā vartate punaḥ /
(AVŚ_12,2.52c) kravyād yān agnir antikād anuvidvān vitāvati //52//
(AVŚ_12,2.53a) aviḥ kṛṣṇā bhāgadheyaṃ paśūnāṃ sīsaṃ kravyād api candraṃ ta āhuḥ /
(AVŚ_12,2.53c) māṣāḥ piṣṭā bhāgadheyaṃ te havyam araṇyānyā gahvaraṃ sacasva //53//
(AVŚ_12,2.54a) iṣīkāṃ jaratīm iṣṭvā tilpiñjaṃ daṇḍanaṃ naḍam /
(AVŚ_12,2.54c) tam indra idhmam kṛtvā yamasyāgniṃ nirādadhau //54//
(AVŚ_12,2.55a) pratyañcam arkaṃ pratyarpayitvā pravidvān panthāṃ vi hy āviveśa /
(AVŚ_12,2.55c) parāmīṣām asūn dideśa dīrgheṇāyuṣā sam imānt sṛjāmi //55// {12}
(AVŚ_12,3.1a) pumān puṃso 'dhi tiṣṭha carmehi tatra hvayasva yatamā priyā te /
(AVŚ_12,3.1c) yāvantāv agre prathamaṃ sameyathus tad vāṃ vayo yamarājye samānam //1//
(AVŚ_12,3.2a) tāvad vāṃ cakṣus tati vīryāṇi tāvat tejas tatidhā vājināni /
(AVŚ_12,3.2c) agniḥ śarīraṃ sacate yadaidho 'dhā pakvān mithunā saṃ bhavāthaḥ //2//
(AVŚ_12,3.3a) sam asmiṃl loke sam u devayāne saṃ smā sametaṃ yamarājyeṣu /
(AVŚ_12,3.3c) pūtau pavitrair upa tad dhvayethāṃ yadyad reto adhi vāṃ saṃbabhūva //3//
(AVŚ_12,3.4a) āpas putrāso abhi saṃ viśadhvam imaṃ jīvaṃ jīvadhanyāḥ sametya /
(AVŚ_12,3.4c) tāsāṃ bhajadhvam amṛtaṃ yam āhur odanaṃ pacati vāṃ janitrī //4//
(AVŚ_12,3.5a) yaṃ vāṃ pitā pacati yaṃ ca mātā riprān nirmuktyai śamalāc ca vācaḥ /
(AVŚ_12,3.5c) sa odanaḥ śatadhāraḥ svarga ubhe vy āpa nabhasī mahitvā //5//
(AVŚ_12,3.6a) ubhe nabhasī ubhayāṃś ca lokān ye yajvanām abhijitāḥ svargāḥ /
(AVŚ_12,3.6c) teṣāṃ jyotiṣmān madhumān yo agre tasmin putrair jarasi saṃ śrayethām //6//
(AVŚ_12,3.7a) prācīṃprācīṃ pradiśam ā rabhethām etaṃ lokaṃ śraddadhānāḥ sacante /
(AVŚ_12,3.7c) yad vāṃ pakvaṃ pariviṣṭam agnau tasya guptaye daṃpatī saṃ śrayethām //7//
(AVŚ_12,3.8a) dakṣiṇāṃ diśam abhi nakṣamāṇau paryāvartethām abhi pātram etat /
(AVŚ_12,3.8c) tasmin vāṃ yamaḥ pitṛbhiḥ saṃvidānaḥ pakvāya śarma bahulaṃ ni yachāt //8//
(AVŚ_12,3.9a) pratīcī diśām iyam id varaṃ yasyāṃ somo adhipā mṛḍitā ca /
(AVŚ_12,3.9c) tasyāṃ śrayethāṃ sukṛtaḥ sacethām adhā pakvān mithunā saṃ bhavāthaḥ //9//
(AVŚ_12,3.10a) uttaraṃ rāṣṭraṃ prajayottarāvad diśām udīcī kṛṇavan no agram /
(AVŚ_12,3.10c) pāṅktaṃ chandaḥ puruṣo babhūva viśvair viśvāṅgaiḥ saha saṃ bhavema //10// {13}
(AVŚ_12,3.11a) dhruveyaṃ virāṇ namo astv asyai śivā putrebhya uta mahyam astu /
(AVŚ_12,3.11c) sā no devy adite viśvavāra irya iva gopā abhi rakṣa pakvam //11//
(AVŚ_12,3.12a) piteva putrān abhi saṃ svajasva naḥ śivā no vātā iha vāntu bhūmau /
(AVŚ_12,3.12c) yam odanaṃ pacato devate iha taṃ nas tapa uta satyaṃ ca vettu //12//
(AVŚ_12,3.13a) yadyad kṛṣṇaḥ śakuna eha gatvā tsaran viṣaktaṃ bila āsasāda /
(AVŚ_12,3.13c) yad vā dāsy ārdrahastā samaṅkta ulūkhalaṃ musalaṃ śumbhatāpaḥ //13//
(AVŚ_12,3.14a) ayaṃ grāvā pṛthubudhno vayodhāḥ pūtaḥ pavitrair apa hantu rakṣaḥ /
(AVŚ_12,3.14c) ā roha carma mahi śarma yacha mā daṃpatī pautram aghaṃ ni gātām //14//
(AVŚ_12,3.15a) vanaspatiḥ saha devair na āgan rakṣaḥ piśācāṃ apabādhamānaḥ /
(AVŚ_12,3.15c) sa uc chrayātai pra vadāti vācaṃ tena lokāṃ abhi sarvān jayema //15//
(AVŚ_12,3.16a) sapta medhān paśavaḥ pary agṛhṇan ya eṣāṃ jyotiṣmāṃ uta yaś cakarśa /
(AVŚ_12,3.16c) trayastriṃśad devatās tānt sacante sa naḥ svargam abhi neṣa lokam //16//
(AVŚ_12,3.17a) svargaṃ lokam abhi no nayāsi saṃ jāyayā saha putraiḥ syāma /
(AVŚ_12,3.17c) gṛhṇāmi hastam anu maitv atra mā nas tārīn nirṛtir mo arātiḥ //17//
(AVŚ_12,3.18a) grāhiṃ pāpmānam ati tāṃ ayāma tamo vy asya pra vadāsi valgu /
(AVŚ_12,3.18c) vānaspatya udyato mā jihiṃsīr mā taṇḍulaṃ vi śarīr devayantam //18//
(AVŚ_12,3.19a) viśvavyacā ghṛtapṛṣṭho bhaviṣyant sayonir lokam upa yāhy etam /
(AVŚ_12,3.19c) varṣavṛddham upa yacha śūrpaṃ tuṣaṃ palāvān apa tad vinaktu //19//
(AVŚ_12,3.20a) trayo lokāḥ saṃmitā brāhmaṇena dyaur evāsau pṛthivy antarikṣam /
(AVŚ_12,3.20c) aṃśūn gṛbhītvānvārabhethām ā pyāyantāṃ punar ā yantu śūrpam //20// {14}
(AVŚ_12,3.21a) pṛthag rūpāṇi bahudhā paśūnām ekarūpo bhavasi saṃ samṛddhyā /
(AVŚ_12,3.21c) etāṃ tvacaṃ lohinīṃ tāṃ nudasva grāvā śumbhāti malaga iva vastrā //21//
(AVŚ_12,3.22a) pṛthivīṃ tvā pṛthivyām ā veśayāmi tanūḥ samānī vikṛtā ta eṣā /
(AVŚ_12,3.22c) yadyad dyuttaṃ likhitam arpaṇena tena mā susror brahmaṇāpi tad vapāmi //22//
(AVŚ_12,3.23a) janitrīva prati haryāsi sūnuṃ saṃ tvā dadhāmi pṛthivīṃ pṛthivyā /
(AVŚ_12,3.23c) ukhā kumbhī vedyāṃ mā vyathiṣṭhā yajñāyudhair ājyenātiṣaktā //23//
(AVŚ_12,3.24a) agniḥ pacan rakṣatu tvā purastād indro rakṣatu dakṣiṇato marutvān /
(AVŚ_12,3.24c) varuṇas tvā dṛṃhād dharuṇe pratīcyā uttarāt tvā somaḥ saṃ dadātai //24//
(AVŚ_12,3.25a) pūtāḥ pavitraiḥ pavante abhrād divaṃ ca yanti pṛthivīṃ ca lokān /
(AVŚ_12,3.25c) tā jīvalā jīvadhanyāḥ pratiṣṭhāḥ pātra āsiktāḥ pary agnir indhām //25//
(AVŚ_12,3.26a) ā yanti divaḥ pṛthivīṃ sacante bhūmyāḥ sacante adhy antarikṣam /
(AVŚ_12,3.26c) śuddhāḥ satīs tā u śumbhanta eva tā naḥ svargam abhi lokaṃ nayantu //26//
(AVŚ_12,3.27a) uteva prabhvīr uta saṃmitāsa uta śukrāḥ śucayaś cāmṛtāsaḥ /
(AVŚ_12,3.27c) tā odanaṃ daṃpatibhyāṃ praśiṣṭā āpaḥ śikṣantīḥ pacatā sunāthāḥ //27//
(AVŚ_12,3.28a) saṃkhyātā stokāḥ pṛthivīṃ sacante prāṇāpānaiḥ saṃmitā oṣadhībhiḥ /
(AVŚ_12,3.28c) asaṃkhyātā opyamānāḥ suvarṇāḥ sarvaṃ vyāpuḥ śucayaḥ śucitvam //28//
(AVŚ_12,3.29a) ud yodhanty abhi valganti taptāḥ phenam asyanti bahulāṃś ca bindūn /
(AVŚ_12,3.29c) yoṣeva dṛṣṭvā patim ṛtviyāyaitais taṇḍulair bhavatā sam āpaḥ //29//
(AVŚ_12,3.30a) ut thāpaya sīdato budhna enān adbhir ātmānam abhi saṃ spṛśantām /
(AVŚ_12,3.30c) amāsi pātrair udakaṃ yad etan mitās taṇḍulāḥ pradiśo yadīmāḥ //30// {15}
(AVŚ_12,3.31a) pra yacha parśuṃ tvarayā harausam ahiṃsanta oṣadhīr dāntu parvan /
(AVŚ_12,3.31c) vāsāṃ somaḥ pari rājyaṃ babhūvāmanyutā no vīrudho bhavantu //31//
(AVŚ_12,3.32a) navaṃ barhir odanāya stṛṇīta priyaṃ hṛdaś cakṣuṣo valgv astu /
(AVŚ_12,3.32c) tasmin devāḥ saha daivīr viśantv imaṃ prāśnantv ṛtubhir niṣadya //32//
(AVŚ_12,3.33a) vanaspate stīrṇam ā sīda barhir agniṣṭobhaiḥ saṃmito devatābhiḥ /
(AVŚ_12,3.33c) tvaṣṭreva rūpaṃ sukṛtaṃ svadhityainā ehāḥ pari pātre dadṛśrām //33//
(AVŚ_12,3.34a) ṣaṣṭyāṃ śaratsu nidhipā abhīchāt svaḥ pakvenābhy aśnavātai /
(AVŚ_12,3.34c) upainaṃ jīvān pitaraś ca putrā etaṃ svargaṃ gamayāntam agneḥ //34//
(AVŚ_12,3.35a) dhartā dhriyasva dharuṇe pṛthivyā acyutaṃ tvā devatāś cyāvayantu /
(AVŚ_12,3.35c) taṃ tvā daṃpatī jīvantau jīvaputrāv ud vāsayātaḥ pary agnidhānāt //35//
(AVŚ_12,3.36a) sarvānt samāgā abhijitya lokān yāvantaḥ kāmāḥ sam atītṛpas tān /
(AVŚ_12,3.36c) vi gāhethām āyavanaṃ ca darvir ekasmin pātre adhy ud dharainam //36//
(AVŚ_12,3.37a) upa stṛṇīhi prathaya purastād ghṛtena pātram abhi ghārayaitat /
(AVŚ_12,3.37c) vāśrevosrā taruṇaṃ stanasyum imaṃ devāso abhihiṅkṛṇota //37//
(AVŚ_12,3.38a) upāstarīr akaro lokam etam uruḥ prathatām asamaḥ svargaḥ /
(AVŚ_12,3.38c) tasmiṃ chrayātai mahiṣaḥ suparṇo devā enaṃ devatābhyaḥ pra yachān //38//
(AVŚ_12,3.39a) yadyaj jāyā pacati tvat paraḥparaḥ patir vā jāye tvat tiraḥ /
(AVŚ_12,3.39c) saṃ tat sṛjethāṃ saha vāṃ tad astu saṃpādayantau saha lokam ekam //39//
(AVŚ_12,3.40a) yāvanto asyāḥ pṛthivīṃ sacante asmat putrāḥ pari ye saṃbabhūvuḥ /
(AVŚ_12,3.40c) sarvāṃs tāṃ upa pātre hvayethāṃ nābhiṃ jānānāḥ śiśavaḥ samāyān //40// {16}
(AVŚ_12,3.41a) vasor yā dhārā madhunā prapīnā ghṛtena miśrā amṛtasya nābhayaḥ /
(AVŚ_12,3.41c) sarvās tā ava rundhe svargaḥ ṣaṣṭyāṃ śaratsu nidhipā abhīchāt //41//
(AVŚ_12,3.42a) nidhiṃ nidhipā abhy enam ichād anīśvarā abhitaḥ santu ye 'nye /
(AVŚ_12,3.42c) asmābhir datto nihitaḥ svargas tribhiḥ kāṇḍais trīnt svargān arukṣat //42//
(AVŚ_12,3.43a) agnī rakṣas tapatu yad videvaṃ kravyād piśāca iha mā pra pāsta /
(AVŚ_12,3.43c) nudāma enam apa rudhmo asmad ādityā enam aṅgirasaḥ sacantām //43//
(AVŚ_12,3.44a) ādityebhyo aṅgirobhyo madhv idaṃ ghṛtena miśraṃ prati vedayāmi /
(AVŚ_12,3.44c) śuddhahastau brāhmaṇasyānihatyaitaṃ svargaṃ sukṛtāv apītam //44//
(AVŚ_12,3.45a) idaṃ prāpam uttamaṃ kāṇḍam asya yasmāl lokāt parameṣṭhī samāpa /
(AVŚ_12,3.45c) ā siñca sarpir ghṛtavat sam aṅgdhy eṣa bhāgo aṅgiraso no atra //45//
(AVŚ_12,3.46a) satyāya ca tapase devatābhyo nidhiṃ śevadhiṃ pari dadma etam /
(AVŚ_12,3.46c) mā no dyūte 'va gān mā samityāṃ mā smānyasmā ut sṛjatā purā mat //46//
(AVŚ_12,3.47a) ahaṃ pacāmy ahaṃ dadāmi mamed u karman karuṇe 'dhi jāyā /
(AVŚ_12,3.47c) kaumāro loko ajaniṣṭa putro 'nvārabhethāṃ vaya uttarāvat //47//
(AVŚ_12,3.48a) na kilbiṣam atra nādhāro asti na yan mitraiḥ samamamāna eti /
(AVŚ_12,3.48c) anūnaṃ pātraṃ nihitaṃ na etat paktāraṃ pakvaḥ punar ā viśāti //48//
(AVŚ_12,3.49a) priyaṃ priyāṇāṃ kṛṇavāma tamas te yantu yatame dviṣanti /
(AVŚ_12,3.49c) dhenur anaḍvān vayovaya āyad eva pauruṣeyam apa mṛtyuṃ nudantu //49//
(AVŚ_12,3.50a) sam agnayaḥ vidur anyo anyaṃ ya oṣadhīḥ sacate yaś ca sindhūn /
(AVŚ_12,3.50c) yāvanto devā divy ātapanti hiraṇyaṃ jyotiḥ pacato babhūva //50// {17}
(AVŚ_12,3.51a) eṣā tvacāṃ puruṣe saṃ babhūvānagnāḥ sarve paśavo ye anye /
(AVŚ_12,3.51c) kṣatreṇātmānaṃ pari dhāpayātho 'motaṃ vāso mukham odanasya //51//
(AVŚ_12,3.52a) yad akṣeṣu vadā yat samityāṃ yad vā vadā anṛtaṃ vittakāmyā /
(AVŚ_12,3.52c) samānaṃ tantum abhi samvasānau tasmint sarvaṃ śamalaṃ sādayāthaḥ //52//
(AVŚ_12,3.53a) varṣaṃ vanuṣvāpi gacha devāṃs tvaco dhūmaṃ pary ut pātayāsi /
(AVŚ_12,3.53c) viśvavyacā ghṛtapṛṣṭho bhaviṣyant sayonir lokam upa yāhy etam //53//
(AVŚ_12,3.54a) tanvaṃ svargo bahudhā vi cakre yathā vida ātmann anyavarṇām /
(AVŚ_12,3.54c) apājait kṛṣṇāṃ ruśatīṃ punāno yā lohinī tāṃ te agnau juhomi //54//
(AVŚ_12,3.55a) prācyai tvā diśe 'gnaye 'dhipataye 'sitāya rakṣitra ādityāyeṣumate /
(AVŚ_12,3.55c) etaṃ pari dadmas taṃ no gopāyatāsmākam aitoḥ /
(AVŚ_12,3.55e) diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema //55//
(AVŚ_12,3.56a) dakṣiṇāyai tvā diśa indrāyādhipataye tiraścirājaye rakṣitre yamāyeṣumate /
(AVŚ_12,3.56c) etaṃ pari dadmas taṃ no gopāyatāsmākam aitoḥ /
(AVŚ_12,3.56e) diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema //56//
(AVŚ_12,3.57a) pratīcyai tvā diśe varuṇāyādhipataye pṛdākave rakṣitre 'nnāyeṣumate /
(AVŚ_12,3.57c) etaṃ pari dadmas taṃ no gopāyatāsmākam aitoḥ /
(AVŚ_12,3.57e) diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema //57//
(AVŚ_12,3.58a) udīcyai tvā diśe somāyādhipataye svajāya rakṣitre 'śanyā iṣumatyai /
(AVŚ_12,3.58c) etaṃ pari dadmas taṃ no gopāyatāsmākam aitoḥ /
(AVŚ_12,3.58e) diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema //58//
(AVŚ_12,3.59a) dhruvāyai tvā diśe viṣṇave 'dhipataye kalmāṣagrīvāya rakṣitra oṣadhībhya iṣumatībhyaḥ /
(AVŚ_12,3.59c) etaṃ pari dadmas taṃ no gopāyatāsmākam aitoḥ /
(AVŚ_12,3.59e) diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema //59//
(AVŚ_12,3.60a) ūrdhvāyai tvā diśe bṛhaspataye 'dhipataye śvitrāya rakṣitre varṣāyeṣumate /
(AVŚ_12,3.60c) etaṃ pari dadmas taṃ no gopāyatāsmākam aitoḥ /
(AVŚ_12,3.60e) diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema //60// {18}
(AVŚ_12,4.1a) dadāmīty eva brūyād anu cainām abhutsata /
(AVŚ_12,4.1c) vaśāṃ brahmabhyo yācadbhyas tat prajāvad apatyavat //1//
(AVŚ_12,4.2a) prajayā sa vi krīṇīte paśubhiś copa dasyati /
(AVŚ_12,4.2c) ya ārṣeyebhyo yācadbhyo devānāṃ gāṃ na ditsati //2//
(AVŚ_12,4.3a) kūṭayāsya saṃ śīryante śloṇayā kāṭam ardati /
(AVŚ_12,4.3c) baṇḍayā dahyante gṛhāḥ kāṇayā dīyate svam //3//
(AVŚ_12,4.4a) vilohito adhiṣṭhānāc chakno vindati gopatim /
(AVŚ_12,4.4c) tathā vaśāyāḥ saṃvidyaṃ duradabhnā hy ucyase //4//
(AVŚ_12,4.5a) pador asyā adhiṣṭhānād viklindur nāma vindati /
(AVŚ_12,4.5c) anāmanāt saṃ śīryante yā mukhenopajighrati //5//
(AVŚ_12,4.6a) yo asyāḥ karṇāv āskunoty ā sa deveṣu vṛścate /
(AVŚ_12,4.6c) lakṣma kurva iti manyate kanīyaḥ kṛṇute svam //6//
(AVŚ_12,4.7a) yad asyāḥ kasmai cid bhogāya bālān kaś cit prakṛntati /
(AVŚ_12,4.7c) tataḥ kiśorā mriyante vatsāṃś ca ghātuko vṛkaḥ //7//
(AVŚ_12,4.8a) yad asyā gopatau satyā loma dhvāṅkṣo ajīhiḍat /
(AVŚ_12,4.8c) tataḥ kumārā mriyante yakṣmo vindaty anāmanāt //8//
(AVŚ_12,4.9a) yad asyāḥ palpūlanaṃ śakṛd dāsī samasyati /
(AVŚ_12,4.9c) tato 'parūpaṃ jāyate tasmād avyeṣyad enasaḥ //9//
(AVŚ_12,4.10a) jāyamānābhi jāyate devānt sabrāhmaṇān vaśā /
(AVŚ_12,4.10c) tasmād brahmabhyo deyaiṣā tad āhuḥ svasya gopanam //10// {19}
(AVŚ_12,4.11a) ya enāṃ vanim āyanti teṣāṃ devakṛtā vaśā /
(AVŚ_12,4.11c) brahmajyeyaṃ tad abruvan ya enāṃ nipriyāyate //11//
(AVŚ_12,4.12a) ya ārṣeyebhyo yācadbhyo devānāṃ gāṃ na ditsati /
(AVŚ_12,4.12c) ā sa deveṣu vṛścate brāhmaṇānāṃ ca manyave //12//
(AVŚ_12,4.13a) yo asya syād vaśābhogo anyām icheta tarhi saḥ /
(AVŚ_12,4.13c) hiṃste adattā puruṣaṃ yācitāṃ ca na ditsati //13//
(AVŚ_12,4.14a) yathā śevadhir nihito brāhmaṇānāṃ tathā vaśā /
(AVŚ_12,4.14c) tām etad achāyanti yasmin kasmiṃś ca jāyate //14//
(AVŚ_12,4.15a) svam etad achāyanti yad vaśāṃ brāhmaṇā abhi /
(AVŚ_12,4.15c) yathainān anyasmin jinīyād evāsyā nirodhanam //15//
(AVŚ_12,4.16a) cared evā traihāyaṇād avijñātagadā satī /
(AVŚ_12,4.16c) vaśāṃ ca vidyān nārada brāhmaṇās tarhy eṣyāḥ //16//
(AVŚ_12,4.17a) ya enām avaśām āha devānāṃ nihitaṃ nidhim /
(AVŚ_12,4.17c) ubhau tasmai bhavāśarvau parikramyeṣum asyataḥ //17//
(AVŚ_12,4.18a) yo asyā ūdho na vedātho asyā stanān uta /
(AVŚ_12,4.18c) ubhayenaivāsmai duhe dātuṃ ced aśakad vaśām //18//
(AVŚ_12,4.19a) duradabhnainam ā śaye yācitāṃ ca na ditsati /
(AVŚ_12,4.19c) nāsmai kāmāḥ sam ṛdhyante yām adattvā cikīrṣati //19//
(AVŚ_12,4.20a) devā vaśām ayācan mukhaṃ kṛtvā brāhmaṇam /
(AVŚ_12,4.20c) teṣāṃ sarveṣām adadad dheḍaṃ ny eti mānuṣaḥ //20// {20}
(AVŚ_12,4.21a) heḍaṃ paśūnāṃ ny eti brāhmaṇebhyo 'dadad vaśām /
(AVŚ_12,4.21c) devānāṃ nihitaṃ bhāgaṃ martyaś cen nipriyāyate //21//
(AVŚ_12,4.22a) yad anye śataṃ yāceyur brāhmaṇā gopatiṃ vaśām /
(AVŚ_12,4.22c) athaināṃ devā abruvann evaṃ ha viduṣo vaśā //22//
(AVŚ_12,4.23a) ya evaṃ viduṣe 'dattvāthānyebhyo dadad vaśām /
(AVŚ_12,4.23c) durgā tasmā adhiṣṭhāne pṛthivī sahadevatā //23//
(AVŚ_12,4.24a) devā vaśām ayācan yasminn agre ajāyata /
(AVŚ_12,4.24c) tām etāṃ vidyān nāradaḥ saha devair ud ājata //24//
(AVŚ_12,4.25a) anapatyam alpapaśuṃ vaśā kṛṇoti pūruṣam /
(AVŚ_12,4.25c) brāhmaṇaiś ca yācitām athaināṃ nipriyāyate //25//
(AVŚ_12,4.26a) agnīṣomābhyāṃ kāmāya mitrāya varuṇāya ca /
(AVŚ_12,4.26c) tebhyo yācanti brāhmaṇās teṣv ā vṛścate 'dadat //26//
(AVŚ_12,4.27a) yāvad asyā gopatir nopaśṛṇuyād ṛcaḥ svayam /
(AVŚ_12,4.27c) cared asya tāvad goṣu nāsya śrutvā gṛhe vaset //27//
(AVŚ_12,4.28a) yo asyā ṛca upaśrutyātha goṣv acīcarat /
(AVŚ_12,4.28c) āyuś ca tasya bhūtiṃ ca devā vṛścanti hīḍitāḥ //28//
(AVŚ_12,4.29a) vaśā carantī bahudhā devānāṃ nihito nidhiḥ /
(AVŚ_12,4.29c) āviṣ kṛṇuṣva rūpāṇi yadā sthāma jighāṃsati //29//
(AVŚ_12,4.30a) āvir ātmānaṃ kṛṇute yadā sthāma jighāṃsati /
(AVŚ_12,4.30c) atho ha brahmabhyo vaśā yāñcyāya kṛṇute manaḥ //30// {21}
(AVŚ_12,4.31a) manasā saṃ kalpayati tad devāṃ api gachati /
(AVŚ_12,4.31c) tato ha brahmāṇo vaśām upaprayanti yācitum //31//
(AVŚ_12,4.32a) svadhākāreṇa pitṛbhyo yajñena devatābhyaḥ /
(AVŚ_12,4.32c) dānena rājanyo vaśāyā mātur heḍam na gachati //32//
(AVŚ_12,4.33a) vaśā mātā rājanyasya tathā saṃbhūtam agraśaḥ /
(AVŚ_12,4.33c) tasyā āhur anarpaṇaṃ yad brahmabhyaḥ pradīyate //33//
(AVŚ_12,4.34a) yathājyaṃ pragṛhītam ālumpet sruco agnaye /
(AVŚ_12,4.34c) evā ha brahmabhyo vaśām agnaya ā vṛścate 'dadat //34//
(AVŚ_12,4.35a) puroḍāśavatsā sudughā loke 'smā upa tiṣṭhati /
(AVŚ_12,4.35c) sāsmai sarvān kāmān vaśā pradaduṣe duhe //35//
(AVŚ_12,4.36a) sarvān kāmān yamarājye vaśā pradaduṣe duhe /
(AVŚ_12,4.36c) athāhur nārakaṃ lokaṃ nirundhānasya yācitām //36//
(AVŚ_12,4.37a) pravīyamānā carati kruddhā gopataye vaśā /
(AVŚ_12,4.37c) vehataṃ mā manyamāno mṛtyoḥ pāśeṣu badhyatām //37//
(AVŚ_12,4.38a) yo vehataṃ manyamāno 'mā ca pacate vaśām /
(AVŚ_12,4.38c) apy asya putrān pautrāṃś ca yācayate bṛhaspatiḥ //38//
(AVŚ_12,4.39a) mahad eṣāva tapati carantī goṣu gaur api /
(AVŚ_12,4.39c) atho ha gopataye vaśādaduṣe viṣaṃ duhe //39//
(AVŚ_12,4.40a) priyaṃ paśūnāṃ bhavati yad brahmabhyaḥ pradīyate /
(AVŚ_12,4.40c) atho vaśāyās tat priyaṃ yad devatrā haviḥ syāt //40// {22}
(AVŚ_12,4.41a) yā vaśā udakalpayan devā yajñād udetya /
(AVŚ_12,4.41c) tāsāṃ viliptyaṃ bhīmām udākuruta nāradaḥ //41//
(AVŚ_12,4.42a) tāṃ devā amīmāṃsanta vaśeyā3m avaśeti /
(AVŚ_12,4.42c) tām abravīn nārada eṣā vaśānāṃ vaśatameti //42//
(AVŚ_12,4.43a) kati nu vaśā nārada yās tvaṃ vettha manuṣyajāḥ /
(AVŚ_12,4.43c) tās tvā pṛchāmi vidvāṃsaṃ kasyā nāśnīyād abrāhmaṇaḥ //43//
(AVŚ_12,4.44a) viliptyā bṛhaspate yā ca sūtavaśā vaśā /
(AVŚ_12,4.44c) tasyā nāśnīyād abrāhmaṇo ya āśaṃseta bhūtyām //44//
(AVŚ_12,4.45a) namas te astu nāradānuṣṭhu viduṣe vaśā /
(AVŚ_12,4.45c) katamāsāṃ bhīmatamā yām adattvā parābhavet //45//
(AVŚ_12,4.46a) viliptī yā bṛhaspate 'tho sūtavaśā vaśā /
(AVŚ_12,4.46c) tasyā nāśnīyād abrāhmaṇo ya āśaṃseta bhūtyām //46//
(AVŚ_12,4.47a) trīṇi vai vaśājātāni viliptī sūtavaśā vaśā /
(AVŚ_12,4.47c) tāḥ pra yached brahmabhyaḥ so 'nāvraskaḥ prajāpatau //47//
(AVŚ_12,4.48a) etad vo brāhmaṇā havir iti manvīta yācitaḥ /
(AVŚ_12,4.48c) vaśāṃ ced enaṃ yāceyur yā bhīmādaduṣo gṛhe //48//
(AVŚ_12,4.49a) devā vaśāṃ pary avadan na no 'dād iti hīḍitāḥ /
(AVŚ_12,4.49c) etābhir ṛgbhir bhedaṃ tasmād vai sa parābhavat //49//
(AVŚ_12,4.50a) utaināṃ bhedo nādadād vaśām indreṇa yācitaḥ /
(AVŚ_12,4.50c) tasmāt taṃ devā āgaso 'vṛścann ahamuttare //50//
(AVŚ_12,4.51a) ye vaśāyā adānāya vadanti parirāpiṇaḥ /
(AVŚ_12,4.51c) indrasya manyave jālmā ā vṛścante acittyā //51//
(AVŚ_12,4.52a) ye gopatiṃ parāṇīyāthāhur mā dadā iti /
(AVŚ_12,4.52c) rudrasyāstāṃ te hetīṃ pari yanty acittyā //52//
(AVŚ_12,4.53a) yadi hutaṃ yady ahutām amā ca pacate vaśām /
(AVŚ_12,4.53c) devānt sabrāhmaṇān ṛtvā jihmo lokān nir ṛchati //53// {23}
(AVŚ_12,5.53a) śrameṇa tapasā sṛṣṭā brahmaṇā vittā rte śritā //1//
(AVŚ_12,5.2a) satyenāvṛtā śriyā prāvṛtā yaśasā parīvṛtā //2//
(AVŚ_12,5.3a) svadhayā parihitā śraddhayā paryūḍhā dīkṣayā guptā yajñe pratiṣṭhitā loko nidhanam //3//
(AVŚ_12,5.4a) brahma padavāyaṃ brāhmaṇo 'dhipatiḥ //4//
(AVŚ_12,5.5a) tām ādadānasya brahmagavīṃ jinato brāhmaṇaṃ kṣatriyasya //5//
(AVŚ_12,5.6a) apa krāmati sūnṛtā vīryaṃ punyā lakṣmīḥ //6// {24}
(AVŚ_12,5.7a) ojaś ca tejaś ca sahaś ca balaṃ ca vāk cendriyaṃ ca śrīś ca dharmaś ca //7//
(AVŚ_12,5.8a) brahma ca kṣatraṃ ca rāṣṭraṃ ca viśaś ca tviṣiś ca yaśaś ca varcaś ca draviṇaṃ ca //8//
(AVŚ_12,5.9a) āyuś ca rūpaṃ ca nāma ca kīrtiś ca prāṇaś cāpānaś ca cakṣuś ca śrotraṃ ca //9//
(AVŚ_12,5.10a) payaś ca rasaś cānnaṃ cānnādyaṃ ca rtaṃ ca satyaṃ ceṣṭaṃ ca pūrtaṃ ca prajā ca paśavaś ca //10//
(AVŚ_12,5.11a) tāni sarvāṇy apa krāmanti brahmagavīm ādadānasya jinato brāhmaṇaṃ kṣatriyasya //11// {25}
(AVŚ_12,5.12a) saiṣā bhīmā brahmagavy aghaviṣā sākṣāt kṛtyā kūlbajam āvṛtā //12//
(AVŚ_12,5.13a) sarvāṇy asyāṃ ghorāṇi sarve ca mṛtyavaḥ //13//
(AVŚ_12,5.14a) sarvāṇy asyāṃ krūrāṇi sarve puruṣavadhāḥ //14//
(AVŚ_12,5.15a) sā brahmajyaṃ devapīyuṃ brahmagavy ādīyamānā mṛtyoḥ padvīṣa ā dyati //15//
(AVŚ_12,5.16a) meniḥ śatavadhā hi sā brahmajyasya kṣitir hi sā //16//
(AVŚ_12,5.17a) tasmād vai brāhmaṇānāṃ gaur durādharṣā vijānatā //17//
(AVŚ_12,5.18a) vajro dhāvantī vaiśvānara udvītā //18//
(AVŚ_12,5.19a) hetiḥ śaphān utkhidantī mahādevo 'pekṣamāṇā //19//
(AVŚ_12,5.20a) kṣurapavir īkṣamāṇā vāśyamānābhi sphūrjati //20//
(AVŚ_12,5.21a) mṛtyur hiṅkṛṇvaty ugro devaḥ puchaṃ paryasyantī //21//
(AVŚ_12,5.22a) sarvajyāniḥ karṇau varīvarjayantī rājayakṣmo mehantī //22//
(AVŚ_12,5.23a) menir duhyamānā śīrṣaktir dugdhā //23//
(AVŚ_12,5.24a) sedir upatiṣṭhantī mithoyodhaḥ parāmṛṣṭā //24//
(AVŚ_12,5.25a) śaravyā mukhe 'pinahyamāna ṛtir hanyamānā //25//
(AVŚ_12,5.26a) aghaviṣā nipatantī tamo nipatitā //26//
(AVŚ_12,5.27a) anugachantī prāṇān upa dāsayati brahmagavī brahmajyasya //27// {26}
(AVŚ_12,5.28a) vairaṃ vikṛtyamānā pautrādyaṃ vibhājyamānā //28//
(AVŚ_12,5.29a) devahetir hriyamāṇā vyṛddhir hṛtā //29//
(AVŚ_12,5.30a) pāpmādhidhīyamānā pāruṣyam avadhīyamānā //30//
(AVŚ_12,5.31a) viṣaṃ prayasyantī takmā prayastā //31//
(AVŚ_12,5.32a) aghaṃ pracyamānā duṣvapnyaṃ pakvā //32//
(AVŚ_12,5.33a) mūlabarhaṇī paryākriyamāṇā kṣitiḥ paryākṛtā //33//
(AVŚ_12,5.34a) asaṃjñā gandhena śug uddhriyamāṇāśīviṣa uddhṛtā //34//
(AVŚ_12,5.35a) abhūtir upahriyamāṇā parābhūtir upahṛtā //35//
(AVŚ_12,5.36a) śarvaḥ kruddhaḥ piśyamānā śimidā piśitā //36//
(AVŚ_12,5.37a) avartir aśyamānā nirṛtir aśitā //37//
(AVŚ_12,5.38a) aśitā lokāc chinatti brahmagavī brahmajyam asmāc cāmuṣmāc ca //38// {27}
(AVŚ_12,5.39a) tasyā āhananaṃ kṛtyā menir āśasanaṃ valaga ūbadhyam //39//
(AVŚ_12,5.40a) asvagatā parihṇutā //40//
(AVŚ_12,5.41a) agniḥ kravyād bhūtvā brahmagavī brahmajyaṃ praviśyātti //41//
(AVŚ_12,5.42a) sarvāsyāṅgā parvā mūlāni vṛścati //42//
(AVŚ_12,5.43a) chinatty asya pitṛbandhu parā bhāvayati mātṛbandhu //43//
(AVŚ_12,5.44a) vivāhāṃ jñātīnt sarvān api kṣāpayati brahmagavī brahmajyasya kṣatriyeṇāpunardīyamānā //44//
(AVŚ_12,5.45a) avāstum enam asvagam aprajasaṃ karoty aparāparaṇo bhavati kṣīyate //45//
(AVŚ_12,5.46a) ya evaṃ viduṣo brāhmaṇasya kṣatriyo gām ādatte //46// {28}
(AVŚ_12,5.47a) kṣipraṃ vai tasyāhanane gṛdhrāḥ kurvata ailabam //47//
(AVŚ_12,5.48a) kṣipraṃ vai tasyādahanaṃ pari nṛtyanti keśinīr āghnānāḥ pāṇinorasi kurvāṇāḥ pāpam ailabam //48//
(AVŚ_12,5.49a) kṣipraṃ vai tasya vāstuṣu vṛkāḥ kurvata ailabam //49//
(AVŚ_12,5.50a) kṣipraṃ vai tasya pṛchanti yat tad āsī3d idaṃ nu tā3d iti //50//
(AVŚ_12,5.51a) chindhy ā chindhi pra chindhy api kṣāpaya kṣāpaya //51//
(AVŚ_12,5.52a) ādadānam āṅgirasi brahmajyam upa dāsaya //52//
(AVŚ_12,5.53a) vaiśvadevī hy ucyase kṛtyā kūlbajam āvṛtā //53//
(AVŚ_12,5.54a) oṣantī samoṣantī brahmaṇo vajraḥ //54//
(AVŚ_12,5.55a) kṣurapavir mṛtyur bhūtvā vi dhāva tvam //55//
(AVŚ_12,5.56a) ā datse jinatāṃ varca iṣṭaṃ pūrtaṃ cāśiṣaḥ //56//
(AVŚ_12,5.57a) ādāya jītaṃ jītāya loke 'muṣmin pra yachasi //57//
(AVŚ_12,5.58a) aghnye padavīr bhava brāhmaṇasyābhiśastyā //58//
(AVŚ_12,5.59a) meniḥ śaravyā bhavāghād aghaviṣā bhava //59//
(AVŚ_12,5.60a) aghnye pra śiro jahi brahmajyasya kṛtāgaso devapīyor arādhasaḥ //60//
(AVŚ_12,5.61a) tvayā pramūrṇaṃ mṛditam agnir dahatu duścitam //61// {29}
(AVŚ_12,5.62a) vṛśca pra vṛśca saṃ vṛśca daha pra daha saṃ daha //62//
(AVŚ_12,5.63a) brahmajyaṃ devy aghnya ā mūlād anusaṃdaha //63//
(AVŚ_12,5.64a) yathāyād yamasādanāt pāpalokān parāvataḥ //64//
(AVŚ_12,5.65a) evā tvaṃ devy aghnye brahmajyasya kṛtāgaso devapīyor arādhasaḥ //65//
(AVŚ_12,5.66a) vajreṇa śataparvaṇā tīkṣṇena kṣurabhṛṣṭinā //66//
(AVŚ_12,5.67a) pra skandhān pra śiro jahi //67//
(AVŚ_12,5.68a) lomāny asya saṃ chindhi tvacam asya vi veṣṭaya //68//
(AVŚ_12,5.69a) māṃsāny asya śātaya snāvāny asya saṃ vṛha //69//
(AVŚ_12,5.70a) asthīny asya pīḍaya majjānam asya nir jahi //70//
(AVŚ_12,5.71a) sarvāsyāṅgā parvāṇi vi śrathaya //71//
(AVŚ_12,5.72a) agnir enaṃ kravyāt pṛthivyā nudatām ud oṣatu vāyur antarikṣān mahato varimṇaḥ //72//
(AVŚ_12,5.73a) sūrya enaṃ divaḥ pra ṇudatāṃ ny oṣatu //73// {30}
(AVŚ_13,1.1a) udehi vājin yo apsv antar idaṃ rāṣṭraṃ pra viśa sūnṛtāvat /
(AVŚ_13,1.1c) yo rohito viśvam idaṃ jajāna sa tvā rāṣṭrāya subhṛtaṃ bibhartu //1//
(AVŚ_13,1.2a) ud vāja ā gan yo apsv antar viśa ā roha tvadyonayo yāḥ /
(AVŚ_13,1.2c) somaṃ dadhāno 'pa oṣadhīr gāś catuṣpado dvipada ā veśayeha //2//
(AVŚ_13,1.3a) yūyam ugrā marutaḥ pṛśnimātara indreṇa yujā pra mṛṇīta śatrūn /
(AVŚ_13,1.3c) ā vo rohitaḥ śṛṇavat sudānavas triṣaptāso marutaḥ svādusaṃmudaḥ //3//
(AVŚ_13,1.4a) ruho ruroha rohita ā ruroha garbho janīnāṃ januṣām upastham /
(AVŚ_13,1.4c) tābhiḥ saṃrabdham anv avindan ṣaḍ urvīr gātuṃ prapaśyann iha rāṣṭram āhāḥ //4//
(AVŚ_13,1.5a) ā te rāṣṭram iha rohito 'hārṣīd vy āsthan mṛdho abhayaṃ te abhūt /
(AVŚ_13,1.5c) tasmai te dyāvāpṛthivī revatībhiḥ kāmaṃ duhātām iha śakvarībhiḥ //5//
(AVŚ_13,1.6a) rohito dyāvāpṛthivī jajāna tatra tantuṃ parameṣṭhī tatāna /
(AVŚ_13,1.6c) tatra śiśriye 'ja ekapādo 'dṛṃhad dyāvāpṛthivī balena //6//
(AVŚ_13,1.7a) rohito dyāvāpṛthivī adṛṃhat tena sva stabhitaṃ tena nākaḥ /
(AVŚ_13,1.7c) tenāntarikṣaṃ vimitā rajāṃsi tena devā amṛtam anv avindan //7//
(AVŚ_13,1.8a) vi rohito amṛśad viśvarūpaṃ samākurvāṇaḥ praruho ruhaś ca /
(AVŚ_13,1.8c) divaṃ rūḍhvā mahatā mahimnā saṃ te rāṣṭram anaktu payasā ghṛtena //8//
(AVŚ_13,1.9a) yās te ruhaḥ praruho yās ta āruho yābhir āpṛṇāsi divam antarikṣam /
(AVŚ_13,1.9c) tāsāṃ brahmaṇā payasā vavṛdhāno viśi rāṣṭre jāgṛhi rohitasya //9//
(AVŚ_13,1.10a) yas te viśas tapasaḥ saṃbabhūvur vatsaṃ gāyatrīm anu tā ihāguḥ /
(AVŚ_13,1.10c) tās tvā viśantu manasā śivena saṃmātā vatso abhy etu rohitaḥ //10// {1}
(AVŚ_13,1.11a) ūrdhvo rohito adhi nāke asthād viśvā rūpāṇi janayan yuvā kaviḥ /
(AVŚ_13,1.11c) tigmenāgnir jyotiṣā vi bhāti tṛtīye cakre rajasi priyāṇi //11//
(AVŚ_13,1.12a) sahasraśṛṅgo vṛṣabho jātavedā ghṛtāhutaḥ somapṛṣṭhaḥ suvīraḥ /
(AVŚ_13,1.12c) mā mā hāsīn nāthito net tvā jahāni gopoṣaṃ ca me vīrapoṣaṃ ca dhehi //12//
(AVŚ_13,1.13a) rohito yajñasya janitā mukhaṃ ca rohitāya vācā śrotreṇa manasā juhomi /
(AVŚ_13,1.13c) rohitaṃ devā yanti sumanasyamānāḥ sa mā rohaiḥ sāmityai rohayatu //13//
(AVŚ_13,1.14a) rohito yajñaṃ vy adadhād viśvakarmaṇe tasmāt tejāṃsy upa memāny āguḥ /
(AVŚ_13,1.14c) voceyaṃ te nābhiṃ bhuvanasyādhi majmani //14//
(AVŚ_13,1.15a) ā tvā ruroha bṛhaty uta paṅktir ā kakub varcasā jātavedaḥ /
(AVŚ_13,1.15c) ā tvā rurohoṣṇihākṣaro vaṣaṭkāra ā tvā ruroha rohito retasā saha //15//
(AVŚ_13,1.16a) ayaṃ vaste garbhaṃ pṛthivyā divaṃ vaste 'yam antarikṣam /
(AVŚ_13,1.16c) ayaṃ bradhnasya viṣṭapi svar lokān vy ānaśe //16//
(AVŚ_13,1.17a) vācas pate pṛthivī naḥ syonā syonā yonis talpā naḥ suśevā /
(AVŚ_13,1.17c) ihaiva prāṇaḥ sakhye no astu taṃ tvā parameṣṭhin pary agnir āyuṣā varcasā dadhātu //17//
(AVŚ_13,1.18a) vācas pata ṛtavaḥ pañca ye nau vaiśvakarmaṇāḥ pari ye saṃbabhūvuḥ /
(AVŚ_13,1.18c) ihaiva prāṇaḥ sakhye no astu taṃ tvā parameṣṭhin pari rohita āyuṣā varcasā dadhātu //18//
(AVŚ_13,1.19a) vācas pate saumanasaṃ manaś ca goṣṭhe no gā janaya yoniṣu prajāḥ /
(AVŚ_13,1.19c) ihaiva prāṇaḥ sakhye no astu taṃ tvā parameṣṭhin pary aham āyuṣā varcasā dadhātu //19//
(AVŚ_13,1.20a) pari tvā dhāt savitā devo agnir varcasā mitrāvaruṇāv abhi tvā /
(AVŚ_13,1.20c) sarvā arātīr avakrāmann ehīdaṃ rāṣṭram akaraḥ sunṛtāvat //20// {2}
(AVŚ_13,1.21a) yaṃ tvā pṛṣatī rathe praṣṭir vahati rohita /
(AVŚ_13,1.21c) śubhā yāsi riṇann apaḥ //21//
(AVŚ_13,1.22a) anuvratā rohiṇī rohitasya sūriḥ suvarṇā bṛhatī suvarcāḥ /
(AVŚ_13,1.22c) tayā vājān viśvarūpāṃ jayema tayā viśvāḥ pṛtanā abhi ṣyāma //22//
(AVŚ_13,1.23a) idaṃ sado rohiṇī rohitasyāsau panthāḥ pṛṣatī yena yāti /
(AVŚ_13,1.23c) tāṃ gandharvāḥ kaśyapā un nayanti tāṃ rakṣanti kavayo 'pramādam //23//
(AVŚ_13,1.24a) sūryasyāśvā harayaḥ ketumantaḥ sadā vahanty amṛtāḥ sukhaṃ ratham /
(AVŚ_13,1.24c) ghṛtapāvā rohito bhrājamāno divaṃ devaḥ pṛṣatīm ā viveśa //24//
(AVŚ_13,1.25a) yo rohito vṛṣabhas tigmaśṛṅgaḥ pary agniṃ pari sūryaṃ babhūva /
(AVŚ_13,1.25c) yo viṣṭabhnāti pṛthivīṃ divaṃ ca tasmād devā adhi sṛṣṭīḥ sṛjante //25//
(AVŚ_13,1.26a) rohito divam āruhan mahataḥ pary arṇavāt /
(AVŚ_13,1.26c) sarvo ruroha rohito ruhaḥ //26//
(AVŚ_13,1.27a) vi mimīṣva payasvatīṃ ghṛtācīṃ devānāṃ dhenur anapaspṛg eṣā /
(AVŚ_13,1.27c) indraḥ somaṃ pibatu kṣemo astv agniḥ pra stautu vi mṛdho nudasva //27//
(AVŚ_13,1.28a) samiddho agniḥ samidhāno ghṛtavṛddho ghṛtāhutaḥ /
(AVŚ_13,1.28c) abhīṣāṭ viśvāṣāḍ agniḥ sapatnān hantu ye mama //28//
(AVŚ_13,1.29a) hantv enān pra dahatv arir yo naḥ pṛtanyati /
(AVŚ_13,1.29c) kravyādāgninā vayaṃ sapatnān pra dahāmasi //29//
(AVŚ_13,1.30a) avācīnān ava jahīndra vajreṇa bāhumān /
(AVŚ_13,1.30c) adhā sapatnān māmakān agnes tejobhir ādiṣi //30// {3}
(AVŚ_13,1.31a) agne sapatnān adharān pādayāsmad vyathayā sajātam utpipānaṃ bṛhaspate /
(AVŚ_13,1.31c) indrāgnī mitrāvaruṇāv adhare padyantām apratimanyūyamānāḥ //31//
(AVŚ_13,1.32a) udyaṃs tvaṃ deva sūrya sapatnān ava me jahi /
(AVŚ_13,1.32c) avainān aśmanā jahi te yantv adhamaṃ tamaḥ //32//
(AVŚ_13,1.33a) vatso virājo vṛṣabho matīnām ā ruroha śukrapṛṣṭho 'ntarikṣam /
(AVŚ_13,1.33c) ghṛtenārkam abhy arcanti vatsaṃ brahma santaṃ brahmaṇā vardhayanti //33//
(AVŚ_13,1.34a) divaṃ ca roha pṛthivīṃ ca roha rāṣṭraṃ ca roha draviṇaṃ ca roha /
(AVŚ_13,1.34c) prajāṃ ca rohāmṛtaṃ ca roha rohitena tanvaṃ saṃ spṛṣasva //34//
(AVŚ_13,1.35a) ye devā rāṣṭrabhṛto 'bhito yanti sūryam /
(AVŚ_13,1.35c) taiṣ ṭe rohitaḥ samvidāno rāṣṭraṃ dadhātu sumanasyamānaḥ //35//
(AVŚ_13,1.36a) ut tvā yajñā brahmapūtā vahanty adhvagato harayas tvā vahanti /
(AVŚ_13,1.36c) tiraḥ samudram ati rocase 'rṇavam //36//
(AVŚ_13,1.37a) rohite dyāvāpṛthivī adhi śrite vasujiti gojiti saṃdhanājiti /
(AVŚ_13,1.37c) sahasraṃ yasya janimāni sapta ca voceyaṃ te nābhiṃ bhuvanasyādhi majmani //37//
(AVŚ_13,1.38a) yaśā yāsi pradiśo diśaś ca yaśāḥ paśūnām uta carṣaṇīnām /
(AVŚ_13,1.38c) yaśāḥ pṛthivyā adityā upasthe 'haṃ bhūyāsaṃ saviteva cāruḥ //38//
(AVŚ_13,1.39a) amutra sann iha vetthetaḥ saṃs tāni paśyasi /
(AVŚ_13,1.39c) itaḥ paśyanti rocanaṃ divi sūryaṃ vipaścitam //39//
(AVŚ_13,1.40a) devo devān marcayasy antaś carasy arṇave /
(AVŚ_13,1.40c) samānam agnim indhate taṃ viduḥ kavayaḥ pare //40// {4}
(AVŚ_13,1.41a) avaḥ pareṇa para enāvareṇa padā vatsaṃ bibratī gaur ud asthāt /
(AVŚ_13,1.41c) sā kadrīcī kaṃ svid ardhaṃ parāgāt kva svit sūte nahi yūthe asmin //41//
(AVŚ_13,1.42a) ekapadī dvipadī sā catuṣpady aṣṭāpadī navapadī babhūvuṣī /
(AVŚ_13,1.42c) sahasrākṣarā bhuvanasya paṅktis tasyāḥ samudrā adhi vi kṣaranti //42//
(AVŚ_13,1.43a) ārohan dyām amṛtaḥ prāva me vacaḥ /
(AVŚ_13,1.43c) ut tvā yajñā brahmapūtā vahanty adhvagato harayas tvā vahanti //43//
(AVŚ_13,1.44a) veda tat te amartya yat ta ākramaṇaṃ divi /
(AVŚ_13,1.44c) yat te sadhasthaṃ parame vyoman //44//
(AVŚ_13,1.45a) sūryo dyāṃ sūryaḥ pṛṭhivīṃ sūrya āpo'ti paśyati /
(AVŚ_13,1.45c) sūryo bhūtasyaikaṃ cakṣur ā ruroha divaṃ mahīm //45//
(AVŚ_13,1.46a) urvīr āsan paridhayo vedir bhūmir akalpata /
(AVŚ_13,1.46c) tatraitāv agnī ādhatta himaṃ ghraṃsaṃ ca rohitaḥ //46//
(AVŚ_13,1.47a) himaṃ ghraṃsaṃ cādhāya yūpān kṛtvā parvatān /
(AVŚ_13,1.47c) varṣājyāv agnī ījāte rohitasya svarvidaḥ //47//
(AVŚ_13,1.48a) svarvido rohitasya brahmaṇāgniḥ sam idhyate /
(AVŚ_13,1.48c) tasmād ghraṃsas tasmād dhimas tasmād yajño 'jāyata //48//
(AVŚ_13,1.49a) brahmaṇāgnī vāvṛdhānau brahmavṛddhau brahmāhutau /
(AVŚ_13,1.49c) brahmeddhāv agnī ījāte rohitasya svarvidaḥ //49//
(AVŚ_13,1.50a) satye anyaḥ samāhito 'psv anyaḥ sam idhyate /
(AVŚ_13,1.50c) brahmeddhāv agnī ījāte rohitasya svarvidaḥ //50// {5}
(AVŚ_13,1.51a) yaṃ vātaḥ pariśumbhati yaṃ vendro brahmaṇaspatiḥ /
(AVŚ_13,1.51c) brahmeddhāvagnī ījāte rohitasya svarvidaḥ //51//
(AVŚ_13,1.52a) vediṃ bhūmiṃ kalpayitvā divaṃ kṛtvā dakṣiṇām /
(AVŚ_13,1.52c) ghraṃsaṃ tad agniṃ kṛtvā cakāra viśvam ātmanvad varṣeṇājyena rohitaḥ //52//
(AVŚ_13,1.53a) varṣam ājam ghraṃso agnir vedir bhūmir akalpata /
(AVŚ_13,1.53c) tatraitān parvatān agnir gīrbhir ūrdhvāṃ akalpayat //53//
(AVŚ_13,1.54a) gīrbhir ūrdhvān kalpayitvā rohito bhūmim abravīt /
(AVŚ_13,1.54c) tvayīdaṃ sarvaṃ jāyatāṃ yad bhūtaṃ yac ca bhāvyam //54//
(AVŚ_13,1.55a) sa yajñaḥ prathamo bhūto bhavyo ajāyata /
(AVŚ_13,1.55c) tasmād dha jajña idaṃ sarvaṃ yat kiṃ cedaṃ virocate rohitena ṛṣiṇābhṛtam //55//
(AVŚ_13,1.56a) yaś ca gāṃ padā sphurati pratyaṅ sūryaṃ ca mehati /
(AVŚ_13,1.56c) tasya vṛścāmi te mūlaṃ na chāyāṃ karavo 'param //56//
(AVŚ_13,1.57a) yo mābhichāyam atyeṣi māṃ cāgniṃ cāntarā /
(AVŚ_13,1.57c) tasya vṛścāmi te mūlaṃ na chāyāṃ karavo 'param //57//
(AVŚ_13,1.58a) yo adya deva sūrya tvāṃ ca māṃ cāntarāyati /
(AVŚ_13,1.58c) duṣvapnyaṃ tasmiṃ chamalaṃ duritāni ca mṛjmahe //58//
(AVŚ_13,1.59a) mā pra gāma patho vayaṃ mā yajñād indra sominaḥ /
(AVŚ_13,1.59c) mānta sthur no arātayaḥ //59//
(AVŚ_13,1.60a) yo yajñasya prasādhanas tantur deveṣv ātataḥ /
(AVŚ_13,1.60c) tam āhutam aśīmahi //60// {6}
(AVŚ_13,2.1a) ud asya ketavo divi śukrā bhrājanta īrate /
(AVŚ_13,2.1c) ādityasya nṛcakṣaso mahivratasya mīḍhuṣaḥ //1//
(AVŚ_13,2.2a) diśāṃ prajñānāṃ svarayantam arciṣā supakṣam āśuṃ patayantam arṇave /
(AVŚ_13,2.2c) stavāma sūryaṃ bhuvanasya gopāṃ yo raśmibhir diśa ābhāti sarvāḥ //2//
(AVŚ_13,2.3a) yat prāṅ pratyaṅ svadhayā yāsi śībhaṃ nānārūpe ahanī karṣi māyayā /
(AVŚ_13,2.3c) tad āditya mahi tat te mahi śravo yad eko viśvaṃ pari bhūma jāyase //3//
(AVŚ_13,2.4a) vipaścitaṃ taraṇiṃ bhrājamānaṃ vahanti yaṃ haritaḥ sapta bahvīḥ /
(AVŚ_13,2.4c) srutād yam attrir divam unnināya taṃ tvā paśyanti pariyāntam ājim //4//
(AVŚ_13,2.5a) mā tvā dabhan pariyāntam ājiṃ svasti durgāṃ ati yāhi śībham /
(AVŚ_13,2.5c) divaṃ ca sūrya pṛthivīṃ ca devīm ahorātre vimimāno yad eṣi //5//
(AVŚ_13,2.6a) svasti te sūrya carase rathāya yenobhāv antau pariyāsi sadyaḥ /
(AVŚ_13,2.6c) yaṃ te vahanti harito vahiṣṭhāḥ śatam aśvā yadi vā sapta bahvīḥ //6//
(AVŚ_13,2.7a) sukhaṃ sūrya ratham aṃśumantaṃ syonaṃ suvahnim adhi tiṣṭha vājinam /
(AVŚ_13,2.7c) yaṃ te vahanti harito vahiṣṭhāḥ śatam aśvā yadi vā sapta bahvīḥ //7//
(AVŚ_13,2.8a) sapta sūryo harito yātave rathe hiraṇyatvacaso bṛhatīr ayukta /
(AVŚ_13,2.8c) amoci śukro rajasaḥ parastād vidhūya devas tamo divam āruhat //8//
(AVŚ_13,2.9a) ut ketunā bṛhatā deva āgann apāvṛk tamo 'bhi jyotir aśrait /
(AVŚ_13,2.9c) divyaḥ suparṇaḥ sa vīro vy akhyad aditeḥ putro bhuvanāni viśvā //9//
(AVŚ_13,2.10a) udyan raśmīn ā tanuṣe viśvā rupāṇi puṣyasi /
(AVŚ_13,2.10c) ubhā samudrau kratunā vi bhāsi sarvāṃl lokān paribhūr bhrājamānaḥ //10// {7}
(AVŚ_13,2.11a) pūrvāparaṃ carato māyayaitau śiśū krīḍantau pari yāto 'rṇavam /
(AVŚ_13,2.11c) viśvānyo bhuvanā vicaṣṭe hairaṇyair anyaṃ harito vahanti //11//
(AVŚ_13,2.12a) divi tvāttrir adhārayat sūryā māsāya kartave /
(AVŚ_13,2.12c) sa eṣi sudhṛtas tapan viśvā bhūtāvacākaśat //12//
(AVŚ_13,2.13a) ubhāv antau sam arṣasi vatsaḥ saṃmātarāv iva /
(AVŚ_13,2.13c) nanv etad itaḥ purā brahma devā amī viduḥ //13//
(AVŚ_13,2.14a) yat samudram anu śritaṃ tat siṣāsati sūryaḥ /
(AVŚ_13,2.14c) adhvāsya vitato mahān pūrvaś cāparaś ca yaḥ //14//
(AVŚ_13,2.15a) taṃ sam āpnoti jūtibhis tato nāpa cikitsati /
(AVŚ_13,2.15c) tenāmṛtasya bhakṣaṃ devānāṃ nāva rundhate //15//
(AVŚ_13,2.16a) ud u tyaṃ jātavedasaṃ devaṃ vahanti ketavaḥ /
(AVŚ_13,2.16c) dṛśe viśvāya sūryam //16//
(AVŚ_13,2.17a) apa tye tāyavo yathā nakṣatrā yanty aktubhiḥ /
(AVŚ_13,2.17c) sūrāya viśvacakṣase //17//
(AVŚ_13,2.18a) adṛśrann asya ketavo vi raśmayo janāṃ anu /
(AVŚ_13,2.18c) bhrājanto agnayo yathā //18//
(AVŚ_13,2.19a) taraṇir viśvadarśato jyotiṣkṛd asi sūrya /
(AVŚ_13,2.19c) viśvam ā bhāsi rocana //19//
(AVŚ_13,2.20a) pratyaṅ devānāṃ viśaḥ pratyaṅṅ ud eṣi mānuṣīḥ /
(AVŚ_13,2.20c) pratyaṅ viśvaṃ svar dṛśe //20// {8}
(AVŚ_13,2.21a) yenā pāvaka cakṣasā bhuraṇyantaṃ janāṃ anu /
(AVŚ_13,2.21c) tvaṃ varuṇa paśyasi //21//
(AVŚ_13,2.22a) vi dyām eṣi rajas pṛthv ahar mimāno aktubhiḥ /
(AVŚ_13,2.22c) paśyan janmāni sūrya //22//
(AVŚ_13,2.23a) sapta tvā harito rathe vahanti deva sūrya /
(AVŚ_13,2.23c) śociṣkeśaṃ vicakṣaṇam //23//
(AVŚ_13,2.24a) ayukta sapta śundhyuvaḥ sūro rathasya naptyaḥ /
(AVŚ_13,2.24c) tābhir yāti svayuktibhiḥ //24//
(AVŚ_13,2.25a) rohito divam āruhat tapasā tapasvī /
(AVŚ_13,2.25c) sa yonim aiti sa u jāyate punaḥ sa devānām adhipatir babhūva //25//
(AVŚ_13,2.26a) yo viśvacarṣaṇir uta viśvatomukho yo viśvataspāṇir uta viśvataspṛthaḥ /
(AVŚ_13,2.26c) saṃ bāhubhyāṃ bharati saṃ patatrair dyāvāpṛthivī janayan deva ekaḥ //26//
(AVŚ_13,2.27a) ekapād dvipado bhūyo vi cakrame dvipāt tripādam abhy eti paścāt /
(AVŚ_13,2.27c) dvipād dha ṣaṭpado bhūyo vi cakrame ta ekapadas tanvaṃ sam āsate //27//
(AVŚ_13,2.28a) atandro yāsyan harito yad āsthād dve rūpe kṛṇute rocamānaḥ /
(AVŚ_13,2.28c) ketumān udyant sahamāno rajāṃsi viśvā āditya pravato vi bhāsi //28//
(AVŚ_13,2.29a) baṇ mahāṃ asi sūrya baḍ āditya mahāṃ asi /
(AVŚ_13,2.29c) mahāṃs te mahato mahimā tvam āditya mahāṃ asi //29//
(AVŚ_13,2.30a) rocase divi rocase antarikṣe pataṅga pṛthivyāṃ rocase rocase apsv antaḥ /
(AVŚ_13,2.30c) ubhā samudrau rucyā vy āpitha devo devāsi mahiṣaḥ svarjit //30// {9}
(AVŚ_13,2.31a) arvāṅ parastāt prayato vyadhva āśur vipaścit patayan pataṅgaḥ /
(AVŚ_13,2.31c) viṣṇur vicittaḥ śavasādhitiṣṭhan pra ketunā sahate viśvam ejat //31//
(AVŚ_13,2.32a) citrāś cikitvān mahiṣaḥ suparṇa ārocayan rodasī antarikṣam /
(AVŚ_13,2.32c) ahorātre pari sūryaṃ vasāne prāsya viśvā tirato vīryāṇi //32//
(AVŚ_13,2.33a) tigmo vibhrājan tanvaṃ śiśāno 'raṃgamāsaḥ pravato rarāṇaḥ /
(AVŚ_13,2.33c) jyotiṣmān pakṣī mahiṣo vayodhā viśvā āsthāt pradiśaḥ kalpamānaḥ //33//
(AVŚ_13,2.34a) citraṃ devānām ketur anīkaṃ jyotiṣmān pradiśaḥ sūrya udyan /
(AVŚ_13,2.34c) divākaro 'ti dyumnais tamāṃsi viśvātārīd duritāni śukraḥ //34//
(AVŚ_13,2.35a) citraṃ devānām ud agād anīkaṃ cakṣur mitrasya varuṇasyāgneḥ /
(AVŚ_13,2.35c) āprād dyāvāpṛthivī antarikṣaṃ sūrya ātmā jagatas tasthuṣaś ca //35//
(AVŚ_13,2.36a) uccā patantam aruṇaṃ suparṇaṃ madhye divas taraṇiṃ bhrājamānam /
(AVŚ_13,2.36c) paśyama tvā savitāraṃ yam āhur ajasraṃ jyotir yad avindad attriḥ //36//
(AVŚ_13,2.37a) divas pṛṣṭhe dhāvamānaṃ suparṇam adityāḥ putraṃ nāthakāma upa yāmi bhītaḥ /
(AVŚ_13,2.37c) sa naḥ sūrya pra tira dīrgham āyur mā riṣāma sumatau te syāma //37//
(AVŚ_13,2.38a) sahasrāhṇyaṃ viyatāv asya pakṣau harer haṃsasya patataḥ svargam /
(AVŚ_13,2.38c) sa devānt sarvān urasy upadadya saṃpaśyan yāti bhuvanāni viśvā //38//
(AVŚ_13,2.39a) rohitaḥ kālo abhavad rohito 'gre prajāpatiḥ /
(AVŚ_13,2.39c) rohito yajñānāṃ mukhaṃ rohitaḥ svar ābharat //39//
(AVŚ_13,2.40a) rohito loko abhavad rohito 'ty atapad divam /
(AVŚ_13,2.40c) rohito raśmibhir bhūmiṃ samudram anu saṃ carat //40// {10}
(AVŚ_13,2.41a) sarvā diśaḥ sam acarad rohito 'dhipatir divaḥ /
(AVŚ_13,2.41c) divaṃ samudram ād bhūmiṃ sarvaṃ bhūtaṃ vi rakṣati //41//
(AVŚ_13,2.42a) ārohan chukro bṛhatīr atandro dve rūpe kṛṇute rocamānaḥ /
(AVŚ_13,2.42c) citraś cikitvān mahiṣo vātamāyā yāvato lokān abhi yad vibhāti //42//
(AVŚ_13,2.43a) abhy anyad eti pary anyad asyate 'horātrābhyāṃ mahiṣaḥ kalpamānaḥ /
(AVŚ_13,2.43c) sūryaṃ vayaṃ rajasi kṣiyantaṃ gātuvidaṃ havāmahe nādhamānāḥ //43//
(AVŚ_13,2.44a) pṛthivīpro mahiṣo nādhamānasya gātur adabdhacakṣuḥ pari viśvaṃ babhūva /
(AVŚ_13,2.44c) viśvaṃ saṃpaśyant suvidatro yajatra idaṃ śṛṇotu yad ahaṃ bravīmi //44//
(AVŚ_13,2.45a) pary asya mahimā pṛthivīṃ samudraṃ jyotiṣā vibhrājan pari dyām antarikṣam /
(AVŚ_13,2.45c) sarvaṃ saṃpaśyant suvidatro yajatra idaṃ śṛṇotu yad ahaṃ bravīmi //45//
(AVŚ_13,2.46a) abodhy agniḥ samidhā janānāṃ prati dhenum ivāyatīm uṣasam /
(AVŚ_13,2.46c) yahvā iva pra vayām ujjihānāḥ pra bhānavaḥ sisrate nākam acha //46// {11}
(AVŚ_13,3.1a) ya ime dyāvāpṛthivī jajāna yo drāpim kṛtvā bhuvanāni vaste /
(AVŚ_13,3.1c) yasmin kṣiyanti pradiśaḥ ṣaḍ urvīr yāḥ pataṅgo anu vicākaśīti /
(AVŚ_13,3.1e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.2a) yasmād vātā ṛtuthā pavante yasmāt samudrā adhi vikṣaranti /
(AVŚ_13,3.2c) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.2e) ud vepaya rohita pra kṣiṇīhi brahmajyasya prati muñca pāśān //2//
(AVŚ_13,3.3a) yo mārayati prāṇayati yasmāt prāṇanti bhuvanāni viśvā /
(AVŚ_13,3.3c) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.3e) ud vepaya rohita pra kṣiṇīhi brahmajyasya prati muñca pāśān //3//
(AVŚ_13,3.4a) yaḥ prāṇena dyāvāpṛthivī tarpayaty apānena samudrasya jaṭharaṃ yaḥ piparti /
(AVŚ_13,3.4c) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.4e) ud vepaya rohita pra kṣiṇīhi brahmajyasya prati muñca pāśān //4//
(AVŚ_13,3.5a) yasmin virāṭ parameṣṭhī prajāpatir agnir vaiśvānaraḥ saha paṅktyā śritaḥ /
(AVŚ_13,3.5c) yaḥ parasya prāṇaṃ paramasya teja ādade /
(AVŚ_13,3.5e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.6a) yasmin ṣaḍ urvīḥ pañca diśo adhiśritāś catasra āpo yajñasya trayo 'kṣarāḥ /
(AVŚ_13,3.6c) yo antarā rodasī kruddhaś cakṣuṣaikṣata /
(AVŚ_13,3.6e) tasya devasya kruddhasyaitad āgo ya evaṃ vidvāṃsaṃ brāhmaṇam jināti /
(AVŚ_13,3.7a) yo annādo annapatir babhūva brahmaṇas patir uta yaḥ /
(AVŚ_13,3.7c) bhūto bhaviṣyat bhuvanasya yas patiḥ /
(AVŚ_13,3.7e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.8a) ahorātrair vimitaṃ triṃśadaṅgaṃ trayodaśaṃ māsaṃ yo nirmimīte /
(AVŚ_13,3.8c) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.8e) ud vepaya rohita pra kṣiṇīhi brahmajyasya prati muñca pāśān //8//
(AVŚ_13,3.9a) kṛsṇaṃ niyānaṃ harayaḥ suparṇā apo vasānā divam ut patanti /
(AVŚ_13,3.9c) ta āvavṛtrant sadanād ṛtasya /
(AVŚ_13,3.9e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.10a) yat te candraṃ kaśyapa rocanāvad yat saṃhitaṃ puṣkalaṃ citrabhānu yasmint sūryā ārpitāḥ sapta sākam /
(AVŚ_13,3.10c) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.10e) ud vepaya rohita pra kṣiṇīhi brahmajyasya prati muñca pāśān //10// {12}
(AVŚ_13,3.11a) bṛhad enam anu vaste purastād rathaṃtaraṃ prati gṛhṇāti paścāt /
(AVŚ_13,3.11c) jyotir vasāne sadam apramādam /
(AVŚ_13,3.11e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.12a) bṛhad anyataḥ pakṣa āsīd rathaṃtaram anyataḥ sabale sadhrīcī /
(AVŚ_13,3.12c) yad rohitam ajanayanta devāḥ /
(AVŚ_13,3.12e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.13a) sa varuṇaḥ sāyam agnir bhavati sa mitro bhavati prātar udyan /
(AVŚ_13,3.13c) sa savitā bhūtvāntarikṣeṇa yāti sa indro bhūtvā tapati madhyato divam /
(AVŚ_13,3.13e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.14a) sahasrāhṇyaṃ viyatāv asya pakṣau harer haṃsasya patataḥ svargam /
(AVŚ_13,3.14c) sa devānt sarvān urasy upadadya saṃpaśyan yāti bhuvanāni viśvā /
(AVŚ_13,3.14e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.15a) ayaṃ sa devo apsv antaḥ sahasramūlaḥ paruśāko attriḥ /
(AVŚ_13,3.15c) ya idaṃ viśvaṃ bhuvanaṃ jajāna /
(AVŚ_13,3.15e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.16a) śukraṃ vahanti harayo raghuṣyado devaṃ divi varcasā bhrājamānam /
(AVŚ_13,3.16c) yasyordhvā divaṃ tanvas tapanty arvāṅ suvarṇaiḥ paṭarair vi bhāti /
(AVŚ_13,3.16e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.17a) yenādityān haritaḥ samvahanti yena yajñena bahavo yanti prajānantaḥ /
(AVŚ_13,3.17c) yad ekaṃ jyotir bahudhā vibhāti /
(AVŚ_13,3.17e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.18a) sapta yuñjanti ratham ekacakram eko aśvo vahati saptanāmā /
(AVŚ_13,3.18c) trinābhi cakram ajaram anarvaṃ yatremā viśvā bhuvanādhi tasthuḥ /
(AVŚ_13,3.18e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.19a) aṣṭadhā yukto vahati vahnir ugraḥ pitā devānāṃ janitā matīnām /
(AVŚ_13,3.19c) ṛtasya tantuṃ manasā mimānaḥ sarvā diśaḥ pavate mātariśvā /
(AVŚ_13,3.19e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.20a) saṃyañcaṃ tantuṃ pradiśo 'nu sarvā antar gāyatryām amṛtasya garbhe /
(AVŚ_13,3.20c) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.20e) ud vepaya rohita pra kṣiṇīhi brahmajyasya prati muñca pāśān //20// {13}
(AVŚ_13,3.21a) nimrucas tisro vyuṣo ha tisras trīṇi rajāṃsi divo aṅga tisraḥ /
(AVŚ_13,3.21c) vidmā te agne tredhā janitraṃ tredhā devānāṃ janimāni vidma /
(AVŚ_13,3.21e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.22a) vi ya aurṇot pṛthivīṃ jāyamāna ā samudram adadhāt antarikṣe /
(AVŚ_13,3.22c) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.22e) ud vepaya rohita pra kṣiṇīhi brahmajyasya prati muñca pāśān //22//
(AVŚ_13,3.23a) tvam agne kratubhiḥ ketubhir hito 'rkaḥ samiddha ud arocathā divi /
(AVŚ_13,3.23c) kim abhy ārcan marutaḥ pṛśnimātaro yad rohitam ajanayanta devāḥ /
(AVŚ_13,3.23e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.24a) ya ātmadā baladā yasya viśva upāsate praśiṣaṃ yasya devāḥ /
(AVŚ_13,3.24c) yo 'syeśe dvipado yaś catuṣpadaḥ /
(AVŚ_13,3.24e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.25a) ekapād dvipado bhūyo vi cakrame dvipāt tripādam abhy eti paścāt /
(AVŚ_13,3.25c) catuṣpāc cakre dvipadām abhisvare saṃpaśyan paṅktim upatiṣṭhamānaḥ /
(AVŚ_13,3.25e) tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti /
(AVŚ_13,3.26a) kṛṣṇāyaḥ putro arjuno rātryā vatso 'jāyata /
(AVŚ_13,3.26c) sa ha dyām adhi rohati ruho ruroha rohitaḥ //26// {14}
(AVŚ_13,4.26a) sa eti savitā svar divas pṛṣṭhe 'vacākaśat //1//
(AVŚ_13,4.2a) raśmibhir nabha ābhṛtaṃ mahendra ety āvṛtaḥ //2//
(AVŚ_13,4.3a) sa dhātā sa vidhartā sa vāyur nabha ucchritam //3//
(AVŚ_13,4.4a) so 'ryamā sa varuṇaḥ sa rudraḥ sa mahādevaḥ //4//
(AVŚ_13,4.5a) so agniḥ sa u sūryaḥ sa u eva mahāyamaḥ //5//
(AVŚ_13,4.6a) taṃ vatsā upa tiṣṭhanty ekaśīrṣāṇo yutā daśa //6//
(AVŚ_13,4.7a) paścāt prāñca ā tanvanti yad udeti vi bhāsati //7//
(AVŚ_13,4.8a) tasyaiṣa māruto gaṇaḥ sa eti śikyākṛtaḥ //8//
(AVŚ_13,4.9a) raśmibhir nabha ābhṛtaṃ mahendra ety āvṛtaḥ //9//
(AVŚ_13,4.10a) tasyeme nava kośā viṣṭambhā navadhā hitāḥ //10//
(AVŚ_13,4.11a) sa prajābhyo vi paśyati yac ca prāṇati yac ca na //11//
(AVŚ_13,4.12a) tam idaṃ nigataṃ sahaḥ sa eṣa eka ekavṛd eka eva //12//
(AVŚ_13,4.13a) ete asmin devā ekavṛto bhavanti //13// {15}
(AVŚ_13,4.14a) kīrtiś ca yaśaś cāmbhaś ca nabhaś ca brāhmaṇavarcasaṃ cānnaṃ cānnādyaṃ ca //14//
(AVŚ_13,4.15a) ya etaṃ devam ekavṛtaṃ veda //15//
(AVŚ_13,4.16a) na dvitīyo na tṛtīyaś caturtho nāpy ucyate //16//
(AVŚ_13,4.17a) na pañcamo na ṣaṣṭhaḥ saptamo nāpy ucyate //17//
(AVŚ_13,4.18a) nāṣṭamo na navamo daśamo nāpy ucyate //18//
(AVŚ_13,4.19a) sa sarvasmai vi paśyati yac ca prāṇati yac ca na //19//
(AVŚ_13,4.20a) tam idaṃ nigataṃ sahaḥ sa eṣa eka ekavṛd eka eva //20//
(AVŚ_13,4.21a) sarve asmin devā ekavṛto bhavanti //21// {16}
(AVŚ_13,4.22a) brahma ca tapaś ca kīrtiś ca yaśaś cāmbhaś ca nabhaś ca brāhmaṇavarcasaṃ cānnaṃ cānnādyaṃ ca //2//
(AVŚ_13,4.23a) bhūtaṃ ca bhavyaṃ ca śraddhā ca ruciś ca svargaś ca svadhā ca //23//
(AVŚ_13,4.24a) ya etaṃ devam ekavṛtaṃ veda //24//
(AVŚ_13,4.25a) sa eva mṛtyuḥ so 'mṛtaṃ so 'bhvaṃ sa rakṣaḥ //25//
(AVŚ_13,4.26a) sa rudro vasuvanir vasudeye namovāke vaṣaṭkāro 'nu saṃhitaḥ //26//
(AVŚ_13,4.27a) tasyeme sarve yātava upa praśiṣam āsate //27//
(AVŚ_13,4.28a) tasyāmū sarvā nakṣatrā vaśe candramasā saha //28// {17}
(AVŚ_13,4.29a) sa vā ahno 'jāyata tasmād ahar ajāyata //29//
(AVŚ_13,4.30a) sa vai rātryā ajāyata tasmād rātrir ajāyata //30//
(AVŚ_13,4.31a) sa vā antarikṣād ajāyata tasmād antarikṣam ajāyata //31//
(AVŚ_13,4.32a) sa vai vāyor ajāyata tasmād vāyur ajāyata //32//
(AVŚ_13,4.33a) sa vai divo 'jāyata tasmād dyaur adhi ajāyata //33//
(AVŚ_13,4.34a) sa vai digbhyo 'jāyata tasmād diśo 'jāyanta //34//
(AVŚ_13,4.35a) sa vai bhūmer ajāyata tasmād bhūmir ajāyata //35//
(AVŚ_13,4.36a) sa vā agner ajāyata tasmād agnir ajāyata //36//
(AVŚ_13,4.37a) sa vā adbhyo 'jāyata tasmād āpo 'jāyanta //37//
(AVŚ_13,4.38a) sa vā ṛgbhyo 'jāyata tasmād ṛco 'jāyanta //38//
(AVŚ_13,4.39a) sa vai yajñād ajāyata tasmād yajño 'jāyata //39//
(AVŚ_13,4.40a) sa yajñas tasya yajñaḥ sa yajñasya śiras kṛtam //40//
(AVŚ_13,4.41a) sa stanayati sa vi dyotate sa u aśmānam asyati //41//
(AVŚ_13,4.42a) pāpāya vā bhadrāya vā puruṣāyāsurāya vā //42//
(AVŚ_13,4.43a) yad vā kṛṇoṣy oṣadhīr yad vā varṣasi bhadrayā yad vā janyam avīvṛdhaḥ //43//
(AVŚ_13,4.44a) tāvāṃs te maghavan mahimopo te tanvaḥ śatam //44//
(AVŚ_13,4.45a) upo te badhve baddhāni yadi vāsi nyarbudam //45// {18}
(AVŚ_13,4.46a) bhūyān indro namurād bhūyān indrāsi mṛtyubhyaḥ //46//
(AVŚ_13,4.47a) bhūyān arātyāḥ śacyāḥ patis tvam indrāsi vibhūḥ prabhūr iti tvopāsmahe vayam //47//
(AVŚ_13,4.48a) namas te astu paśyata paśya mā paśyata //48//
(AVŚ_13,4.49a) annādyena yaśasā tejasā brāhmaṇavarcasena //49//
(AVŚ_13,4.50a) ambho amo mahaḥ saha iti tvopāsmahe vayam //50//
(AVŚ_13,4.51a) ambho aruṇaṃ rajataṃ rajaḥ saha iti tvopāsmahe vayam //51// {19}
(AVŚ_13,4.52a) uruḥ pṛthuḥ subhūr bhuva iti tvopāsmahe vayam //52//
(AVŚ_13,4.53a) pratho varo vyaco loka iti tvopāsmahe vayam //53//
(AVŚ_13,4.54a) bhavadvasur idadvasuḥ saṃyadvasur āyadvasur iti tvopāsmahe vayam //54//
(AVŚ_13,4.55a) namas te astu paśyata paśya mā paśyata //55//
(AVŚ_13,4.56a) annādyena yaśasā tejasā brāhmaṇavarcasena //56// {20}
(AVŚ_14,1.1a) satyenottabhitā bhūmiḥ sūryeṇottabhitā dyauḥ /
(AVŚ_14,1.1c) ṛtenādityās tiṣṭhanti divi somo adhi śritaḥ //1//
(AVŚ_14,1.2a) somenādityā balinaḥ somena pṛthivī mahī /
(AVŚ_14,1.2c) atho nakṣatrāṇām eṣām upasthe soma āhitaḥ //2//
(AVŚ_14,1.3a) somaṃ manyate papivān yat saṃpiṃṣanty oṣadhim /
(AVŚ_14,1.3c) somaṃ yaṃ brahmāṇo vidur na tasyāśnāti pārthivaḥ //3//
(AVŚ_14,1.4a) yat tvā soma prapibanti tata ā pyāyase punaḥ /
(AVŚ_14,1.4c) vāyuḥ somasya rakṣitā samānāṃ māsa ākṛtiḥ //4//
(AVŚ_14,1.5a) āchadvidhānair gupito bārhataiḥ soma rakṣitaḥ /
(AVŚ_14,1.5c) grāvṇām ic chṛṇvan tiṣṭhasi na te aśnāti pārthivaḥ //5//
(AVŚ_14,1.6a) cittir ā upabarhaṇaṃ cakṣur ā abhyañjanam /
(AVŚ_14,1.6c) dyaur bhūmiḥ kośa āsīd yad ayāt sūryā patim //6//
(AVŚ_14,1.7a) raibhy āsīd anudeyī nārāśaṃsī nyocanī /
(AVŚ_14,1.7c) suryāyā bhadram id vāso gāthayati pariṣkṛtā //7//
(AVŚ_14,1.8a) stomā āsan pratidhayaḥ kurīraṃ chanda opaśaḥ /
(AVŚ_14,1.8c) sūryāyā aśvinā varāgnir āsīt purogavaḥ //8//
(AVŚ_14,1.9a) somo vadhūyur abhavad aśvināstām ubhā varā /
(AVŚ_14,1.9c) sūryāṃ yat patye śaṃsantīṃ manasā savitādadāt //9//
(AVŚ_14,1.10a) mano asyā ana āsīd dyaur āsīd uta chadiḥ /
(AVŚ_14,1.10c) śukrāv anaḍvāhāv āstāṃ yad ayāt sūryā patim //10// {1}
(AVŚ_14,1.11a) ṛksāmābhyām abhihitau gāvau te sāmanāv aitām /
(AVŚ_14,1.11c) śrotre te cakre āstāṃ divi panthāś carācaraḥ //11//
(AVŚ_14,1.12a) śucī te cakre yātyā vyāno akṣa āhataḥ /
(AVŚ_14,1.12c) ano manasmayaṃ sūryārohat prayatī patim //12//
(AVŚ_14,1.13a) sūryāyā vahatuḥ prāgāt savitā yam avāsṛjat /
(AVŚ_14,1.13c) maghāsu hanyante gāvaḥ phalgunīṣu vy uhyate //13//
(AVŚ_14,1.14a) yad aśvinā pṛchamānāv ayātaṃ tricakreṇa vahatuṃ sūryāyāḥ /
(AVŚ_14,1.14c) kvaikaṃ cakraṃ vām āsīt kva deṣṭrāya tasthathuḥ //14//
(AVŚ_14,1.15a) yad ayātaṃ śubhas patī vareyaṃ sūryām upa /
(AVŚ_14,1.15c) viśve devā anu tad vām ajānan putraḥ pitaram avṛṇīta pūṣā //15//
(AVŚ_14,1.16a) dve te cakre sūrye brahmāṇa ṛtuthā viduḥ /
(AVŚ_14,1.16c) athaikaṃ cakraṃ yad guhā tad addhātaya id viduḥ //16//
(AVŚ_14,1.17a) aryamaṇaṃ yajāmahe subandhuṃ pativedanam /
(AVŚ_14,1.17c) urvārukam iva bandhanāt preto muñcāmi nāmutaḥ //17//
(AVŚ_14,1.18a) preto muñcāmi nāmutaḥ subaddhām amutas karam /
(AVŚ_14,1.18c) yatheyam indra mīḍhvaḥ suputrā subhagāsati //18//
(AVŚ_14,1.19a) pra tvā muñcāmi varuṇasya pāśād yena tvābadhnāt savitā suśevāḥ /
(AVŚ_14,1.19c) ṛtasya yonau sukṛtasya loke syonaṃ te astu sahasaṃbhalāyai //19//
(AVŚ_14,1.20a) bhagas tveto nayatu hastagṛhyāśvinā tvā pra vahatāṃ rathena /
(AVŚ_14,1.20c) gṛhān gacha gṛhapatnī yathāso vaśinī tvaṃ vidatham ā vadāsi //20// {2}
(AVŚ_14,1.21a) iha priyaṃ prajāyai te sam ṛdhyatām asmin gṛhe gārhapatyāya jāgṛhi /
(AVŚ_14,1.21c) enā patyā tanvaṃ saṃ spṛśasvātha jirvir vidatham ā vadāsi //21//
(AVŚ_14,1.22a) ihaiva staṃ mā vi yauṣṭaṃ viśvam āyur vy aśnutam /
(AVŚ_14,1.22c) krīḍantau putrair naptṛbhir modamānau svastakau //22//
(AVŚ_14,1.23a) pūrvāparaṃ carato māyaitau śiśū krīḍantau pari yāto 'rṇavam /
(AVŚ_14,1.23c) viśvānyo bhuvanā vicaṣṭa ṛtūṃr anyo vidadhaj jāyase navaḥ //23//
(AVŚ_14,1.24a) navonavo bhavasi jāyamāno 'hnāṃ ketur uṣasām eṣy agram /
(AVŚ_14,1.24c) bhāgaṃ devebhyo vi dadhāsy āyan pra candramas tirase dīrgham āyuḥ //24//
(AVŚ_14,1.25a) parā dehi śāmulyaṃ brahmabhyo vi bhajā vasu /
(AVŚ_14,1.25c) kṛtyaiṣā padvatī bhūtvā jāyā viśate patim //25//
(AVŚ_14,1.26a) nīlalohitaṃ bhavati kṛtyāsaktir vy ajyate /
(AVŚ_14,1.26c) edhante asyā jñātayaḥ patir bandheṣu badhyate //26//
(AVŚ_14,1.27a) aślīlā tanūr bhavati ruśatī pāpayāmuyā /
(AVŚ_14,1.27c) patir yad vadhvo vāsasaḥ svam aṅgam abhyūrṇute //27//
(AVŚ_14,1.28a) āśasanaṃ viśasanam atho adhivikartanam /
(AVŚ_14,1.28c) sūryāyāḥ paśya rūpāṇi tāni brahmota śumbhati //28//
(AVŚ_14,1.29a) tṛṣṭam etat kaṭukam apāṣṭhavad viṣavan naitad attave /
(AVŚ_14,1.29c) sūryāṃ yo brahmā veda sa id vādhūyam arhati //29//
(AVŚ_14,1.30a) sa it tat syonaṃ harati brahmā vāsaḥ sumaṅgalam /
(AVŚ_14,1.30c) prāyaścittiṃ yo adhyeti yena jāyā na riṣyati //30// {3}
(AVŚ_14,1.31a) yuvaṃ bhagaṃ saṃ bharataṃ samṛddham ṛtaṃ vadantāv ṛtodyeṣu /
(AVŚ_14,1.31c) brahmaṇas pate patim asyai rocaya cāru saṃbhalo vadatu vācam etām //31//
(AVŚ_14,1.32a) ihed asātha na paro gamāthemaṃ gāvaḥ prajayā vardhayātha /
(AVŚ_14,1.32c) śubhaṃ yatīr usriyāḥ somavarcaso viśve devāḥ krann iha vo manāṃsi //32//
(AVŚ_14,1.33a) imaṃ gāvaḥ prajayā saṃ viśāthāyaṃ devānāṃ na mināti bhāgam /
(AVŚ_14,1.33c) asmai vaḥ pūṣā marutaś ca sarve asmai vo dhātā savitā suvāti //33//
(AVŚ_14,1.34a) anṛkṣarā ṛjavaḥ santu panthano yebhiḥ sakhāyo yanti no vareyam /
(AVŚ_14,1.34c) saṃ bhagena sam aryamṇā saṃ dhātā sṛjatu varcasā //34//
(AVŚ_14,1.35a) yac ca varco akṣeṣu surāyāṃ ca yad āhitam /
(AVŚ_14,1.35c) yad goṣv aśvinā varcas tenemāṃ varcasāvatam //35//
(AVŚ_14,1.36a) yena mahānaghnyā jaghanam aśvinā yena vā surā /
(AVŚ_14,1.36c) yenākṣā abhyaṣicyanta tenemāṃ varcasāvatam //36//
(AVŚ_14,1.37a) yo anidhmo dīdayad apsv antar yaṃ viprāsa īḍate adhvareṣu /
(AVŚ_14,1.37c) apāṃ napān madhumatīr apo dā yābhir indro vāvṛdhe vīryāvān //37//
(AVŚ_14,1.38a) idam ahaṃ ruśantaṃ grābhaṃ tanūdūṣim apohāmi /
(AVŚ_14,1.38c) yo bhadro rocanas tam ud acāmi //38//
(AVŚ_14,1.39a) āsyai brāhmaṇāḥ snapanīr harantv avīraghnīr ud ajantv āpaḥ /
(AVŚ_14,1.39c) aryamṇo agniṃ pary etu pūṣan pratīkṣante śvaśuro devaraś ca //39//
(AVŚ_14,1.40a) śaṃ te hiraṇyaṃ śam u santv āpaḥ śaṃ methir bhavatu śaṃ yugasya tardma /
(AVŚ_14,1.40c) śaṃ ta āpaḥ śatapavitrā bhavantu śam u patyā tanvaṃ saṃ spṛśasva //40// {4}
(AVŚ_14,1.41a) khe rathasya khe 'nasaḥ khe yugasya śatakrato /
(AVŚ_14,1.41c) apālām indra triṣ pūtvākṛṇoḥ sūryatvacam //41//
(AVŚ_14,1.42a) āśāsānā saumanasaṃ prajāṃ saubhāgyaṃ rayim /
(AVŚ_14,1.42c) patyur anuvratā bhūtvā saṃ nahyasvāmṛtāya kam //42//
(AVŚ_14,1.43a) yathā sindhur nadīnāṃ sāmrājyaṃ suṣuve vṛṣā /
(AVŚ_14,1.43c) evā tvaṃ samrājñy edhi patyur astaṃ paretya //43//
(AVŚ_14,1.44a) samrājñy edhi śvaśureṣu samrājñy uta devṛṣu /
(AVŚ_14,1.44c) nanānduḥ samrājñy edhi samrājñy uta śvaśrvāḥ //44//
(AVŚ_14,1.45a) yā akṛntann avayan yāś ca tatnire yā devīr antāṃ abhito 'dadanta /
(AVŚ_14,1.45c) tās tvā jarase saṃ vyayantv āyuṣmatīdaṃ pari dhatsva vāsaḥ //45//
(AVŚ_14,1.46a) jīvaṃ rudanti vi nayanty adhvaraṃ dīrghām anu prasitiṃ dīdhyur naraḥ /
(AVŚ_14,1.46c) vāmaṃ pitṛbhyo ya idaṃ samīrire mayaḥ patibhyo janaye pariṣvaje //46//
(AVŚ_14,1.47a) syonaṃ dhruvaṃ prajāyai dhārayāmi te 'śmānaṃ devyāḥ pṛthivyā upasthe /
(AVŚ_14,1.47c) tam ā tiṣṭhānumādyā suvarcā dīrghaṃ ta āyuḥ savitā kṛṇotu //47//
(AVŚ_14,1.48a) yenāgnir asyā bhūmyā hastaṃ jagrāha dakṣiṇam /
(AVŚ_14,1.48c) tena gṛhṇāmi te hastaṃ mā vyathiṣṭhā mayā saha prajayā ca dhanena ca //48//
(AVŚ_14,1.49a) devas te savitā hastaṃ gṛhṇātu somo rājā suprajasaṃ kṛṇotu /
(AVŚ_14,1.49c) agniḥ subhagāṃ jatavedāḥ patye patnīṃ jaradaṣṭim kṛṇotu //49//
(AVŚ_14,1.50a) gṛhṇāmi te saubhagatvāya hastaṃ mayā patyā jaradaṣṭir yathāsaḥ /
(AVŚ_14,1.50c) bhago aryamā savitā puraṃdhir mahyaṃ tvādur gārhapatyāya devāḥ //50// {5}
(AVŚ_14,1.51a) bhagas te hastam agrahīt savitā hastam agrahīt /
(AVŚ_14,1.51c) patnī tvam asi dharmaṇāhaṃ gṛhapatis tava //51//
(AVŚ_14,1.52a) mameyam astu poṣyā mahyaṃ tvādād bṛhaspatiḥ /
(AVŚ_14,1.52c) mayā patyā prajāvati saṃ jīva śaradaḥ śatam //52//
(AVŚ_14,1.53a) tvaṣṭā vāso vy adadhāc chubhe kaṃ bṛhaspateḥ praśiṣā kavīnām /
(AVŚ_14,1.53c) tenemāṃ nārīṃ savitā bhagaś ca sūryām iva pari dhattāṃ prajayā //53//
(AVŚ_14,1.54a) indrāgnī dyāvāpṛthivī mātariśvā mitrāvaruṇā bhago aśvinobhā /
(AVŚ_14,1.54c) bṛhaspatir maruto brahma soma imāṃ nāriṃ prajayā vardhayantu //54//
(AVŚ_14,1.55a) bṛhaspatiḥ prathamaḥ sūryāyāḥ śīrṣe keśāṃ akalpayat /
(AVŚ_14,1.55c) tenemām aśvinā nārīṃ patye saṃ śobhayāmasi //55//
(AVŚ_14,1.56a) idaṃ tad rūpaṃ yad avasta yoṣā jāyāṃ jijñāse manasā carantīm /
(AVŚ_14,1.56c) tām anv artiṣye sakhibhir navagvaiḥ ka imān vidvān vi cacarta pāśān //56//
(AVŚ_14,1.57a) ahaṃ vi ṣyāmi mayi rūpam asyā vedad it paśyan manasaḥ kulāyam /
(AVŚ_14,1.57c) na steyam admi manasod amucye svayaṃ śrathnāno varuṇasya pāśān //57//
(AVŚ_14,1.58a) pra tvā muñcāmi varuṇasya pāśād yena tvābadhnāt savitā suśevāḥ /
(AVŚ_14,1.58c) uruṃ lokaṃ sugam atra panthāṃ kṛṇomi tubhyaṃ sahapatnyai vadhu //58//
(AVŚ_14,1.59a) ud yachadhvam apa rakṣo hanāthemaṃ nārīṃ sukṛte dadhāta /
(AVŚ_14,1.59c) dhātā vipaścit patim asyai viveda bhago rājā pura etu prajānan //59//
(AVŚ_14,1.60a) bhagas tatakṣa caturaḥ pādān bhagas tatakṣa catvāry uṣpalāni /
(AVŚ_14,1.60c) tvaṣṭā pipeśa madhyato 'nu vardhrānt sā no astu sumaṅgalī //60//
(AVŚ_14,1.61a) sukiṃśukaṃ vahatuṃ viśvarūpaṃ hiraṇyavarṇaṃ suvṛtaṃ sucakram /
(AVŚ_14,1.61c) ā roha sūrye amṛtasya lokaṃ syonaṃ patibhyo vahatuṃ kṛṇu tvam //61//
(AVŚ_14,1.62a) abhrātṛghnīṃ varuṇāpaśughnīṃ bṛhaspate /
(AVŚ_14,1.62c) indrāpatighnīm putriṇīm āsmabhyaṃ savitar vaha //62//
(AVŚ_14,1.63a) mā hiṃsiṣṭaṃ kumāryaṃ sthūṇe devakṛte pathi /
(AVŚ_14,1.63c) śālāyā devyā dvāraṃ syonaṃ kṛṇmo vadhūpatham //63//
(AVŚ_14,1.64a) brahmāparaṃ yujyatāṃ brahma pūrvaṃ brahmāntato madhyato brahma sarvataḥ /
(AVŚ_14,1.64c) anāvyādhāṃ devapurāṃ prapadya śivā syonā patiloke vi rāja //64// {6}
(AVŚ_14,2.1a) tubhyam agre pary avahant sūryāṃ vahatunā saha /
(AVŚ_14,2.1c) sa naḥ patibhyo jāyāṃ dā agne prajayā saha //1//
(AVŚ_14,2.2a) punaḥ patnīm agnir adād āyuṣā saha varcasā /
(AVŚ_14,2.2c) dīrghāyur asyā yaḥ patir jīvāti śaradaḥ śatam //2//
(AVŚ_14,2.3a) somasya jāyā prathamaṃ gandharvas te 'paraḥ patiḥ /
(AVŚ_14,2.3c) tṛtīyo agniṣ ṭe patis turīyas te manuṣyajāḥ //3//
(AVŚ_14,2.4a) somo dadad gandharvāya gandharvo dadad agnaye /
(AVŚ_14,2.4c) rayiṃ ca putrāṃs cādād agnir mahyam atho imām //4//
(AVŚ_14,2.5a) ā vām agant sumatir vājinīvasū ny aśvinā hṛtsu kāmā araṃsata /
(AVŚ_14,2.5c) abhūtaṃ gopā mithunā śubhas patī priyā aryamṇo duryāṃ aśīmahi //5//
(AVŚ_14,2.6a) sā mandasānā manasā śivena rayiṃ dhehi sarvavīraṃ vacasyam /
(AVŚ_14,2.6c) sugaṃ tīrthaṃ suprapāṇaṃ śubhas patī sthāṇuṃ pathiṣṭhām apa durmatiṃ hatam //6//
(AVŚ_14,2.7a) yā oṣadhayo yā nadyo yāni kṣetrāṇi yā vanā /
(AVŚ_14,2.7c) tās tvā vadhu prajāvatīṃ patye rakṣantu rakṣasaḥ //7//
(AVŚ_14,2.8a) emaṃ panthām arukṣāma sugaṃ svastivāhanam /
(AVŚ_14,2.8c) yasmin vīro na riṣyaty anyeṣāṃ vindate vasu //8//
(AVŚ_14,2.9a) idaṃ su me naraḥ śṛṇuta yayāśiṣā daṃpatī vāmam aśnutaḥ /
(AVŚ_14,2.9c) ye gandharvā apsarasaś ca devīr eṣu vānaspatyeṣu ye 'dhi tasthuḥ /
(AVŚ_14,2.9e) syonās te asyai vadhvai bhavantu mā hiṃsiṣur vahatum uhyamānam //9//
(AVŚ_14,2.10a) ye vadhvaś candraṃ vahatuṃ yakṣmā yanti janāṃ anu /
(AVŚ_14,2.10c) punas tān yajñiyā devā nayantu yata āgatāḥ //10// {7}
(AVŚ_14,2.11a) mā vidan paripanthino ya āsīdanti daṃpatī /
(AVŚ_14,2.11c) sugena durgam atītām apa drāntv arātayaḥ //11//
(AVŚ_14,2.12a) saṃ kāśayāmi vahatuṃ brahmaṇā gṛhair aghoreṇa cakṣuṣā mitriyeṇa /
(AVŚ_14,2.12c) paryāṇaddhaṃ viśvarūpaṃ yad asti syonaṃ patibhyaḥ savitā tat kṛṇotu //12//
(AVŚ_14,2.13a) śivā nārīyam astam āgann imaṃ dhātā lokam asyai dideśa /
(AVŚ_14,2.13c) tām aryamā bhago aśvinobhā prajāpatiḥ prajayā vardhayantu //13//
(AVŚ_14,2.14a) ātmanvaty urvarā nārīyam āgan tasyāṃ naro vapata bījam asyām /
(AVŚ_14,2.14c) sā vaḥ prajāṃ janayad vakṣaṇābhyo bibhratī dugdham ṛṣabhasya retaḥ //14//
(AVŚ_14,2.15a) prati tiṣṭha virāḍ asi viṣṇur iveha sarasvati /
(AVŚ_14,2.15c) sinīvāli pra jāyatāṃ bhagasya sumatāv asat //15//
(AVŚ_14,2.16a) ud va ūrmiḥ śamyā hantv āpo yoktrāṇi muñcata /
(AVŚ_14,2.16c) māduṣkṛtau vyenasāv aghnyāv aśunam āratām //16//
(AVŚ_14,2.17a) aghoracakṣur apatighnī syonā śagmā suśevā suyamā gṛhebhyaḥ /
(AVŚ_14,2.17c) vīrasūr devṛkāmā saṃ tvayaidhiṣīmahi sumasyamānā //17//
(AVŚ_14,2.18a) adevṛghny apatighnīhaidhi śivā paśubhyaḥ suyamā suvarcāḥ /
(AVŚ_14,2.18c) prajāvatī vīrasūr devṛkāmā syonemam agniṃ gārhapatyaṃ saparya //18//
(AVŚ_14,2.19a) ut tiṣṭhetaḥ kim ichantīdam āgā ahaṃ tveḍe abhibhūḥ svād gṛhāt /
(AVŚ_14,2.19c) śūnyaiṣī nirṛte yājaganthot tiṣṭhārāte pra pata meha raṃsthāḥ //19//
(AVŚ_14,2.20a) yadā gārhapatyam asaparyait pūrvam agniṃ vadhūr iyam /
(AVŚ_14,2.20c) adhā sarasvatyai nāri pitṛbhyaś ca namas kuru //20// {8}
(AVŚ_14,2.21a) śarma varmaitad ā harāsyai nāryā upastire /
(AVŚ_14,2.21c) sinīvāli pra jāyatāṃ bhagasya sumatāv asat //21//
(AVŚ_14,2.22a) yaṃ balbajaṃ nyasyatha carma copastṛṇīthana /
(AVŚ_14,2.22c) tad ā rohatu suprajā yā kanyā vindate patim //22//
(AVŚ_14,2.23a) upa stṛṇīhi balbajam adhi carmaṇi rohite /
(AVŚ_14,2.23c) tatropaviśya suprajā imam agniṃ saparyatu //23//
(AVŚ_14,2.24a) ā roha carmopa sīdāgnim eṣa devo hanti rakṣāṃsi sarvā /
(AVŚ_14,2.24c) iha prajāṃ janaya patye asmai sujyaiṣṭhyo bhavat putras ta eṣaḥ //24//
(AVŚ_14,2.25a) vi tiṣṭhantāṃ mātur asyā upasthān nānārūpāḥ paśavo jāyamānāḥ /
(AVŚ_14,2.25c) sumaṅgaly upa sīdemam agniṃ saṃpatnī prati bhūṣeha devān //25//
(AVŚ_14,2.26a) sumaṅgalī prataraṇī gṛhāṇāṃ suśevā patye śvaśurāya śaṃbhūḥ /
(AVŚ_14,2.26c) syonā śvaśrvai pra gṛhān viśemān //26//
(AVŚ_14,2.27a) syonā bhava śvaśurebhyaḥ syonā patye gṛhebhyaḥ /
(AVŚ_14,2.27c) syonāsyai sarvasyai viśe syonā puṣṭāyaiṣāṃ bhava //27//
(AVŚ_14,2.28a) sumaṅgalīr iyaṃ vadhūr imāṃ sameta paśyata /
(AVŚ_14,2.28c) saubhāgyam asyai dattvā daurbhāgyair viparetana //28//
(AVŚ_14,2.29a) yā durhārdo yuvatayo yāś ceha jaratīr api /
(AVŚ_14,2.29c) varco nv asyai saṃ dattāthāstaṃ viparetana //29//
(AVŚ_14,2.30a) rukmaprastaraṇaṃ vahyaṃ viśvā rūpāṇi bibhratam /
(AVŚ_14,2.30c) ārohat sūryā sāvitrī bṛhate saubhagāya kam //30// {9}
(AVŚ_14,2.31a) ā roha talpaṃ sumanasyamāneha prajāṃ janaya patye asmai /
(AVŚ_14,2.31c) indrāṇīva subudhā budhyamānā jyotiragrā uṣasaḥ prati jāgarāsi //31//
(AVŚ_14,2.32a) devā agre ny apadyanta patnīḥ sam aspṛśanta tanvas tanūbhiḥ /
(AVŚ_14,2.32c) sūryeva nāri viśvarūpā mahitvā prajāvatī patyā saṃ bhaveha //32//
(AVŚ_14,2.33a) ut tiṣṭheto viśvāvaso namaseḍāmahe tvā /
(AVŚ_14,2.33c) jāmim icha pitṛṣadaṃ nyaktāṃ sa te bhāgo januṣā tasya viddhi //33//
(AVŚ_14,2.34a) apsarasaḥ sadhamādaṃ madanti havirdhānam antarā sūryaṃ ca /
(AVŚ_14,2.34c) tās te janitram abhi tāḥ parehi namas te gandharvartunā kṛṇomi //34//
(AVŚ_14,2.35a) namo gandharvasya namase namo bhāmāya cakṣuṣe ca kṛṇmaḥ /
(AVŚ_14,2.35c) viśvāvaso brahmaṇā te namo 'bhi jāyā apsarasaḥ parehi //35//
(AVŚ_14,2.36a) rāyā vayaṃ sumanasaḥ syāmod ito gandharvam āvīvṛtāma /
(AVŚ_14,2.36c) agant sa devaḥ paramaṃ sadhastham aganma yatra pratiranta āyuḥ //36//
(AVŚ_14,2.37a) saṃ pitarāv ṛtviye sṛjethāṃ mātā pitā ca retaso bhavāthaḥ /
(AVŚ_14,2.37c) marya iva yoṣām adhi rohayaināṃ prajāṃ kṛṇvāthām iha puṣyataṃ rayim //37//
(AVŚ_14,2.38a) tāṃ pūṣaṃ chivatamām erayasva yasyāṃ bījaṃ manuṣyā vapanti /
(AVŚ_14,2.38c) yā na ūrū uśatī viśrayāti yasyām uśantaḥ praharema śepaḥ //38//
(AVŚ_14,2.39a) ā rohorum upa dhatsva hastaṃ pari ṣvajasva jāyāṃ sumanasyamānaḥ /
(AVŚ_14,2.39c) prajāṃ kṛṇvāthām iha modamānau dīrghaṃ vām āyuḥ savitā kṛṇotu //39//
(AVŚ_14,2.40a) ā vāṃ prajāṃ janayatu prajāpatir ahorātrābhyāṃ sam anaktv aryamā /
(AVŚ_14,2.40c) adurmaṅgalī patilokam ā viśemaṃ śaṃ no bhava dvipade śaṃ catuṣpade //40// {10}
(AVŚ_14,2.41a) devair dattaṃ manunā sākam etad vādhūyaṃ vāso vadhvaś ca vastram /
(AVŚ_14,2.41c) yo brahmaṇe cikituṣe dadāti sa id rakṣāṃsi talpāni hanti //41//
(AVŚ_14,2.42a) yaṃ me datto brahmabhāgaṃ vadhūyor vādhūyaṃ vāso vadhvaś ca vastram /
(AVŚ_14,2.42c) yuvaṃ brahmaṇe 'numanyamānau bṛhaspate sākam indraś ca dattam //42//
(AVŚ_14,2.43a) syonād yoner adhi badhyamānau hasāmudau mahasā modamānau /
(AVŚ_14,2.43c) sugū suputrau sugṛhau tarātho jīvāv uṣaso vibhātīḥ //43//
(AVŚ_14,2.44a) navaṃ vasānaḥ surabhiḥ suvāsā udāgāṃ jīva uṣaso vibhātīḥ /
(AVŚ_14,2.44c) āṇḍāt patatrīvāmukṣi viśvasmād enasas pari //44//
(AVŚ_14,2.45a) śumbhanī dyāvāpṛthivī antisumne mahivrate /
(AVŚ_14,2.45c) āpaḥ sapta susruvur devīs tā no muñcantv aṃhasaḥ //45//
(AVŚ_14,2.46a) sūryāyai devebhyo mitrāya varuṇāya ca /
(AVŚ_14,2.46c) ye bhūtasya pracetasas tebhya idam akaraṃ namaḥ //46//
(AVŚ_14,2.47a) ya ṛte cid abhiśriṣaḥ purā jatrubhya ātṛdaḥ /
(AVŚ_14,2.47c) saṃdhātā saṃdhiṃ maghavā purūvasur niṣkartā vihrutaṃ punaḥ //47//
(AVŚ_14,2.48a) apāsmat tama uchatu nīlaṃ piśaṅgam uta lohitaṃ yat /
(AVŚ_14,2.48c) nirdahanī yā pṛṣātaky asmin tāṃ sthāṇāv adhy ā sajāmi //48//
(AVŚ_14,2.49a) yāvatīḥ kṛtyā upavāsane yāvanto rājño varuṇasya pāśāḥ /
(AVŚ_14,2.49c) vyṛddhayo yā asamṛddhayo yā asmin tā sthāṇāv adhi sādayāmi //49//
(AVŚ_14,2.50a) yā me priyatamā tanūḥ sā me bibhāya vāsasaḥ /
(AVŚ_14,2.50c) tasyāgre tvaṃ vanaspate nīviṃ kṛṇuṣva mā vayaṃ riṣāma //50// {11}
(AVŚ_14,2.51a) ye antā yāvatīḥ sico ya otavo ye ca tantavaḥ /
(AVŚ_14,2.51c) vāso yat patnībhir utaṃ tan na syonam upa spṛśāt //51//
(AVŚ_14,2.52a) uśatīḥ kanyalā imāḥ pitṛlokāt patiṃ yatīḥ /
(AVŚ_14,2.52c) ava dīkṣām asṛkṣata svāhā //52//
(AVŚ_14,2.53a) bṛhaspatināvasṛṣṭāṃ viśve devā adhārayan /
(AVŚ_14,2.53c) varco goṣu praviṣṭaṃ yat tenemāṃ saṃ sṛjāmasi //53//
(AVŚ_14,2.54a) bṛhaspatināvasṛṣṭāṃ viśve devā adhārayan /
(AVŚ_14,2.54c) tejo goṣu praviṣṭaṃ yat tenemāṃ saṃ sṛjāmasi //54//
(AVŚ_14,2.55a) bṛhaspatināvasṛṣṭāṃ viśve devā adhārayan /
(AVŚ_14,2.55c) bhajo goṣu praviṣṭo yas tenemāṃ saṃ sṛjāmasi //55//
(AVŚ_14,2.56a) bṛhaspatināvasṛṣṭāṃ viśve devā adhārayan /
(AVŚ_14,2.56c) yaśo goṣu praviṣṭaṃ yat tenemāṃ saṃ sṛjāmasi //56//
(AVŚ_14,2.57a) bṛhaspatināvasṛṣṭāṃ viśve devā adhārayan /
(AVŚ_14,2.57c) payo goṣu praviṣṭaṃ yat tenemāṃ saṃ sṛjāmasi //57//
(AVŚ_14,2.58a) bṛhaspatināvasṛṣṭāṃ viśve devā adhārayan /
(AVŚ_14,2.58c) raso goṣu praviṣṭo yas tenemāṃ saṃ sṛjāmasi //58//
(AVŚ_14,2.59a) yadīme keśino janā gṛhe te samanartiṣū rodena kṛṇvanto 'gham /
(AVŚ_14,2.59c) agniṣ ṭvā tasmād enasaḥ savitā ca pra muñcatām //59//
(AVŚ_14,2.60a) yadīyaṃ duhitā tava vikeśy arudad gṛhe rodena kṛṇvaty agham /
(AVŚ_14,2.60c) agniṣ ṭvā tasmād enasaḥ savitā ca pra muñcatām //60// {12}
(AVŚ_14,2.61a) yaj jāmayo yad yuvatayo gṛhe te samanartiṣū rodena kṛṇvatīr agham /
(AVŚ_14,2.61c) agniṣ ṭvā tasmād enasaḥ savitā ca pra muñcatām //61//
(AVŚ_14,2.62a) yat te prajāyāṃ paśuṣu yad vā gṛheṣu niṣṭhitam aghakṛdbhir aghaṃ kṛtam /
(AVŚ_14,2.62c) agniṣ ṭvā tasmād enasaḥ savitā ca pra muñcatām //62//
(AVŚ_14,2.63a) iyaṃ nāry upa brūte pūlyāny āvapantikā /
(AVŚ_14,2.63c) dīrghāyur astu me patir jīvāti śaradaḥ śatam //63//
(AVŚ_14,2.64a) ihemāv indra saṃ nuda cakravākeva daṃpatī /
(AVŚ_14,2.64c) prajayainau svastakau viśvam āyur vy aśnutām //64//
(AVŚ_14,2.65a) yad āsandyām upadhāne yad vopavāsane kṛtam /
(AVŚ_14,2.65c) vivāhe kṛtyāṃ yāṃ cakrur āsnāne tāṃ ni dadhmasi //65//
(AVŚ_14,2.66a) yad duṣkṛtaṃ yac chamalaṃ vivāhe vahatau ca yat /
(AVŚ_14,2.66c) tat saṃbhalasya kambale mṛjmahe duritaṃ vayam //66//
(AVŚ_14,2.67a) saṃbhale malaṃ sādayitvā kambale duritaṃ vayam /
(AVŚ_14,2.67c) abhūma yajñiyāḥ śuddhāḥ pra ṇa āyūṃṣi tāriṣat //67//
(AVŚ_14,2.68a) kṛtrimaḥ kaṇṭakaḥ śatadan ya eṣaḥ /
(AVŚ_14,2.68c) apāsyāḥ keśyaṃ malam apa śīrṣaṇyaṃ likhāt //68//
(AVŚ_14,2.69a) aṅgādaṅgād vayam asyā apa yakṣmaṃ ni dadhmasi /
(AVŚ_14,2.69c) tan mā prāpat pṛthivīṃ mota devān divaṃ mā prāpad urv antarikṣam /
(AVŚ_14,2.69e) apo mā prāpan malam etad agne yamam mā prāpat pitṝṃś ca sarvān //69//
(AVŚ_14,2.70a) saṃ tvā nahyāmi payasā pṛthivyāḥ saṃ tvā nahyāmi payasauṣadhīnām /
(AVŚ_14,2.70c) saṃ tvā nahyāmi prajayā dhanena sā saṃnaddhā sanuhi vājam emam //70// {13}
(AVŚ_14,2.71a) amo 'ham asmi sā tvaṃ sāmāham asmy ṛk tvaṃ dyaur ahaṃ pṛthivī tvam /
(AVŚ_14,2.71c) tāv iha saṃ bhavāva prajām ā janayāvahai //71//
(AVŚ_14,2.72a) janiyanti nāv agravaḥ putriyanti sudānavaḥ /
(AVŚ_14,2.72c) ariṣṭāsū sacevahi bṛhate vājasātaye //72//
(AVŚ_14,2.73a) ye pitaro vadhūdarśā imaṃ vahatum āgaman /
(AVŚ_14,2.73c) te asyai vadhvai saṃpatnyai prajāvac charma yachantu //73//
(AVŚ_14,2.74a) yedaṃ pūrvāgan raśanāyamānā prajām asyai draviṇaṃ ceha dattvā /
(AVŚ_14,2.74c) tāṃ vahantv agatasyānu panthāṃ virāḍ iyaṃ suprajā aty ajaiṣīt //74//
(AVŚ_14,2.75a) pra budhyasva subudhā budhyamānā dīrghāyutvāya śataśāradāya /
(AVŚ_14,2.75c) gṛhān gacha gṛhapatnī yathāso dīrghaṃ ta āyuḥ savitā kṛṇotu //75// {14}
(AVŚ_15,1.1a) vrātya āsīd īyamāna eva sa prajāpatiṃ sam airayat //1//
(AVŚ_15,1.2a) sa prajāpatiḥ suvarṇam ātmann apaśyat tat prājanayat //2//
 (AVŚ_15,1.3a) tad ekam abhavat tal lalāmam abhavat tan mahad abhavat taj jyeṣṭham abhavat tad brahmābhavat tat tapo 'bhavat tat satyam abhavat  #
tena prājāyata //3// 
(AVŚ_15,1.4a) so 'vardhata sa mahān abhavat sa mahādevo 'bhavat //4//
(AVŚ_15,1.5a) sa devānām īśāṃ pary ait sa īśāno 'bhavat //5//
(AVŚ_15,1.6a) sa ekavrātyo 'bhavat sa dhanur ādatta tad evendradhanuḥ //6//
(AVŚ_15,1.7a) nīlam asyodaraṃ lohitaṃ pṛṣṭham //7//
(AVŚ_15,1.8a) nīlenaivāpriyaṃ bhrātṛvyaṃ prorṇoti lohitena dviṣantaṃ vidhyatīti brahmavādino vadanti //8//
(AVŚ_15,2.1[2.1]a) sa ud atiṣṭhat sa prācīṃ diśam anu vy acalat / [1]
(AVŚ_15,2.1[2.2]b) taṃ bṛhac ca rathantaraṃ cādityāś ca viśve ca devā anuvyacalan / [2]
(AVŚ_15,2.1[2.3]c) bṛhate ca vai sa rathantarāya cādityebhyaś ca viśvebhyaś ca devebhya ā vṛścate ya evaṃ vidvāṃsaṃ vrātyam upavadati / [3]
(AVŚ_15,2.1[2.4]d) bṛhataś ca vai sa rathantarasya cādityānāṃ ca viśveṣāṃ ca devānāṃ priyaṃ dhāma bhavati ya evaṃ veda / [4]
(AVŚ_15,2.1[2.5]e) tasya prācyāṃ diśi śraddhā puṃścalī mitro māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ
 (AVŚ_15,2.1[2.6-7]f) bhūtaṃ ca bhaviṣyac ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś  #
ca yaśaś ca puraḥsarau / [6-7] 
(AVŚ_15,2.1[2.8]g) ainaṃ kīrtir gachaty ā yaśo gachati ya evaṃ veda //1// [8]
(AVŚ_15,2.2[2.9]a) sa ud atiṣṭhat sa dakṣiṇāṃ diśam anu vy acalat / [9]
(AVŚ_15,2.2[2.10]b) taṃ yajñāyajñiyaṃ ca vāmadevyaṃ ca yajñaś ca yajamānaś ca paśavaś cānuvyacalan / [10]
 (AVŚ_15,2.2[2.11]c) yajñāyajñiyāya ca vai sa vāmadevyāya ca yajñāya ca yajamānāya ca paśubhyaś cā vṛścate ya evaṃ vidvāṃsaṃ vrātyam upavadati 
 (AVŚ_15,2.2[2.12]d) yajñāyajñiyasya ca vai sa vāmadevyasya ca yajñasya ca yajamānasya ca paśūnāṃ ca priyaṃ dhāma bhavati ya evaṃ veda / [12] 
 (AVŚ_15,2.2[2.13]e) tasya dakṣiṇāyāṃ diśy uṣāḥ puṃścalī mantro māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ 
 (AVŚ_15,2.2[2.14]f) amāvāsyā ca paurṇamāsī ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ  #
kīrtiś ca yaśaś ca puraḥsarau / 
(AVŚ_15,2.2[2.14]g) ainaṃ kīrtir gachaty ā yaśo gachati ya evaṃ veda //2// [14]
(AVŚ_15,2.3[2.15]a) sa ud atiṣṭhat sa pratīcīṃ diśam anu vy acalat / [15]
(AVŚ_15,2.3[2.16]b) taṃ vairūpaṃ ca vairājaṃ cāpaś ca varuṇaś ca rājānuvyacalan / [16]
(AVŚ_15,2.3[2.17]c) vairūpāya ca vai sa vairājāya cādbhyaś ca varuṇāya ca rājña ā vṛścate ya evaṃ vidvāṃsaṃ vrātyam upavadati / [17]
(AVŚ_15,2.3[2.18]d) vairūpasya ca vai sa vairājasya cāpāṃ ca varuṇasya ca rājñaḥ priyaṃ dhāma bhavati ya evaṃ veda / [18]
 (AVŚ_15,2.3[2.19]e) tasya pratīcyāṃ diśīrā puṃścalī haso māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ / [19] 
 (AVŚ_15,2.3[2.20]f) ahaś ca rātrī ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca  #
yaśaś ca puraḥsarau / 
(AVŚ_15,2.3[2.20]g) ainaṃ kīrtir gachaty ā yaśo gachati ya evaṃ veda //3// [20]
(AVŚ_15,2.4[2.21]a) sa ud atiṣṭhat sa udīcīṃ diśam anu vy acalat / [21]
(AVŚ_15,2.4[2.22]b) taṃ śyaitaṃ ca naudhasaṃ ca saptarṣayaś ca somaś ca rājānuvyacalan / [22]
(AVŚ_15,2.4[2.23]c) śyaitāya ca vai sa naudhasāya ca saptarṣibhyaś ca somāya ca rājña ā vṛścate ya evaṃ vidvāṃsaṃ vrātyam upavadati / [23]
(AVŚ_15,2.4[2.24]d) śyaitasya ca vai sa naudhasasya ca saptarṣīṇāṃ ca somasya ca rājñaḥ priyaṃ dhāma bhavati ya evaṃ veda / [24]
 (AVŚ_15,2.4[2.25]e) tasyodīcyāṃ diśi vidyut puṃścalī stanayitnur māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ 
 (AVŚ_15,2.4[2.26-27]f) śrutaṃ ca viśrutaṃ ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ  #
kīrtiś ca yaśaś ca puraḥsarau / [26-27] 
(AVŚ_15,2.4[2.28]g) ainaṃ kīrtir gachaty ā yaśo gachati ya evaṃ veda //4// [28]
(AVŚ_15,3.1a) sa saṃvatsaram ūrdhvo 'tiṣṭhat taṃ devā abruvan vrātya kiṃ nu tiṣṭhasīti //1//
(AVŚ_15,3.2a) so 'bravīd āsandīṃ me saṃ bharantv iti //2//
(AVŚ_15,3.3a) tasmai vrātyāyāsandīṃ sam abharan //3//
(AVŚ_15,3.4a) tasyā grīṣmaś ca vasantaś ca dvau pādāv āstāṃ śarac ca varṣāś ca dvau //4//
(AVŚ_15,3.5a) bṛhac ca rathantaraṃ cānūcye āstāṃ yajñāyajñiyaṃ ca vāmadevyaṃ ca tiraścye //5//
(AVŚ_15,3.6a) ṛcaḥ prāñcas tantavo yajūṃṣi tiryañcaḥ //6//
(AVŚ_15,3.7a) veda āstaraṇaṃ brahmopabarhaṇam //7//
(AVŚ_15,3.8a) sāmāsāda udgītho 'paśrayaḥ //8//
(AVŚ_15,3.9a) tām āsandīṃ vrātya ārohat //9//
(AVŚ_15,3.10a) tasya devajanāḥ pariṣkandā āsant saṃkalpāḥ prahāyyā viśvāni bhūtāny upasadaḥ //10//
(AVŚ_15,3.11a) viśvāny evāsya bhūtāny upasado bhavanti ya evaṃ veda //11//
(AVŚ_15,4.1[4.1]a) tasmai prācyā diśaḥ / [1]
(AVŚ_15,4.1[4.2]b) vāsantau māsau goptārāv akurvan bṛhac ca rathantaraṃ cānuṣṭhātārau / [2]
(AVŚ_15,4.1[4.3]c) vāsantāv enaṃ māsau prācyā diśo gopāyato bṛhac ca rathantaraṃ cānu tiṣṭhato ya evaṃ veda //1// [3]
(AVŚ_15,4.2[4.4]a) tasmai dakṣiṇāyā diśaḥ / [4]
(AVŚ_15,4.2[4.5]b) graiṣmau māsau goptārāv akurvan yajñāyajñiyaṃ ca vāmadevyaṃ cānuṣṭhātārau / [5]
(AVŚ_15,4.2[4.6]c) graiṣmāv enaṃ māsau dakṣiṇāyā diśo gopāyato yajñāyajñiyaṃ ca vāmadevyaṃ cānu tiṣṭhato ya evaṃ veda //2// [6]
(AVŚ_15,4.3[4.7]a) tasmai pratīcyā diśaḥ / [7]
(AVŚ_15,4.3[4.8]b) vārṣikau māsau goptārāv akurvan vairūpaṃ ca vairājaṃ cānuṣṭhātārau / [8]
(AVŚ_15,4.3[4.9]c) vārṣikāv enaṃ māsau pratīcyā diśo gopāyato vairūpaṃ ca vairājaṃ cānu tiṣṭhato ya evaṃ veda //3// [9]
(AVŚ_15,4.4[4.10]a) tasmā udīcyā diśaḥ / [10]
(AVŚ_15,4.4[4.11]b) śāradau māsau goptārāv akurvaṃ chyaitaṃ ca naudhasaṃ cānuṣṭhātārau / [11]
(AVŚ_15,4.4[4.12]c) śāradāv enaṃ māsāv udīcyā diśo gopāyataḥ śyaitaṃ ca naudhasaṃ cānu tiṣṭhato ya evaṃ veda //4// [12]
(AVŚ_15,4.5[4.13]a) tasmai dhruvāyā diśaḥ / [13]
(AVŚ_15,4.5[4.14]b) haimanau māsau goptārāv akurvan bhūmiṃ cāgniṃ cānuṣṭhātārau / [14]
(AVŚ_15,4.5[4.15]c) haimanāv enaṃ māsau dhruvāyā diśo gopāyato bhūmiś cāgniś cānu tiṣṭhato ya evaṃ veda //5// [15]
(AVŚ_15,4.6[4.16]a) tasmā ūrdhvāyā diśaḥ / [16]
(AVŚ_15,4.6[4.17]b) śaiśirau māsau goptārāv akurvan divaṃ cādityaṃ cānuṣṭhātārau / [17]
(AVŚ_15,4.6[4.18]c) śaiśirāv enaṃ māsāv ūrdhvāyā diśo gopāyato dyauś cādityaś cānu tiṣṭhato ya evaṃ veda //6// [18]
(AVŚ_15,5.1[5.1]a) tasmai prācyā diśo antardeśād bhavam iṣvāsam anuṣṭhātāram akurvan / [1]
 (AVŚ_15,5.1[5.2-3]b) bhava enam iṣvāsaḥ prācyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti  #
ya evaṃ veda //1// [2-3] 
(AVŚ_15,5.2[5.4]a) tasmai dakṣiṇāyā diśo antardeśāc charvam iṣvāsam anuṣṭhātāram akurvan / [4]
 (AVŚ_15,5.2[5.5]b) śarva enam iśvāso dakṣiṇāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti  #
ya evaṃ veda //2// [5] 
(AVŚ_15,5.3[5.6]a) tasmai pratīcyā diśo antardeśāt paśupatim iṣvāsam anuṣṭhātāram akurvan / [6]
 (AVŚ_15,5.3[5.7]b) paśupatir enam iṣvāsaḥ pratīcyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān  #
hinasti ya evaṃ veda //3// [7] 
(AVŚ_15,5.4[5.8]a) tasmā udīcyā diśo antardeśād ugraṃ devam iṣvāsam anuṣṭhātāram akurvan / [8]
 (AVŚ_15,5.4[5.9]b) ugra enaṃ deva iṣvāsa udīcyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti  #
ya evaṃ veda //4// [9] 
(AVŚ_15,5.5[5.10]a) tasmai dhruvāyā diśo antardeśād rudram iṣvāsam anuṣṭhātāram akurvan / [10]
 (AVŚ_15,5.5[5.11]b) rudra enam iṣvāso dhruvāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti  #
ya evaṃ veda //5// [11] 
(AVŚ_15,5.6[5.12]a) tasmā ūrdhvāyā diśo antardeśān mahādevam iṣvāsam anuṣṭhātāram akurvan / [12]
 (AVŚ_15,5.6[5.13]b) mahādeva enam iṣvāsa ūrdhvāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān  #
hinasti ya evaṃ veda //6// [13] 
(AVŚ_15,5.7[5.14]a) tasmai sarvebhyo antardeśebhya īśānam iṣvāsam anuṣṭhātāram akurvan / [14]
 (AVŚ_15,5.7[5.15-16]b) īśāna enam iṣvāsaḥ sarvebhyo antardeśebhyo 'nuṣṭhātānu tiṣṭhati nainaṃ śarvo na bhavo neśāno nāsya paśūn na samānān  #
hinasti ya evaṃ veda //7// [15-16] 
(AVŚ_15,6.1[6.1]a) sa dhruvāṃ diśam anu vy acalat / [1]
(AVŚ_15,6.1[6.2]b) taṃ bhūmiś cāgniś cauṣadhayaś ca vanaspatayaś ca vānaspatyāś ca vīrudhaś cānuvyacalan / [2]
 (AVŚ_15,6.1[6.3]c) bhūmeś ca vai so 'gneś cauṣadhīnāṃ ca vanaspatīnāṃ ca vānaspatyānāṃ ca vīrudhāṃ ca priyaṃ dhāma bhavati ya evaṃ veda //1// 
(AVŚ_15,6.2[6.4]a) sa ūrdhvāṃ diśam anu vy acalat / [4]
(AVŚ_15,6.2[6.5]b) tam ṛtaṃ ca satyaṃ ca sūryaś ca candraś ca nakṣatrāṇi cānuvyacalan / [5]
(AVŚ_15,6.2[6.6]c) ṛtasya ca vai sa satyasya ca sūryasya ca candrasya ca nakṣatrāṇāṃ ca priyaṃ dhāma bhavati ya evaṃ veda //2// [6]
(AVŚ_15,6.3[6.7]a) sa uttamāṃ diśam anu vy acalat / [7]
(AVŚ_15,6.3[6.8]b) tam ṛcaś ca sāmāni ca yajūṃṣi ca brahma cānuvyacalan / [8]
(AVŚ_15,6.3[6.9]c) ṛcāṃ ca vai sa sāmnāṃ ca yajuṣāṃ ca brahmaṇaś ca priyaṃ dhāma bhavati ya evaṃ veda //3// [9]
(AVŚ_15,6.4[6.10]a) sa bṛhatīṃ diśam anu vy acalat / [10]
(AVŚ_15,6.4[6.11]b) tam itihāsaś ca purāṇaṃ ca gāthāś ca nārāśaṃsīś cānuvyacalan / [11]
(AVŚ_15,6.4[6.12]c) itihāsasya ca vai sa purāṇasya ca gāthānāṃ ca nārāśaṃsīnāṃ ca priyaṃ dhāma bhavati ya evaṃ veda //4// [12]
(AVŚ_15,6.5[6.13]a) sa paramāṃ diśam anu vy acalat / [13]
(AVŚ_15,6.5[6.14]b) tam āhavanīyaś ca gārhapatyaś ca dakṣiṇāgniś ca yajñaś ca yajamānaś ca paśavaś cānuvyacalan / [14]
 (AVŚ_15,6.5[6.15]c) āhavanīyasya ca vai sa gārhapatyasya ca dakṣiṇāgneś ca yajñasya ca yajamānasya ca paśūnāṃ ca priyaṃ dhāma bhavati ya evaṃ  #
veda //5// [15] 
(AVŚ_15,6.6[6.16]a) so 'nādiṣṭāṃ diśam anu vy acalat / [16]
(AVŚ_15,6.6[6.17]b) tam ṛtavaś cārtavāś ca lokāś ca laukyāś ca māsāś cārdhamāsāś cāhorātre cānuvyacalan / [17]
 (AVŚ_15,6.6[6.18]c) ṛtūnāṃ ca vai sa ārtavānāṃ ca lokānāṃ ca laukyānāṃ ca māsānāṃ cārdhamāsānāṃ cāhorātrayoś ca priyaṃ dhāma bhavati ya evaṃ  #
veda //6// [18] 
(AVŚ_15,6.7[6.19]a) so 'nāvṛttāṃ diśam anu vy acalat tato nāvartsyann amanyata / [19]
(AVŚ_15,6.7[6.20]b) taṃ ditiś cāditiś ceḍā cendrāṇī cānuvyacalan / [20]
(AVŚ_15,6.7[6.21]c) diteś ca vai so 'diteś ceḍāyāś cendrāṇyāś ca priyaṃ dhāma bhavati ya evaṃ veda //7// [21]
(AVŚ_15,6.8[6.22]a) sa diśo 'nu vy acalat taṃ virāḍ anu vy acalat sarve ca devāḥ sarvāś ca devatāḥ / [22]
(AVŚ_15,6.8[6.23]b) virājaś ca vai sa sarveṣāṃ ca devānāṃ sarvāsāṃ ca devatānāṃ priyaṃ dhāma bhavati ya evaṃ veda //8// [23]
(AVŚ_15,6.9[6.24]a) sa sarvān antardeśān anu vy acalat / [24]
(AVŚ_15,6.9[6.25]b) taṃ prajāpatiś ca parameṣṭhī ca pitā ca pitāmahaś cānuvyacalan / [25]
(AVŚ_15,6.9[6.26]c) prajāpateś ca vai sa parameṣṭhinaś ca pituś ca pitāmahasya ca priyaṃ dhāma bhavati ya evaṃ veda //9// [26]
(AVŚ_15,7.1a) sa mahimā sadrur bhūtvāntaṃ pṛthivyā agachat samudro 'bhavat //1//
(AVŚ_15,7.2a) taṃ prajāpatiś ca parameṣṭhī ca pitā ca pitāmahaś cāpaś ca śraddhā ca varṣaṃ bhūtvānuvyavartayanta //2//
(AVŚ_15,7.3a) ainam āpo gachanty ainaṃ śraddhā gachaty ainaṃ varṣaṃ gachati ya evaṃ veda //3//
(AVŚ_15,7.4a) taṃ śraddhā ca yajñaś ca lokaś cānnaṃ cānnādyaṃ ca bhūtvābhiparyāvartanta //4//
(AVŚ_15,7.5a) ainaṃ śraddhā gachaty ainaṃ yajño gachaty ainaṃ loko gachaty ainam annaṃ gachaty ainam annādyaṃ gachati ya evaṃ veda //5//
(AVŚ_15,8.1a) so 'rajyata tato rājanyo 'jāyata //1//
(AVŚ_15,8.2a) sa viśaḥ sabandhūn annam annādyam abhyudatiṣṭhat //2//
(AVŚ_15,8.3a) viśāṃ ca vai sa sabandhūnāṃ cānnasya cānnādyasya ca priyaṃ dhāma bhavati ya evaṃ veda //3//
(AVŚ_15,9.1a) sa viśo 'nu vy acalat //1//
(AVŚ_15,9.2a) taṃ sabhā ca samitiś ca senā ca surā cānuvyacalan //2//
(AVŚ_15,9.3a) sabhāyāś ca vai sa samiteś ca senāyāś ca surāyāś ca priyaṃ dhāma bhavati ya evaṃ veda //3//
(AVŚ_15,10.1a) tad yasyaivaṃ vidvān vrātyo rājño 'tithir gṛhān āgachet //1//
(AVŚ_15,10.2a) śreyāṃsam enam ātmano mānayet tathā kṣatrāya nā vṛścate tathā rāṣṭrāya nā vṛścate //2//
(AVŚ_15,10.3a) ato vai brahma ca kṣatraṃ cod atiṣṭhatāṃ te abrūtāṃ kaṃ pra viśāveti //3//
(AVŚ_15,10.4a) bṛhaspatim eva brahma praviśatv indraṃ kṣatraṃ tathā vā iti //4//
(AVŚ_15,10.5a) ato vai bṛhaspatim eva brahma prāviśad indraṃ kṣatram //5//
(AVŚ_15,10.6a) iyaṃ vā u pṛthivī bṛhaspatir dyaur evendraḥ //6//
(AVŚ_15,10.7a) ayaṃ vā u agnir brahmāsāv ādityaḥ kṣatram //7//
(AVŚ_15,10.8a) ainaṃ brahma gachati brahmavarcasī bhavati //8//
(AVŚ_15,10.9a) yaḥ pṛthivīṃ bṛhaspatim agniṃ brahma veda //9//
(AVŚ_15,10.10a) ainam indriyaṃ gachatīndriyavān bhavati //10//
(AVŚ_15,10.11a) ya ādityaṃ kṣatraṃ divam indraṃ veda //11//
(AVŚ_15,11.1a) tad yasyaivaṃ vidvān vrātyo 'tithir gṛhān āgachet //1//
(AVŚ_15,11.2a) svayam enam abhyudetya brūyād vrātya kvāvātsīr vrātyodakaṃ vrātya
tarpayantu vrātya yathā te priyaṃ tathāstu vrātya yathā te vaśas tathāstu vrātya
yathā te nikāmas tathāstv iti //2 //
(AVŚ_15,11.3a) yad enam āha vrātya kvāvātsīr iti patha eva tena devayānān ava rundhe //3//
(AVŚ_15,11.4a) yad enam āha vrātyodakam ity apa eva tenāva rundhe //4//
(AVŚ_15,11.5a) yad enam āha vrātya tarpayantv iti prāṇam eva tena varṣīyāṃsaṃ kurute //5//
(AVŚ_15,11.6a) yad enam āha vrātya yathā te priyaṃ tathāstv iti priyam eva tenāva rundhe //6//
(AVŚ_15,11.7a) ainaṃ priyaṃ gachati priyaḥ priyasya bhavati ya evaṃ veda //7//
(AVŚ_15,11.8a) yad enam āha vrātya yathā te vaśas tathāstv iti vaśam eva tenāva rundhe //8//
(AVŚ_15,11.9a) ainaṃ vaśo gachati vaśī vaśināṃ bhavati ya evaṃ veda //9//
(AVŚ_15,11.10a) yad enam āha vrātya yathā te nikāmas tathāstv iti nikāmam eva tenāva rundhe //10//
(AVŚ_15,11.11a) ainaṃ nikāmo gachati nikāme nikāmasya bhavati ya evaṃ veda //11//
(AVŚ_15,12.1a) tad yasyaivaṃ vidvān vrātya uddhṛteṣv agniṣv adhiśrite 'gnihotre 'tithir gṛhān āgachet //1//
(AVŚ_15,12.2a) svayam enam abhyudetya brūyād vrātyāti sṛja hoṣyāmīti //2//
(AVŚ_15,12.3a) sa cātisṛjej juhuyān na cātisṛjen na juhuyāt //3//
(AVŚ_15,12.4a) sa ya evaṃ viduṣā vrātyenātisṛṣṭo juhoti //4//
(AVŚ_15,12.5a) pra pitṛyāṇaṃ panthāṃ jānāti pra devayānam //5//
(AVŚ_15,12.6a) na deveṣv ā vṛścate hutam asya bhavati //6//
(AVŚ_15,12.7a) pary asyāsmiṃl loka āyatanaṃ śiṣyate ya evaṃ viduṣā vrātyenātisṛṣṭo juhoti //7//
(AVŚ_15,12.8a) atha ya evaṃ viduṣā vrātyenānatisṛṣṭo juhoti //8//
(AVŚ_15,12.9a) na pitṛyāṇaṃ panthāṃ jānāti na devayānam //9//
(AVŚ_15,12.10a) ā deveṣu vṛścate ahutam asya bhavati //10//
(AVŚ_15,12.11a) nāsyāsmiṃl loka āyatanaṃ śiṣyate ya evaṃ viduṣā vrātyenānatisṛṣṭo juhoti //11//
(AVŚ_15,13.1[13.1]a) tad yasyaivaṃ vidvān vrātya ekāṃ rātrim atithir gṛhe vasati / [1]
(AVŚ_15,13.1[13.2]b) ye pṛthivyāṃ puṇyā lokās tān eva tenāva rundhe //1// [2]
(AVŚ_15,13.2[13.3]a) tad yasyaivaṃ vidvān vrātyo dvitīyāṃ rātrim atithir gṛhe vasati / [3]
(AVŚ_15,13.2[13.4]b) ye 'ntarikṣe puṇyā lokās tān eva tenāva rundhe //2// [4]
(AVŚ_15,13.3[13.5]a) tad yasyaivaṃ vidvān vrātyas tṛtīyāṃ rātrim atithir gṛhe vasati / [5]
(AVŚ_15,13.3[13.6]b) ye divi puṇyā lokās tān eva tenāva rundhe //3// [6]
(AVŚ_15,13.4[13.7]a) tad yasyaivaṃ vidvān vrātyaś caturthīṃ rātrim atithir gṛhe vasati / [7]
(AVŚ_15,13.4[13.8]b) ye puṇyānāṃ puṇyā lokās tān eva tenāva rundhe //4// [8]
(AVŚ_15,13.5[13.9]a) tad yasyaivaṃ vidvān vrātyo 'parimitā rātrīr atithir gṛhe vasati / [9]
(AVŚ_15,13.5[13.10]b) ya evāparimitāḥ puṇyā lokās tān eva tenāva rundhe //5// [10]
(AVŚ_15,13.6[13.11]a) atha yasyāvrātyo vrātyabruvo nāmabibhraty atithir gṛhān āgachet //6// [11]
(AVŚ_15,13.7[13.12]a) karṣed enaṃ na cainaṃ karṣet //7// [12]
(AVŚ_15,13.8[13.13]a) asyai devatāyā udakaṃ yācāmīmāṃ devatāṃ vāsaya imām imāṃ devatāṃ pari veveṣmīty enaṃ pari veviṣyāt //8// [13]
(AVŚ_15,13.9[13.14]a) tasyām evāsya tad devatāyāṃ hutaṃ bhavati ya evaṃ veda //9// [14]
(AVŚ_15,14.1[14.1]a) sa yat prācīṃ diśam anu vyacalan mārutaṃ śardho bhūtvānuvyacalan mano 'nnādaṃ kṛtvā / [1]
(AVŚ_15,14.1[14.2]b) manasānnādenānnam atti ya evaṃ veda //1// [2]
(AVŚ_15,14.2[14.3]a) sa yad dakṣiṇāṃ diśam anu vyacalad indro bhūtvānuvyacalad balam annādaṃ kṛtvā / [3]
(AVŚ_15,14.2[14.4]b) balenānnādenānnam atti ya evaṃ veda //2// [4]
(AVŚ_15,14.3[14.5]a) sa yat pratīcīṃ diśam anu vyacalad varuṇo rājā bhūtvānuvyacalad apo 'nnādīḥ kṛtvā / [5]
(AVŚ_15,14.3[14.6]b) adbhir annādībhir annam atti ya evaṃ veda //3// [6]
(AVŚ_15,14.4[14.7]a) sa yad udīcīṃ diśam anu vyacalat somo rājā bhūtvānuvyacalat saptarṣibhir huta āhutim annādīṃ kṛtvā / [7]
(AVŚ_15,14.4[14.8]b) āhutyānnādyānnam atti ya evaṃ veda //4// [8]
(AVŚ_15,14.5[14.9]a) sa yad dhruvāṃ diśam anu vyacalad viṣṇur bhūtvānuvyacalad virājam annādīṃ kṛtvā / [9]
(AVŚ_15,14.5[14.10]b) virājānnādyānnam atti ya evaṃ veda //5// [10]
(AVŚ_15,14.6[14.11]a) sa yat paśūn anu vyacalad rudro bhūtvānuvyacalad oṣadhīr annādīḥ kṛtvā / [11]
(AVŚ_15,14.6[14.12]b) oṣadhībhir annādībhir annam atti ya evaṃ veda //6// [12]
(AVŚ_15,14.7[14.13]a) sa yat pitṝn anu vyacalad yamo rājā bhūtvānuvyacalat svadhākāram annādaṃ kṛtvā / [13]
(AVŚ_15,14.7[14.14]b) svadhākāreṇānnādenānnam atti ya evaṃ veda //7// [14]
(AVŚ_15,14.8[14.15]a) sa yan manuṣyān anu vyacalad agnir bhūtvānuvyacalat svāhākāram annādaṃ kṛtvā / [15]
(AVŚ_15,14.8[14.16]b) svāhākāreṇānnādenānnam atti ya evaṃ veda //8// [16]
(AVŚ_15,14.9[14.17]a) sa yad ūrdhvāṃ diśam anu vyacalad bṛhaspatir bhūtvānuvyacalad vaṣaṭkāram annādaṃ kṛtvā / [17]
(AVŚ_15,14.9[14.18]b) vaṣaṭkāreṇānnādenānnam atti ya evaṃ veda //9// [18]
(AVŚ_15,14.10[14.19]a) sa yad devān anu vyacalad īśāno bhūtvānuvyacalan manyum annādaṃ kṛtvā / [19]
(AVŚ_15,14.10[14.20]b) manyunānnādenānnam atti ya evaṃ veda //10// [20]
(AVŚ_15,14.11[14.21]a) sa yat prajā anu vyacalat prajāpatir bhūtvānuvyacalat prāṇam annādaṃ kṛtvā / [21]
(AVŚ_15,14.11[14.22]b) prāṇenānnādenānnam atti ya evaṃ veda //11// [22]
(AVŚ_15,14.12[14.23]a) sa yat sarvān antardeśān anu vyacalat parameṣṭhī bhūtvānuvyacalad brahmānnādaṃ kṛtvā / [23]
(AVŚ_15,14.12[14.24]b) brahmaṇānnādenānnam atti ya evaṃ veda //12// [24]
(AVŚ_15,15.1a) tasya vrātyasya //1//
(AVŚ_15,15.2a) sapta prāṇāḥ saptāpānāḥ sapta vyānāḥ //2//
(AVŚ_15,15.3a) yo 'sya prathamaḥ prāṇa ūrdhvo nāmāyaṃ so agniḥ //3//
(AVŚ_15,15.4a) yo 'sya dvitīyaḥ prāṇaḥ prauḍho nāmāsau sa ādityaḥ //4//
(AVŚ_15,15.5a) yo 'sya tṛtīyaḥ prāṇo 'bhyūḍho nāmāsau sa candramāḥ //5//
(AVŚ_15,15.6a) yo 'sya caturthaḥ prāṇo vibhūr nāmāyaṃ sa pavamānaḥ //6//
(AVŚ_15,15.7a) yo 'sya pañcamaḥ prāṇo yonir nāma tā imā āpaḥ //7//
(AVŚ_15,15.8a) yo 'sya ṣaṣṭhaḥ prāṇaḥ priyo nāma ta ime paśavaḥ //8//
(AVŚ_15,15.9a) yo 'sya saptamaḥ prāṇo 'parimito nāma tā imāḥ prajāḥ //9//
(AVŚ_15,16.1a) yo 'sya prathamo 'pānaḥ sā paurṇamāsī //1//
(AVŚ_15,16.2a) yo 'sya dvitīyo 'pānaḥ sāṣṭakā //2//
(AVŚ_15,16.3a) yo 'sya tṛtīyo 'pānaḥ sāmāvāsyā //3//
(AVŚ_15,16.4a) yo 'sya caturtho 'pānaḥ sā śraddhā //4//
(AVŚ_15,16.5a) yo 'sya pañcamo 'pānaḥ sā dīkṣā //5//
(AVŚ_15,16.6a) yo 'sya ṣaṣṭho 'pānaḥ sa yajñaḥ //6//
(AVŚ_15,16.7a) yo 'sya saptamo 'pānas tā imā dakṣiṇāḥ //7//
(AVŚ_15,17.1a) yo 'sya prathamo vyānaḥ seyaṃ bhūmiḥ //1//
(AVŚ_15,17.2a) yo 'sya dvitīyo vyānas tad antarikṣam //2//
(AVŚ_15,17.3a) yo 'sya tṛtīyo vyānaḥ sā dyauḥ //3//
(AVŚ_15,17.4a) yo 'sya caturtho vyānas tāni nakṣatrāṇi //4//
(AVŚ_15,17.5a) yo 'sya pañcamo vyānas ta ṛtavaḥ //5//
(AVŚ_15,17.6a) yo 'sya ṣaṣṭho vyānas ta ārtavāḥ //6//
(AVŚ_15,17.7a) yo 'sya saptamo vyānaḥ sa saṃvatsaraḥ //7//
(AVŚ_15,17.8a) samānam arthaṃ pari yanti devāḥ saṃvatsaraṃ vā etad ṛtavo 'nupariyanti vrātyaṃ ca //8//
(AVŚ_15,17.9a) yad ādityam abhisaṃviśanty amāvāsyāṃ caiva tat paurṇamāsīṃ ca //9//
(AVŚ_15,17.10a) ekaṃ tad eṣām amṛtatvam ity āhutir eva //10//
(AVŚ_15,18.1a) tasya vrātyasya //1//
(AVŚ_15,18.2a) yad asya dakṣiṇam akṣy asau sa ādityo yad asya savyam akṣy asau sa candramāḥ //2//
(AVŚ_15,18.3a) yo 'sya dakṣiṇaḥ karṇo 'yaṃ so agnir yo 'sya savyaḥ karṇo 'yaṃ sa pavamānaḥ //3//
(AVŚ_15,18.4a) ahorātre nāsike ditiś cāditiś ca śīrṣakapāle saṃvatsaraḥ śiraḥ //4//
(AVŚ_15,18.5a) ahnā pratyaṅ vrātyo rātryā prāṅ namo vrātyāya //5//
(AVŚ_16,1.1a) atisṛṣṭo apāṃ vṛṣabho 'tisṛṣṭā agnayo divyāḥ //1//
(AVŚ_16,1.2a) rujan parirujan mṛṇan pramṛṇan //2//
(AVŚ_16,1.3a) mroko manohā khano nirdāha ātmadūṣis tanūdūṣiḥ //3//
(AVŚ_16,1.4a) idaṃ tam ati sṛjāmi taṃ mābhyavanikṣi //4//
(AVŚ_16,1.5a) tena tam abhyatisṛjāmo yo 'smān dveṣṭi yaṃ vayaṃ dviṣmaḥ //5//
(AVŚ_16,1.6a) apām agram asi samudraṃ vo 'bhyavasṛjāmi //6//
(AVŚ_16,1.7a) yo 'psv agnir ati taṃ sṛjāmi mrokaṃ khaniṃ tanūdūṣim //7//
(AVŚ_16,1.8a) yo va āpo 'gnir āviveśa sa eṣa yad vo ghoraṃ tad etat //8//
(AVŚ_16,1.9a) indrasya va indriyeṇābhi ṣiñcet //9//
(AVŚ_16,1.10a) ariprā āpo apa ripram asmat //10//
(AVŚ_16,1.11a) prāsmad eno vahantu pra duṣvapnyaṃ vahantu //11//
(AVŚ_16,1.12a) śivena mā cakṣuṣā paśyatāpaḥ śivayā tanvopa spṛśata tvacaṃ me //12//
(AVŚ_16,1.13a) śivān agnīn apsuṣado havāmahe mayi kṣatraṃ varca ā dhatta devīḥ //13//
(AVŚ_16,2.1a) nir durarmaṇya ūrjā madhumatī vāk //1//
(AVŚ_16,2.2a) madhumatī stha madhumatīṃ vācam udeyam //2//
(AVŚ_16,2.3a) upahūto me gopāḥ upahūto gopīthaḥ //3//
(AVŚ_16,2.4a) suśrutau karṇau bhadraśrutau karṇau bhadraṃ ślokaṃ śrūyāsam //4//
(AVŚ_16,2.5a) suśrutiś ca mopaśrutiś ca mā hāsiṣṭāṃ sauparṇaṃ cakṣur ajasraṃ jyotiḥ //5//
(AVŚ_16,2.6a) ṛṣīṇāṃ prastaro 'si namo 'stu daivāya prastarāya //6//
(AVŚ_16,3.1a) mūrdhāhaṃ rayīṇāṃ mūrdhā samānānāṃ bhūyāsam //1//
(AVŚ_16,3.2a) rujaś ca mā venaś ca mā hāsiṣṭāṃ mūrdhā ca mā vidharmā ca mā hāsiṣṭām //2//
(AVŚ_16,3.3a) urvaś ca mā camasaś ca mā hāsiṣṭāṃ dhartā ca mā dharuṇaś ca mā hāsiṣṭām //3//
(AVŚ_16,3.4a) vimokaś ca mārdrapaviś ca mā hāsiṣṭām ārdradānuś ca mā mātariśvā ca mā hāsiṣṭām //4//
(AVŚ_16,3.5a) bṛhaspatir ma ātmā nṛmaṇā nāma hṛdyaḥ //5//
(AVŚ_16,3.6a) asaṃtāpaṃ me hṛdayam urvī gavyūtiḥ samudro asmi vidharmaṇā //6//
(AVŚ_16,4.1a) nābhir ahaṃ rayīṇāṃ nābhiḥ samānānāṃ bhūyāsam //1//
(AVŚ_16,4.2a) svāsad asi sūṣā amṛto martyeśv ā //2//
(AVŚ_16,4.3a) mā māṃ prāṇo hāsīn mo apāno 'vahāya parā gāt //3//
(AVŚ_16,4.4a) sūryo māhnaḥ pātv agniḥ pṛthivyā vāyur antarikṣād yamo manuṣyebhyaḥ sarasvatī pārthivebhyaḥ //4//
(AVŚ_16,4.5a) prāṇāpanau mā mā hāsiṣṭam mā jane pra meṣi //5//
(AVŚ_16,4.6a) svasty adyoṣaso doṣasaś ca sarva āpaḥ sarvagaṇo aśīya //6//
(AVŚ_16,4.7a) śakvarī stha paśavo mopa stheṣur mitrāvaruṇau me prāṇāpānāv agnir me dakṣaṃ dadhātu //7//
(AVŚ_16,5.1a) vidma te svapna janitraṃ grāhyāḥ putro 'si yamasya karaṇaḥ /
(AVŚ_16,5.1b) antako 'si mṛtyur asi /
(AVŚ_16,5.1c) taṃ tvā svapna tathā saṃ vidma sa naḥ svapna duṣvapnyāt pāhi //1//
(AVŚ_16,5.2a) vidma te svapna janitraṃ nirṛtyāḥ putro 'si yamasya karaṇaḥ / [...] // 2 //
(AVŚ_16,5.3a) vidma te svapna janitraṃ abhūtyāḥ putro 'si yamasya [...] // 3 //
(AVŚ_16,5.4a) vidma te svapna janitraṃ nirbhūtyāḥ putro 'si [...] // 4 //
(AVŚ_16,5.5a) vidma te svapna janitraṃ parābhūtyāḥ putro 'si [...] // 5 //
(AVŚ_16,5.6a) vidma te svapna janitraṃ devajāmīnāṃ putro 'si yamasya karaṇaḥ /
(AVŚ_16,5.6b) antako 'si mṛtyur asi /
(AVŚ_16,5.6c) taṃ tvā svapna tathā saṃ vidma sa naḥ svapna duṣvapnyāt pāhi //6//
(AVŚ_16,6.1a) ajaiṣmādyāsanām adyāmūm anāgaso vayam //1//
(AVŚ_16,6.2a) uṣo yasmād duṣvapnyād abhaiṣmāpa tad uchatu //2//
(AVŚ_16,6.3a) dviṣate tat parā vaha śapate tat parā vaha //3//
(AVŚ_16,6.4a) yaṃ dviṣmo yaś ca no dveṣṭi tasmā enad gamayāmaḥ //4//
(AVŚ_16,6.5a) uṣā devī vācā saṃvidānā vāg devy uṣasā saṃvidānā //5//
(AVŚ_16,6.6a) uṣas patir vācas patinā saṃvidāno vācas patinā saṃvidānaḥ //6//
(AVŚ_16,6.7a) te 'muṣmai parā vahantv arāyān durṇāmnaḥ sadānvāḥ //7//
(AVŚ_16,6.8a) kumbhīkāḥ dūṣīkāḥ pīyakān //8//
(AVŚ_16,6.9a) jāgradduṣvapnyaṃ svapneduṣvapnyam //9//
(AVŚ_16,6.10a) anāgamiṣyato varān avitteḥ saṃkalpān amucyā druhaḥ pāśān //10//
(AVŚ_16,6.11a) tad amuṣmā agne devāḥ parā vahantu vaghrir yathāsad vithuro na sādhuḥ //11//
(AVŚ_16,7.1a) tenainaṃ vidhyāmy abhūtyainaṃ vidhyāmi nirbhūtyainaṃ vidhyāmi parābhūtyainaṃ vidhyāmi grāhyainaṃ vidhyāmi tamasainaṃ vidhyāmi
(AVŚ_16,7.2a) devānām enaṃ ghoraiḥ krūraiḥ praiṣair abhipreṣyāmi //2//
(AVŚ_16,7.3a) vaiśvānarasyainaṃ daṃṣṭrayor api dadhāmi //3//
(AVŚ_16,7.4a) evānevāva sā garat //4//
(AVŚ_16,7.5a) yo 'smān dveṣṭi tam ātmā dveṣṭu yaṃ vayaṃ dviṣmaḥ sa ātmānaṃ dveṣṭu //5//
(AVŚ_16,7.6a) nir dviṣantaṃ divo niḥ pṛthivyā nir antarikṣād bhajāma //6//
(AVŚ_16,7.7a) suyāmaṃś cākṣuṣa //7//
(AVŚ_16,7.8a) idam aham āmuṣyāyaṇe 'muṣyāḥ putre duṣvapnyaṃ mṛje //8//
(AVŚ_16,7.9a) yad adoado abhyagachaṃ yad doṣā yat pūrvāṃ rātrim //9//
(AVŚ_16,7.10a) yaj jāgrad yat supto yad divā yan naktam //10//
(AVŚ_16,7.11a) yad aharahar abhigachāmi tasmād enam ava daye //11//
(AVŚ_16,7.12a) taṃ jahi tena mandasva tasya pṛṣṭīr api śṛṇīhi //12//
(AVŚ_16,7.13a) sa mā jīvīt taṃ prāṇo jahātu //13//
 (AVŚ_16,8.1a) jitam asmākam udbhinnam asmākam ṛtam asmākaṃ tejas asmākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam //1// 
 (AVŚ_16,8.2a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.2c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.2e) sa nirṛtyāḥ pāśān mā moci //2//
 (AVŚ_16,8.3a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.3c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.3e) so 'bhūtyāḥ pāśān mā moci //3//
 (AVŚ_16,8.4a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.4c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.4e) sa nirbhūtyāḥ pāśān mā moci //4//
 (AVŚ_16,8.5a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.5c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.5e) sa parābhūtyāḥ pāśān mā moci //5//
 (AVŚ_16,8.6a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.6c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.6e) sa devajāmīnāṃ pāśān mā moci //6//
 (AVŚ_16,8.7a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.7c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.7e) sa bṛhaspateḥ pāśān mā moci //7//
 (AVŚ_16,8.8a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.8c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.8e) sa prajāpateḥ pāśān mā moci //8//
 (AVŚ_16,8.9a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.9c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.9e) sa ṛṣīṇāṃ pāśān mā moci //9//
 (AVŚ_16,8.10a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.10c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.10e) sa ārṣeyāṇāṃ pāśān mā moci //10//
 (AVŚ_16,8.11a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.11c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.11e) so 'ṅgirasāṃ pāśān mā moci //11//
 (AVŚ_16,8.12a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.12c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.12e) sa āṅgirasānāṃ pāśān mā moci //12//
 (AVŚ_16,8.13a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.13c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.13e) so 'tharvaṇām pāśān mā moci //13//
 (AVŚ_16,8.14a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.14c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.14e) sa ātharvaṇānāṃ pāśān mā moci //14//
 (AVŚ_16,8.15a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.15c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.15e) sa vanaspatīṇāṃ pāśān mā moci //15//
 (AVŚ_16,8.16a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.16c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.16e) sa vānaspatyānāṃ pāśān mā moci //16//
 (AVŚ_16,8.17a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.17c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.17e) sa ṛtūnāṃ pāśān mā moci //17//
 (AVŚ_16,8.18a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.18c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.18e) sa ārtavānāṃ pāśān mā moci //18//
 (AVŚ_16,8.19a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.19c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.19e) sa māsānāṃ pāśān mā moci //19//
 (AVŚ_16,8.20a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.20c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.20e) so 'rdhamāsānāṃ pāśān mā moci //20//
 (AVŚ_16,8.21a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.21c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.21e) so 'horātrayoḥ pāśān mā moci //21//
 (AVŚ_16,8.22a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.22c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.22e) so 'hnoḥ saṃyatoḥ pāśān mā moci //22//
 (AVŚ_16,8.23a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.23c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.23e) sa dyāvāpṛthivyoḥ pāśān mā moci //23//
 (AVŚ_16,8.24a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.24c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.24e) sa indrāgnyoḥ pāśān mā moci //24//
 (AVŚ_16,8.25a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.25c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.25e) sa mitrāvaruṇayoḥ pāśān mā moci //25//
 (AVŚ_16,8.26a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam / 
(AVŚ_16,8.26c) tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ /
(AVŚ_16,8.26e) sa rājño varuṇasya pāśān mā moci //26//
 (AVŚ_16,8.27a) jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ  #
vīrā asmākam //27// 
(AVŚ_16,9.1a) jitam asmākam udbhinnam asmākam abhy aṣṭhāṃ viśvāḥ pṛtanā arātīḥ //1//
(AVŚ_16,9.2a) tad agnir āha tad u soma āha pūṣā mā dhāt sukṛtasya loke //2//
(AVŚ_16,9.3a) aganma svaḥ svar aganma saṃ sūryasya jyotiṣāganma //3//
(AVŚ_16,9.4a) vasyobhūyāya vasumān yajño vasu vaṃsiṣīya vasumān bhūyāsaṃ vasu mayi dhehi //4//
(AVŚ_17,1.1a) viṣāsahiṃ sahamānaṃ sāsahānaṃ sahīyāṃsam /
(AVŚ_17,1.1c) sahamānaṃ sahojitaṃ svarjitaṃ gojitaṃ saṃdhanājitam /
(AVŚ_17,1.1e) īḍyaṃ nāma hva indram āyuṣmān bhūyāsam //1//
(AVŚ_17,1.2a) viṣāsahiṃ sahamānaṃ sāsahānaṃ sahīyāṃsam /
(AVŚ_17,1.2c) sahamānaṃ sahojitaṃ svarjitaṃ gojitaṃ saṃdhanājitam /
(AVŚ_17,1.2e) īḍyaṃ nāma hva indram priyo devānāṃ bhūyāsam //2//
(AVŚ_17,1.3a) viṣāsahiṃ sahamānaṃ sāsahānaṃ sahīyāṃsam /
(AVŚ_17,1.3c) sahamānaṃ sahojitaṃ svarjitaṃ gojitaṃ saṃdhanājitam /
(AVŚ_17,1.3e) īḍyaṃ nāma hva indram priyaḥ prajānāṃ bhūyāsam //3//
(AVŚ_17,1.4a) viṣāsahiṃ sahamānaṃ sāsahānaṃ sahīyāṃsam /
(AVŚ_17,1.4c) sahamānaṃ sahojitaṃ svarjitaṃ gojitaṃ saṃdhanājitam /
(AVŚ_17,1.4e) īḍyaṃ nāma hva indram priyaḥ paśūnāṃ bhūyāsam //4//
(AVŚ_17,1.5a) viṣāsahiṃ sahamānaṃ sāsahānaṃ sahīyāṃsam /
(AVŚ_17,1.5c) sahamānaṃ sahojitaṃ svarjitaṃ gojitaṃ saṃdhanājitam /
(AVŚ_17,1.5e) īḍyaṃ nāma hva indram priyaḥ samānānāṃ bhūyāsam //5//
(AVŚ_17,1.6a) ud ihy ud ihi sūrya varcasā mābhyudihi /
(AVŚ_17,1.6c) dviṣaṃś ca mahyaṃ radhyatu mā cāhaṃ dviṣate radhaṃ taved viṣṇo bahūdhā vīryāni /
(AVŚ_17,1.6e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //6//
(AVŚ_17,1.7a) ud ihy ud ihi sūrya varcasā mābhyudihi /
(AVŚ_17,1.7c) āṃś ca paśyāmi yāṃś ca na teṣu mā sumatiṃ kṛdhi taved viṣṇo bahūdhā vīryāni /
(AVŚ_17,1.7e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //7//
(AVŚ_17,1.8a) mā tvā dabhant salile apsv antar ye pāśina upatiṣṭhanty atra /
(AVŚ_17,1.8c) hitvāśastiṃ divam ārukṣa etāṃ sa no mṛḍa sumatau te syāma taved viṣṇo bahūdhā vīryāni /
(AVŚ_17,1.8e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //8//
(AVŚ_17,1.9a) tvaṃ na indra mahate saubhagāyādabdhebhiḥ pari pāhy aktubhis taved viṣṇo bahūdhā vīryāni /
(AVŚ_17,1.9c) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //9//
(AVŚ_17,1.10a) tvaṃ na indrotibhiḥ śivābhiḥ śaṃtamo bhava /
(AVŚ_17,1.10c) ārohaṃs tridivaṃ divo gṛṇānaḥ somapītaye priyadhāmā svastaye taved viṣṇo bahūdhā vīryāni /
(AVŚ_17,1.10e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //10// {1}
(AVŚ_17,1.11a) tvam indrāsi viśvajit sarvavit puruhūtas tvam indra /
(AVŚ_17,1.11c) tvam indremaṃ suhavaṃ stomam erayasva sa no mṛḍa sumatau te syāma taved viṣṇo bahūdhā vīryāṇi /
(AVŚ_17,1.11e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //11//
(AVŚ_17,1.12a) adabdho divi pṛthivyām utāsi na ta āpur mahimānam antarikṣe /
(AVŚ_17,1.12c) adabdhena brahmaṇā vāvṛdhānaḥ sa tvaṃ na indra divi saṃ charma yacha taved viṣṇo bahūdhā vīryāṇi /
(AVŚ_17,1.12e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //12//
(AVŚ_17,1.13a) yā ta indra tanūr apsu yā pṛthivyāṃ yāntar agnau yā te indra pavamāne svarvidi /
(AVŚ_17,1.13c) yayendra tanvā 'ntarikṣaṃ vyāpitha tayā na indra tanvā śarma yacha taved viṣṇo bahūdhā vīryāṇi /
(AVŚ_17,1.13e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //13//
(AVŚ_17,1.14a) tvām indra brahmaṇā vardhayantaḥ sattraṃ ni ṣedur ṛṣayo nādhamānās taved viṣṇo bahūdhā vīryāṇi /
(AVŚ_17,1.14c) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //14//
(AVŚ_17,1.15a) tvaṃ tṛtaṃ tvaṃ pary eṣy utsaṃ sahasradhāraṃ vidathaṃ svarvidaṃ taved viṣṇo bahūdhā vīryāṇi /
(AVŚ_17,1.15c) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //15//
(AVŚ_17,1.16a) tvaṃ rakṣase pradiśaś catasras tvaṃ śociṣā nabhasī vi bhāsi /
(AVŚ_17,1.16c) tvam imā viśvā bhuvanānu tiṣṭhasa ṛtasya panthām anv eṣi vidvāṃs taved viṣṇo bahūdhā vīryāṇi /
(AVŚ_17,1.16e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //16//
(AVŚ_17,1.17a) pañcabhiḥ parāṅ tapasy ekayārvāṅ aśastim eṣi sudine bādhamānas taved viṣṇo bahūdhā vīryāṇi /
(AVŚ_17,1.17c) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //17//
(AVŚ_17,1.18a) tvam indras tvam mahendras tvaṃ lokas tvaṃ prajāpatiḥ /
(AVŚ_17,1.18c) tubhyaṃ yajño vi tāyate tubhyaṃ juhvati juhvatas taved viṣṇo bahūdhā vīryāṇi /
(AVŚ_17,1.18e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //18//
(AVŚ_17,1.19a) asati sat pratiṣṭhitaṃ sati bhūtaṃ pratiṣṭhitam /
(AVŚ_17,1.19c) bhūtam ha bhavya āhitaṃ bhavyaṃ bhūte pratiṣṭhitaṃ taved viṣṇo bahūdhā vīryāṇi /
(AVŚ_17,1.19e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //19//
(AVŚ_17,1.20a) śukro 'si bhrājo 'si /
(AVŚ_17,1.20c) sa yathā tvaṃ bhrājatā bhrājo 'sy evāhaṃ bhrājatā bhrājyāsam //20// {2}
(AVŚ_17,1.21a) rucir asi roco 'si /
(AVŚ_17,1.21c) sa yathā tvaṃ rucyā roco 'sy evāhaṃ paśubhiś ca brāhmaṇavarcasena ca ruciṣīya //21//
(AVŚ_17,1.22a) udyate nama udāyate nama uditāya namaḥ /
(AVŚ_17,1.22c) virāje namaḥ svarāje namaḥ samrāje namaḥ //22//
(AVŚ_17,1.23a) astaṃyate namo 'stameṣyate namo 'stamitāya namaḥ /
(AVŚ_17,1.23c) virāje namaḥ svarāje namaḥ samrāje namaḥ //23//
(AVŚ_17,1.24a) ud agād ayam ādityo viśvena tapasā saha /
(AVŚ_17,1.24c) sapatnān mahyaṃ randhayan mā cāhaṃ dviṣate radhaṃ taved viṣṇo bahūdhā vīryāṇi /
(AVŚ_17,1.24e) tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman //24//
(AVŚ_17,1.25a) āditya nāvam ārukṣaḥ śatāritrāṃ svastaye /
(AVŚ_17,1.25c) ahar māty apīparo rātriṃ satrāti pāraya //25//
(AVŚ_17,1.26a) sūrya nāvam ārukṣaḥ śatāritrāṃ svastaye /
(AVŚ_17,1.26c) rātriṃ māty apīparo 'haḥ satrāti pāraya //26//
(AVŚ_17,1.27a) prajāpater āvṛto brahmaṇā varmaṇāhaṃ kaśyapasya jyotiṣā varcasā ca /
(AVŚ_17,1.27c) jaradaṣṭiḥ kṛtavīryo vihāyāḥ sahasrāyuḥ sukṛtaś careyam //27//
(AVŚ_17,1.28a) parivṛto brahmaṇā varmaṇāham kaśyapasya jyotiṣā varcasā ca /
(AVŚ_17,1.28c) mā mā prāpann iṣavo daivyā yā mā mānuṣīr avasṛṣṭāḥ vadhāya //28//
(AVŚ_17,1.29a) ṛtena gupta ṛtubhiś ca sarvair bhūtena gupto bhavyena cāham /
(AVŚ_17,1.29c) mā mā prāpat pāpmā mota mṛtyur antar dadhe 'haṃ salilena vācaḥ //29//
(AVŚ_17,1.30a) agnir mā goptā pari pātu viśvataḥ udyant sūryo nudatāṃ mṛtyupāśān /
(AVŚ_17,1.30c) vyuchantīr uṣasaḥ parvatā dhruvāḥ sahasraṃ prāṇā mayy ā yatantām //30// {3}
(AVŚ_18,1.1a) o cit sakhāyaṃ sakhyā vavṛtyāṃ tiraḥ puru cid arṇavaṃ jaganvān /
(AVŚ_18,1.1c) pitur napātam ā dadhīta vedhā adhi kṣami prataraṃ dīdhyānaḥ //1//
(AVŚ_18,1.2a) na te sakhā sakhyaṃ vaṣṭy etat salakṣmā yad viṣurūpā bhavati /
(AVŚ_18,1.2c) mahas putrāso asurasya vīrā divo dhartāra urviyā pari khyan //2//
(AVŚ_18,1.3a) uśanti ghā te amṛtāsa etad ekasya cit tyajasaṃ martyasya /
(AVŚ_18,1.3c) ni te mano manasi dhāyy asme janyuḥ patis tanvam ā viviṣyāḥ //3//
(AVŚ_18,1.4a) na yat purā cakṛmā kad dha nūnam ṛtaṃ vadanto anṛtaṃ rapema /
(AVŚ_18,1.4c) gandharvo apsv apyā ca yoṣā sā nau nābhiḥ paramaṃ jāmi tan nau //4//
(AVŚ_18,1.5a) garbhe nu nau janitā dampatī kar devas tvaṣṭā savitā viśvarūpaḥ /
(AVŚ_18,1.5c) nakir asya pra minanti vratāni veda nāv asya pṛthivī uta dyauḥ //5//
(AVŚ_18,1.6a) ko adya yuṅkte dhuri gā ṛtasya śimīvato bhāmino durhṛṇāyūn /
(AVŚ_18,1.6c) āsanniṣūn hṛtsvaso mayobhūn ya eṣāṃ bhṛtyām ṛṇadhat sa jīvāt //6//
(AVŚ_18,1.7a) ko asya veda prathamasyāhnaḥ ka īṃ dadarśa ka iha pra vocat /
(AVŚ_18,1.7c) bṛhan mitrasya varuṇasya dhāma kad u brava āhano vīcyā nṝn //7//
(AVŚ_18,1.8a) yamasya mā yamyaṃ kāma āgant samāne yonau sahaśeyyāya /
(AVŚ_18,1.8c) jāyeva patye tanvaṃ riricyāṃ vi cid vṛheva rathyeva cakrā //8//
(AVŚ_18,1.9a) na tiṣṭhanti na ni miṣanty ete devānāṃ spaśa iha ye caranti /
(AVŚ_18,1.9c) anyena mad āhano yāhi tūyaṃ tena vi vṛha rathyeva cakrā //9//
(AVŚ_18,1.10a) rātrībhir asmā ahabhir daśasyet sūryasya cakṣur muhur un mimīyāt /
(AVŚ_18,1.10c) divā pṛthivyā mithunā sabandhū yamīr yamasya vivṛhād ajāmi //10// {1}
(AVŚ_18,1.11a) ā ghā tā gachān uttarā yugāni yatra jāmayaḥ kṛṇavann ajāmi /
(AVŚ_18,1.11c) upa barbṛhi vṛṣabhāya bāhum anyam ichasva subhage patiṃ mat //11//
(AVŚ_18,1.12a) kiṃ bhrātāsad yad anāthaṃ bhavāti kim u svasā yan nirṛtir nigachāt /
(AVŚ_18,1.12c) kāmamūtā bahv etad rapāmi tanvā me tanvaṃ saṃ pipṛgdhi //12//
(AVŚ_18,1.13a) na te nāthaṃ yamy atrāham asmi na te tanūṃ tanvā sam papṛcyām /
(AVŚ_18,1.13c) anyena mat pramudaḥ kalpayasva na te bhrātā subhage vaṣṭy etat //13//
(AVŚ_18,1.14a) na vā u te tanūṃ tanvā saṃ pipṛcyāṃ pāpam āhur yaḥ svasāraṃ nigachāt /
(AVŚ_18,1.14c) asaṃyad etan manaso hṛdo me bhrātā svasuḥ śayane yac chayīya //14//
(AVŚ_18,1.15a) bato batāsi yama naiva te mano hṛdayaṃ cāvidām ā /
(AVŚ_18,1.15c) anyā kila tvāṃ kakṣyeva yuktaṃ pari ṣvajātau libujeva vṛkṣam //15//
(AVŚ_18,1.16a) anyam ū ṣu yamy anya u tvāṃ pari ṣvajātau libujeva vṛkṣam /
(AVŚ_18,1.16c) tasya vā tvaṃ mana ichā sa vā tavādhā kṛṇuṣva saṃvidaṃ subhadrām //16//
(AVŚ_18,1.17a) trīṇi chandāṃsi kavayo vi yetire pururūpaṃ darśataṃ viśvacakṣaṇam /
(AVŚ_18,1.17c) āpo vātā oṣadhayas tāny ekasmin bhuvana ārpitāni //17//
(AVŚ_18,1.18a) vṛṣā vṛṣṇe duduhe dohasā divaḥ payāṃsi yahvo aditer adābhyaḥ /
(AVŚ_18,1.18c) viśvaṃ sa veda varuṇo yathā dhiyā sa yajñiyo yajati yajñiyāṃ ṛtūn //18//
(AVŚ_18,1.19a) rapad gandharvīr apyā ca yoṣaṇā nadasya nāde pari pātu no manaḥ /
(AVŚ_18,1.19c) iṣṭasya madhye aditir ni dhātu no bhrātā no jyeṣṭhaḥ prathamo vi vocati //19//
(AVŚ_18,1.20a) so cit nu bhadrā kṣumatī yaśasvaty uṣā uvāsa manave svarvatī /
(AVŚ_18,1.20c) yad īm uśantam uśatām anu kratum agniṃ hotāraṃ vidathāya jījanan //20// {2}
(AVŚ_18,1.21a) adha tyaṃ drapsaṃ vibhvaṃ vicakṣanaṃ vir ābharad iṣiraḥ śyeno adhvare /
(AVŚ_18,1.21c) yadī viśo vṛṇate dasmam āryā agniṃ hotāram adha dhīr ajāyata //21//
(AVŚ_18,1.22a) sadāsi raṇvo yavaseva puṣyate hotrābhir agne manuṣaḥ svadhvaraḥ /
(AVŚ_18,1.22c) viprasya vā yac chaśamāna ukthyo vājaṃ sasavāṃ upayāsi bhūribhiḥ //22//
(AVŚ_18,1.23a) ud īraya pitarā jāra ā bhagam iyakṣati haryato hṛtta iṣyati /
(AVŚ_18,1.23c) vivakti vahniḥ svapasyate makhas taviṣyate asuro vepate matī //23//
(AVŚ_18,1.24a) yas te agne sumatiṃ marto akhyat sahasaḥ sūno ati sa pra śṛṇve /
(AVŚ_18,1.24c) iṣaṃ dadhāno vahamāno aśvair ā sa dyumāṃ amavān bhūṣati dyūn //24//
(AVŚ_18,1.25a) śrudhī no agne sadane sadhasthe yukṣvā ratham amṛtasya dravitnum /
(AVŚ_18,1.25c) ā no vaha rodasī devaputre mākir devānām apa bhūr iha syāḥ //25//
(AVŚ_18,1.26a) yad agna eṣā samitir bhavāti devī deveṣu yajatā yajatra /
(AVŚ_18,1.26c) ratnā ca yad vibhajāsi svadhāvo bhāgaṃ no atra vasumantaṃ vītāt //26//
(AVŚ_18,1.27a) anv agnir uṣasām agram akhyad anv ahāni prathamo jātavedāḥ /
(AVŚ_18,1.27c) anu sūrya uṣaso anu raśmīn dyāvāpṛthivī ā viveśa //27//
(AVŚ_18,1.28a) praty agnir uṣasām agram akhyat praty ahāni prathamo jātavedāḥ /
(AVŚ_18,1.28c) prati sūryasya purudhā ca raśmīn prati dyāvāpṛthivī ā tatāna //28//
(AVŚ_18,1.29a) dyāvā ha kṣāmā prathame ṛtenābhiśrāve bhavataḥ satyavācā /
(AVŚ_18,1.29c) devo yan martān yajathāya kṛṇvant sīdad dhotā pratyaṅ svam asuṃ yan //29//
(AVŚ_18,1.30a) devo devān paribhūr ṛtena vahā no havyaṃ prathamaś cikitvān /
(AVŚ_18,1.30c) dhūmaketuḥ samidhā bhāṛjīko mandro hotā nityo vācā yajīyān //30// {3}
(AVŚ_18,1.31a) arcāmi vāṃ vardhāyāpo ghṛtasnū dyāvābhūmī śṛṇutaṃ rodasī me /
(AVŚ_18,1.31c) ahā yad devā asunītim āyan madhvā no atra pitarā śiśītām //31//
(AVŚ_18,1.32a) svāvṛg devasyāmṛtaṃ yadī gor ato jātāso dhārayanta urvī /
(AVŚ_18,1.32c) viśve devā anu tat te yajur gur duhe yad enī divyaṃ ghṛtam vāḥ //32//
(AVŚ_18,1.33a) kiṃ svin no rājā jagṛhe kad asyāti vrataṃ cakṛmā ko vi veda /
(AVŚ_18,1.33c) mitras cid dhi ṣmā juhurāṇo devāṃ chloko na yātām api vājo asti //33//
(AVŚ_18,1.34a) durmantv atrāmṛtasya nāma salakṣmā yad viṣurūpā bhavāti /
(AVŚ_18,1.34c) yamasya yo manavate sumantv agne tam ṛṣva pāhy aprayuchan //34//
(AVŚ_18,1.35a) yasmin devā vidathe mādayante vivasvataḥ sadane dhārayante /
(AVŚ_18,1.35c) sūrye jyotir adadhur māsy aktūn pari dyotaniṃ carato ajasrā //35//
(AVŚ_18,1.36a) yasmin devā manmani saṃcaranty apīcye na vayam asya vidma /
(AVŚ_18,1.36c) mitro no atrāditir anāgānt savitā devo varuṇāya vocat //36//
(AVŚ_18,1.37a) sakhāya ā śiṣāmahe brahmendrāya vajriṇe /
(AVŚ_18,1.37c) stuṣa ū ṣu nṛtamāya dhṛṣṇave //37//
(AVŚ_18,1.38a) śavasā hy asi śruto vṛtrahatyena vṛtrahā /
(AVŚ_18,1.38c) maghair maghono ati śūra dāśasi //38//
(AVŚ_18,1.39a) stego na kṣām aty eṣi pṛthivīṃ mahī no vātā iha vāntu bhūmau /
(AVŚ_18,1.39c) mitro no atra varuṇo yujamāno agnir vane na vy asṛṣṭa śokam //39//
(AVŚ_18,1.40a) stuhi śrutaṃ gartasadaṃ janānāṃ rājānaṃ bhīmam upahatnum ugram /
(AVŚ_18,1.40c) mṛḍā jaritre rudra stavāno anyam asmat te ni vapantu senyam //40// {4}
(AVŚ_18,1.41a) sarasvatīṃ devayanto havante sarasvatīm adhvare tāyamāne /
(AVŚ_18,1.41c) sarasvatīṃ sukṛto havante sarasvatī dāśuṣe vāryaṃ dāt //41//
(AVŚ_18,1.42a) sarasvatīṃ pitaro havante dakṣinā yajñam abhinakṣamāṇāḥ /
(AVŚ_18,1.42c) āsadyāsmin barhiṣi mādayadhvam anamīvā iṣa ā dhehy asme //42//
(AVŚ_18,1.43a) sarasvati yā sarathaṃ yayāthokthaiḥ svadhābhir devi pitṛbhir madantī /
(AVŚ_18,1.43c) sahasrārgham iḍo atra bhāgaṃ rāyas poṣaṃ yajamānāya dhehi //43//
(AVŚ_18,1.44a) ud īratām avara ut parāsa un madhyamāḥ pitaraḥ somyāsaḥ /
(AVŚ_18,1.44c) asuṃ ya īyur avṛkā ṛtajñās te no 'vantu pitaro haveṣu //44//
(AVŚ_18,1.45a) āhaṃ pitṝnt suvidatrāṃ avitsi napātaṃ ca vikramaṇaṃ ca viṣṇoḥ /
(AVŚ_18,1.45c) barhiṣado ye svadhayā sutasya bhajanta pitvas ta ihāgamiṣṭhāḥ //45//
(AVŚ_18,1.46a) idaṃ pitṛbhyo namo astv adya ye pūrvāso ye aparāsa īyuḥ /
(AVŚ_18,1.46c) ye pārthive rajasy ā niṣaktā ye vā nūnaṃ suvṛjanāsu dikṣu //46//
(AVŚ_18,1.47a) mātalī kavyair yamo aṅgirobhir bṛhaspatir ṛkvabhir vāvṛdhānaḥ /
(AVŚ_18,1.47c) yāṃś ca devā vāvṛdhur ye ca devāṃs te no 'vantu pitaro haveṣu //47//
(AVŚ_18,1.48a) svāduṣ kilāyaṃ madhumāṃ utāyaṃ tīvraḥ kilāyaṃ rasavāṃ utāyam /
(AVŚ_18,1.48c) uto nv asya papivāṃsam indraṃ na kaś cana sahata āhaveṣu //48//
(AVŚ_18,1.49a) pareyivāṃsaṃ pravato mahīr iti bahubhyaḥ panthām anupaspaśānam /
(AVŚ_18,1.49c) vaivasvataṃ saṃgamanaṃ janānāṃ yamaṃ rājānaṃ haviṣā saparyata //49//
(AVŚ_18,1.50a) yamo no gātuṃ prathamo viveda naiṣā gavyūtir apabhartavā u /
(AVŚ_18,1.50c) yatrā naḥ pūrve pitaraḥ paretā enā jajñānāḥ pathyā anu svāḥ //50// {5}
(AVŚ_18,1.51a) barhiṣadaḥ pitara ūty arvāg imā vo havyā cakṛmā juṣadhvam /
(AVŚ_18,1.51c) ta ā gatāvasā śaṃtamenādhā naḥ śaṃ yor arapo dadhāta //51//
(AVŚ_18,1.52a) ācyā jānu dakṣiṇato niṣadyedaṃ no havir abhi gṛṇantu viśve /
(AVŚ_18,1.52c) mā hiṃsiṣṭa pitaraḥ kena cin no yad va āgaḥ puruṣatā karāma //52//
(AVŚ_18,1.53a) tvaṣṭā duhitre vahatuṃ kṛṇoti tenedaṃ viśvaṃ bhuvanaṃ sam eti /
(AVŚ_18,1.53c) yamasya mātā paryuhyamānā maho jāyā vivasvato nanāśa //53//
(AVŚ_18,1.54a) prehi prehi pathibhiḥ pūryāṇair yenā te pūrve pitaraḥ paretāḥ /
(AVŚ_18,1.54c) ubhā rājānau svadhayā madantau yamaṃ paśyāsi varuṇaṃ ca devam //54//
(AVŚ_18,1.55a) apeta vīta vi ca sarpatāto 'smā etaṃ pitaro lokam akran /
(AVŚ_18,1.55c) ahobhir adbhir aktubhir vyaktaṃ yamo dadāty avasānam asmai //55//
(AVŚ_18,1.56a) uśantas tvedhīmahy uśantaḥ sam idhīmahi /
(AVŚ_18,1.56c) uśann uśata ā vaha pitṝn haviṣe attave //56//
(AVŚ_18,1.57a) dyumantas tvedhīmahi dyumantaḥ sam idhīmahi /
(AVŚ_18,1.57c) dyumān dyumata ā vaha pitṝn haviṣe attave //57//
(AVŚ_18,1.58a) aṅgiraso naḥ pitaro navagvā atharvāṇo bhṛgavaḥ somyāsaḥ /
(AVŚ_18,1.58c) teṣāṃ vayaṃ sumatau yajñiyānām api bhadre saumanase syāma //58//
(AVŚ_18,1.59a) aṅgirobhir yajñiyair ā gahīha yama vairūpair iha mādayasva /
(AVŚ_18,1.59c) vivasvantaṃ huve yaḥ pitā te 'smin barhiṣy ā niṣadya //59//
(AVŚ_18,1.60a) imaṃ yama prastaram ā hi rohāṅgirobhiḥ pitṛbhiḥ saṃvidānaḥ /
(AVŚ_18,1.60c) ā tvā mantrāḥ kaviśastā vahantv enā rājan haviṣo mādayasva //60//
(AVŚ_18,1.61a) ita eta udāruhan divas pṛṣṭhānv āruhan /
(AVŚ_18,1.61c) pra bhūrjayo yathā pathā dyām aṅgiraso yayuḥ //61// {6}
(AVŚ_18,2.1a) yamāya somaḥ pavate yamāya kriyate haviḥ /
(AVŚ_18,2.1c) yamaṃ ha yajño gachaty agnidūto araṃkṛtaḥ //1//
(AVŚ_18,2.2a) yamāya madhumattamaṃ juhotā pra ca tiṣṭhata /
(AVŚ_18,2.2c) idaṃ nama ṛṣibhyaḥ pūrvajebhyaḥ pūrvebhyaḥ pathikṛdbhyaḥ //2//
(AVŚ_18,2.3a) yamāya ghṛtavat payo rājñe havir juhotana /
(AVŚ_18,2.3c) sa no jīveṣv ā yamed dīrgham āyuḥ pra jīvase //3//
(AVŚ_18,2.4a) mainam agne vi daho mābhi śūśuco māsya tvacaṃ cikṣipo mā śarīram /
(AVŚ_18,2.4c) śṛtaṃ yadā karasi jātavedo 'them enaṃ pra hiṇutāt pitṝṃr upa //4//
(AVŚ_18,2.5a) yadā śṛtaṃ kṛṇavo jātavedo 'themam enaṃ pari dattāt pitṛbhyaḥ /
(AVŚ_18,2.5c) yado gachāty asunītim etām atha devānāṃ vaśanīr bhavāti //5//
(AVŚ_18,2.6a) trikadrukebhiḥ pavate ṣaḍ urvīr ekam id bṛhat /
(AVŚ_18,2.6c) triṣṭub gāyatrī chandāṃsi sarvā tā yama ārpitā //6//
(AVŚ_18,2.7a) sūryaṃ cakṣuṣā gacha vātam ātmanā divaṃ ca gacha pṛthivīṃ ca dharmabhiḥ /
(AVŚ_18,2.7c) apo vā gacha yadi tatra te hitam oṣadhīṣu prati tiṣṭhā śarīraiḥ //7//
(AVŚ_18,2.8a) ajo bhāgas tapasas taṃ tapasva taṃ te śocis tapatu taṃ te arciḥ /
(AVŚ_18,2.8c) yās te śivās tanvo jātavedas tābhir vahainaṃ sukṛtām u lokam //8//
(AVŚ_18,2.9a) yās te śocayo raṃhayo jātavedo yābhir āpṛṇāsi divam antarikṣam /
(AVŚ_18,2.9c) ajaṃ yantam anu tāḥ sam ṛṇvatām athetarābhiḥ śivatamābhiḥ śṛtaṃ kṛdhi //9//
(AVŚ_18,2.10a) ava sṛja punar agne pitṛbhyo yas ta āhutaś carati svadhāvān /
(AVŚ_18,2.10c) āyur vasāna upa yātu śeṣaḥ saṃ gachatāṃ tanvā suvarcāḥ //10// {7}
(AVŚ_18,2.11a) ati drava śvānau sārameyau caturakṣau śabalau sādhunā pathā /
(AVŚ_18,2.11c) adhā pitṝnt suvidatrāṃ apīhi yamena ye sadhamādaṃ madanti //11//
(AVŚ_18,2.12a) yau te śvānau yama rakṣitārau caturakṣau pathiṣadī nṛcakṣasā /
(AVŚ_18,2.12c) tābhyāṃ rājan pari dhehy enaṃ svasty asmā anamīvaṃ ca dhehi //12//
(AVŚ_18,2.13a) urūṇasāv asutṛpāv udumbalau yamasya dūtau carato janāṃ anu /
(AVŚ_18,2.13c) tāv asmabhyaṃ dṛśaye sūryāya punar dātām asum adyeha bhadram //13//
(AVŚ_18,2.14a) soma ekebhyaḥ pavate ghṛtam eka upāsate /
(AVŚ_18,2.14c) yebhyo madhu pradhāvati tāṃś cid evāpi gachatāt //14//
(AVŚ_18,2.15a) ye cit pūrva ṛtasātā ṛtajātā ṛtāvṛdhaḥ /
(AVŚ_18,2.15c) ṛṣīn tapasvato yama tapojāṃ api gachatāt //15//
(AVŚ_18,2.16a) tapasā ye anādhṛṣyās tapasā ye svar yayuḥ /
(AVŚ_18,2.16c) tapo ye cakrire mahas tāṃś cid evāpi gachatāt //16//
(AVŚ_18,2.17a) ye yudhyante pradhaneṣu śūrāso ye svar tanūtyajaḥ /
(AVŚ_18,2.17c) ye vā sahasradakṣiṇās tāṃ cid evāpi gachatāt //17//
(AVŚ_18,2.18a) sahasraṇīthāḥ kavayo ye gopāyanti sūryam /
(AVŚ_18,2.18c) ṛṣīn tapasvato yama tapojāṃ api gachatāt //18//
(AVŚ_18,2.19a) syonāsmai bhava pṛthivy anṛkṣarā niveśanī /
(AVŚ_18,2.19c) yachāsmai śarma saprathāḥ //19//
(AVŚ_18,2.20a) asaṃbādhe pṛthivyā urau loke ni dhīyasva /
(AVŚ_18,2.20c) svadhā yāś cakṛṣe jīvan tās te santu madhuścutaḥ //20// {8}
(AVŚ_18,2.21a) hvayāmi te manasā mana ihemān gṛhām upa jujuṣāṇa ehi /
(AVŚ_18,2.21c) saṃ gachasva pitṛbhiḥ saṃ yamena syonās tvā vātā upa vāntu śagmāḥ //21//
(AVŚ_18,2.22a) ut tvā vahantu maruta udavāhā udaprutaḥ /
(AVŚ_18,2.22c) ajena kṛṇvantaḥ śītaṃ varṣeṇokṣantu bāl iti //22//
(AVŚ_18,2.23a) ud ahvam āyur āyuṣe kratve dakṣāya jīvase /
(AVŚ_18,2.23c) svān gachatu te mano adhā pitṝṃr upa drava //23//
(AVŚ_18,2.24a) mā te mano māsor māṅgānāṃ mā rasasya te /
(AVŚ_18,2.24c) mā te hāsta tanvaḥ kiṃ caneha //24//
(AVŚ_18,2.25a) mā tvā vṛkṣaḥ saṃ bādhiṣṭa mā devī pṛthivī mahī /
(AVŚ_18,2.25c) lokaṃ pitṛṣu vittvaidhasva yamarājasu //25//
(AVŚ_18,2.26a) yat te aṅgam atihitaṃ parācair apānaḥ prāṇo ya u vā te paretaḥ /
(AVŚ_18,2.26c) tat te saṃgatya pitaraḥ sanīḍā ghāsād ghāsaṃ punar ā veśayantu //26//
(AVŚ_18,2.27a) apemaṃ jīvā arudhan gṛhebhyas taṃ nir vahata pari grāmād itaḥ /
(AVŚ_18,2.27c) mṛtyur yamasyāsīd dūtaḥ pracetā asūn pitṛbhyo gamayāṃ cakāra //27//
(AVŚ_18,2.28a) ye dasyavaḥ pitṛṣu praviṣṭā jñātimukhā ahutādaś caranti /
(AVŚ_18,2.28c) parāpuro nipuro ye bharanty agniṣ ṭān asmāt pra dhamāti yajñāt //28//
(AVŚ_18,2.29a) saṃ viśantv iha pitaraḥ svā naḥ syonaṃ kṛṇvantaḥ pratiranta āyuḥ /
(AVŚ_18,2.29c) tebhyaḥ śakema haviṣā nakṣamāṇā jyog jīvantaḥ śaradaḥ purūcīḥ //29//
(AVŚ_18,2.30a) yāṃ te dhenuṃ nipṛṇāmi yam u kṣīra odanam /
(AVŚ_18,2.30c) tenā janasyāso bhartā yo 'trāsad ajīvanaḥ //30// {9}
(AVŚ_18,2.31a) aśvāvatīṃ pra tara yā suśevā rkṣākaṃ vā prataraṃ navīyaḥ /
(AVŚ_18,2.31c) yas tvā jaghāna vadhyaḥ so astu mā so anyad vidata bhāgadheyam //31//
(AVŚ_18,2.32a) yamaḥ paro 'varo vivasvān tataḥ paraṃ nāti paśyāmi kiṃ cana /
(AVŚ_18,2.32c) yame adhvaro adhi me niviṣṭo bhuvo vivasvān anvātatāna //32//
(AVŚ_18,2.33a) apāgūhann amṛtāṃ martyebhyaḥ kṛtvā savarṇām adadhur vivasvate /
(AVŚ_18,2.33c) utāśvināv abharad yat tad āsīd ajahād u dvā mithunā saraṇyūḥ //33//
(AVŚ_18,2.34a) ye nikhātā ye paroptā ye dagdhā ye coddhitāḥ /
(AVŚ_18,2.34c) sarvāṃs tān agna ā vaha pitṝn haviṣe attave //34//
(AVŚ_18,2.35a) ye agnidagdhā ye anagnidagdhā madhye divaḥ svadhayā mādayante /
(AVŚ_18,2.35c) tvaṃ tān vettha yadi te jātavedaḥ svadhayā yajñaṃ svadhitiṃ juṣantām //35//
(AVŚ_18,2.36a) śaṃ tapa māti tapo agne mā tanvaṃ tapaḥ /
(AVŚ_18,2.36c) vaṇeṣu śuṣmo astu te pṛthivyām astu yad dharaḥ //36//
(AVŚ_18,2.37a) dadāmy asmā avasānam etad ya eṣa āgan mama ced abhūd iha /
(AVŚ_18,2.37c) yamaś cikitvān praty etad āha mamaiṣa rāya upa tiṣṭhatām iha //37//
(AVŚ_18,2.38a) imāṃ mātrāṃ mimīmahe yathāparaṃ na māsātai /
(AVŚ_18,2.38c) śate śaratsu no purā //38//
(AVŚ_18,2.39a) premāṃ mātrāṃ mimīmahe yathāparaṃ na māsātai /
(AVŚ_18,2.39c) śate śaratsu no purā //39//
(AVŚ_18,2.40a) apemāṃ mātrāṃ mimīmahe yathāparaṃ na māsātai /
(AVŚ_18,2.40c) śate śaratsu no purā //40// {10}
(AVŚ_18,2.41a) vīmāṃ mātrāṃ mimīmahe yathāparaṃ na māsātai /
(AVŚ_18,2.41c) śate śaratsu no purā //41//
(AVŚ_18,2.42a) nir imāṃ mātrāṃ mimīmahe yathāparaṃ na māsātai /
(AVŚ_18,2.42c) śate śaratsu no purā //42//
(AVŚ_18,2.43a) ud imāṃ mātrāṃ mimīmahe yathāparaṃ na māsātai /
(AVŚ_18,2.43c) śate śaratsu no purā //43//
(AVŚ_18,2.44a) sam imāṃ mātrāṃ mimīmahe yathāparaṃ na māsātai /
(AVŚ_18,2.44c) śate śaratsu no purā //44//
(AVŚ_18,2.45a) amāsi mātrāṃ svar agām āyuṣmān bhūyāsam /
(AVŚ_18,2.45c) yathāparaṃ na māsātai śate śaratsu no purā //45//
(AVŚ_18,2.46a) prāṇo apāno vyāna āyuś cakṣur dṛśaye sūryāya /
(AVŚ_18,2.46c) aparipareṇa pathā yamarājñaḥ pitṝn gacha //46//
(AVŚ_18,2.47a) ye agravaḥ śaśamānāḥ pareyur hitvā dveṣāṃsy anapatyavantaḥ /
(AVŚ_18,2.47c) te dyām udityāvidanta lokaṃ nākasya pṛṣṭhe adhi dīdhyānāḥ //47//
(AVŚ_18,2.48a) udanvatī dyaur avamā pīlumatīti madhyamā /
(AVŚ_18,2.48c) tṛtīyā ha pradyaur iti yasyāṃ pitara āsate //48//
(AVŚ_18,2.49a) ye na pituḥ pitaro ye pitāmahā ya āviviśur urv antarikṣam /
(AVŚ_18,2.49c) ya ākṣiyanti pṛthivīm uta dyāṃ tebhyaḥ pitṛbhyo namasā vidhema //49//
(AVŚ_18,2.50a) idam id vā u nāparaṃ divi paśyasi sūryam /
(AVŚ_18,2.50c) mātā putraṃ yathā sicābhy enaṃ bhūma ūrṇuhi //50// {11}
(AVŚ_18,2.51a) idam id vā u nāparaṃ jarasy anyad ito 'param /
(AVŚ_18,2.51c) jāyā patim iva vāsasābhy enaṃ bhūma ūrṇuhi //51//
(AVŚ_18,2.52a) abhi tvorṇomi pṛthivyā mātur vastreṇa bhadrayā /
(AVŚ_18,2.52c) jīveṣu bhadraṃ tan mayi svadhā pitṛṣu sā tvayi //52//
(AVŚ_18,2.53a) agnīṣomā pathikṛtā syonaṃ devebhyo ratnaṃ dadhathur vi lokam /
(AVŚ_18,2.53c) upa preṣyantaṃ pūṣaṇaṃ yo vahāty añjoyānaiḥ pathibhis tatra gachatam //53//
(AVŚ_18,2.54a) pūṣā tvetaś cyāvayatu pra vidvān anaṣṭapaśur bhuvanasya gopāḥ /
(AVŚ_18,2.54c) sa tvaitebhyaḥ pari dadat pitṛbhyo 'gnir devebhyaḥ suvidatriyebhyaḥ //54//
(AVŚ_18,2.55a) āyur viśvāyuḥ pari pātu tvā pūṣā tvā pātu prapathe purastāt /
(AVŚ_18,2.55c) yatrāsate sukṛto yatra ta īyus tatra tvā devaḥ savitā dadhātu //55//
(AVŚ_18,2.56a) imau yunajmi te vahnī asunītāya voḍhave /
(AVŚ_18,2.56c) tābhyāṃ yamasya sādanaṃ samitiś cāva gachatāt //56//
(AVŚ_18,2.57a) etat tvā vāsaḥ prathamaṃ nv āgann apaitad ūha yad ihābibhaḥ purā /
(AVŚ_18,2.57c) iṣṭāpūrtam anusaṃkrāma vidvān yatra te dattaṃ bahudhā vibandhuṣu //57//
(AVŚ_18,2.58a) agner varma pari gobhir vyayasva saṃ prorṇuṣva medasā pīvasā ca /
(AVŚ_18,2.58c) net tvā dhṛṣṇur harasā jarhṛṣāṇo dadhṛg vidhakṣan parīṅkhayātai //58//
(AVŚ_18,2.59a) daṇḍaṃ hastād ādadāno gatāsoḥ saha śrotreṇa varcasā balena /
(AVŚ_18,2.59c) atraiva tvam iha vayaṃ suvīrā viśvā mṛdho abhimātīr jayema //59//
(AVŚ_18,2.60a) dhanur hastād ādadāno mṛtasya saha kṣatreṇa varcasā balena /
(AVŚ_18,2.60c) samāgṛbhāya vasu bhūri puṣṭam arvāṅ tvam ehy upa jīvalokam //60// {12}
(AVŚ_18,3.1a) iyaṃ nārī patilokaṃ vṛṇānā ni padyata upa tvā martya pretam /
(AVŚ_18,3.1c) dharmaṃ purāṇam anupālayantī tasyai prajāṃ draviṇaṃ ceha dhehi //1//
(AVŚ_18,3.2a) ud īrṣva nāry abhi jīvalokaṃ gatāsum etam upa śeṣa ehi /
(AVŚ_18,3.2c) hastagrābhasya dadhiṣos tavedaṃ patyur janitvam abhi saṃ babhūtha //2//
(AVŚ_18,3.3a) apaśyaṃ yuvatiṃ nīyamānāṃ jīvāṃ mṛtebhyaḥ pariṇīyamānām /
(AVŚ_18,3.3c) andhena yat tamasā prāvṛtāsīt prākto apācīm anayaṃ tad enām //3//
(AVŚ_18,3.4a) prajānaty aghnye jīvalokaṃ devānāṃ panthām anusaṃcarantī /
(AVŚ_18,3.4c) ayaṃ te gopatis taṃ juṣasva svargaṃ lokam adhi rohayainam //4//
(AVŚ_18,3.5a) upa dyām upa vetasam avattaro nadīnām /
(AVŚ_18,3.5c) agne pittam apām asi //5//
(AVŚ_18,3.6a) yaṃ tvam agne samadahas tam u nir vāpaya punaḥ /
(AVŚ_18,3.6c) kyāmbūr atra rohatu śāṇḍadūrvā vyalkaśā //6//
(AVŚ_18,3.7a) idaṃ ta ekam pura ū ta ekaṃ tṛtīyena jyotiṣā saṃ viśasva /
(AVŚ_18,3.7c) saṃveśane tanvā cārur edhi priyo devānāṃ parame sadhasthe //7//
(AVŚ_18,3.8a) ut tiṣṭha prehi pra dravaukaḥ kṛṇuṣva salile sadhasthe /
(AVŚ_18,3.8c) tatra tvaṃ pitṛbhiḥ saṃvidānaḥ saṃ somena madasva saṃ svadhābhiḥ //8//
(AVŚ_18,3.9a) pra cyavasva tanvaṃ saṃ bharasva mā te gātrā vi hāyi mo śarīram /
(AVŚ_18,3.9c) mano niviṣṭam anusaṃviśasva yatra bhūmer juṣase tatra gacha //9//
(AVŚ_18,3.10a) varcasā māṃ pitaraḥ somyāso añjantu devā madhunā ghṛtena /
(AVŚ_18,3.10c) cakṣuṣe mā prataraṃ tārayanto jarase mā jaradaṣṭiṃ vardhantu //10// {13}
(AVŚ_18,3.11a) varcasā māṃ sam anaktv agnir medhāṃ me viṣṇur ny anaktv āsan /
(AVŚ_18,3.11c) rayiṃ me viśve ni yachantu devāḥ syonā māpaḥ pavanaiḥ punantu //11//
(AVŚ_18,3.12a) mitrāvaruṇā pari mām adhātām ādityā mā svaravo vardhayantu /
(AVŚ_18,3.12c) varco ma indro ny anaktu hastayor jaradaṣṭiṃ mā savitā kṛṇotu //12//
(AVŚ_18,3.13a) yo mamāra prathamo martyānāṃ yaḥ preyāya prathamo lokam etam /
(AVŚ_18,3.13c) vaivasvataṃ saṃgamanaṃ janānāṃ yamaṃ rājānaṃ haviṣā saparyata //13//
(AVŚ_18,3.14a) parā yāta pitara ā ca yātāyaṃ vo yajño madhunā samaktaḥ /
(AVŚ_18,3.14c) datto asmabhyaṃ draviṇeha bhadraṃ rayiṃ ca naḥ sarvavīraṃ dadhāta //14//
(AVŚ_18,3.15a) kaṇvaḥ kakṣīvān purumīḍho agastyaḥ śyāvāśvaḥ sobhary arcanānāḥ /
(AVŚ_18,3.15c) viśvāmitro 'yaṃ jamadagnir atrir avantu naḥ kaśyapo vāmadevaḥ //15//
(AVŚ_18,3.16a) viśvāmitra jamadagne vasiṣṭha bharadvāja gotama vāmadeva /
(AVŚ_18,3.16c) śardir no atrir agrabhīn namobhiḥ susaṃśāsaḥ pitaro mṛḍatā naḥ //16//
(AVŚ_18,3.17a) kasye mṛjānā ati yanti ripram āyur dadhānāḥ prataraṃ navīyaḥ /
(AVŚ_18,3.17c) āpyāyamānāḥ prajayā dhanenādha syāma surabhayo gṛheṣu //17//
(AVŚ_18,3.18a) añjate vy añjate sam añjate kratuṃ rihanti madhunābhy añjate /
(AVŚ_18,3.18c) sindhor ucchvāse patayantam ukṣaṇaṃ hiraṇyapāvāḥ paśum āsu gṛhnate //18//
(AVŚ_18,3.19a) yad vo mudraṃ pitaraḥ somyaṃ ca teno sacadhvaṃ svayaśaso hi bhūta /
(AVŚ_18,3.19c) te arvāṇaḥ kavaya ā śṛṇota suvidatrā vidathe huyamānāḥ //19//
(AVŚ_18,3.20a) ye atrayo aṅgiraso navagvā iṣṭāvanto rātiṣāco dadhānāḥ /
(AVŚ_18,3.20c) dakṣiṇāvantaḥ sukṛto ya u sthāsadyāsmin barhiṣi mādayadhvam //20// {14}
(AVŚ_18,3.21a) adhā yathā naḥ pitaraḥ parāsaḥ pratnāso agna ṛtam āśaśānāḥ /
(AVŚ_18,3.21c) śucīd ayan dīdhyata ukthaśasaḥ kṣāmā bhindanto aruṇīr apa vran //21//
(AVŚ_18,3.22a) sukarmānaḥ suruco devayanto ayo na devā janimā dhamantaḥ /
(AVŚ_18,3.22c) śucanto agniṃ vāvṛdhanta indram urvīm gavyāṃ pariṣadaṃ no akran //22//
(AVŚ_18,3.23a) ā yūtheva kṣumati paśvo akhyad devānāṃ janimānty ugraḥ /
(AVŚ_18,3.23c) martāsaś cid urvaśīr akṛpran vṛdhe cid arya uparasyāyoḥ //23//
(AVŚ_18,3.24a) akarma te svapaso abhūma ṛtam avasrann uṣaso vibhātīḥ /
(AVŚ_18,3.24c) viśvaṃ tad bhadraṃ yad avanti devā bṛhad vadema vidathe suvīrāḥ //24//
(AVŚ_18,3.25a) indro mā marutvān prācyā diśaḥ pātu bāhucyutā pṛthivī dyām ivopari /
(AVŚ_18,3.25c) lokakṛtaḥ pathikṛto yajāmahe ye devānāṃ hutabhāgā iha stha //25//
(AVŚ_18,3.26a) dhātā mā nirṛtyā dakṣiṇāyā diśaḥ pātu bāhucyutā pṛthivī dyāṃ ivopari /
(AVŚ_18,3.26c) lokakṛtaḥ pathikṛto yajāmahe ye devānāṃ hutabhāgā iha stha //26//
(AVŚ_18,3.27a) aditir mādityaiḥ pratīcyā diśaḥ pātu bāhucyutā pṛthivī dyām ivopari /
(AVŚ_18,3.27c) lokakṛtaḥ pathikṛto yajāmahe ye devānāṃ hutabhāgā iha stha //27//
(AVŚ_18,3.28a) somo mā viśvair devair udīcyā diśaḥ pātu bāhucyutā pṛthivī dyām ivopari /
(AVŚ_18,3.28c) lokakṛtaḥ pathikṛto yajāmahe ye devānāṃ hutabhāgā iha stha //28//
(AVŚ_18,3.29a) dhartā ha tvā dharuṇo dhārayātā ūrdhvaṃ bhānuṃ savitā dyām ivopari /
(AVŚ_18,3.29c) lokakṛtaḥ pathikṛto yajāmahe ye devānāṃ hutabhāgā iha stha //29//
(AVŚ_18,3.30a) prācyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari /
(AVŚ_18,3.30c) lokakṛtaḥ pathikṛto yajāmahe ye devānāṃ hutabhāgā iha stha //30// {15}
(AVŚ_18,3.31a) dakṣiṇāyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari /
(AVŚ_18,3.31c) lokakṛtaḥ pathikṛto yajāmahe ye devānāṃ hutabhāgā iha stha //31//
(AVŚ_18,3.32a) pratīcyāṃ tvā diśi purā saṃvṛtaḥ svadhāyām ā dadhāmi bāhucyutā pṛthivī dyām ivopari /
(AVŚ_18,3.32c) lokakṛtaḥ pathikṛto yajāmahe ye devānāṃ hutabhāgā iha stha //32//
(AVŚ_18,3.33a) udīcyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari /
(AVŚ_18,3.33c) lokakṛtaḥ pathikṛto yajāmahe ye devānāṃ hutabhāgā iha stha //33//
(AVŚ_18,3.34a) dhruvāyāṃ tvā diśi purā saṃvṛtaḥ svadhāyām ā dadhāmi bāhucyutā pṛthivī dyām ivopari /
(AVŚ_18,3.34c) lokakṛtaḥ pathikṛto yajāmahe ye devānāṃ hutabhāgā iha stha //34//
(AVŚ_18,3.35a) ūrdhvāyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari /
(AVŚ_18,3.35c) lokakṛtaḥ pathikṛto yajāmahe ye devānāṃ hutabhāgā iha stha //35//
(AVŚ_18,3.36a) dhartāsi dharuno 'si vaṃsago 'si //36//
(AVŚ_18,3.37a) udapūr asi madhupūr asi vātapūr asi //37//
(AVŚ_18,3.38a) itaś ca māmutaś cāvatāṃ yame iva yatamāne yad aitam /
(AVŚ_18,3.38c) pra vāṃ bharan mānuṣā devayanto ā sīdatāṃ svam u lokaṃ vidāne //38//
(AVŚ_18,3.39a) svāsasthe bhavatam indave no yuje vāṃ brahma pūrvyaṃ namobhiḥ /
(AVŚ_18,3.39c) vi śloka eti pathyeva sūriḥ śṛṇvantu viśve amṛtāsa etat //39//
(AVŚ_18,3.40a) trīṇi padāni rupo anv arohac catuṣpadīm anv etad vratena /
(AVŚ_18,3.40c) akṣareṇa prati mimīte arkam ṛtasya nābhāv abhi saṃ punāti //40// {16}
(AVŚ_18,3.41a) devebhyaḥ kam avṛṇīta mṛtyuṃ prajāyai kim amṛtaṃ nāvṛṇīta /
(AVŚ_18,3.41c) bṛhaspatir yajñam atanuta ṛṣiḥ priyāṃ yamas tanvam ā rireca //41//
(AVŚ_18,3.42a) tvam agna īḍito jātavedo 'vāḍ ḍhavyāni surabhīṇi kṛtvā /
(AVŚ_18,3.42c) prādāḥ pitṛbhyaḥ svadhayā te akṣann addhi tvaṃ deva prayatā havīṃṣi //42//
(AVŚ_18,3.43a) āsīnāso aruṇīnām upasthe rayiṃ dhatta dāśuṣe martyāya /
(AVŚ_18,3.43c) putrebhyaḥ pitaras tasya vasvaḥ pra yachata ta ihorjaṃ dadhāta //43//
(AVŚ_18,3.44a) agniṣvāttāḥ pitara eha gachata sadaḥsadaḥ sadata supraṇītayaḥ /
(AVŚ_18,3.44c) atto havīṃṣi prayatāni barhiṣi rayiṃ ca naḥ sarvavīraṃ dadhāta //44//
(AVŚ_18,3.45a) upahūtā naḥ pitaraḥ somyāso barhiṣyeṣu nidhiṣu priyeṣu /
(AVŚ_18,3.45c) ta ā gamantu ta iha śruvantv adhi bruvantu te 'vantv asmān //45//
(AVŚ_18,3.46a) ye naḥ pituḥ pitaro ye pitāmahā anūjahire somapīthaṃ vasiṣṭhāḥ /
(AVŚ_18,3.46c) tebhir yamaḥ samrarāṇo havīṃṣy uśann uśadbhiḥ pratikāmam attu //46//
(AVŚ_18,3.47a) ye tātṛṣur devatrā jehamānā hotrāvidaḥ stomataṣṭāso arkaiḥ /
(AVŚ_18,3.47c) āgne yāhi sahasraṃ devavandaiḥ satyaiḥ kavibhir ṛṣibhir gharmasadbhiḥ //47//
(AVŚ_18,3.48a) ye satyāso havirado haviṣpā indreṇa devaiḥ sarathaṃ tureṇa /
(AVŚ_18,3.48c) āgne yāhi suvidatrebhir arvāṅ paraiḥ pūrvair ṛṣibhir gharmasadbhiḥ //48//
(AVŚ_18,3.49a) upa sarpa mātaraṃ bhūmim etām uruvyacasaṃ pṛthivīṃ suśevām /
(AVŚ_18,3.49c) ūrṇamradāḥ pṛthivī dakṣiṇāvata eṣā tvā pātu prapathe purastāt //49//
(AVŚ_18,3.50a) uc chvañcasva pṛthivi mā ni bādhathāḥ sūpāyanāsmai bhava sūpasarpaṇā /
(AVŚ_18,3.50c) mātā putraṃ yathā sicābhy enaṃ bhūma ūrṇuhi //50// {17}
(AVŚ_18,3.51a) ucchvañcamānā pṛthivī su tiṣṭhatu sahasraṃ mita upa hi śrayantām /
(AVŚ_18,3.51c) te gṛhāso ghṛtaścutaḥ syonā viśvāhāsmai śaraṇāḥ santv atra //51//
(AVŚ_18,3.52a) ut te stabhnāmi pṛthivīṃ tvat parīmaṃ logaṃ nidadhan mo aham riṣam /
(AVŚ_18,3.52c) etāṃ sthūṇāṃ pitaro dhārayanti te tatra yamaḥ sādanā te kṛṇotu //52//
(AVŚ_18,3.53a) imam agne camasaṃ mā vi jihvaraḥ priyo devānām uta somyānām /
(AVŚ_18,3.53c) ayaṃ yaś camaso devapānas tasmin devā amṛtā mādayantām //53//
(AVŚ_18,3.54a) atharvā pūrṇam camasam yam indrāyābibhar vājinīvate /
(AVŚ_18,3.54c) tasmin kṛṇoti sukṛtasya bhakṣaṃ tasmin induḥ pavate viśvadānim //54//
(AVŚ_18,3.55a) yat te kṛṣṇaḥ śakuna ātutoda pipīlaḥ sarpa uta vā śvāpadaḥ /
(AVŚ_18,3.55c) agniṣ ṭad viśvād agadaṃ kṛṇotu somaś ca yo brāhmaṇāṃ āviveśa //55//
(AVŚ_18,3.56a) payasvatīr oṣadhayaḥ payasvan māmakaṃ payaḥ /
(AVŚ_18,3.56c) apāṃ payaso yat payas tena mā saha śumbhatu //56//
(AVŚ_18,3.57a) imā nārīr avidhavāḥ supatnīr āñjanena sarpiṣā saṃ spṛśantām /
(AVŚ_18,3.57c) anaśravo anamīvāḥ suratnā ā rohantu janayo yonim agre //57//
(AVŚ_18,3.58a) saṃ gachasva pitṛbhiḥ saṃ yameneṣṭāpūrtena parame vyoman /
(AVŚ_18,3.58c) hitvāvadyaṃ punar astam ehi saṃ gachatāṃ tanvā suvarcāḥ //58//
(AVŚ_18,3.59a) ye naḥ pituḥ pitaro ye pitāmahā ya āviviśur urv antarikṣam /
(AVŚ_18,3.59c) tebhyaḥ svarād asunītir no adya vathāvaśaṃ tanvaḥ kalpayāti //59//
(AVŚ_18,3.60a) śaṃ te nīhāro bhavatu śaṃ te pruṣvāva śīyatām /
(AVŚ_18,3.60c) śītike śītikāvati hlādike hlādikāvati /
(AVŚ_18,3.60e) maṇḍūky apsu śaṃ bhuva imaṃ sv agniṃ śamaya //60// {18}
(AVŚ_18,3.61a) vivasvān no abhayaṃ kṛṇotu yaḥ sutrāmā jīradānuḥ sudānuḥ /
(AVŚ_18,3.61c) iheme vīrā bahavo bhavantu gomad aśvavan mayy astu puṣṭam //61//
(AVŚ_18,3.62a) vivasvān no amṛtatve dadhātu paraitu mṛtyur amṛtaṃ na aitu /
(AVŚ_18,3.62c) imān rakṣatu puruṣān ā jarimṇo mo sv eṣām asavo yamaṃ guḥ //62//
(AVŚ_18,3.63a) yo dadhre antarikṣe na mahnā pitṝṇāṃ kaviḥ pramatir matīnām /
(AVŚ_18,3.63c) tam arcata viśvamitrā havirbhiḥ sa no yamaḥ prataraṃ jīvase dhāt //63//
(AVŚ_18,3.64a) ā rohata divam uttamām ṛṣayo mā bibhītana /
(AVŚ_18,3.64c) somapāḥ somapāyina idaṃ vaḥ kriyate havir aganma jvotir uttamam //64//
(AVŚ_18,3.65a) pra ketunā bṛhatā bhāty agnir ā rodasī vṛṣabho roravīti /
(AVŚ_18,3.65c) divaś cid antād upamām ud ānaḍ apām upasthe mahiṣo vavardha //65//
(AVŚ_18,3.66a) nāke suparṇam upa yat patantaṃ hrdā venanto abhyacakṣata tvā /
(AVŚ_18,3.66c) hiraṇyapakṣaṃ varuṇasya dūtaṃ yamasya yonau śakunaṃ bhuranyum //66//
(AVŚ_18,3.67a) indra kratuṃ na ā bhara pitā putrebhyo yathā /
(AVŚ_18,3.67c) śikṣā ṇo asmin puruhūta yāmani jīvā jyotir aśīmahi //67//
(AVŚ_18,3.68a) apūpāpihitān kumbhān yāṃs te devā adhārayan /
(AVŚ_18,3.68c) te te santu svadhāvanto madhumanto ghṛtaścutaḥ //68//
(AVŚ_18,3.69a) yās te dhānā anukirāmi tilamiśrā svadhāvatīḥ /
(AVŚ_18,3.69c) tās te santu vibhvīḥ prabhvīs tās te yamo rājānu manyatām //69//
(AVŚ_18,3.70a) punar dehi vanaspate ya eṣa nihitas tvayi /
(AVŚ_18,3.70c) yathā yamasya sādana āsātau vidathā vadan //70//
(AVŚ_18,3.71a) ā rabhasva jātavedas tejasvad dharo astu te /
(AVŚ_18,3.71c) śarīram asya saṃ dahāthainaṃ dehi sukṛtām u loke //71//
(AVŚ_18,3.72a) ye te pūrve parāgatā apare pitaraś ca ye /
(AVŚ_18,3.72c) tebhyo ghṛtasya kulyaitu śatadhārā vyundatī //72//
(AVŚ_18,3.73a) etad ā roha vaya unmṛjānaḥ svā iha bṛhad u dīdayante /
(AVŚ_18,3.73c) abhi prehi madhyato māpa hāsthāḥ pitṝnāṃ lokaṃ prathamo yo atra //73// {19}
(AVŚ_18,4.1a) ā rohata janitrīṃ jātavedasaḥ pitṛyānaiḥ saṃ va ā rohayāmi /
(AVŚ_18,4.1c) avāḍ ḍhavyeṣito havyavāha ījānaṃ yuktāḥ sukṛtāṃ dhatta loke //1//
(AVŚ_18,4.2a) devā yajñam ṛtavaḥ kalpayanti haviḥ puroḍāśaṃ sruco yajñāyudhāni /
(AVŚ_18,4.2c) tebhir yāhi pathibhir devayānair yair ījānāḥ svargaṃ yanti lokam //2//
(AVŚ_18,4.3a) ṛtasya panthām anu paśya sādhv aṅgirasaḥ sukṛto yena yanti /
(AVŚ_18,4.3c) tebhir yāhi pathibhiḥ svargaṃ yatrādityā madhu bhakṣayanti tṛtīye nāke adhi vi śrayasva //3//
(AVŚ_18,4.4a) trayaḥ suparṇā uparasya māyū nākasya pṛṣṭhe adhi viṣṭapi śritāḥ /
(AVŚ_18,4.4c) svargā lokā amṛtena viṣṭhā iṣam ūrjaṃ yajamānāya duhrām //4//
(AVŚ_18,4.5a) juhūr dādhāra dyām upabhṛd antarikṣaṃ dhruvā dādhāra pṛthivīṃ pratiṣṭhām /
(AVŚ_18,4.5c) pratīmāṃ lokā ghṛtapṛṣṭhāḥ svargāḥ kāmaṃkāmaṃ yajamānāya duhrām //5//
(AVŚ_18,4.6a) dhruva ā roha pṛthivīṃ viśvabhojasam antarikṣam upabhṛd ā kramasva /
(AVŚ_18,4.6c) juhu dyāṃ gacha yajamānena sākaṃ sruveṇa vatsena diśaḥ prapīnāḥ sarvā dhukṣvāhṛṇyamānaḥ //6//
(AVŚ_18,4.7a) tīrthais taranti pravato mahīr iti yajñakṛtaḥ sukṛto yena yanti /
(AVŚ_18,4.7c) atrādadhur yajamānāya lokaṃ diśo bhūtāni yad akalpayanta //7//
(AVŚ_18,4.8a) aṅgirasām ayanaṃ pūrvo agnir ādityānām ayanaṃ gārhapatyo dakṣiṇānām ayanaṃ dakṣiṇāgniḥ /
(AVŚ_18,4.8c) mahimānam agner vihitasya brahmaṇā samaṅgaḥ sarva upa yāhi śagmaḥ //8//
(AVŚ_18,4.9a) pūrvo agniṣ ṭvā tapatu śaṃ purastāc chaṃ paścāt tapatu gārhapatyaḥ /
(AVŚ_18,4.9c) dakṣiṇāgniṣ ṭe tapatu śarma varmottarato madhyato antarikṣād diśodiśo agne pari pāhi ghorāt //9//
(AVŚ_18,4.10a) yūyam agne śaṃtamābhis tanūbhir ījānam abhi lokaṃ svargam /
(AVŚ_18,4.10c) aśvā bhūtvā pṛṣṭivāho vahātha yatra devaiḥ sadhamādaṃ madanti //10// {20}
(AVŚ_18,4.11a) śam agne paścāt tapa śaṃ purastāc cham uttarāc cham adharāt tapainam /
(AVŚ_18,4.11c) ekas tredhā vihito jātavedaḥ samyag enaṃ dhehi sukṛtām u loke //11//
(AVŚ_18,4.12a) śam agnayaḥ samiddhā ā rabhantāṃ prājāpatyaṃ medhyaṃ jātavedasaḥ /
(AVŚ_18,4.12c) śṛtaṃ kṛṇvanta iha māva cikṣipan //12//
(AVŚ_18,4.13a) yajña eti vitataḥ kalpamāna ījānam abhi lokaṃ svargam /
(AVŚ_18,4.13c) tam agnayaḥ sarvahutaṃ juṣantāṃ prājāpatyaṃ medhyaṃ jātavedasaḥ //13//
(AVŚ_18,4.14a) ījānaś citam ārukṣad agniṃ nākasya pṛṣṭhād divam utpatiṣyan /
(AVŚ_18,4.14c) tasmai pra bhāti nabhaso jyotiṣīmānt svargaḥ panthāḥ sukṛte devayānaḥ //14//
(AVŚ_18,4.15a) agnir hotādhvaryuṣ ṭe bṛhaspatir indro brahmā dakṣiṇatas te astu /
(AVŚ_18,4.15c) huto 'yaṃ saṃsthito yajña eti yatra pūrvam ayanaṃ hutānām //15//
(AVŚ_18,4.16a) apūpavān kṣīravāṃś carur eha sīdatu /
(AVŚ_18,4.16c) lokakṛtaḥ pathikṛto yajāmahe ye devānāṃ hutabhāgā iha stha //16//
(AVŚ_18,4.17a) apūpavān dadhivāṃś carur eha sīdatu /
(AVŚ_18,4.17c) lokakṛtaḥ pathikṛto yajāmahe ye devānāṃ hutabhāgā iha stha //17//
(AVŚ_18,4.18a) apūpavān drapsavāṃś carur eha sīdatu /
(AVŚ_18,4.18c) lokakṛtaḥ pathikṛto yajāmahe ye devānāṃ hutabhāgā iha stha //18//
(AVŚ_18,4.19a) apūpavān ghṛtavāṃś carur eha sīdatu /
(AVŚ_18,4.19c) lokakṛtaḥ pathikṛto yajāmahe ye devānāṃ hutabhāgā iha stha //19//
(AVŚ_18,4.20a) apūpavān māṃsavāṃś carur eha sīdatu /
(AVŚ_18,4.20c) lokakṛtaḥ pathikṛto yajāmahe ye devānāṃ hutabhāgā iha stha //20// {21}
(AVŚ_18,4.21a) apūpavān annavāṃś carur eha sīdatu /
(AVŚ_18,4.21c) lokakṛtaḥ pathikṛto yajāmahe ye devānāṃ hutabhāgā iha stha //21//
(AVŚ_18,4.22a) apūpavān madhumāṃś carur eha sīdatu /
(AVŚ_18,4.22c) lokakṛtaḥ pathikṛto yajāmahe ye devānāṃ hutabhāgā iha stha //22//
(AVŚ_18,4.23a) apūpavān rasavāṃś carur eha sīdatu /
(AVŚ_18,4.23c) lokakṛtaḥ pathikṛto yajāmahe ye devānāṃ hutabhāgā iha stha //23//
(AVŚ_18,4.24a) apūpavān apavāṃś carur eha sīdatu /
(AVŚ_18,4.24c) lokakṛtaḥ pathikṛto yajāmahe ye devānāṃ hutabhāgā iha stha //24//
(AVŚ_18,4.25a) apūpāpihitān kumbhān yāṃs te devā adhārayan /
(AVŚ_18,4.25c) te te santu svadhāvanto madhumanto ghṛtaścutaḥ //25//
(AVŚ_18,4.26a) yās te dhānā anukirāmi tilamiśrāḥ svadhāvatīḥ /
(AVŚ_18,4.26c) tās te santūdbhvīḥ prabhvīs tās te yamo rājānu manyatām //26//
(AVŚ_18,4.27a) akṣitiṃ bhūyasīm //27//
(AVŚ_18,4.28a) drapsaś caskanda pṛthivīm anu dyām imaṃ ca yonim anu yaś ca pūrvaḥ /
(AVŚ_18,4.28c) samānaṃ yonim anu samcarantaṃ drapsam juhomy anu sapta hotrāḥ //28//
(AVŚ_18,4.29a) śatadhāraṃ vāyum arkaṃ svarvidaṃ nṛcakṣasas te abhi cakṣate rayim /
(AVŚ_18,4.29c) ye pṛnanti pra ca yachanti sarvadā te duhrate dakṣiṇāṃ saptamātaram //29//
(AVŚ_18,4.30a) kośaṃ duhanti kalaśaṃ caturbilam iḍāṃ dhenuṃ madhumatīṃ svastaye /
(AVŚ_18,4.30c) ūrjaṃ madantīm aditiṃ janeṣv agne mā hiṃsīḥ parame vyoman //30// {22}
(AVŚ_18,4.31a) etat te devaḥ savitā vāso dadāti bhartave /
(AVŚ_18,4.31c) tat tvaṃ yamasya rājye vasānas tārpyaṃ cara //31//
(AVŚ_18,4.32a) dhānā dhenur abhavad vatso asyās tilo 'bhavat /
(AVŚ_18,4.32c) tāṃ vai yamasya rājye akṣitām upa jīvati //32//
(AVŚ_18,4.33a) etās te asau dhenavaḥ kāmadughā bhavantu /
(AVŚ_18,4.33c) enīḥ śyenīḥ sarūpā virūpās tilavatsā upa tiṣṭhantu tvātra //33//
(AVŚ_18,4.34a) enīr dhānā hariṇīḥ śyenīr asya kṛṣṇā dhānā rohiṇīr dhenavas te /
(AVŚ_18,4.34c) tilavatsā ūrjam asmai duhānā viśvāhā santv anapasphurantīḥ //34//
(AVŚ_18,4.35a) vaiśvānare havir idaṃ juhomi sāhasraṃ śatadhāram utsam /
(AVŚ_18,4.35c) sa bibharti pitaraṃ pitāmahān prapitāmahān bibharti pinvamānaḥ //35//
(AVŚ_18,4.36a) sahasradhāraṃ śatadhāram utsam akṣitaṃ vyacyamānaṃ salilasya pṛṣṭhe /
(AVŚ_18,4.36c) ūrjaṃ duhānam anapasphurantam upāsate pitaraḥ svadhābhiḥ //36//
(AVŚ_18,4.37a) idaṃ kasāmbu cayanena citaṃ tat sajātā ava paśyateta /
(AVŚ_18,4.37c) martyo 'yam amṛtatvam eti tasmai gṛhān kṛṇuta yāvatsabandhu //37//
(AVŚ_18,4.38a) ihaivaidhi dhanasanir ihacitta ihakratuḥ /
(AVŚ_18,4.38c) ihaidhi vīryavattaro vayodhā aparāhataḥ //38//
(AVŚ_18,4.39a) putraṃ pautram abhitarpayantīr āpo madhumatīr imāḥ /
(AVŚ_18,4.39c) svadhāṃ pitṛbhyo amṛtaṃ duhānā āpo devīr ubhayāṃs tarpayantu //39//
(AVŚ_18,4.40a) āpo agniṃ pra hiṇuta pitṝṃr upemaṃ yajñaṃ pitaro me juṣantām /
(AVŚ_18,4.40c) āsīnām ūrjam upa ye sacante te no rayiṃ sarvavīraṃ ni yachān //40// {23}
(AVŚ_18,4.41a) sam indhate amartyaṃ havyavāhaṃ ghṛtapriyam /
(AVŚ_18,4.41c) sa veda nihitān nidhīn pitṝn parāvato gatān //41//
(AVŚ_18,4.42a) yaṃ te manthaṃ yam odananaṃ yan māṃsaṃ nipṛṇāmi te /
(AVŚ_18,4.42c) te te santu svadhāvanto madhumanto ghṛtaścutaḥ //42//
(AVŚ_18,4.43a) yās te dhānā anukirāmi tilamiśrāḥ svadhāvatīḥ /
(AVŚ_18,4.43c) tās te santūdbhvīḥ prabhvīs tās te yamo rājānu manyatām //43//
(AVŚ_18,4.44a) idaṃ pūrvam aparaṃ niyānaṃ yenā te pūrve pitaraḥ paretāḥ /
(AVŚ_18,4.44c) purogavā ye abhisāco asya te tvā vahanti sukṛtām u lokam //44//
(AVŚ_18,4.45a) sarasvatīṃ devayanto havante sarasvatīm adhvare tāyamāne /
(AVŚ_18,4.45c) sarasvatīṃ sukṛto havante sarasvatī dāśuṣe vāryaṃ dāt //45//
(AVŚ_18,4.46a) sarasvatīṃ pitaro havante dakṣiṇā yajñam abhinakṣamāṇāḥ /
(AVŚ_18,4.46c) āsadyāsmin barhiṣi mādayadhvam anamīvā iṣa ā dhehy asme //46//
(AVŚ_18,4.47a) sarasvati yā sarathaṃ yayāthokthaiḥ svadhābhir devi pitṛbhir madantī /
(AVŚ_18,4.47c) sahasrārgham iḍo atra bhāgaṃ rāyas poṣaṃ yajamānāya dhehi //47//
(AVŚ_18,4.48a) pṛthivīṃ tvā pṛthivyām ā veśayāmi devo no dhātā pra tirāty āyuḥ /
(AVŚ_18,4.48c) parāparaitā vasuvid vo astv adhā mṛtāḥ pitṛṣu saṃ bhavantu //48//
(AVŚ_18,4.49a) ā pra cyavethām apa tan mṛjethāṃ yad vām abhibhā atrocuḥ /
(AVŚ_18,4.49c) asmād etam aghnyau tad vaśīyo dātuḥ pitṛṣv ihabhojanau mama //49//
(AVŚ_18,4.50a) eyam agan dakṣiṇā bhadrato nā anena dattā sudughā vayodhāḥ /
(AVŚ_18,4.50c) yauvane jīvān upapṛñcatī jarā pitṛbhya upasaṃparāṇayād imān //50// {24}
(AVŚ_18,4.51a) idaṃ pitṛbhyaḥ pra bharāmi barhir jīvaṃ devebhya uttaraṃ stṛṇāmi /
(AVŚ_18,4.51c) tad ā roha puruṣa medhyo bhavan prati tvā jānantu pitaraḥ paretam //51//
(AVŚ_18,4.52a) edaṃ barhir asado medhyo 'bhūḥ prati tvā jānantu pitaraḥ paretam /
(AVŚ_18,4.52c) yathāparu tanvaṃ saṃ bharasva gātrāṇi te brahmaṇā kalpayāmi //52//
(AVŚ_18,4.53a) parṇo rājāpidhānaṃ carūṇām ūrjo balaṃ saha ojo na āgan /
(AVŚ_18,4.53c) āyur jīvebhyo vidadhad dīrghāyutvāya śataśāradāya //53//
(AVŚ_18,4.54a) ūrjo bhāgo ya imaṃ jajānāśmānnānām ādhipatyaṃ jagāma /
(AVŚ_18,4.54c) tam arcata viśvamitrā havirbhiḥ sa no yamaḥ prataraṃ jīvase dhāt //54//
(AVŚ_18,4.55a) yathā yamāya harmyam avapan pañca mānavāḥ /
(AVŚ_18,4.55c) evā vapāmi harmyaṃ yathā me bhūrayo 'sata //55//
(AVŚ_18,4.56a) idaṃ hiraṇyaṃ bibhṛhi yat te pitābibhaḥ purā /
(AVŚ_18,4.56c) svargaṃ yataḥ pitur hastaṃ nir mṛḍḍhi dakṣiṇam //56//
(AVŚ_18,4.57a) ye ca jīvā ye ca mṛtā ye jātā ye ca yajñiyāḥ /
(AVŚ_18,4.57c) tebhyo ghṛtasya kulyaitu madhudhārā vyundatī //57//
(AVŚ_18,4.58a) vṛṣā matīnāṃ pavate vicakṣaṇaḥ sūro ahnāṃ pratarītoṣasāṃ divaḥ /
(AVŚ_18,4.58c) prāṇaḥ sindhūnāṃ kalaśāṃ acikradad indrasya hārdim āviśan manīṣayā //58//
(AVŚ_18,4.59a) tveṣas te dhūma ūrṇotu divi ṣaṃ chukra ātataḥ /
(AVŚ_18,4.59c) sūro na hi dyutā tvaṃ kṛpā pāvaka rocase //59//
(AVŚ_18,4.60a) pra vā etīndur indrasya niṣkṛtiṃ sakhā sakhyur na pra mināti saṃgiraḥ /
(AVŚ_18,4.60c) marya iva yoṣāḥ sam arṣase somaḥ kalaśe śatayāmanā pathā //60// {25}
(AVŚ_18,4.61a) akṣann amīmadanta hy ava priyāṃ adhūṣata /
(AVŚ_18,4.61c) astoṣata svabhānavo viprā yaviṣṭhā īmahe //61//
(AVŚ_18,4.62a) ā yāta pitaraḥ somyāso gambhīraiḥ pathibhiḥ pitṛyāṇaiḥ /
(AVŚ_18,4.62c) āyur asmabhyaṃ dadhataḥ prajāṃ ca rāyaś ca poṣair abhi naḥ sacadhvam //62//
(AVŚ_18,4.63a) parā yāta pitaraḥ somyāso gambhīraiḥ pathibhiḥ pūryāṇaiḥ /
(AVŚ_18,4.63c) adhā māsi punar ā yāta no gṛhān havir attuṃ suprajasaḥ suvīrāḥ //63//
(AVŚ_18,4.64a) yad vo agnir ajahād ekam aṅgaṃ pitṛlokaṃ gamayaṃ jātavedāḥ /
(AVŚ_18,4.64c) tad va etat punar ā pyāyayāmi sāṅgāḥ svarge pitaro mādayadhvam //64//
(AVŚ_18,4.65a) abhūd dūtaḥ prahito jātavedāḥ sāyaṃ nyahna upavandyo nṛbhiḥ /
(AVŚ_18,4.65c) prādāḥ pitṛbhyaḥ svadhayā te akṣann addhi tvaṃ deva prayatā havīṃṣi //65//
(AVŚ_18,4.66a) asau hā iha te manaḥ kakutsalam iva jāmayaḥ /
(AVŚ_18,4.66c) abhy enaṃ bhūma ūrṇuhi //66//
(AVŚ_18,4.67a) śumbhantāṃ lokāḥ pitṛṣadanāḥ pitṛṣadane tvā loka ā sādayāmi //67//
(AVŚ_18,4.68a) ye asmākaṃ pitaras teṣāṃ barhir asi //68//
(AVŚ_18,4.69a) ud uttamaṃ varuṇa pāśam asmad avādhamaṃ śrathāya /
(AVŚ_18,4.69c) adhā vayam āditya vrate tavānāgaso aditaye syāma //69//
(AVŚ_18,4.70a) prāsmat pāśān varuṇa muñca sarvān yaiḥ samāme badhyate yair vyāme /
(AVŚ_18,4.70c) adhā jīvema śaradaṃ śatāni tvayā rājan gupitā rakṣamāṇāḥ //70// {26}
(AVŚ_18,4.71a) agnaye kavyavāhanāya svadhā namaḥ //71//
(AVŚ_18,4.72a) somāya pitṛmate svadhā namaḥ //72//
(AVŚ_18,4.73a) pitṛbhyaḥ somavadbhyaḥ svadhā namaḥ //73//
(AVŚ_18,4.74a) yamāya pitṛmate svadhā namaḥ //74//
(AVŚ_18,4.75a) etat te pratatāmaha svadhā ye ca tvām anu //75//
(AVŚ_18,4.76a) etat te tatāmaha svadhā ye ca tvām anu //76//
(AVŚ_18,4.77a) etat te tata svadhā //77//
(AVŚ_18,4.78a) svadhā pitṛbhyaḥ pṛthiviṣadbhyaḥ //78//
(AVŚ_18,4.79a) svadhā pitṛbhyo antarikṣasadbhyaḥ //79//
(AVŚ_18,4.80a) svadhā pitṛbhyo diviṣadbhyaḥ //80// {27}
(AVŚ_18,4.81a) namo vaḥ pitara ūrje namo vaḥ pitaro rasāya //81//
(AVŚ_18,4.82a) namo vaḥ pitaro bhāmāya namo vaḥ pitaro manyave //82//
(AVŚ_18,4.83a) namo vaḥ pitaro yad ghoraṃ tasmai namo vaḥ pitaro yat krūraṃ tasmai //83//
(AVŚ_18,4.84a) namo vaḥ pitaro yac chivaṃ tasmai namo vaḥ pitaro yat syonaṃ tasmai //84//
(AVŚ_18,4.85a) namo vaḥ pitaraḥ svadhā vaḥ pitaraḥ //85//
(AVŚ_18,4.86a) ye 'tra pitaraḥ pitaro ye 'tra yūyaṃ stha yuṣmāṃs te 'nu yūyaṃ teṣāṃ śreṣṭhā bhūyāstha //86//
(AVŚ_18,4.87a) ya iha pitaro jīvā iha vayaṃ smaḥ /
(AVŚ_18,4.87c) asmāṃs te 'nu vayaṃ teṣāṃ śreṣṭhā bhūyāsma //87//
(AVŚ_18,4.88a) ā tvāgna idhīmahi dyumantaṃ devājaram /
(AVŚ_18,4.88c) yad gha sā te panīyasī samid dīdayati dyavi /
(AVŚ_18,4.88e) iṣaṃ stotṛbhya ā bhara //88//
(AVŚ_18,4.89a) candramā apsv antar ā suparṇo dhāvate divi /
(AVŚ_18,4.89c) na vo hiraṇyanemayaḥ padaṃ vindanti vidyuto vittaṃ me asya rodasī //89// {28}
(AVŚ_19,1.1a) saṃsaṃ sravantu nadyaḥ saṃ vātāḥ saṃ patatriṇaḥ /
(AVŚ_19,1.1c) yajñam imaṃ vardhayatā giraḥ saṃsrāvyeṇa haviṣā juhomi //1//
(AVŚ_19,1.2a) imaṃ homā yajñam avatemaṃ saṃsrāvaṇā uta yajñam imaṃ vardhayatā giraḥ saṃsrāvyeṇa haviṣā juhomi //2//
(AVŚ_19,1.3a) rūpaṃrūpaṃ vayovayaḥ saṃrabhyainaṃ pari ṣvaje /
(AVŚ_19,1.3c) yajñam imaṃ catasraḥ pradiśo vardhayantu saṃsrāvyeṇa haviṣā juhomi //3//
(AVŚ_19,2.1a) śaṃ ta āpo haimavatīḥ śam u te santūtsyāḥ /
(AVŚ_19,2.1c) śaṃ te saniṣyadā āpaḥ śam u te santu varṣyāḥ //1//
(AVŚ_19,2.2a) śaṃ ta āpo dhanvanyāḥ śaṃ te santv anūpyāḥ /
(AVŚ_19,2.2c) śaṃ te khanitrimā āpaḥ śaṃ yāḥ kumbhebhir ābhṛtāḥ //2//
(AVŚ_19,2.3a) anabhrayaḥ khanamānā viprā gambhīre apasaḥ /
(AVŚ_19,2.3c) bhiṣagbhyo bhiṣaktarā āpo achā vadāmasi //3//
(AVŚ_19,2.4a) apām aha divyānām apāṃ srotasyānām /
(AVŚ_19,2.4c) apām aha praṇejane 'śvā bhavatha vājinaḥ //4//
(AVŚ_19,2.5a) tā apaḥ śivā apo 'yakṣmaṃkaraṇīr apaḥ /
(AVŚ_19,2.5c) yathaiva tṛpyate mayas tās ta ā datta bhesajīḥ //5//
(AVŚ_19,3.1a) divas pṛthivyāḥ pary antarikṣād vanaspatibhyo adhy oṣadhībhyaḥ /
(AVŚ_19,3.1c) yatrayatra vibhṛto jātavedās tata stuto juṣamāṇo na ehi //1//
(AVŚ_19,3.2a) yas te apsu mahimā yo vaneṣu ya oṣadhīṣu paśuṣv apsv antaḥ /
(AVŚ_19,3.2c) agne sarvās tanvaḥ saṃ rabhasva tābhir na ehi draviṇodā ajasraḥ //2//
(AVŚ_19,3.3a) yas te deveṣu mahimā svargo yā te tanuḥ pitṛṣv āviveśa /
(AVŚ_19,3.3c) puṣṭir yā te manuṣyeṣu paprathe 'gne tayā rayim asmāsu dhehi //3//
(AVŚ_19,3.4a) śrutkarṇāya kavaye vedyāya vacobhir vākair upa yāmi rātim /
(AVŚ_19,3.4c) yato bhayam abhayaṃ tan no astv ava devānāṃ yaja heḍo agne //4//
(AVŚ_19,4.1a) yām āhutiṃ prathamām atharvā yā jātā yā havyam akṛṇoj jātavedāḥ /
(AVŚ_19,4.1c) tāṃ ta etāṃ prathamo johavīmi tābhiṣ ṭupto vahatu havyam agnir agnaye svāha //1//
(AVŚ_19,4.2a) ākūtiṃ devīṃ subhagāṃ puro dadhe cittasya mātā suhavā no astu /
(AVŚ_19,4.2c) yām āśām emi kevalī sā me astu videyam enāṃ manasi praviṣṭām //2//
(AVŚ_19,4.3a) ākūtyā no bṛhaspata ākūtyā na upā gahi /
(AVŚ_19,4.3c) atho bhagasya no dhehy atho naḥ suhavo bhava //3//
(AVŚ_19,4.4a) bṛhaspatir ma ākūtim āṅgirasaḥ prati jānātu vācam etām /
(AVŚ_19,4.4c) yasya devā devatāḥ saṃbabhūvuḥ sa supraṇītāḥ kāmo anv etv asmān //4//
(AVŚ_19,5.1a) indro rājā jagataś carṣaṇīnām adhi kṣami viṣurūpaṃ yad asti /
(AVŚ_19,5.1c) tato dadāti dāśuṣe vasūni codad rādha upastutaś cid arvāk //1//
(AVŚ_19,6.1a) sahasrabāhuḥ puruṣaḥ sahasrākṣaḥ sahasrapāt /
(AVŚ_19,6.1c) sa bhūmiṃ viśvato vṛtvāty atiṣṭhad daśāṅgulam //1//
(AVŚ_19,6.2a) tribhiḥ padbhir dyām arohat pād asyehābhavat punaḥ /
(AVŚ_19,6.2c) tathā vy akrāmad viṣvaṅ aśanānaśane anu //2//
(AVŚ_19,6.3a) tāvanto asya mahimānas tato jyāyāṃś ca pūruṣaḥ /
(AVŚ_19,6.3c) pādo 'sya viśvā bhūtāni tripād asyāmṛtaṃ divi //3//
(AVŚ_19,6.4a) puruṣa evedaṃ sarvaṃ yad bhūtaṃ yac ca bhāvyam /
(AVŚ_19,6.4c) utāmṛtatvasyeśvaro yad anyenābhavat saha //4//
(AVŚ_19,6.5a) yat puruṣaṃ vy adadhuḥ katidhā vy akalpayan /
(AVŚ_19,6.5c) mukhaṃ kim asya kim bāhū kim ūrū pādā ucyate //5//
(AVŚ_19,6.6a) brāhmaṇo 'sya mukham āsīd bāhū rājanyo 'bhavat /
(AVŚ_19,6.6c) madhyaṃ tad asya yad vaiśyaḥ padbhyāṃ śūdro ajāyata //6//
(AVŚ_19,6.7a) candramā manaso jātaś cakṣoḥ sūryo ajāyata /
(AVŚ_19,6.7c) mukhād indraś cāgniś ca prāṇād vāyur ajāyata //7//
(AVŚ_19,6.8a) nābhyā āsīd antarikṣaṃ śīrṣṇo dyauḥ sam avartata /
(AVŚ_19,6.8c) padbhyāṃ bhūmir diśaḥ śrotrāt tathā lokāṃ akalpayan //8//
(AVŚ_19,6.9a) virāḍ agre sam abhavad virājo adhi pūruṣaḥ /
(AVŚ_19,6.9c) sa jāto aty aricyata paścād bhūmim atho puraḥ //9//
(AVŚ_19,6.10a) yat puruṣeṇa haviṣā devā yajñam atanvata /
(AVŚ_19,6.10c) vasanto asyāsīd ājyaṃ grīṣma idhmaḥ śarad dhaviḥ //10//
(AVŚ_19,6.11a) taṃ yajñaṃ prāvṛṣā praukṣan puruṣaṃ jātam agraśaḥ /
(AVŚ_19,6.11c) tena devā ayajanta sādhyā vasavaś ca ye //11//
(AVŚ_19,6.12a) tasmād aśvā ajāyanta ye ca ke cobhayādataḥ /
(AVŚ_19,6.12c) gāvo ha jajñire tasmāt tasmāj jātā ajāvayaḥ //12//
(AVŚ_19,6.13a) tasmād yajñāt sarvahuta ṛcaḥ sāmāni jajñire /
(AVŚ_19,6.13c) chando ha jajñire tasmād yajus tasmād ajāyata //13//
(AVŚ_19,6.14a) tasmād yajñāt sarvahutaḥ saṃbhṛtaṃ pṛṣadājyam /
(AVŚ_19,6.14c) paśūṃs tāṃś cakre vāyavyān āraṇyā grāmyāś ca ye //14//
(AVŚ_19,6.15a) saptāsyāsan paridhayas triḥ sapta samidhaḥ kṛtāḥ /
(AVŚ_19,6.15c) devā yad yajñaṃ tanvānā abadhnan puruṣaṃ paśum //15//
(AVŚ_19,6.16a) mūrdhno devasya bṛhato aṃśavaḥ sapta saptatīḥ /
(AVŚ_19,6.16c) rājñaḥ somasyājāyanta jātasya puruṣād adhi //16//
(AVŚ_19,7.1a) citrāṇi sākaṃ divi rocanāni sarīsṛpāṇi bhuvane javāni /
(AVŚ_19,7.1c) turmiśaṃ sumatim ichamāno ahāni gīrbhiḥ saparyāmi nākam //1//
(AVŚ_19,7.2a) suhavam agne kṛttikā rohiṇī cāstu bhadraṃ mṛgaśiraḥ śam ārdrā /
(AVŚ_19,7.2c) punarvasū sūnṛtā cāru puṣyo bhānur āśleṣā ayanaṃ maghā me //2//
(AVŚ_19,7.3a) puṇyaṃ pūrvā phalgunyau cātra hastaś citrā śivā svāti sukho me astu /
(AVŚ_19,7.3c) rādhe viśākhe suhavānurādhā jyeṣṭhā sunakṣatram ariṣṭa mūlam //3//
(AVŚ_19,7.4a) annaṃ pūrvā rāsatāṃ me aṣādhā ūrjaṃ devy uttarā ā vahantu /
(AVŚ_19,7.4c) abhijin me rāsatāṃ puṇyam eva śravaṇaḥ śraviṣṭhāḥ kurvatāṃ supuṣṭim //4//
(AVŚ_19,7.5a) ā me mahac chatabhiṣag varīya ā me dvayā proṣṭhapadā suśarma /
(AVŚ_19,7.5c) ā revatī cāśvayujau bhagaṃ ma ā me rayiṃ bharaṇya ā vahantu //5//
(AVŚ_19,8.1a) yāni nakṣatrāṇi divy antarikṣe apsu bhūmau yāni nageṣu dikṣu /
(AVŚ_19,8.1c) prakalpayaṃś candramā yāny eti sarvāṇi mamaitāni śivāni santu //1//
(AVŚ_19,8.2a) aṣṭāviṃśāni śivāni śagmāni saha yogaṃ bhajantu me /
(AVŚ_19,8.2c) yogaṃ pra padye kṣemaṃ ca kṣemaṃ pra padye yogaṃ ca namo 'horātrābhyām astu //2//
(AVŚ_19,8.3a) svastitaṃ me suprātaḥ susāyaṃ sudivaṃ sumṛgaṃ suśakunaṃ me astu /
(AVŚ_19,8.3c) suhavam agne svasty amartyaṃ gatvā punar āyābhinandan //3//
(AVŚ_19,8.4a) anuhavaṃ parihavaṃ parivādaṃ parikṣavam /
(AVŚ_19,8.4c) sarvair me riktakumbhān parā tānt savitaḥ suva //4//
(AVŚ_19,8.5a) apapāpaṃ parikṣavaṃ puṇyaṃ bhakṣīmahi kṣavam /
(AVŚ_19,8.5c) śivā te pāpa nāsikāṃ puṇyagaś cābhi mehatām //5//
(AVŚ_19,8.6a) imā yā brahmaṇas pate viṣucīr vāta īrate /
(AVŚ_19,8.6c) sadhrīcīr indra tāḥ kṛtvā mahyaṃ śivatamās kṛdhi //6//
(AVŚ_19,8.7a) svasti no astv abhayaṃ no astu namo 'horatrābhyām astu //7//
(AVŚ_19,9.1a) śāntā dyauḥ śāntā pṛthivī śāntam idam urv antarikṣam /
(AVŚ_19,9.1c) śāntā udanvatīr āpaḥ śāntā naḥ santv oṣadhīḥ //1//
(AVŚ_19,9.2a) śāntāni pūrvarūpāṇi śāntaṃ no astu kṛtākṛtam /
(AVŚ_19,9.2c) śāntaṃ bhūtaṃ ca bhavyaṃ ca sarvam eva śam astu naḥ //2//
(AVŚ_19,9.3a) iyaṃ yā parameṣṭhinī vāg devī brahmasaṃśitā /
(AVŚ_19,9.3c) yayaiva sasṛje ghoraṃ tayaiva śāntir astu naḥ //3//
(AVŚ_19,9.4a) idaṃ yat parameṣṭhinaṃ mano vāṃ brahmasaṃśitam /
(AVŚ_19,9.4c) yenaiva sasṛje ghoraṃ tenaiva śāntir astu naḥ //4//
(AVŚ_19,9.5a) imāni yāni pañcendriyāni manaḥṣaṣṭhāni me hṛdi brahmaṇā saṃśitāni /
(AVŚ_19,9.5c) yair eva sasṛje ghoraṃ tair eva śāntir astu naḥ //5//
(AVŚ_19,9.6a) śaṃ no mitraḥ śaṃ varuṇaḥ śaṃ viṣṇuḥ śaṃ prajāpatiḥ /
(AVŚ_19,9.6c) śaṃ na indro bṛhaspatiḥ śaṃ no bhavatv aryamā //6//
(AVŚ_19,9.7a) śaṃ no mitraḥ śaṃ varuṇaḥ śaṃ vivasvāṃ cham antakaḥ /
(AVŚ_19,9.7c) utpātāḥ pārthivāntarikṣāḥ śaṃ no divicarā grahāḥ //7//
(AVŚ_19,9.8a) śaṃ no bhūmir vepyamānā śam ulkā nirhataṃ ca yat /
(AVŚ_19,9.8c) śaṃ gāvo lohitakṣīrāḥ śaṃ bhūmir ava tīryatīḥ //8//
(AVŚ_19,9.9a) nakṣatram ulkābhihataṃ śam astu naḥ śaṃ no 'bhicārāḥ śam u santu kṛtyāḥ /
(AVŚ_19,9.9c) śaṃ no nikhātā valgāḥ śam ulkā deśopasargāḥ śam u no bhavantu //9//
(AVŚ_19,9.10a) śaṃ no grahāś cāndramasāḥ śam ādityaś ca rāhuṇā /
(AVŚ_19,9.10c) śaṃ no mṛtyur dhūmaketuḥ śaṃ rudrās tigmatejasaḥ //10//
(AVŚ_19,9.11a) śaṃ rudrāḥ śaṃ vasavaḥ śam ādityāḥ śam agnayaḥ /
(AVŚ_19,9.11c) śaṃ no maharṣayo devāḥ śaṃ devāḥ śaṃ bṛhaspatiḥ //11//
(AVŚ_19,9.12a) brahma prajāpatir dhātā lokā vedāḥ saptaṛṣayo 'gnayaḥ /
(AVŚ_19,9.12c) tair me kṛtaṃ svastyayanam indro me śarma yachatu brahmā me śarma yachatu /
(AVŚ_19,9.12e) viśve me devāḥ śarma yachantu sarve me devāḥ śarma yachantu //12//
(AVŚ_19,9.13a) yāni kāni cic chāntāni loke saptaṛṣayo viduḥ /
(AVŚ_19,9.13c) sarvāṇi śaṃ bhavantu me śaṃ me astv abhayaṃ me astu //13//
 (AVŚ_19,9.14a) pṛthivī śāntir antarikṣaṃ śāntir dyauḥ śāntir āpaḥ śāntir oṣadhayaḥ śāntir vanaspatayaḥ śāntir viśve me devāḥ śāntiḥ sarve me  #
devāḥ śāntiḥ śāntiḥ śāntiḥ śāntibhiḥ / 
(AVŚ_19,9.14c) yad iha ghoraṃ yad iha krūraṃ yad iha pāpaṃ tac chāntaṃ tac chivaṃ sarvam eva śam astu naḥ //14//
(AVŚ_19,10.1a) śaṃ na indrāgnī bhavatām avobhiḥ śaṃ na indrāvaruṇā rātahavyā /
(AVŚ_19,10.1c) śam indrāsomā suvitāya śaṃ yoḥ śaṃ na indrāpūṣaṇā vājasātau //1//
(AVŚ_19,10.2a) śaṃ no bhagaḥ śam u naḥ śaṃso astu śaṃ naḥ puraṃdhiḥ śam u santu rāyaḥ /
(AVŚ_19,10.2c) śaṃ naḥ satyasya suyamasya śaṃsaḥ śaṃ no aryamā purujāto astu //2//
(AVŚ_19,10.3a) śaṃ no dhātā śam u dhartā no astu śaṃ na urūcī bhavatu svadhābhiḥ /
(AVŚ_19,10.3c) śaṃ rodasī bṛhatī śaṃ no adriḥ śaṃ no devānāṃ suhavāni santu //3//
(AVŚ_19,10.4a) śaṃ no agnir jyotiranīko astu śaṃ no mitrāvaruṇāv aśvinā śam /
(AVŚ_19,10.4c) śaṃ naḥ sukṛtāṃ sukṛtāni santu śaṃ na iṣiro abhi vātu vātaḥ //4//
(AVŚ_19,10.5a) śaṃ no dyāvāpṛthivī pūrvahūtau śam antarikṣaṃ dṛśaye no astu /
(AVŚ_19,10.5c) śaṃ na oṣadhīr vanino bhavantu śaṃ no rajasas patir astu jiṣṇuḥ //5//
(AVŚ_19,10.6a) śaṃ na indro vasubhir devo astu śam ādityebhir varuṇaḥ suśaṃsaḥ /
(AVŚ_19,10.6c) śaṃ no rudro rudrebhir jalāṣaḥ śaṃ nas tvaṣṭā gnābhir iha śṛṇotu //6//
(AVŚ_19,10.7a) śaṃ naḥ somo bhavatu brahma śaṃ naḥ śaṃ no grāvāṇaḥ śam u santu yajñāḥ /
(AVŚ_19,10.7c) śaṃ naḥ svarūnāṃ mitayo bhavantu śaṃ naḥ prasvaḥ śam v astu vediḥ //7//
(AVŚ_19,10.8a) śaṃ naḥ sūrya urucakṣā ud etu śaṃ no bhavantu pradiśaś catasraḥ /
(AVŚ_19,10.8c) śaṃ naḥ parvatā dhruvayo bhavantu śaṃ naḥ sindhavaḥ śam u santv āpaḥ //8//
(AVŚ_19,10.9a) śaṃ no aditir bhavatu vratebhiḥ śaṃ no bhavantu marutaḥ svarkāḥ /
(AVŚ_19,10.9c) śaṃ no viṣṇuḥ śam u pūṣā no astu śaṃ no bhavitraṃ śam v astu vāyuḥ //9//
(AVŚ_19,10.10a) śaṃ no devaḥ savitā trāyamāṇaḥ śaṃ no bhavantūṣaso vibhātīḥ /
(AVŚ_19,10.10c) śaṃ naḥ parjanyo bhavatu prajābhyaḥ śaṃ naḥ kṣetrasya patir astu śaṃbhuḥ //10//
(AVŚ_19,11.1a) śaṃ naḥ satyasya patayo bhavantu śaṃ no arvantaḥ śam u santu gāvaḥ /
(AVŚ_19,11.1c) śaṃ na ṛbhavaḥ sukṛtaḥ suhastāḥ śaṃ no bhavatu pitaro haveṣu //1//
(AVŚ_19,11.2a) śaṃ no devā viśvadevā bhavantu śaṃ sarasvatī saha dhībhir astu /
(AVŚ_19,11.2c) śam abhiṣācaḥ śam u rātiṣācaḥ śaṃ no divyāḥ pārthivāḥ śaṃ no apyāḥ //2//
(AVŚ_19,11.3a) śaṃ no aja ekapād devo astu śam ahir budhnyaḥ śaṃ samudraḥ /
(AVŚ_19,11.3c) śaṃ no apāṃ napāt perur astu śaṃ naḥ pṛṣṇir bhavatu devagopā //3//
(AVŚ_19,11.4a) ādityā rudrā vasavo juṣantām idaṃ brahma kriyamāṇaṃ navīyaḥ /
(AVŚ_19,11.4c) sṛṇvantu no divyāḥ pārthivāso gojātā uta ye yajñiyāsaḥ //4//
(AVŚ_19,11.5a) ye devānām ṛtvijo yajñiyāso manor yajatrā amṛtā ṛtajñāḥ /
(AVŚ_19,11.5c) te no rāsantām urugāyam adya yūyaṃ pāta svastibhiḥ sadā naḥ //5//
(AVŚ_19,11.6a) tad astu mitrāvaruṇā tad agne śaṃ yor asmabhyam idam astu śastam /
(AVŚ_19,11.6c) aśīmahi gādham uta pratiṣṭhāṃ namo dive bṛhate sādanāya //6//
(AVŚ_19,12.1a) uṣā apa svasus tamaḥ saṃ vartayati vartaniṃ sujātatā /
(AVŚ_19,12.1c) ayā vājaṃ devahitaṃ sanema madema śatahimāḥ suvīrāḥ //1//
(AVŚ_19,13.1a) indrasya bāhū sthavirau vṛṣāṇau citrā imā vṛṣabhau pārayiṣṇū /
(AVŚ_19,13.1c) tau yokṣe prathamo yoga āgate yābhyāṃ jitam asurāṇāṃ svar yat //1//
(AVŚ_19,13.2a) āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām /
(AVŚ_19,13.2c) saṃkrandano 'nimiṣa ekavīraḥ śataṃ senā ajayat sākam indraḥ //2//
(AVŚ_19,13.3a) saṃkrandanenānimiṣeṇa jiṣṇunāyodhyena duścyavanena dhṛṣṇunā /
(AVŚ_19,13.3c) tad indreṇa jayata tat sahadhvaṃ yudho nara iṣuhastena vṛṣṇā //3//
(AVŚ_19,13.4a) sa iṣuhastaiḥ sa niṣaṅgibhir vaśī saṃsraṣṭā sa yudha indro gaṇena /
(AVŚ_19,13.4c) saṃsṛṣṭajit somapā bāhuśardhy ugradhanvā pratihitābhir astā //4//
(AVŚ_19,13.5a) balavijñāyaḥ sthaviraḥ pravīraḥ sahasvān vājī sahamāna ugraḥ /
(AVŚ_19,13.5c) abhivīro abhiṣatvā sahojij jaitram indra ratham ā tiṣṭha govidam //5//
(AVŚ_19,13.6a) imaṃ vīram anu harṣadhvam ugram indraṃ sakhāyo anu saṃ rabhadhvam /
(AVŚ_19,13.6c) grāmajitaṃ gojitaṃ vajrabāhuṃ jayantam ajma pramṛṇantam ojasā //6//
(AVŚ_19,13.7a) abhi gotrāṇi sahasā gāhamāno 'dāya ugraḥ śatamanyur indraḥ /
(AVŚ_19,13.7c) duścyavanaḥ pṛtanāṣāḍ ayodhyo 'smākaṃ senā avatu pra yutsu //7//
(AVŚ_19,13.8a) bṛhaspate pari dīyā rathena rakṣohāmitrāṃ apabādhamānaḥ /
(AVŚ_19,13.8c) prabhañjaṃ chatrūn pramṛṇann amitrān asmākam edhy avitā tanūnām //8//
(AVŚ_19,13.9a) indra eṣāṃ netā bṛhaspatir dakṣiṇā yajñaḥ pura etu somaḥ /
(AVŚ_19,13.9c) devasenānām abhibhañjatīnāṃ jayantīnāṃ maruto yantu madhye //9//
(AVŚ_19,13.10a) indrasya vṛṣṇo varuṇasya rājña ādityānāṃ marutāṃ śardha ugram /
(AVŚ_19,13.10c) mahāmanasāṃ bhuvanacyavānāṃ ghoṣo devānāṃ jayatām ud asthāt //10//
(AVŚ_19,13.11a) asmākam indraḥ samṛteṣu dhvajeṣv asmākaṃ yā iṣavas tā jayantu /
(AVŚ_19,13.11c) asmākaṃ vīrā uttare bhavantv asmān devāso 'vatā haveṣu //11//
(AVŚ_19,14.1a) idam ucchreyo 'vasānam āgāṃ śive me dyāvāpṛthivī abhūtām /
(AVŚ_19,14.1c) asapatnāḥ pradiśo me bhavantu na vai tvā dviṣmo abhayaṃ no astu //1//
(AVŚ_19,15.1a) yata indra bhayāmahe tato no abhayaṃ kṛdhi /
(AVŚ_19,15.1c) maghavaṃ chagdhi tava tvaṃ na ūtibhir vi dviṣo vi mṛdho jahi //1//
(AVŚ_19,15.2a) indraṃ vayam anūrādhaṃ havāmahe 'nu rādhyāsma dvipadā catuṣpadā /
(AVŚ_19,15.2c) mā naḥ senā araruṣīr upa gur viṣūcir indra druho vi nāśaya //2//
(AVŚ_19,15.3a) indras trātota vṛtrahā parasphāno vareṇyaḥ /
(AVŚ_19,15.3c) sa rakṣitā caramataḥ sa madhyataḥ sa paścāt sa purastān no astu //3//
(AVŚ_19,15.4a) uruṃ no lokam anu neṣi vidvānt svar yaj jyotir abhayaṃ svasti /
(AVŚ_19,15.4c) ugrā ta indra sthavirasya bāhū upa kṣayema śaraṇā bṛhantā //4//
(AVŚ_19,15.5a) abhayaṃ naḥ karaty antarikṣam abhayaṃ dyāvāpṛthivī ubhe ime /
(AVŚ_19,15.5c) abhayaṃ paścād abhayaṃ purastād uttarād adharād abhayaṃ no astu //5//
(AVŚ_19,15.6a) abhayaṃ mitrād abhayam amitrād abhayaṃ jñātād abhayaṃ puro yaḥ /
(AVŚ_19,15.6c) abhayaṃ naktam abhayaṃ divā naḥ sarvā āśā mama mitraṃ bhavantu //6//
(AVŚ_19,16.1a) asapatnaṃ purastāt paścān no abhayaṃ kṛtam /
(AVŚ_19,16.1c) savitā mā dakṣiṇata uttarān mā śacīpatiḥ //1//
(AVŚ_19,16.2a) divo mādityā rakṣatu bhūmyā rakṣantv agnayaḥ /
(AVŚ_19,16.2c) indrāgnī rakṣatāṃ mā purastād aśvināv abhitaḥ śarma yachatām /
(AVŚ_19,16.2e) tiraścīn aghnyā rakṣatu jātavedā bhūtakṛto me sarvataḥ santu varma //2//
(AVŚ_19,17.1a) agnir mā pātu vasubhiḥ purastāt tasmin krame tasmiṃ chraye tāṃ puraṃ praimi /
(AVŚ_19,17.1c) sa mā rakṣatu sa mā gopāyatu tasmā ātmānaṃ pari dade svāhā //1//
(AVŚ_19,17.2a) vāyur māntarikṣeṇaitasyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.2c) sa mā rakṣatu sa mā gopāyatu tasmā ātmānaṃ pari dade svāhā //2//
(AVŚ_19,17.3a) somo mā rudrair dakṣiṇāyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.3c) sa mā rakṣatu sa mā gopāyatu tasmā ātmānaṃ pari dade svāhā //3//
(AVŚ_19,17.4a) varuṇo mādityair etasyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.4c) sa mā rakṣatu sa mā gopāyatu tasmā ātmānam pari dade svāhā //4//
(AVŚ_19,17.5a) sūryo mā dyāvāpṛthivībhyāṃ pratīcyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.5c) sa mā rakṣatu sa mā gopāyatu tasmā ātmānaṃ pari dade svāhā //5//
(AVŚ_19,17.6a) āpo mauṣadhīmatīr etasyā diśaḥ pāntu tāsu krame tāsu śraye tāṃ puraṃ praimi /
(AVŚ_19,17.6c) tā mā rakṣantu tā mā gopāyantu tābhya ātmānaṃ pari dade svāhā //6//
(AVŚ_19,17.7a) viśvakarmā mā saptaṛṣibhir udīcyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.7c) sa mā rakṣatu sa mā gopāyatu tasmā ātmānaṃ pari dade svāhā //7//
(AVŚ_19,17.8a) indro mā marutvān etasyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.8c) sa mā rakṣatu sa mā gopāyatu tasmā ātmānaṃ pari dade svāhā //8//
(AVŚ_19,17.9a) prajāpatir mā prajananavānt saha pratiṣṭhayā dhruvāyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.9c) sa mā rakṣatu sa mā gopāyatu tasmā ātmānaṃ pari dade svāhā //9//
(AVŚ_19,17.10a) bṛhaspatir mā viśvair devair ūrdhvāyā diśaḥ pātu tasmin krame tasmiṃ chraye tāṃ puraṃ praimi /
(AVŚ_19,17.10c) sa mā rakṣatu sa mā gopāyatu tasmā ātmānaṃ pari dade svāhā //10//
(AVŚ_19,18.1a) agniṃ te vasuvantam ṛchantu /
(AVŚ_19,18.1c) ye māghāyavaḥ prācyā diśo 'bhidāsān //1//
(AVŚ_19,18.2a) vāyuṃ te 'ntarikṣavantam ṛchantu /
(AVŚ_19,18.2c) ye māghāyava etasyā diśo 'bhidāsān //2//
(AVŚ_19,18.3a) somaṃ te rudravantam ṛchantu /
(AVŚ_19,18.3c) ye māghāyavo dakṣiṇāyā diśo 'bhidāsān //3//
(AVŚ_19,18.4a) varuṇaṃ ta ādityavantam ṛchantu /
(AVŚ_19,18.4c) ye māghāyava etasyā diśo 'bhidāsān //4//
(AVŚ_19,18.5a) sūryaṃ te dyāvāpṛthivīvantam ṛchantu /
(AVŚ_19,18.5c) ye māghāyava pratīcyā diśo 'bhidāsān //5//
(AVŚ_19,18.6a) apas ta oṣadhīmatīr ṛchantu /
(AVŚ_19,18.6c) ye māghāyava etasyā diśo 'bhidāsān //6//
(AVŚ_19,18.7a) viśvakarmāṇaṃ te saptaṛṣivantam ṛchantu /
(AVŚ_19,18.7c) ye māghāyava udīcyā diśo 'bhidāsān //7//
(AVŚ_19,18.8a) indraṃ te marutvantam ṛchantu /
(AVŚ_19,18.8c) ye māghāyava etasyā diśo 'bhidāsān //8//
(AVŚ_19,18.9a) prajāpatiṃ te prajananavantam ṛchantu /
(AVŚ_19,18.9c) ye māghāyavo dhruvāyā diśo 'bhidāsān //9//
(AVŚ_19,18.10a) bṛhaspatiṃ te viśvadevavantam ṛchantu /
(AVŚ_19,18.10c) ye māghāyava ūrdhvāyā diśo 'bhidāsān //10//
(AVŚ_19,19.1a) mitraḥ pṛthivyod akrāmat tāṃ puraṃ pra ṇayāmi vaḥ /
(AVŚ_19,19.1c) tām ā viśata tāṃ pra viśata sā vaḥ śarma ca varma ca yachatu //1//
(AVŚ_19,19.2a) vāyur antarikṣeṇod akrāmat tāṃ puraṃ pra ṇayāmi vaḥ /
(AVŚ_19,19.2c) tām ā viśata tāṃ pra viśata sā vaḥ śarma ca varma ca yachatu //2//
(AVŚ_19,19.3a) sūryo divod akrāmat tāṃ puraṃ pra ṇayāmi vaḥ /
(AVŚ_19,19.3c) tām ā viśata tāṃ pra viśata sā vaḥ śarma ca varma ca yachatu //3//
(AVŚ_19,19.4a) candramā nakṣatrair ud akrāmat tāṃ puraṃ pra ṇayāmi vaḥ /
(AVŚ_19,19.4c) tām ā viśata tāṃ pra viśata sā vaḥ śarma ca varma ca yachatu //4//
(AVŚ_19,19.5a) soma oṣadhībhir ud akrāmat tāṃ puraṃ pra ṇayāmi vaḥ /
(AVŚ_19,19.5c) tām ā viśata tāṃ pra viśata sā vaḥ śarma ca varma ca yachatu //5//
(AVŚ_19,19.6a) yajño dakṣiṇābhir ud akrāmat tāṃ puraṃ pra ṇayāmi vaḥ /
(AVŚ_19,19.6c) tām ā viśata tāṃ pra viśata sā vaḥ śarma ca varma ca yachatu //6//
(AVŚ_19,19.7a) samudro nadībhir ud akrāmat tāṃ puraṃ pra ṇayāmi vaḥ /
(AVŚ_19,19.7c) tām ā viśata tāṃ pra viśata sā vaḥ śarma ca varma ca yachatu //7//
(AVŚ_19,19.8a) brahma brahmacāribhir ud akrāmat tāṃ puraṃ pra ṇayāmi vaḥ /
(AVŚ_19,19.8c) tām ā viśata tāṃ pra viśata sā vaḥ śarma ca varma ca yachatu //8//
(AVŚ_19,19.9a) indro vīryeṇod akrāmat tāṃ puraṃ pra ṇayāmi vaḥ /
(AVŚ_19,19.9c) tām ā viśata tāṃ pra viśata sā vaḥ śarma ca varma ca yachatu //9//
(AVŚ_19,19.10a) devā amṛtenod akrāmaṃs tāṃ puraṃ pra ṇayāmi vaḥ /
(AVŚ_19,19.10c) tām ā viśata tāṃ pra viśata sā vaḥ śarma ca varma ca yachatu //10//
(AVŚ_19,19.11a) prajāpatiḥ prajābhir ud akrāmat tāṃ puraṃ pra ṇayāmi vaḥ /
(AVŚ_19,19.11c) tām ā viśata tāṃ pra viśata sā vaḥ śarma ca varma ca yachatu //11//
(AVŚ_19,20.1a) apa nyadhuḥ pauruṣeyaṃ vadhaṃ yam indrāgnī dhātā savitā bṛhaspatiḥ /
(AVŚ_19,20.1c) somo rājā varuṇo aśvinā yamaḥ pūṣāsmān pari pātu mṛtyoḥ //1//
(AVŚ_19,20.2a) yāni cakāra bhuvanasya yas patiḥ prajāpatir mātariśvā prajābhyaḥ /
(AVŚ_19,20.2c) pradiśo yāni vasate diśaś ca tāni me varmāṇi bahulāni santu //2//
(AVŚ_19,20.3a) yat te tanūṣv anahyanta devā dyurājayo dehinaḥ /
(AVŚ_19,20.3c) indro yac cakre varma tad asmān pātu viśvataḥ //3//
(AVŚ_19,20.4a) varma me dyāvāpṛthivī varmāhar varma sūryaḥ /
(AVŚ_19,20.4c) varma me viśve devāḥ kran mā mā prāpat pratīcikā //4//
(AVŚ_19,21.1a) gāyatry uṣṇig anuṣṭub bṛhatī paṅktis triṣṭub jagatyai //1//
(AVŚ_19,22.1a) āṅgirasānām ādyaiḥ pañcānuvākaiḥ svāhā //1//
(AVŚ_19,22.2a) ṣaṣṭhāya svāhā //2//
(AVŚ_19,22.3a) saptamāṣṭamābhyāṃ svāhā //3//
(AVŚ_19,22.4a) nīlanakhebhyaḥ svāhā //4//
(AVŚ_19,22.5a) haritebhyaḥ svāhā //5//
(AVŚ_19,22.6a) kṣudrebhyaḥ svāhā //6//
(AVŚ_19,22.7a) paryāyikebhyaḥ svāhā //7//
(AVŚ_19,22.8a) prathamebhyaḥ śaṅkhebhyaḥ svāhā //8//
(AVŚ_19,22.9a) dvitīyebhyaḥ śaṅkhebhyaḥ svāhā //9//
(AVŚ_19,22.10a) tṛtīyebhyaḥ śaṅkhebhyaḥ svāhā //10//
(AVŚ_19,22.11a) upottamebhyaḥ svāhā //11//
(AVŚ_19,22.12a) uttamebhyaḥ svāhā //12//
(AVŚ_19,22.13a) uttarebhyaḥ svāhā //13//
(AVŚ_19,22.14a) ṛṣibhyaḥ svāhā //14//
(AVŚ_19,22.15a) śikhibhyaḥ svāhā //15//
(AVŚ_19,22.16a) gaṇebhyaḥ svāhā //16//
(AVŚ_19,22.17a) mahāgaṇebhyaḥ svāhā //17//
(AVŚ_19,22.18a) sarvebhyo 'ṅgirobhyo vidagaṇebhyaḥ svāhā //18//
(AVŚ_19,22.19a) pṛthaksahasrābhyāṃ svāhā //19//
(AVŚ_19,22.20a) brahmaṇe svāhā //20//
(AVŚ_19,22.21a) brahmajyeṣṭhā sambhṛtā viryāṇi brahmāgre jyeṣṭhaṃ divam ā tatāna /
(AVŚ_19,22.21c) bhūtānāṃ brahmā prathamota jajñe tenārhati brahmaṇā spardhituṃ kaḥ //21//
(AVŚ_19,23.1a) ātharvaṇānāṃ caturṛcebhyaḥ svāhā //1//
(AVŚ_19,23.2a) pañcarcebhyaḥ svāhā //2//
(AVŚ_19,23.3a) ṣaḷṛcebhyaḥ svāhā //3//
(AVŚ_19,23.4a) saptarcebhyaḥ svāhā //4//
(AVŚ_19,23.5a) aṣṭarcebhyaḥ svāhā //5//
(AVŚ_19,23.6a) navarcebhyaḥ svāhā //6//
(AVŚ_19,23.7a) daśarcebhyaḥ svāhā //7//
(AVŚ_19,23.8a) ekādaśarcebhyaḥ svāhā //8//
(AVŚ_19,23.9a) dvādaśarcebhyaḥ svāhā //9//
(AVŚ_19,23.10a) trayodaśarcebhyaḥ svāhā //10//
(AVŚ_19,23.11a) caturdaśarcebhyaḥ svāhā //11//
(AVŚ_19,23.12a) pañcadaśarcebhyaḥ svāhā //12//
(AVŚ_19,23.13a) ṣoḍaśarcebhyaḥ svāhā //13//
(AVŚ_19,23.14a) saptadaśarcebhyaḥ svāhā //14//
(AVŚ_19,23.15a) aṣṭādaśarcebhyaḥ svāhā //15//
(AVŚ_19,23.16a) ekonaviṃśatiḥ svāhā //16//
(AVŚ_19,23.17a) viṃśatiḥ svāhā //17//
(AVŚ_19,23.18a) mahatkāṇḍāya svāhā //18//
(AVŚ_19,23.19a) tṛcebhyaḥ svāhā //19//
(AVŚ_19,23.20a) ekarcebhyaḥ svāhā //20//
(AVŚ_19,23.21a) kṣudrebhyaḥ svāhā //21//
(AVŚ_19,23.22a) ekānṛcebhyaḥ svāhā //22//
(AVŚ_19,23.23a) rohitebhyaḥ svāhā //23//
(AVŚ_19,23.24a) sūryābhyāṃ svāhā //24//
(AVŚ_19,23.25a) vrātyābhyāṃ svāhā //25//
(AVŚ_19,23.26a) prājāpatyābhyāṃ svāhā //26//
(AVŚ_19,23.27a) viṣāsahyai svāhā //27//
(AVŚ_19,23.28a) maṅgalikebhyaḥ svāhā //28//
(AVŚ_19,23.29a) brahmaṇe svāhā //29//
(AVŚ_19,23.30a) brahmajyeṣṭhā saṃbhṛtā vīryāṇi brahmāgre jyeṣṭhaṃ divam ā tatāna /
(AVŚ_19,23.30c) bhūtānāṃ brahmā prathamota jajñe tenārhati brahmaṇā spardhituṃ kaḥ //30//
(AVŚ_19,24.1a) yena devaṃ savitāraṃ pari devā adhārayan /
(AVŚ_19,24.1c) tenemaṃ brahmaṇas pate pari rāṣṭrāya dhattana //1//
(AVŚ_19,24.2a) parīmam indram āyuṣe mahe kṣatrāya dhattana /
(AVŚ_19,24.2c) yathainaṃ jarase nayāj jyok kṣatre 'dhi jāgarat //2//
(AVŚ_19,24.3a) parīmam indram āyuṣe mahe śrotrāya dhattana /
(AVŚ_19,24.3c) yathainaṃ jarase nayāj jyok śrotre 'dhi jāgarat //3//
(AVŚ_19,24.4a) pari dhatta dhatta no varcasemaṃ jarāmṛtyuṃ kṛṇuta dīrgham āyuḥ /
(AVŚ_19,24.4c) bṛhaspatiḥ prāyachad vāsa etat somāya rājñe paridhātavā u //4//
(AVŚ_19,24.5a) jarāṃ su gacha pari dhatsva vāso bhavā gṛṣṭīnām abhiśastipā u /
(AVŚ_19,24.5c) śataṃ ca jīva śaradaḥ purūcī rāyaś ca poṣam upasaṃvyayasva //5//
(AVŚ_19,24.6a) parīdaṃ vāso adhithāḥ svastaye 'bhūr vāpīnām abhiśastipā u /
(AVŚ_19,24.6c) śataṃ ca jīva śaradaḥ purūcīr vasūni cārur vi bhajāsi jīvan //6//
(AVŚ_19,24.7a) yogeyoge tavastaraṃ vājevāje havāmahe /
(AVŚ_19,24.7c) sakhāya indram ūtaye //7//
(AVŚ_19,24.8a) hiraṇyavarṇo ajaraḥ suvīro jarāmṛtyuḥ prajayā saṃ viśasva /
(AVŚ_19,24.8c) tad agnir āha tad u soma āha bṛhaspatiḥ savitā tad indraḥ //8//
(AVŚ_19,25.1a) aśrāntasya tvā manasā yunajmi prathamasya ca /
(AVŚ_19,25.1c) utkūlam udvaho bhavoduhya prati dhāvatāt //1//
(AVŚ_19,26.1a) agneḥ prajātaṃ pari yad dhiraṇyam amṛtaṃ dadhre adhi martyeṣu /
(AVŚ_19,26.1c) ya enad veda sa id enam arhati jarāmṛtyur bhavati yo bibharti //1//
(AVŚ_19,26.2a) yad dhiraṇyaṃ sūryeṇa suvarṇam prajāvanto manavaḥ pūrva īṣire /
(AVŚ_19,26.2c) tat tvā candraṃ varcasā saṃ sṛjaty āyuṣmān bhavati yo bibharti //2//
(AVŚ_19,26.3a) āyuṣe tvā varcase tvaujase ca balāya ca /
(AVŚ_19,26.3c) yathā hiraṇyatejasā vibhāsāsi janāṃ anu //3//
(AVŚ_19,26.4a) yad veda rājā varuṇo veda devo bṛhaspatiḥ /
(AVŚ_19,26.4c) indro yad vṛtrahā veda tat ta āyuṣyaṃ bhuvat tat te varcasyaṃ bhuvat //4//
(AVŚ_19,27.1a) gobhiṣ ṭvā pātv ṛṣabho vṛṣā tvā pātu vājibhiḥ /
(AVŚ_19,27.1c) vāyuṣ ṭvā brahmaṇā pātv indras tvā pātv indriyaiḥ //1//
(AVŚ_19,27.2a) somas tvā pātv oṣadhībhir nakṣatraiḥ pātu sūryaḥ /
(AVŚ_19,27.2c) mādbhyas tvā candro vṛtrahā vātaḥ prāṇena rakṣatu //2//
(AVŚ_19,27.3a) tisro divas tisraḥ pṛthivīs trīṇy antarikṣāṇi caturaḥ samudrān /
(AVŚ_19,27.3c) trivṛtaṃ stomaṃ trivṛta āpa āhus tās tvā rakṣantu trivṛtā trivṛdbhiḥ //3//
(AVŚ_19,27.4a) trīn nākāṃs trīn samudrāṃs trīn bradhnāṃs trīn vaiṣṭapān /
(AVŚ_19,27.4c) trīn mātariśvanas trīnt sūryān goptṝn kalpayāmi te //4//
(AVŚ_19,27.5a) ghṛtena tvā sam ukṣāmy agne ājyena vardhayan /
(AVŚ_19,27.5c) agneś candrasya sūryasya mā prāṇaṃ māyino dabhan //5//
(AVŚ_19,27.6a) mā vaḥ prāṇaṃ mā vo 'pānaṃ mā haro māyino dabhan /
(AVŚ_19,27.6c) bhrājanto viśvavedaso devā daivyena dhāvata //6//
(AVŚ_19,27.7a) prāṇenāgniṃ saṃ sṛjati vātaḥ prāṇena saṃhitaḥ /
(AVŚ_19,27.7c) prāṇena viśvatomukhaṃ sūryaṃ devā ajanayan //7//
(AVŚ_19,27.8a) āyuṣāyuḥkṛtāṃ jīvāyuṣmān jīva mā mṛthāḥ /
(AVŚ_19,27.8c) prāṇenātmanvatām jīva mā mṛtyor ud agā vaśam //8//
(AVŚ_19,27.9a) devānāṃ nihitaṃ nidhiṃ yam indro 'nvavindat pathibhir devayānaiḥ /
(AVŚ_19,27.9c) āpo hiraṇyaṃ jugupus trivṛdbhis tās tvā rakṣantu trivṛtā trivṛdbhiḥ //9//
(AVŚ_19,27.10a) trayastriṃśad devatās trīṇi ca vīryāṇi priyāyamāṇā jugupur apsv antaḥ /
(AVŚ_19,27.10c) asmiṃś candre adhi yad dhiraṇyaṃ tenāyaṃ kṛṇavad vīryāṇi //10//
(AVŚ_19,27.11a) ye devā divy ekādaśa stha te devāso havir idaṃ juṣadhvam //11//
(AVŚ_19,27.12a) ye devā antarikṣa ekādaśa stha te devāso havir idaṃ juṣadhvam //12//
(AVŚ_19,27.13a) ye devā pṛthivyām ekādaśa stha te devāso havir idaṃ juṣadhvam //13//
(AVŚ_19,27.14a) asapatnaṃ purastāt paścān no abhayaṃ kṛtam /
(AVŚ_19,27.14c) savitā mā dakṣiṇata uttarān mā śacīpatiḥ //14//
(AVŚ_19,27.15a) divo mādityā rakṣantu bhūmyā rakṣantv agnayaḥ /
(AVŚ_19,27.15c) indrāgnī rakṣatāṃ mā purastād aśvināv abhitaḥ śarma yachatām /
(AVŚ_19,27.15e) tiraścīn aghnyā rakṣatu jātavedā bhūtakṛto me sarvataḥ santu varma //15//
(AVŚ_19,28.1a) imaṃ badhnāmi te maṇiṃ dīrghāyutvāya tejase /
(AVŚ_19,28.1c) darbhaṃ sapatnadambhanaṃ dviṣatas tapanaṃ hṛdaḥ //1//
(AVŚ_19,28.2a) dviṣatas tāpayan hṛdaḥ śatrūṇāṃ tāpayan manaḥ /
(AVŚ_19,28.2c) durhārdaḥ sarvāṃs tvaṃ darbha gharma ivābhīnt saṃtāpayan //2//
(AVŚ_19,28.3a) gharma ivābhitapan darbha dviṣato nitapan maṇe /
(AVŚ_19,28.3c) hṛdaḥ sapatnānāṃ bhinddhīndra iva virujaṃ balam //3//
(AVŚ_19,28.4a) bhinddhi darbha sapatnānāṃ hṛdayaṃ dviṣatāṃ maṇe /
(AVŚ_19,28.4c) udyan tvacam iva bhūmyāḥ śira eṣāṃ vi pātaya //4//
(AVŚ_19,28.5a) bhinddhi darbha sapatnān me bhinddhi me pṛtanāyataḥ /
(AVŚ_19,28.5c) bhinddhi me sarvān durhārdo bhinddhi me dviṣato maṇe //5//
(AVŚ_19,28.6a) chinddhi darbha sapatnān me chinddhi me pṛtanāyataḥ /
(AVŚ_19,28.6c) chinddhi me sarvān durhārdo chinddhi me dviṣato maṇe //6//
(AVŚ_19,28.7a) vṛśca darbha sapatnān me vṛśca me pṛtanāyataḥ /
(AVŚ_19,28.7c) vṛśca me sarvān durhārdo vṛśca me dviṣato maṇe //7//
(AVŚ_19,28.8a) kṛnta darbha sapatnān me kṛnta me pṛtanāyataḥ /
(AVŚ_19,28.8c) kṛnta me sarvān durhārdo kṛnta me dviṣato maṇe //8//
(AVŚ_19,28.9a) piṃśa darbha sapatnān me piṃśa me pṛtanāyataḥ /
(AVŚ_19,28.9c) piṃśa me sarvān durhārdo piṃśa me dviṣato maṇe //9//
(AVŚ_19,28.10a) vidhya darbha sapatnān me vidhya me pṛtanāyataḥ /
(AVŚ_19,28.10c) vidhya me sarvān durhārdo vidhya me dviṣato maṇe //10//
(AVŚ_19,29.1a) nikṣa darbha sapatnān me nikṣa me pṛtanāyataḥ /
(AVŚ_19,29.1c) nikṣa me sarvān durhārdo nikṣa me dviṣato maṇe //1//
(AVŚ_19,29.2a) tṛnddhi darbha sapatnān me tṛnddhi me pṛtanāyataḥ /
(AVŚ_19,29.2c) tṛnddhi me sarvān durhārdo tṛnddhi me dviṣato maṇe //2//
(AVŚ_19,29.3a) runddhi darbha sapatnān me runddhi me pṛtanāyataḥ /
(AVŚ_19,29.3c) runddhi me sarvān durhārdo runddhi me dviṣato maṇe //3//
(AVŚ_19,29.4a) mṛṇa darbha sapatnān me mṛṇa me pṛtanāyataḥ /
(AVŚ_19,29.4c) mṛṇa me sarvān durhārdo mṛṇa me dviṣato maṇe //4//
(AVŚ_19,29.5a) mantha darbha sapatnān me mantha me pṛtanāyataḥ /
(AVŚ_19,29.5c) mantha me sarvān durhārdo mantha me dviṣato maṇe //5//
(AVŚ_19,29.6a) piṇḍḍhi darbha sapatnān me piṇḍḍhi me pṛtanāyataḥ /
(AVŚ_19,29.6c) piṇḍḍhi me sarvān durhārdo piṇḍḍhi me dviṣato maṇe //6//
(AVŚ_19,29.7a) oṣa darbha sapatnān me oṣa me pṛtanāyataḥ /
(AVŚ_19,29.7c) oṣa me sarvān durhārdo oṣa me dviṣato maṇe //7//
(AVŚ_19,29.8a) daha darbha sapatnān me daha me pṛtanāyataḥ /
(AVŚ_19,29.8c) daha me sarvān durhārdo daha me dviṣato maṇe //8//
(AVŚ_19,29.9a) jahi darbha sapatnān me jahi me pṛtanāyataḥ /
(AVŚ_19,29.9c) jahi me sarvān durhārdo jahi me dviṣato maṇe //9//
(AVŚ_19,30.1a) yat te darbha jarāmṛtyu śataṃ varmasu varma te /
(AVŚ_19,30.1c) tenemaṃ varmiṇaṃ kṛtvā sapatnāṃ jahi vīryaiḥ //1//
(AVŚ_19,30.2a) śataṃ te darbha varmāṇi sahasraṃ vīryāṇi te /
(AVŚ_19,30.2c) tam asmai viśve tvāṃ devā jarase bhartavā aduḥ //2//
(AVŚ_19,30.3a) tvām āhur devavarma tvāṃ darbha brahmaṇas patim /
(AVŚ_19,30.3c) tvām indrasyāhur varma tvaṃ rāṣṭrāṇi rakṣasi //3//
(AVŚ_19,30.4a) sapatnakṣayaṇaṃ darbha dviṣatas tapanaṃ hṛdaḥ /
(AVŚ_19,30.4c) maṇiṃ kṣatrasya vardhanaṃ tanūpānaṃ kṛṇomi te //4//
(AVŚ_19,30.5a) yat samudro abhyakrandat parjanyo vidyutā saha /
(AVŚ_19,30.5c) tato hiranyayo bindus tato darbho ajāyata //5//
(AVŚ_19,31.1a) audumbareṇa maṇinā puṣṭikāmāya vedhasā /
(AVŚ_19,31.1c) paśūṇāṃ sarveṣāṃ sphātiṃ goṣṭhe me savitā karat //1//
(AVŚ_19,31.2a) yo no agnir gārhapatyaḥ paśūnām adhipā asat /
(AVŚ_19,31.2c) audumbaro vṛṣā maṇiḥ saṃ mā sṛjatu puṣṭyā //2//
(AVŚ_19,31.3a) karīṣiṇīṃ phalavatīṃ svadhām irāṃ ca no gṛhe /
(AVŚ_19,31.3c) audumbarasya tejasā dhātā puṣṭiṃ dadhātu me //3//
(AVŚ_19,31.4a) yad dvipāc ca catuṣpāc ca yāny annāni ye rasāḥ /
(AVŚ_19,31.4c) gṛhṇe 'haṃ tv eṣāṃ bhūmānaṃ bibhrad audumbaraṃ maṇim //4//
(AVŚ_19,31.5a) puṣṭiṃ paśūnām pari jagrabhāhaṃ catuṣpadāṃ dvipadāṃ yac ca dhānyam /
(AVŚ_19,31.5c) payaḥ paśūnāṃ rasam oṣadhīnāṃ bṛhaspatiḥ savitā me ni yachāt //5//
(AVŚ_19,31.6a) ahaṃ paśūnām adhipā asāni mayi puṣṭaṃ puṣṭapatir dadhātu /
(AVŚ_19,31.6c) mahyam audumbaro maṇir draviṇāni ni yachatu //6//
(AVŚ_19,31.7a) upa maudumbaro maṇiḥ prajayā ca dhanena ca /
(AVŚ_19,31.7c) indreṇa jinvito maṇir ā māgant saha varcasā //7//
(AVŚ_19,31.8a) devo maṇiḥ sapatnahā dhanasā dhanasātaye /
(AVŚ_19,31.8c) paśor annasya bhūmānaṃ gavāṃ sphātiṃ ni yachatu //8//
(AVŚ_19,31.9a) yathāgre tvaṃ vanaspate puṣṭhyā saha jajñiṣe /
(AVŚ_19,31.9c) evā dhanasya me sphātim ā dadhātu sarasvatī //9//
(AVŚ_19,31.10a) ā me dhanaṃ sarasvatī payasphātiṃ ca dhānyam /
(AVŚ_19,31.10c) sinīvāly upā vahād ayaṃ caudumbaro maṇiḥ //10//
(AVŚ_19,31.11a) tvaṃ maṇīṇām adhipā vṛṣāsi tvayi puṣṭaṃ puṣṭapatir jajāna /
(AVŚ_19,31.11c) tvayīme vājā draviṇāni sarvaudumbaraḥ sa tvam asmat sahasvārād ārād arātim amatiṃ kṣudhaṃ ca //11//
(AVŚ_19,31.12a) grāmaṇīr asi grāmaṇīr utthāya abhiṣikto 'bhi mā siñca varcasā /
(AVŚ_19,31.12c) tejo 'si tejo mayi dhārayādhi rayir asi rayiṃ me dhehi //12//
(AVŚ_19,31.13a) puṣṭir asi puṣṭyā mā sam aṅgdhi gṛhamedhī gṛhapatiṃ mā kṛṇu /
(AVŚ_19,31.13c) audumbaraḥ sa tvam asmāsu dhehi rayiṃ ca naḥ sarvavīraṃ ni yacha rāyas poṣāya prati muñce ahaṃ tvām //13//
(AVŚ_19,31.14a) ayam audumbaro maṇir vīro vīrāya badhyate /
(AVŚ_19,31.14c) sa naḥ saniṃ madhumatīṃ kṛṇotu rayiṃ ca naḥ sarvavīram ni yachāt //14//
(AVŚ_19,32.1a) śatakāṇḍo duścyavanaḥ sahasraparṇa uttiraḥ /
(AVŚ_19,32.1c) darbho ya ugra oṣadhis taṃ te badhnāmy āyuṣe //1//
(AVŚ_19,32.2a) nāsya keśān pra vapanti norasi tāḍam ā ghnate /
(AVŚ_19,32.2c) yasmā achinnaparṇena darbhena śarma yachati //2//
(AVŚ_19,32.3a) divi te tūlam oṣadhe pṛthivyām asi niṣṭhitaḥ /
(AVŚ_19,32.3c) tvayā sahasrakāṇḍenāyuḥ pra vardhayāmahe //3//
(AVŚ_19,32.4a) tisro divo aty atṛṇat tisra imāḥ pṛthivīr uta /
(AVŚ_19,32.4c) tvayāhaṃ durhārdo jihvāṃ ni tṛṇadmi vacāṃsi //4//
(AVŚ_19,32.5a) tvam asi sahamāno 'ham asmi sahasvān /
(AVŚ_19,32.5c) ubhau sahasvantau bhūtvā sapatnān sahiṣīvahi //5//
(AVŚ_19,32.6a) sahasva no abhimātiṃ sahasva pṛtanāyataḥ /
(AVŚ_19,32.6c) sahasva sarvān durhārdaḥ suhārdo me bahūn kṛdhi //6//
(AVŚ_19,32.7a) darbheṇa devajātena divi ṣṭambhena śaśvad it /
(AVŚ_19,32.7c) tenāhaṃ śaśvato janāṃ asanaṃ sanavāni ca //7//
(AVŚ_19,32.8a) priyaṃ mā darbha kṛṇu brahmarājanyābhyām śūdrāya cāryāya ca /
(AVŚ_19,32.8c) yasmai ca kāmayāmahe sarvasmai ca vipaśyate //8//
(AVŚ_19,32.9a) yo jāyamānaḥ pṛthivīm adṛṃhad yo astabhnād antarikṣaṃ divaṃ ca /
(AVŚ_19,32.9c) yaṃ bibhrataṃ nanu pāpmā viveda sa no 'yaṃ darbho varuṇo divā kaḥ //9//
(AVŚ_19,32.10a) sapatnahā śatakāṇḍaḥ sahasvān oṣadhīnāṃ prathamaḥ saṃ babhūva /
(AVŚ_19,32.10c) sa no 'yaṃ darbhaḥ pari pātu viśvatas tena sākṣīya pṛtanāḥ pṛtanyataḥ //10//
(AVŚ_19,33.1a) sahasrārghaḥ śatakāṇḍaḥ payasvān apām agnir vīrudhāṃ rājasūyam /
(AVŚ_19,33.1c) sa no 'yaṃ darbhaḥ pari pātu viśvato devo maṇir āyuṣā saṃ sṛjāti naḥ //1//
(AVŚ_19,33.2a) ghṛtād ullupto madhumān payasvān bhūmidṛṃho 'cyutaś cyāvayiṣṇuḥ /
(AVŚ_19,33.2c) nudant sapatnān adharāṃś ca kṛṇvan darbhā roha mahatām indriyeṇa //2//
(AVŚ_19,33.3a) tvaṃ bhūmim aty eṣy ojasā tvaṃ vedyāṃ sīdasi cārur adhvare /
(AVŚ_19,33.3c) tvāṃ pavitram ṛṣayo 'bharanta tvaṃ punīhi duritāny asmat //3//
(AVŚ_19,33.4a) tīkṣṇo rājā viṣāsahī rakṣohā viśvacarṣaṇiḥ /
(AVŚ_19,33.4c) ojo devānāṃ balam ugram etat taṃ te badhnāmi jarase svastaye //4//
(AVŚ_19,33.5a) darbheṇa tvaṃ kṛṇavad vīryāṇi darbhaṃ bibhrad ātmanā mā vyathiṣṭhāḥ /
(AVŚ_19,33.5c) atiṣṭhāya varcasādhānyānt sūrya ivā bhāhi pradiśaś catasraḥ //5//
(AVŚ_19,34.1a) jāṅgiḍo 'si jaṅgiḍo rakṣitāsi jaṅgidaḥ /
(AVŚ_19,34.1c) dvipāc catuṣpād asmākaṃ sarvaṃ rakṣatu jaṅgidaḥ //1//
(AVŚ_19,34.2a) yā gṛtsyas tripañcāśīḥ śataṃ kṛtyākṛtaś ca ye /
(AVŚ_19,34.2c) sarvān vinaktu tejaso 'rasāṃ jaṅgidas karat //2//
(AVŚ_19,34.3a) arasaṃ kṛtrimaṃ nādam arasāḥ sapta visrasaḥ /
(AVŚ_19,34.3c) apeto jaṅgiḍāmatim iṣum asteva śātaya //3//
(AVŚ_19,34.4a) kṛtyādūṣaṇa evāyam atho arātidūṣaṇaḥ /
(AVŚ_19,34.4c) atho sahasvāñ jaṅgiḍaḥ pra na āyumṣi tāriṣat //4//
(AVŚ_19,34.5a) sa jaṅgiḍasya mahimā pari ṇaḥ pātu viśvataḥ /
(AVŚ_19,34.5c) viṣkandhaṃ yena sāsaha saṃskandham oja ojasā //5//
(AVŚ_19,34.6a) triṣ ṭvā devā ajanayan niṣṭhitaṃ bhūmyām adhi /
(AVŚ_19,34.6c) tam u tvāṅgirā iti brāhmaṇāḥ pūrvyā viduḥ //6//
(AVŚ_19,34.7a) na tvā pūrvā oṣadhayo na tvā taranti yā navāḥ /
(AVŚ_19,34.7c) vibādha ugro jaṅgiḍaḥ paripāṇaḥ sumaṅgalaḥ //7//
(AVŚ_19,34.8a) athopadāna bhagavo jāṅgiḍāmitavīrya /
(AVŚ_19,34.8c) purā ta ugrā grasata upendro vīryaṃ dadau //8//
(AVŚ_19,34.9a) ugra it te vanaspata indra ojmānam ā dadhau /
(AVŚ_19,34.9c) amīvāḥ sarvāś cātayaṃ jahi rakṣāṃsy oṣadhe //9//
(AVŚ_19,34.10a) āśarīkaṃ viśarīkaṃ balāsaṃ pṛṣṭyāmayam /
(AVŚ_19,34.10c) takmānaṃ viśvaśāradam arasāṃ jaṅgiḍas karat //10//
(AVŚ_19,35.1a) indrasya nāma gṛhṇanta ṛsayo jaṅgidaṃ daduḥ /
(AVŚ_19,35.1c) devā yaṃ cakrur bheṣajam agre viṣkandhadūṣaṇam //1//
(AVŚ_19,35.2a) sa no rakṣatu jaṅgiḍo dhanapālo dhaneva /
(AVŚ_19,35.2c) devā yaṃ cakrur brāhmaṇāḥ paripāṇam arātiham //2//
(AVŚ_19,35.3a) durhārdaḥ saṃghoraṃ cakṣuḥ pāpakṛtvānam āgamam /
(AVŚ_19,35.3c) tāṃs tvaṃ sahasracakṣo pratībodhena nāśaya paripāṇo 'si jaṅgiḍaḥ //3//
(AVŚ_19,35.4a) pari mā divaḥ pari mā pṛthivyāḥ pary antarikṣāt pari mā vīrudbhyaḥ /
(AVŚ_19,35.4c) pari mā bhūtāt pari mota bhavyād diśodiśo jaṅgiḍaḥ pātv asmān //4//
(AVŚ_19,35.5a) ya ṛṣṇavo devakṛtā ya uto vavṛte 'nyaḥ /
(AVŚ_19,35.5c) sarvāṃ stān viśvabheṣajo 'rasāṃ jaṅgiḍas karat //5//
(AVŚ_19,36.1a) śatavāro anīnaśad yakṣmān rakṣāṃsi tejasā /
(AVŚ_19,36.1c) ārohan varcasā saha maṇir durṇāmacātanaḥ //1//
(AVŚ_19,36.2a) śṛṅgābhyāṃ rakṣo nudate mūlena yātudhānyaḥ /
(AVŚ_19,36.2c) madhyena yakṣmaṃ bādhate nainaṃ pāpmāti tatrati //2//
(AVŚ_19,36.3a) ye yakṣmāso arbhakā mahānto ye ca śabdinaḥ /
(AVŚ_19,36.3c) sarvāṃ durṇāmahā maṇiḥ śatavāro anīnaśat //3//
(AVŚ_19,36.4a) śataṃ vīrān ajanayac chataṃ yakṣmān apāvapat /
(AVŚ_19,36.4c) durṇāmnaḥ sarvān hatvāva rakṣāṃsi dhūnute //4//
(AVŚ_19,36.5a) hiraṇyaśṛṅga ṛṣabhaḥ śātavāro ayaṃ maṇiḥ /
(AVŚ_19,36.5c) durṇāmnaḥ sarvāṃs tṛdhvāva rakṣāṃsy akramīt //5//
(AVŚ_19,36.6a) śatam ahaṃ durṇāmnīnāṃ gandharvāpsarasāṃ śatam /
(AVŚ_19,36.6c) śatam śaśvanvatīnāṃ śatavāreṇa vāraye //6//
(AVŚ_19,37.1a) idaṃ varco agninā dattam āgan bhargo yaśaḥ saha ojo vayo balam /
(AVŚ_19,37.1c) trayastriṃśad yāni ca vīryāṇi tāny agniḥ pra dadātu me //1//
(AVŚ_19,37.2a) varca ā dhehi me tanvāṃ saha ojo vayo balam /
(AVŚ_19,37.2c) indriyāya tvā karmaṇe vīryāya prati gṛhṇāmi śataśāradāya //2//
(AVŚ_19,37.3a) ūrje tvā balāya tvaujase sahase tvā /
(AVŚ_19,37.3c) abhibhūyāya tvā rāṣṭrabhṛtyāya pary ūhāmi śataśāradāya //3//
(AVŚ_19,37.4a) ṛtubhyaṣ ṭvārtavebhyo mādbhyaḥ saṃvatsarebhyaḥ /
(AVŚ_19,37.4c) dhātre vidhātre samṛdhe bhūtasya pataye yaje //4//
(AVŚ_19,38.1a) na taṃ yakṣmā arundhate nainaṃ śapatho aśnute /
(AVŚ_19,38.1c) yaṃ bheṣajasya gulguloḥ surabhir gandho aśnute //1//
(AVŚ_19,38.2a) viṣvañcas tasmād yakṣmā mṛgā aśvā iverate /
(AVŚ_19,38.2c) yad gulgulu saindhavaṃ yad vāpy asi samudriyam //2//
(AVŚ_19,38.3a) ubhayor agrabhaṃ nāmāsmā ariṣṭatātaye //3//
(AVŚ_19,39.1a) aitu devas trāyamāṇaḥ kuṣṭho himavatas pari /
(AVŚ_19,39.1c) takmānaṃ sarvaṃ nāśaya sarvāś ca yātudhānyaḥ //1//
(AVŚ_19,39.2a) trīṇi te kuṣṭha nāmāni nadyamāro nadyāriṣaḥ /
(AVŚ_19,39.2c) nadyāyaṃ puruṣo riṣat /
(AVŚ_19,39.2e) yasmai paribravīmi tvā sāyaṃprātar atho divā //2//
(AVŚ_19,39.3a) jīvalā nāma te mātā jīvanto nāma te pitā /
(AVŚ_19,39.3c) nadyāyaṃ puruṣo riṣat /
(AVŚ_19,39.3e) yasmai paribravīmi tvā sāyaṃprātar atho divā //3//
(AVŚ_19,39.4a) uttamo asy oṣadhīnām anaḍvān jagatām iva vyāghraḥ śvapadām iva /
(AVŚ_19,39.4c) nadyāyaṃ puruṣo riṣat /
(AVŚ_19,39.4e) yasmai paribravīmi tvā sāyaṃprātar atho divā //4//
(AVŚ_19,39.5a) triḥ śāmbubhyo aṅgirebhyas trir ādityebhyas pari /
(AVŚ_19,39.5c) trir jāto viśvadevebhyaḥ /
(AVŚ_19,39.5e) sa kuṣṭho viśvabheṣajaḥ sākaṃ somena tiṣṭhati /
(AVŚ_19,39.6a) aśvattho devasadanas tṛtīyasyām ito divi /
(AVŚ_19,39.6c) tatrāmṛtasya cakṣaṇaṃ tataḥ kuṣṭho ajāyata /
(AVŚ_19,39.6e) sa kuṣṭho viśvabheṣajaḥ sākaṃ somena tiṣṭhati /
(AVŚ_19,39.7a) hiraṇyayī naur acarad dhiraṇyabandhanā divi /
(AVŚ_19,39.7c) tatrāmṛtasya cakṣaṇaṃ tataḥ kuṣṭho ajāyata /
(AVŚ_19,39.7e) sa kuṣṭho viśvabheṣajaḥ sākaṃ somena tiṣṭhati /
(AVŚ_19,39.8a) yatra nāvaprabhraṃśanaṃ yatra himavataḥ śiraḥ /
(AVŚ_19,39.8c) tatrāmṛtasya cakṣaṇaṃ tataḥ kuṣṭho ajāyata /
(AVŚ_19,39.8e) sa kuṣṭho viśvabheṣajaḥ sākaṃ somena tiṣṭhati /
(AVŚ_19,39.9a) yaṃ tvā veda pūrva ikṣvāko yaṃ vā tvā kuṣṭha kāmyaḥ /
(AVŚ_19,39.9c) yaṃ vā vaso yam ātsyas tenāsi viśvabheṣajaḥ //9//
(AVŚ_19,39.10a) śīrṣaśokaṃ tṛtīyakaṃ sadaṃdir yaś ca hāyanaḥ /
(AVŚ_19,39.10c) takmānaṃ viśvadhāvīryādharāñcaṃ parā suva //10//
(AVŚ_19,40.1a) yan me chidraṃ manaso yac ca vācaḥ sarasvatī manyumantaṃ jagāma /
(AVŚ_19,40.1c) viśvais tad devaiḥ saha saṃvidānaḥ saṃ dadhātu bṛhaspatiḥ //1//
(AVŚ_19,40.2a) mā na āpo medhāṃ mā brahma pra mathiṣṭana /
(AVŚ_19,40.2c) suṣyadā yūyaṃ syandadhvam upahūto 'haṃ sumedhā varcasvī //2//
(AVŚ_19,40.3a) mā no medhāṃ mā no dīkṣāṃ mā no hiṃsiṣṭaṃ yat tapaḥ /
(AVŚ_19,40.3c) śivā naḥ śaṃ santv āyuṣe śivā bhavantu mātaraḥ //3//
(AVŚ_19,40.4a) yā naḥ pīparad aśvinā jyotiṣmatī tamas tiraḥ /
(AVŚ_19,40.4c) tām asme rāsatām iṣam //4//
(AVŚ_19,41.1a) bhadram ichanta ṛṣayaḥ svarvidas tapo dīkṣām upaniṣedur agre /
(AVŚ_19,41.1c) tato rāṣṭraṃ balam ojaś ca jātaṃ tad asmai devā upasaṃnamantu //1//
(AVŚ_19,42.1a) brahma hotā brahma yajñā brahmaṇā svaravo mitāḥ /
(AVŚ_19,42.1c) adhvaryur brahmaṇo jāto brahmaṇo 'ntarhitaṃ haviḥ //1//
(AVŚ_19,42.2a) brahma sruco ghṛtavatīr brahmaṇā vedir uddhitā /
(AVŚ_19,42.2c) brahma yajñasya tattvaṃ ca ṛtvijo ye haviṣkṛtaḥ /
(AVŚ_19,42.2e) śamitāya svāhā //2//
(AVŚ_19,42.3a) aṃhomuce pra bhare manīṣām ā sutrāvṇe sumatim āvṛṇānaḥ /
(AVŚ_19,42.3c) imam indra prati havyaṃ gṛbhāya satyāḥ santu yajamānasya kāmāḥ //3//
(AVŚ_19,42.4a) aṃhomucaṃ vrṣabhaṃ yajñiyānāṃ virājantaṃ prathamam adhvarāṇam /
(AVŚ_19,42.4c) apāṃ napātam aśvinā huve dhiya indriyeṇa ta indriyaṃ dattam ojaḥ //4//
(AVŚ_19,43.1a) yatra brahmavido yānti dīkṣayā tapasā saha /
(AVŚ_19,43.1c) agnir mā tatra nayatv agnir medhā dadhātu me /
(AVŚ_19,43.1e) agnaye svāhā //1//
(AVŚ_19,43.2a) yatra brahmavido yānti dīkṣayā tapasā saha /
(AVŚ_19,43.2c) vāyur mā tatra nayatu vāyuḥ praṇān dadhātu me vāyave svāhā //2//
(AVŚ_19,43.3a) yatra brahmavido yānti dīkṣayā tapasā saha /
(AVŚ_19,43.3c) sūryo mā tatra nayatu cakṣuḥ sūryo dadhātu me /
(AVŚ_19,43.3e) sūryāya svāhā //3//
(AVŚ_19,43.4a) yatra brahmavido yānti dīkṣayā tapasā saha /
(AVŚ_19,43.4c) candro mā tatra nayatu manaś candro dadhātu me /
(AVŚ_19,43.4e) candrāya svāhā //4//
(AVŚ_19,43.5a) yatra brahmavido yānti dīkṣayā tapasā saha /
(AVŚ_19,43.5c) somo mā tatra nayatu payaḥ somo dadhātu me /
(AVŚ_19,43.5e) somāya svāhā //5//
(AVŚ_19,43.6a) yatra brahmavido yānti dīkṣayā tapasā saha /
(AVŚ_19,43.6c) indro mā tatra nayatu balam indro dadhātu me /
(AVŚ_19,43.6e) indrāya svāhā //6//
(AVŚ_19,43.7a) yatra brahmavido yānti dīkṣayā tapasā saha /
(AVŚ_19,43.7c) āpo mā tatra nayatv amṛtam mopa tiṣṭhatu /
(AVŚ_19,43.7e) adbhyaḥ svāhā //7//
(AVŚ_19,43.8a) yatra brahmavido yānti dīkṣayā tapasā saha /
(AVŚ_19,43.8c) brahmā mā tatra nayatu brahmā brahma dadhātu me /
(AVŚ_19,43.8e) brahmaṇe svāhā //8//
(AVŚ_19,44.1a) āyuṣo 'si prataraṇaṃ vipraṃ bheṣajam ucyase /
(AVŚ_19,44.1c) tad āñjana tvaṃ śaṃtāte śam āpo abhayaṃ kṛtam //1//
(AVŚ_19,44.2a) yo harimā jāyānyo 'ṅgabhedo viṣalpakaḥ /
(AVŚ_19,44.2c) sarvaṃ te yakṣmam aṅgebhyo bahir nir hantv āñjanam //2//
(AVŚ_19,44.3a) āñjanaṃ pṛthivyāṃ jātaṃ bhadraṃ puruṣajīvanam /
(AVŚ_19,44.3c) kṛṇotv apramāyukaṃ rathajūtim anāgasam //3//
(AVŚ_19,44.4a) prāṇa prāṇaṃ trāyasvāso asave mṛḍa /
(AVŚ_19,44.4c) nirṛte nirṛtyā naḥ pāśebhyo muñca //4//
(AVŚ_19,44.5a) sindhor garbho 'si vidyutāṃ puṣpam /
(AVŚ_19,44.5c) vātaḥ prāṇaḥ sūryaś cakṣur divas payaḥ //5//
(AVŚ_19,44.6a) devāñjana traikakuda pari mā pāhi viśvataḥ /
(AVŚ_19,44.6c) na tvā taranty oṣadhayo bāhyāḥ parvatīyā uta //6//
(AVŚ_19,44.7a) vīdaṃ madhyam avāsṛpad rakṣohāmīvacātanaḥ /
(AVŚ_19,44.7c) amīvāḥ sarvāś cātayan nāśayad abhibhā itaḥ //7//
(AVŚ_19,44.8a) bahv idaṃ rājan varuṇānṛtam āha pūruṣaḥ /
(AVŚ_19,44.8c) tasmāt sahasravīrya muñca naḥ pary aṃhasaḥ //8//
(AVŚ_19,44.9a) yad āpo aghnyā iti varuṇeti yad ūcima /
(AVŚ_19,44.9c) tasmāt sahasravīrya muñca naḥ pary aṃhasaḥ //9//
(AVŚ_19,44.10a) mitraś ca tvā varuṇaś cānupreyatur āñjana /
(AVŚ_19,44.10c) tau tvānugatya dūraṃ bhogāya punar ohatuḥ //10//
(AVŚ_19,45.1a) ṛṇād ṛṇam iva saṃ naya kṛtyāṃ kṛtyākṛto gṛham /
(AVŚ_19,45.1c) cakṣurmantrasya durhārdaḥ pṛṣṭīr api śṛṇāñjana //1//
(AVŚ_19,45.2a) yad asmāsu duṣvapnyaṃ yad goṣu yac ca no gṛhe /
(AVŚ_19,45.2c) anāmagas taṃ ca durhārdaḥ priyaḥ prati muñcatām //2//
(AVŚ_19,45.3a) apām ūrja ojaso vāvṛdhānam agner jātam adhi jātavedasaḥ /
(AVŚ_19,45.3c) caturvīraṃ parvatīyaṃ yad āñjanaṃ diśaḥ pradiśaḥ karad ic chivās te //3//
(AVŚ_19,45.4a) caturvīraṃ badhyata āñjanaṃ te sarvā diśo abhayās te bhavantu /
(AVŚ_19,45.4c) dhruvas tiṣṭhāsi saviteva cārya imā viśo abhi harantu te balim //4//
(AVŚ_19,45.5a) ākṣvaikaṃ maṇim ekaṃ krṇuṣva snāhy ekenā pibaikam eṣām /
(AVŚ_19,45.5c) caturvīraṃ nairṛtebhyaś caturbhyo grāhyā bandhebhyaḥ pari pātv asmān //5//
(AVŚ_19,45.6a) agnir māgnināvatu prāṇāyāpānāyāyuṣe varcasa ojase /
(AVŚ_19,45.6c) tejase svastaye subhūtaye svāhā //6//
(AVŚ_19,45.7a) indro mendriyeṇāvatu prāṇāyāpānāyāyuṣe varcasa ojase /
(AVŚ_19,45.7c) tejase svastaye subhūtaye svāhā //7//
(AVŚ_19,45.8a) somo mā saumyenāvatu prāṇāyāpānāyāyuṣe varcasa ojase /
(AVŚ_19,45.8c) tejase svastaye subhūtaye svāhā //8//
(AVŚ_19,45.9a) bhago ma bhagenāvatu prāṇāyāpānāyāyuṣe varcasa ojase /
(AVŚ_19,45.9c) tejase svastaye subhūtaye svāhā //9//
(AVŚ_19,45.10a) maruto mā gaṇair avantu prāṇāyāpānāyuṣe varcasa ojase tejase /
(AVŚ_19,45.10c) svastaye subhūtaye svāhā //10//
(AVŚ_19,46.1a) prajāpatiṣ ṭvā badhnāt prathamam astṛtaṃ vīryāya kam /
(AVŚ_19,46.1c) tat te badhnāmy āyuṣe varcasa ojase ca balāya cāstṛtas tvābhi rakṣatu //1//
(AVŚ_19,46.2a) ūrdhvas tiṣṭhatu rakṣann apramādam astṛtemam mā tvā dabhan paṇayo yātudhānāḥ /
(AVŚ_19,46.2c) indra iva dasyūn ava dhūnuṣva pṛtanyataḥ sarvāṃ chatrūn vi ṣahasvāstṛtas tvābhi rakṣatu //2//
(AVŚ_19,46.3a) śataṃ ca na praharanto nighnanto na tastire /
(AVŚ_19,46.3c) tasminn indraḥ pary adatta cakṣuḥ prāṇam atho balam astṛtas tvābhi rakṣatu //3//
(AVŚ_19,46.4a) indrasya tvā varmaṇā pari dhāpayāmo yo devānām adhirājo babhūva /
(AVŚ_19,46.4c) punas tvā devāḥ pra ṇayantu sarve 'stṛtas tvābhi rakṣatu //4//
(AVŚ_19,46.5a) asmin maṇāv ekaśataṃ vīryāṇi sahasraṃ prāṇā asminn astṛte /
(AVŚ_19,46.5c) vyāghraḥ śatrūn abhi tiṣṭha sarvān yas tvā pṛtanyād adharaḥ so astv astṛtas tvābhi rakṣatu //5//
(AVŚ_19,46.6a) ghṛtād ullupto madhumān payasvānt sahasraprāṇaḥ śatayonir vayodhāḥ /
(AVŚ_19,46.6c) śambhūś ca mayobhūś corjasvāṃś ca payasvāṃś cāstṛtas tvābhi rakṣatu //6//
(AVŚ_19,46.7a) yathā tvam uttaro 'so asapatnaḥ sapatnahā /
(AVŚ_19,46.7c) sajātānām asad vaśī tathā tvā savitā karad astṛtas tvābhi rakṣatu //7//
(AVŚ_19,47.1a) ā rātri pārthivaṃ rajaḥ pitur aprāyi dhāmabhiḥ /
(AVŚ_19,47.1c) divaḥ sadāṃsi bṛhatī vi tiṣṭhasa ā tveṣaṃ vartate tamaḥ //1//
(AVŚ_19,47.2a) na yasyāḥ pāraṃ dadṛśe na yoyuvad viśvam asyāṃ ni viśate yad ejati /
(AVŚ_19,47.2c) ariṣṭāsas ta urvi tamasvati rātri pāram aśīmahi bhadre pāram aśīmahi //2//
(AVŚ_19,47.3a) ye te rātri nṛcakṣaso draṣṭāro navatir nava /
(AVŚ_19,47.3c) aśītiḥ santy aṣṭā uto te sapta saptatiḥ //3//
(AVŚ_19,47.4a) ṣaṣṭiś ca ṣaṭ ca revati pañcāśat pañca sumnayi /
(AVŚ_19,47.4c) catvāraś catvāriṃśac ca trayas triṃśac ca vājini //4//
(AVŚ_19,47.5a) dvau ca te viṃśatiś ca te rātry ekādaśāvamāḥ /
(AVŚ_19,47.5c) tebhir no adya pāyubhir nu pāhi duhitar divaḥ //5//
(AVŚ_19,47.6a) rakṣā mākir no aghaśaṃsa īśata mā no duḥśaṃsa īśata /
(AVŚ_19,47.6c) mā no adya gavāṃ steno māvīnāṃ vṛka īśata //6//
(AVŚ_19,47.7a) māśvānāṃ bhadre taskaro mā nṛṇāṃ yātudhānyaḥ /
(AVŚ_19,47.7c) paramebhiḥ pathibhi steno dhāvatu taskaraḥ /
(AVŚ_19,47.7e) pareṇa datvatī rajjuḥ pareṇāghāyur arṣatu //7//
(AVŚ_19,47.8a) adha rātri tṛṣṭadhūmam aśīrṣāṇam ahiṃ kṛṇu /
(AVŚ_19,47.8c) hanū vṛkasya jambhayā stenaṃ drupade jahi //8//
(AVŚ_19,47.9a) tvayi rātri vasāmasi svapiṣyāmasi jāgṛhi /
(AVŚ_19,47.9c) gobhyo naḥ śarma yachāśvebhyaḥ puruṣebhyaḥ //9//
(AVŚ_19,48.1a) atho yāni ca yasmā ha yāni cāntaḥ parīṇahi /
(AVŚ_19,48.1c) tāni te pari dadmasi //1//
(AVŚ_19,48.2a) rātri mātar uṣase naḥ pari dehi /
(AVŚ_19,48.2c) uṣā no ahne pari dadātv ahas tubhyaṃ vibhāvari //2//
(AVŚ_19,48.3a) yat kiṃ cedaṃ patayati yat kiṃ cedaṃ sarīsṛpam /
(AVŚ_19,48.3c) yat kiṃ ca parvatāyāsatvaṃ tasmāt tvaṃ rātri pāhi naḥ //3//
(AVŚ_19,48.4a) sā paścāt pāhi sā puraḥ sottarād adharād uta /
(AVŚ_19,48.4c) gopāya no vibhāvari stotāras ta iha smasi //4//
(AVŚ_19,48.5a) ye rātrim anutiṣṭhanti ye ca bhūteṣu jāgrati /
(AVŚ_19,48.5c) paśūn ye sarvān rakṣanti te na ātmasu jāgrati te naḥ paśuṣu jāgrati //5//
(AVŚ_19,48.6a) veda vai rātri te nāma ghṛtācī nāma vā asi /
(AVŚ_19,48.6c) tāṃ tvāṃ bharadvājo veda sā no vitte 'dhi jāgrati //6//
(AVŚ_19,49.1a) iṣirā yoṣā yuvatir damūnā rātrī devasya savitur bhagasya /
(AVŚ_19,49.1c) aśvakṣabhā suhavā saṃbhṛtaśrīr ā paprau dyāvāpṛthivī mahitvā //1//
(AVŚ_19,49.2a) ati viśvāny aruhad gambhiro varṣiṣṭham aruhanta śraviṣṭhāḥ /
(AVŚ_19,49.2c) uśatī rātry anu sā bhadrābhi tiṣṭhate mitra iva svadhābhiḥ //2//
(AVŚ_19,49.3a) varye vande subhage sujāta ājagan rātri sumanā iha syām /
(AVŚ_19,49.3c) asmāṃs trāyasva naryāṇi jātā atho yāni gavyāni puṣṭyā //3//
(AVŚ_19,49.4a) siṃhasya rātry uśatī pīṃṣasya vyāghrasya dvīpino varca ā dade /
(AVŚ_19,49.4c) aśvasya bradhnaṃ puruṣasya māyuṃ puru rūpāṇi kṛṇuṣe vibhātī //4//
(AVŚ_19,49.5a) śivāṃ rātrim anusūryaṃ ca himasya mātā suhavā no astu /
(AVŚ_19,49.5c) asya stomasya subhage ni bodha yena tvā vande viśvāsu dikṣu //5//
(AVŚ_19,49.6a) stomasya no vibhāvari rātri rājeva joṣase /
(AVŚ_19,49.6c) asāma sarvavīrā bhavāma sarvavedaso vyuchantīr anūṣasaḥ //6//
(AVŚ_19,49.7a) śamyā ha nāma dadhiṣe mama dipsanti ye dhanā /
(AVŚ_19,49.7c) rātrīhi tān asutapā ya steno na vidyate yat punar na vidyate //7//
(AVŚ_19,49.8a) bhadrāsi rātri camaso na viṣṭo viṣvaṅ gorūpaṃ yuvatir bibharṣi /
(AVŚ_19,49.8c) cakṣuṣmatī me uśatī vapūmṣi prati tvaṃ divyā na kṣām amukthāḥ //8//
(AVŚ_19,49.9a) yo adya stena āyaty aghāyur martyo ripuḥ /
(AVŚ_19,49.9c) rātrī tasya pratītya pra grīvāḥ pra śiro hanat //9//
(AVŚ_19,49.10a) pra pādau na yathāyati pra hastau na yathāśiṣat /
(AVŚ_19,49.10c) yo malimlur upāyati sa saṃpiṣṭo apāyati /
(AVŚ_19,49.10e) apāyati svapāyati śuṣke sthāṇāv apāyati //10//
(AVŚ_19,50.1a) adha rātri tṛṣṭadhūmam aśīrṣāṇam ahiṃ kṛṇu /
(AVŚ_19,50.1c) akṣau vṛkasya nir jahyās tena taṃ drupade jahi //1//
(AVŚ_19,50.2a) ye te rātry anaḍvāhas tīkṣṇaśṛṅgāḥ svāśavaḥ /
(AVŚ_19,50.2c) tebhir no adya pārayāti durgāṇi viśvahā //2//
(AVŚ_19,50.3a) rātriṃrātrim ariṣyantas tarema tanvā vayam /
(AVŚ_19,50.3c) gambhīram aplavā iva na tareyur arātayaḥ //3//
(AVŚ_19,50.4a) yathā śāmyākaḥ prapatann apavān nānuvidyate /
(AVŚ_19,50.4c) evā rātri pra pātaya yo asmāṃ abhyaghāyati //4//
(AVŚ_19,50.5a) apa stenaṃ vāsayo goajam uta taskaram /
(AVŚ_19,50.5c) atho yo arvataḥ śiro 'bhidhāya ninīṣati //5//
(AVŚ_19,50.6a) yad adya rātri subhage vibhajanty ayo vasu /
(AVŚ_19,50.6c) yad etad asmān bhojaya yathed anyān upāyasi //6//
(AVŚ_19,50.7a) uṣase naḥ pari dehi sarvān rātry anāgasaḥ /
(AVŚ_19,50.7c) uṣā no ahne ā bhajād ahas tubhyaṃ vibhāvari //7//
(AVŚ_19,51.1a) ayuto 'ham ayuto ma ātmāyutaṃ me cakṣur ayutaṃ me śrotram /
(AVŚ_19,51.1c) ayuto me prāṇo 'yuto me 'pāno 'yuto me vyāno 'yuto 'haṃ sarvaḥ //1//
(AVŚ_19,51.2a) devasya tvā savituḥ prasave 'śvinor bāhubhyāṃ pūṣṇo hastābhyāṃ prasūta ā rabhe //2//
(AVŚ_19,52.1a) kāmas tad agre sam avartata manaso retaḥ prathamaṃ yad āsīt /
(AVŚ_19,52.1c) sa kāma kāmena bṛhatā sayonī rāyas poṣaṃ yajamānāya dhehi //1//
(AVŚ_19,52.2a) tvaṃ kāma sahasāsi pratiṣṭhito vibhur vibhāvā sakha ā sakhīyate /
(AVŚ_19,52.2c) tvam ugraḥ pṛtanāsu sasahiḥ saha ojo yajamānāya dhehi //2//
(AVŚ_19,52.3a) dūrāc cakamānāya pratipāṇāyākṣaye /
(AVŚ_19,52.3c) āsmā aśṛṇvann āśāḥ kāmenājanayant svaḥ //3//
(AVŚ_19,52.4a) kāmena mā kāma āgan hṛdayād dhṛdayaṃ pari /
(AVŚ_19,52.4c) yad amīṣām ado manas tad aitūpa mām iha //4//
(AVŚ_19,52.5a) yat kāma kāmayamānā idaṃ kṛṇmasi te haviḥ /
(AVŚ_19,52.5c) tan naḥ sarvaṃ sam ṛdhyatām athaitasya haviṣo vīhi svāhā //5//
(AVŚ_19,53.1a) kālo aśvo vahati saptaraśmiḥ sahasrākṣo ajaro bhūriretāḥ /
(AVŚ_19,53.1c) tam ā rohanti kavayo vipaścitas tasya cakrā bhuvanāni viśvā //1//
(AVŚ_19,53.2a) sapta cakrān vahati kāla eṣa saptāsya nābhīr amṛtaṃ nv akṣaḥ /
(AVŚ_19,53.2c) sa imā viśvā bhuvanāny añjat kālaḥ sa īyate prathamo nu devaḥ //2//
(AVŚ_19,53.3a) pūrṇaḥ kumbho 'dhi kāla āhitas taṃ vai paśyāmo bahudhā nu santam /
(AVŚ_19,53.3c) sa imā viśvā bhuvanāni pratyaṅ kālaṃ tam āhuḥ parame vyoman //3//
(AVŚ_19,53.4a) sa eva saṃ bhuvanāny ābharat sa eva saṃ bhuvanāni pary ait /
(AVŚ_19,53.4c) pitā sann abhavat putra eṣāṃ tasmād vai nānyat param asti tejaḥ //4//
(AVŚ_19,53.5a) kālo 'mūṃ divam ajanayat kāla imāḥ pṛthivīr uta /
(AVŚ_19,53.5c) kāle ha bhūtaṃ bhavyaṃ ceṣitaṃ ha vi tiṣṭhate //5//
(AVŚ_19,53.6a) kālo bhūtim asṛjata kāle tapati sūryaḥ /
(AVŚ_19,53.6c) kāle ha viśvā bhūtāni kāle cakṣur vi paśyati //6//
(AVŚ_19,53.7a) kāle manaḥ kāle prāṇaḥ kāle nāma samāhitam /
(AVŚ_19,53.7c) kālena sarvā nandanty āgatena prajā imāḥ //7//
(AVŚ_19,53.8a) kāle tapaḥ kāle jyeṣṭham kāle brahma samāhitam /
(AVŚ_19,53.8c) kālo ha sarvasyeśvaro yaḥ pitāsīt prajāpateḥ //8//
(AVŚ_19,53.9a) teneṣitaṃ tena jātaṃ tad u tasmin pratiṣṭhitam /
(AVŚ_19,53.9c) kālo ha brahma bhūtvā bibharti parameṣṭhinam //9//
(AVŚ_19,53.10a) kālaḥ prajā asṛjata kālo agre prajāpatim /
(AVŚ_19,53.10c) svayaṃbhūḥ kaśyapaḥ kālāt tapaḥ kālād ajāyata //10//
(AVŚ_19,54.1a) kālād āpaḥ sam abhavan kālād brahma tapo diśaḥ /
(AVŚ_19,54.1c) kālenod eti sūryaḥ kāle ni viśate punaḥ //1//
(AVŚ_19,54.2a) kālena vātaḥ pavate kālena pṛthivī mahī /
(AVŚ_19,54.2c) dyaur mahī kāla āhitā //2//
(AVŚ_19,54.3a) kālo ha bhūtaṃ bhavyaṃ ca putro ajanayat purā /
(AVŚ_19,54.3c) kālād ṛcaḥ sam abhavan yajuḥ kālād ajāyata //3//
(AVŚ_19,54.4a) kālo yajñaṃ sam airayad devebhyo bhāgam akṣitam /
(AVŚ_19,54.4c) kāle gandharvāpsarasaḥ kāle lokāḥ pratiṣṭhitāḥ //4//
(AVŚ_19,54.5a) kāle 'yam aṅgirā devo 'tharvā cādhi tiṣṭhataḥ /
(AVŚ_19,54.5c) imaṃ ca lokaṃ paramaṃ ca lokaṃ puṇyāṃś ca lokān vidhṛtīś ca puṇyāḥ /
(AVŚ_19,54.5e) sarvāṃl lokān abhijitya brahmaṇā kālaḥ sa īyate paramo nu devaḥ //5//
(AVŚ_19,55.1a) rātriṃrātrim aprayātaṃ bharanto 'śvāyeva tiṣṭhate ghāsam asmai /
(AVŚ_19,55.1c) rāyas poṣeṇa sam iṣā madanto mā te agne prativeśā riṣāma //1//
(AVŚ_19,55.2a) yā te vasor vāta iṣuḥ sā ta eṣā tayā no mṛḍa /
(AVŚ_19,55.2c) rāyas poṣeṇa sam iṣā madanto mā te agne prativeśā riṣāma //2//
(AVŚ_19,55.3a) sāyaṃsāyaṃ gṛhapatir no agniḥ prātaḥprātaḥ saumanasasya dātā /
(AVŚ_19,55.3c) vasorvasor vasudāna edhi vayaṃ tvendhānās tanvaṃ puṣema //3//
(AVŚ_19,55.4a) prātaḥprātar gṛhapatir no agniḥ sāyaṃsāyaṃ saumanasasya dātā /
(AVŚ_19,55.4c) vasorvasor vasudāna edhīndhānās tvā śataṃhimā ṛdhema //4//
(AVŚ_19,55.5a) apaścā dagdhānnasya bhūyāsam /
(AVŚ_19,55.5c) annādāyānnapataye rudrāya namo agnaye /
(AVŚ_19,55.5e) sabhyaḥ sabhāṃ me pāhi ye ca sabhyāḥ sabhāsadaḥ //5//
(AVŚ_19,55.6a) tvām indrā puruhūta viśvam āyur vy aśnavan /
(AVŚ_19,55.6c) aharahar balim it te haranto 'śvāyeva tiṣṭhate ghāsam agne //6//
(AVŚ_19,56.1a) yamasya lokād adhy ā babhūvitha pramadā martyān pra yunakṣi dhīraḥ /
(AVŚ_19,56.1c) ekākinā sarathaṃ yāsi vidvānt svapnaṃ mimāno asurasya yonau //1//
(AVŚ_19,56.2a) bandhas tvāgre viśvacayā apaśyat purā rātryā janitor eke ahni /
(AVŚ_19,56.2c) tataḥ svapnedam adhy ā babhūvitha bhiṣagbhyo rūpam apagūhamānaḥ //2//
(AVŚ_19,56.3a) bṛhadgāvāsurebhyo 'dhi devān upāvartata mahimānam ichan /
(AVŚ_19,56.3c) tasmai svapnāya dadhur ādhipatyaṃ trayastriṃśāsaḥ svar ānaśānāḥ //3//
(AVŚ_19,56.4a) naitāṃ viduḥ pitaro nota devā yeṣāṃ jalpiś caraty antaredam /
(AVŚ_19,56.4c) trite svapnam adadhur āptye nara ādityāso varuṇenānuśiṣṭāḥ //4//
(AVŚ_19,56.5a) yasya krūram abhajanta duṣkṛto 'svapnena sukṛtaḥ puṇyam āyuḥ /
(AVŚ_19,56.5c) svar madasi parameṇa bandhunā tapyamānasya manaso 'dhi jajñiṣe //5//
(AVŚ_19,56.6a) vidma te sarvāḥ parijāḥ purastād vidma svapna yo adhipā ihā te /
(AVŚ_19,56.6c) yaśaśvino no yaśaseha pāhy ārād dviṣebhir apa yāhi dūram //6//
(AVŚ_19,57.1a) yathā kalāṃ yathā śaphaṃ yathā rṇaṃ samnayanti /
(AVŚ_19,57.1c) evā duṣvapnyaṃ sarvam apriye saṃ nayāmasi //1//
(AVŚ_19,57.2a) saṃ rājāno aguḥ sam ṛṇāmy aguḥ saṃ kuṣṭhā aguḥ saṃ kalā aguḥ /
(AVŚ_19,57.2c) sam asmāsu yad duṣvapnyaṃ nir dviṣate duṣvapnyaṃ suvāma //2//
(AVŚ_19,57.3a) devānāṃ patnīnāṃ garbha yamasya kara yo bhadraḥ svapna /
(AVŚ_19,57.3c) sa mama yaḥ pāpas tad dviṣate pra hiṇmaḥ /
(AVŚ_19,57.3e) mā tṛṣṭānām asi kṛṣṇaśakuner mukham //3//
(AVŚ_19,57.4a) taṃ tvā svapna tathā saṃ vidma sa tvaṃ svapnāśva iva kāyam aśva iva nīnāham /
(AVŚ_19,57.4c) anāsmākaṃ devapīyuṃ piyāruṃ vapa yad asmāsu duṣvapnyaṃ yad goṣu yac ca no gṛhe //4//
(AVŚ_19,57.5a) anāsmākas tad devapīyuḥ piyārur niṣkam iva prati muñcatām /
(AVŚ_19,57.5c) navāratnīn apamayā asmākaṃ tataḥ pari /
(AVŚ_19,57.5e) duṣvapnyaṃ sarvaṃ dviṣate nir dayāmasi //5//
(AVŚ_19,58.1a) ghṛtasya jūtiḥ samanā sadevā saṃvatsaraṃ haviṣā vardhayantī /
(AVŚ_19,58.1c) śrotraṃ cakṣuḥ prāṇo 'chinno no astv achinnā vayam āyuṣo varcasaḥ //1//
(AVŚ_19,58.2a) upāsmān prāṇo hvayatām upa prāṇaṃ havāmahe /
(AVŚ_19,58.2c) varco jagrāha pṛthivy antarikṣaṃ varcaḥ somo bṛhaspatir vidhattā //2//
(AVŚ_19,58.3a) varcaso dyāvāpṛthivī saṃgrahaṇī babhūvathur varco gṛhītvā pṛthivīm anu saṃ carema /
(AVŚ_19,58.3c) yaśasam gāvo gopatim upa tiṣṭhanty āyatīr yaśo gṛhītvā pṛthivīm anu saṃ carema //3//
(AVŚ_19,58.4a) vrajaṃ kṛṇudhvaṃ sa hi vo nṛpāṇo varmā sīvyadhvaṃ bahulā pṛthūni /
(AVŚ_19,58.4c) puraḥ kṛṇudhvam āyasīr adhṛṣṭā mā vaḥ susroc camaso dṛṃhata tam //4//
(AVŚ_19,58.5a) yajñasya cakṣuḥ prabhṛtir mukhaṃ ca vācā śrotreṇa manasā juhomi /
(AVŚ_19,58.5c) imaṃ yajñaṃ vitataṃ viśvakarmaṇā devā yantu sumanasyamānāḥ //5//
(AVŚ_19,58.6a) ye devānām ṛtvijo ye ca yajñiyā yebhyo havyaṃ kriyate bhāgadheyam /
(AVŚ_19,58.6c) imaṃ yajñaṃ saha patnībhir etya yāvanto devās taviṣā mādayantām //6//
(AVŚ_19,59.1a) tvam agne vratapā asi deva ā martyeṣv ā /
(AVŚ_19,59.1c) tvaṃ yajñeṣv īḍyaḥ //1//
(AVŚ_19,59.2a) yad vo vayaṃ pramināma vratāni viduṣāṃ devā aviduṣṭarāsaḥ /
(AVŚ_19,59.2c) agniṣ ṭad viśvād ā pṛṇātu vidvānt somasya yo brāhmaṇāṃ āviveśa //2//
(AVŚ_19,59.3a) ā devānām api panthām aganma yac chaknavāma tad anupravoḍhum /
(AVŚ_19,59.3c) agnir vidvānt sa yajāt sa id dhotā so 'dhvarānt sa ṛtūn kalpayāti //3//
(AVŚ_19,60.1a) vāṅ ma āsan nasoḥ prāṇaś cakṣur akṣṇoḥ śrotraṃ karṇayoḥ /
(AVŚ_19,60.1c) apalitāḥ keśā aśoṇā dantā bahu bāhvor balam //1//
(AVŚ_19,60.2a) ūrvor ojo jaṅghayor javaḥ pādayoḥ /
(AVŚ_19,60.2c) pratiṣṭhā ariṣṭāni me sarvātmānibhṛṣṭaḥ //2//
(AVŚ_19,61.1a) tanūs tanvā me sahe dataḥ sarvam āyur aśīya /
(AVŚ_19,61.1c) syonaṃ me sīda puruḥ pṛṇasva pavamānaḥ svarge //1//
(AVŚ_19,62.1a) priyaṃ mā kṛṇu deveṣu priyaṃ rājasu mā kṛṇu /
(AVŚ_19,62.1c) priyaṃ sarvasya paśyata uta śūdra utārye //1//
(AVŚ_19,63.1a) ut tiṣṭha brahmaṇas pate devān yajñena bodhaya /
(AVŚ_19,63.1c) āyuḥ prāṇaṃ prajāṃ paśūn kīrtiṃ yajamānaṃ ca vardhaya //1//
(AVŚ_19,64.1a) agne samidham āhārṣaṃ bṛhate jātavedase /
(AVŚ_19,64.1c) sa me śraddhāṃ ca medhāṃ ca jātavedāḥ pra yachatu //1//
(AVŚ_19,64.2a) idhmena tvā jātavedaḥ samidhā vardhayāmasi /
(AVŚ_19,64.2c) tathā tvam asmān vardhaya prajayā ca dhanena ca //2//
(AVŚ_19,64.3a) yad agne yāni kāni cid ā te dārūṇi dadhmasi /
(AVŚ_19,64.3c) sarvaṃ tad astu me śivaṃ taj juṣasva yaviṣṭhya //3//
(AVŚ_19,64.4a) etās te agne samidhas tvam iddhaḥ samid bhava /
(AVŚ_19,64.4c) āyur asmāsu dhehy amṛtatvam ācāryāya //4//
(AVŚ_19,65.1a) hariḥ suparṇo divam āruho 'rciṣā ye tvā dipsanti divam utpatantam /
(AVŚ_19,65.1c) ava tāṃ jahi harasā jātavedo 'bibhyad ugro 'rciṣā divam ā roha sūrya //1//
(AVŚ_19,66.1a) ayojālā asurā māyino 'yasmayaiḥ pāśair aṅkino ye caranti /
(AVŚ_19,66.1c) tāṃs te randhayāmi harasā jātavedaḥ sahasraṛṣṭiḥ sapatnān pramṛṇan pāhi vajraḥ //1//
(AVŚ_19,67.1a) paśyema śaradaḥ śatam //1//
(AVŚ_19,67.2a) jīvema śaradaḥ śatam //2//
(AVŚ_19,67.3a) budhyema śaradaḥ śatam //3//
(AVŚ_19,67.4a) rohema śaradaḥ śatam //4//
(AVŚ_19,67.5a) pūṣema śaradaḥ śatam //5//
(AVŚ_19,67.6a) bhavema śaradaḥ śatam //6//
(AVŚ_19,67.7a) bhūṣema śaradaḥ śatam //7//
(AVŚ_19,67.8a) bhūyasīḥ śaradaḥ śatam //8//
(AVŚ_19,68.1a) avyasaś ca vyacasaś ca bilaṃ vi ṣyāmi māyayā /
(AVŚ_19,68.1c) tābhyām uddhṛtya vedam atha karmāṇi kṛṇmahe //1//
(AVŚ_19,69.1a) jīvā stha jīvyāsaṃ sarvam āyur jīvyāsam //1//
(AVŚ_19,69.2a) upajīvā sthopa jīvyāsaṃ sarvam āyur jīvyāsam //2//
(AVŚ_19,69.3a) saṃjīvā stha saṃ jīvyāsaṃ sarvam āyur jīvyāsam //3//
(AVŚ_19,69.4a) jīvalā stha jīvyāsaṃ sarvam āyur jīvyāsam //4//
(AVŚ_19,70.1a) indra jīva sūrya jīva devā jīvā jīvyāsam aham /
(AVŚ_19,70.1c) sarvam āyur jīvyāsam //1//
(AVŚ_19,71.1a) stutā mayā varadā vedamātā pra codayantāṃ pāvamānī dvijānām /
(AVŚ_19,71.1c) āyuḥ prāṇaṃ prajāṃ paśuṃ kīrtiṃ draviṇaṃ brahmavarcasam /
(AVŚ_19,71.1e) mahyaṃ dattvā vrajata brahmalokam //1//
(AVŚ_19,72.1a) yasmāt kośād udabharāma vedaṃ tasminn antar ava dadhma enam /
(AVŚ_19,72.1c) kṛtam iṣṭaṃ brahmaṇo vīryeṇa tena mā devās tapasāvateha //1//
(AVŚ_20,1.1a) indra tvā vṛṣabhaṃ vayaṃ sute some havāmahe /
(AVŚ_20,1.1c) sa pāhi madhvo andhasaḥ //1//
(AVŚ_20,1.2a) maruto yasya hi kṣaye pāthā divo vimahasaḥ /
(AVŚ_20,1.2c) sa sugopātamo janaḥ //2//
(AVŚ_20,1.3a) ukṣānnāya vaśānnāya somapṛṣṭhāya vedhase /
(AVŚ_20,1.3c) stomair vidhemāgnaye //3//
(AVŚ_20,2.1a) marutaḥ potrāt suṣṭubhaḥ svarkād ṛtunā somaṃ pibantu //1//
(AVŚ_20,2.2a) agnir āgnīdhrāt suṣṭubhaḥ svarkād ṛtunā somaṃ pibatu //2//
(AVŚ_20,2.3a) indro brahmā brāhmaṇāt suṣṭubhaḥ svarkād ṛtunā somaṃ pibatu //3//
(AVŚ_20,2.4a) devo draviṇodāḥ potrāt suṣṭubhaḥ svarkād ṛtunā somaṃ pibatu //4//
(AVŚ_20,3.1a) ā yāhi suṣumā hi ta indra somaṃ pibā imam /
(AVŚ_20,3.1c) edaṃ barhiḥ sado mama //1//
(AVŚ_20,3.2a) ā tvā brahmayujā harī vahatām indra keśinā /
(AVŚ_20,3.2c) upa brahmāṇi naḥ śṛṇu //2//
(AVŚ_20,3.3a) brahmāṇas tvā vayaṃ yujā somapām indra sominaḥ /
(AVŚ_20,3.3c) sutāvanto havāmahe //3//
(AVŚ_20,4.1a) ā no yāhi sutāvato 'smākaṃ suṣṭutīr upa /
(AVŚ_20,4.1c) pibā su śiprinn andhasaḥ //1//
(AVŚ_20,4.2a) ā te siñcāmi kukṣyor anu gātrā vi dhāvatu /
(AVŚ_20,4.2c) gṛbhāya jihvayā madhu //2//
(AVŚ_20,4.3a) svāduṣ ṭe astu saṃsude madhumān tanve tava /
(AVŚ_20,4.3c) somaḥ śam astu te hṛde //3//
(AVŚ_20,5.1a) ayam u tvā vicarṣaṇe janīr ivābhi saṃvṛtaḥ /
(AVŚ_20,5.1c) pra soma indra sarpatu //1//
(AVŚ_20,5.2a) tuvigrīvo vapodaraḥ subāhur andhaso sade /
(AVŚ_20,5.2c) indro vṛtrāṇi jighnate //2//
(AVŚ_20,5.3a) indra prehi puras tvaṃ viśvasyeśāna ojasā /
(AVŚ_20,5.3c) vṛtrāṇi vṛtrahaṃ jahi //3//
(AVŚ_20,5.4a) dīrghas te astv aṅkuśo yenā vasu prayachasi /
(AVŚ_20,5.4c) yajamānāya sunvate //4//
(AVŚ_20,5.5a) ayaṃ ta indra somo nipūto adhi barhiṣi /
(AVŚ_20,5.5c) ehīm asya dravā piba //5//
(AVŚ_20,5.6a) śācigo śācipūjanāyaṃ raṇāya te sutaḥ /
(AVŚ_20,5.6c) ākhaṇḍala pra hūyase //6//
(AVŚ_20,5.7a) yas te śṛṅgavṛṣo napāt praṇapāt kuṇḍapāyyaḥ /
(AVŚ_20,5.7c) ny asmin dadhra ā manaḥ //7//
(AVŚ_20,6.1a) indra tvā vṛṣabhaṃ vayaṃ sute some havāmahe /
(AVŚ_20,6.1c) sa pāhi madhvo andhasaḥ //1//
(AVŚ_20,6.2a) indra kratuvidaṃ sutaṃ somaṃ harya puruṣṭuta /
(AVŚ_20,6.2c) pibā vṛṣasva tātṛpim //2//
(AVŚ_20,6.3a) indra pra ṇo dhitāvānaṃ yajñaṃ viśvebhir devebhir /
(AVŚ_20,6.3c) tira stavāna viśpate //3//
(AVŚ_20,6.4a) indra somāḥ sutā ime tava pra yanti satpate /
(AVŚ_20,6.4c) kṣayaṃ candrāsa indavaḥ //4//
(AVŚ_20,6.5a) dadhiṣvā jaṭhare sutaṃ somam indra vareṇyam /
(AVŚ_20,6.5c) tava dyukṣāsa indavaḥ //5//
(AVŚ_20,6.6a) girvaṇaḥ pāhi naḥ sutaṃ madhor dhārābhir ajyase /
(AVŚ_20,6.6c) indra tvādātam id yaśaḥ //6//
(AVŚ_20,6.7a) abhi dyumnāni vanina indraṃ sacante akṣitā /
(AVŚ_20,6.7c) pītvī somasya vāvṛdhe //7//
(AVŚ_20,6.8a) arvāvato na ā gahi parāvataś ca vṛtrahan /
(AVŚ_20,6.8c) imā juṣasva no giraḥ //8//
(AVŚ_20,6.9a) yad antarā parāvatam arvāvataṃ ca hūyase /
(AVŚ_20,6.9c) indreha tata ā gahi //9//
(AVŚ_20,7.1a) ud ghed abhi śrutāmaghaṃ vṛṣabhaṃ naryāpasam /
(AVŚ_20,7.1c) astāram eṣi sūrya //1//
(AVŚ_20,7.2a) nava yo navatiṃ puro bibheda bāhvojasā /
(AVŚ_20,7.2c) ahiṃ ca vṛtrahāvadhīt //2//
(AVŚ_20,7.3a) sa na indraḥ śivaḥ sakhāśvāvad gomad yavamat /
(AVŚ_20,7.3c) urudhāreva dohate //3//
(AVŚ_20,7.4a) indra kratuvidaṃ sutaṃ somaṃ harya puruṣṭuta /
(AVŚ_20,7.4c) pibā vṛṣasva tātṛpim //4//
(AVŚ_20,8.1a) evā pāhi pratnathā mandatu tvā śrudhi brahma vāvṛdhasvota gīrbhiḥ /
(AVŚ_20,8.1c) āviḥ sūryaṃ kṛṇuhi pīpihīṣo jahi śatrūṃr abhi gā indra tṛndhi //1//
(AVŚ_20,8.2a) arvāṅ ehi somakāmaṃ tvāhur ayaṃ sutas tasya pibā madāya /
(AVŚ_20,8.2c) uruvyacā jaṭhara ā vṛṣasva piteva naḥ śṛṇuhi hūyamānaḥ //2//
(AVŚ_20,8.3a) āpūrṇo asya kalaśaḥ svāhā sekteva kośaṃ siṣice pibadhyai /
(AVŚ_20,8.3c) sam u priyā āvavṛtran madāya pradakṣiṇid abhi somāsa indram //3//
(AVŚ_20,9.1a) taṃ vo dasmam ṛtīṣaham vasor mandānam andhasaḥ /
(AVŚ_20,9.1c) abhi vatsaṃ na svasareṣu dhenava indraṃ gīrbhir navāmahe //1//
(AVŚ_20,9.2a) dyukṣaṃ sudānuṃ taviṣībhir āvṛtaṃ giriṃ na purubhojasam /
(AVŚ_20,9.2c) kṣumantaṃ vājaṃ śatinaṃ sahasriṇaṃ makṣū gomantam īmahe //2//
(AVŚ_20,9.3a) tat tvā yāmi suvīryaṃ tad brahma pūrvacittaye /
(AVŚ_20,9.3c) yenā yatibhyo bhṛgave dhane hite yena praskaṇvam āvitha //3//
(AVŚ_20,9.4a) yenā samudram asṛjo mahīr apas tad indra vṛṣṇi te śavaḥ /
(AVŚ_20,9.4c) sadyaḥ so asya mahimā na saṃnaśe yaṃ kṣoṇīr anucakrade //4//
(AVŚ_20,10.1a) ud u te madhumattamā gira stomāsa īrate /
(AVŚ_20,10.1c) satrājito dhanasā akṣitotayo vājayanto rathā iva //1//
(AVŚ_20,10.2a) kaṇvā iva bhṛgavaḥ sūryā iva viśvam id dhītam ānaśuḥ /
(AVŚ_20,10.2c) indraṃ stomebhir mahayanta āyavaḥ priyamedhāso asvaran //2//
(AVŚ_20,11.1a) indraḥ pūrbhid ātirad dāsam arkair vidadvasur dayamāno vi śatrūn /
(AVŚ_20,11.1c) brahmajūtas tanvā vāvṛdhāno bhūridātra āpṛṇad rodasī ubhe //1//
(AVŚ_20,11.2a) makhasya te taviṣasya pra jūtim iyarmi vācam amṛtāya bhūṣan /
(AVŚ_20,11.2c) indra kṣitīnām asi mānuṣīṇāṃ viśāṃ daivīnām uta pūrvayāvā //2//
(AVŚ_20,11.3a) indro vṛtram avṛṇoc chardhanītiḥ pra māyinām aminād varpaṇītiḥ /
(AVŚ_20,11.3c) ahan vyaṃsam uśadhag vaneṣv āvir dhenā akṛṇod rāmyāṇām //3//
(AVŚ_20,11.4a) indraḥ svarṣā janayann ahāni jigāyośigbhiḥ pṛtanā abhiṣṭiḥ /
(AVŚ_20,11.4c) prārocayan manave ketum ahnām avindaj jyotir bṛhate raṇāya //4//
(AVŚ_20,11.5a) indras tujo barhaṇā ā viveśa nṛvad dadhāno naryā purūṇi /
(AVŚ_20,11.5c) acetayad dhiya imā jaritre premaṃ varṇam atirac chukram āsām //5//
(AVŚ_20,11.6a) maho mahāni panayanty asyendrasya karma sukṛtā purūṇi /
(AVŚ_20,11.6c) vṛjanena vṛjinānt saṃ pipeṣa māyābhir dasyūṃr abhibhūtyojāḥ //6//
(AVŚ_20,11.7a) yudhendro mahnā varivaś cakāra devebhyaḥ satpatiś carṣaṇiprāḥ /
(AVŚ_20,11.7c) vivasvataḥ sadane asya tāni viprā ukthebhiḥ kavayo gṛṇanti //7//
(AVŚ_20,11.8a) satrāsāhaṃ vareṇyaṃ sahodāṃ sasavāṃsaṃ svar apaś ca devīḥ /
(AVŚ_20,11.8c) sasāna yaḥ pṛthivīṃ dyām utemām indraṃ madanty anu dhīraṇāsaḥ //8//
(AVŚ_20,11.9a) sasānātyāṃ uta sūryaṃ sasānendraḥ sasāna purubhojasaṃ gām /
(AVŚ_20,11.9c) hiraṇyayam uta bhogaṃ sasāna hatvī dasyūn prāryaṃ varṇam āvat //9//
(AVŚ_20,11.10a) indra oṣadhīr asanod ahāni vanaspatīṃr asanod antarikṣam /
(AVŚ_20,11.10c) bibheda balaṃ nunude vivāco 'thābhavad damitābhikratūnām //10//
(AVŚ_20,11.11a) śunaṃ huvema maghavānam indram asmin bhare nṛtamaṃ vājasātau /
(AVŚ_20,11.11c) śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //11//
(AVŚ_20,12.1a) ud u brahmāṇy airata śravasyendraṃ samarye mahayā vasiṣṭha /
(AVŚ_20,12.1c) ā yo viśvāni śavasā tatānopaśrotā ma īvato vacāṃsi //1//
(AVŚ_20,12.2a) ayāmi ghoṣa indra devajāmir irajyanta yac churudho vivāci /
(AVŚ_20,12.2c) nahi svam āyuś cikite janeṣu tānīd aṃhāṃsy ati parṣy asmān //2//
(AVŚ_20,12.3a) yuje rathaṃ gaveṣaṇaṃ haribhyām upa brahmāṇi jujuṣāṇam asthuḥ /
(AVŚ_20,12.3c) vi bādhiṣṭa sya rodasī mahitvendro vṛtrāṇy apratī jaghanvān //3//
(AVŚ_20,12.4a) āpaś cit pipyu staryo na gāvo nakṣann ṛtaṃ jaritāras ta indra /
(AVŚ_20,12.4c) yāhi vāyur na niyuto no achā tvaṃ hi dhībhir dayase vi vājān //4//
(AVŚ_20,12.5a) te tvā madā indra mādayantu śuṣmiṇaṃ tuvirādhasaṃ jaritre /
(AVŚ_20,12.5c) eko devatrā dayase hi martān asmin chūra savane mādayasva //5//
(AVŚ_20,12.6a) eved indraṃ vṛṣaṇaṃ vajrabāhuṃ vasiṣṭhāso abhy arcanty arkaiḥ /
(AVŚ_20,12.6c) sa na stuto vīravad dhātu gomad yūyaṃ pāta svastibhiḥ sadā naḥ //6//
(AVŚ_20,12.7a) ṛjīṣī vajrī vṛṣabhas turāṣāṭ chuṣmī rājā vṛtrahā somapāvā /
(AVŚ_20,12.7c) yuktvā haribhyām upa yāsad arvāṅ mādhyaṃdine savane matsad indraḥ //7//
(AVŚ_20,13.1a) indraś ca somaṃ pibataṃ bṛhaspate 'smin yajñe mandasānā vṛṣaṇvasū /
(AVŚ_20,13.1c) ā vāṃ viśantv indavaḥ svābhuvo 'sme rayiṃ sarvavīraṃ ni yachatam //1//
(AVŚ_20,13.2a) ā vo vahantu saptayo raghuṣyado raghupatvānaḥ pra jigāta bāhubhiḥ /
(AVŚ_20,13.2c) sīdatā barhir uru vaḥ sadas kṛtaṃ mādayadhvaṃ maruto madhvo andhasaḥ //2//
(AVŚ_20,13.3a) imaṃ stomam arhate jātavedase ratham iva saṃ mahemā manīṣayā /
(AVŚ_20,13.3c) bhadrā hi naḥ pramatir asya saṃsady agne sakhye mā riṣāmā vayaṃ tava //3//
(AVŚ_20,13.4a) aibhir agne sarathaṃ yāhy arvāṅ nānārathaṃ vā vibhavo hy aśvāḥ /
(AVŚ_20,13.4c) patnīvatas triṃśataṃ trīṃś ca devān anuṣvadham ā vaha mādayasva //4//
(AVŚ_20,14.1a) vayam u tvām apūrvya sthūraṃ na kac cid bharanto 'vasyavaḥ /
(AVŚ_20,14.1c) vāje citraṃ havāmahe //1//
(AVŚ_20,14.2a) upa tvā karmann ūtaye sa no yuvograś cakrāma yo dhṛṣat /
(AVŚ_20,14.2c) tvām id dhy avitāraṃ vavṛmahe sakhāya indra sānasim //2//
(AVŚ_20,14.3a) yo na idamidaṃ purā pra vasya ānināya tam u va stuṣe /
(AVŚ_20,14.3c) sakhāya indram ūtaye //3//
(AVŚ_20,14.4a) haryaśvaṃ satpatiṃ carṣaṇīsahaṃ sa hi ṣmā yo amandata /
(AVŚ_20,14.4c) ā tu naḥ sa vayati gavyam aśvyaṃ stotṛbhyo maghavā śatam //4//
(AVŚ_20,15.1a) pra maṃhiṣṭhāya bṛhate bṛhadraye satyaśuṣmāya tavase matiṃ bhare /
(AVŚ_20,15.1c) apām iva pravaṇe yasya durdharaṃ rādho viśvāyu śavase apāvṛtam //1//
(AVŚ_20,15.2a) adha te viśvam anu hāsad iṣṭaya āpo nimneva savanā haviṣmataḥ /
(AVŚ_20,15.2c) yat parvate na samaśīta haryata indrasya vajraḥ śnathitā hiraṇyayaḥ //2//
(AVŚ_20,15.3a) asmai bhīmāya namasā sam adhvara uṣo na śubhra ā bharā panīyase /
(AVŚ_20,15.3c) yasya dhāma śravase nāmendriyaṃ jyotir akāri harito nāyase //3//
(AVŚ_20,15.4a) ime ta indra te vayaṃ puruṣṭuta ye tvārabhya carāmasi prabhūvaso /
(AVŚ_20,15.4c) nahi tvad anyo girvaṇo giraḥ sadhat kṣoṇīr iva prati no harya tad vacaḥ //4//
(AVŚ_20,15.5a) bhūri ta indra vīryaṃ tava smasy asya stotur maghavan kāmam ā pṛṇa /
(AVŚ_20,15.5c) anu te dyaur bṛhatī vīryaṃ mama iyaṃ ca te pṛthivī nema ojase //5//
(AVŚ_20,15.6a) tvaṃ tam indra parvataṃ mahām uruṃ vajreṇa vajrin parvaśaś cakartitha /
(AVŚ_20,15.6c) avāsṛjo nivṛtāḥ sartavā apaḥ satrā viśvaṃ dadhiṣe kevalaṃ sahaḥ //6//
(AVŚ_20,16.1a) udapruto na vayo rakṣamāṇā vāvadato abhriyasyeva ghoṣāḥ /
(AVŚ_20,16.1c) giribhrajo normayo madanto bṛhaspatim abhy arkā anāvan //1//
(AVŚ_20,16.2a) saṃ gobhir aṅgiraso nakṣamāṇo bhaga ived aryamaṇaṃ nināya /
(AVŚ_20,16.2c) jane mitro na dampatī anakti bṛhaspate vājayāśūṃr ivājau //2//
(AVŚ_20,16.3a) sādhvaryā atithinīr iṣirā spārhāḥ suvarṇā anavadyarūpāḥ /
(AVŚ_20,16.3c) bṛhaspatiḥ parvatebhyo vitūryā nir gā ūpe yavam iva sthivibhyaḥ //3//
(AVŚ_20,16.4a) āpruṣāyan madhunā ṛtasya yonim avakṣipann arka ulkām iva dyoḥ /
(AVŚ_20,16.4c) bṛhaspatir uddharann aśmano gā bhūmyā udneva vi tvacaṃ bibheda //4//
(AVŚ_20,16.5a) apa jyotiṣā tamo antarikṣad udnaḥ śīpālam iva vāta ājat /
(AVŚ_20,16.5c) bṛhaspatir anumṛśyā valasyābhram iva vāta ā cakra ā gāḥ //5//
(AVŚ_20,16.6a) yadā valasya pīyato jasuṃ bhed bṛhaspatir agnitapobhir arkaiḥ /
(AVŚ_20,16.6c) dadbhir na jihvā pariviṣṭam ādad āvir nidhīṃr akṛṇod usriyāṇām //6//
(AVŚ_20,16.7a) bṛhaspatir amata hi tyad āsāṃ nāma svarīṇāṃ sadane guhā yat /
(AVŚ_20,16.7c) āṇḍeva bhitvā śakunasya garbham ud usriyāḥ parvatasya tmanājat //7//
(AVŚ_20,16.8a) aśnāpinaddhaṃ madhu pary apaśyan matsyaṃ na dīna udani kṣiyantam /
(AVŚ_20,16.8c) niṣ ṭaj jabhāra camasaṃ na vṛkṣād bṛhaspatir viraveṇā vikṛtya //8//
(AVŚ_20,16.9a) soṣām avindat sa svaḥ so agniṃ so arkeṇa vi babādhe tamāṃsi /
(AVŚ_20,16.9c) bṛhaspatir govapuṣo valasya nir majjānaṃ na parvaṇo jabhāra //9//
(AVŚ_20,16.10a) himeva parṇā muṣitā vanāni bṛhaspatinākṛpayad valo gāḥ /
(AVŚ_20,16.10c) anānukṛtyam apunaś cakāra yāt sūryāmāsā mitha uccarātaḥ //10//
(AVŚ_20,16.11a) abhi śyāvaṃ na kṛśanebhir aśvaṃ nakṣatrebhiḥ pitaro dyām apiṃśan /
(AVŚ_20,16.11c) rātryāṃ tamo adadhur jyotir ahan bṛhaspatir bhinad adriṃ vidad gāḥ //11//
(AVŚ_20,16.12a) idam akarma namo abhriyāya yaḥ pūrvīr anv ānonavīti /
(AVŚ_20,16.12c) bṛhaspatiḥ sa hi gobhiḥ so aśvaiḥ sa vīrebhiḥ sa nṛbhir no vayo dhāt //12//
(AVŚ_20,17.1a) achā ma indraṃ matayaḥ svarvidaḥ sadhrīcīr viśvā uśatīr anūṣata /
(AVŚ_20,17.1c) pari ṣvajante janayo yathā patiṃ maryaṃ na śundhyuṃ maghavānam ūtaye //1//
(AVŚ_20,17.2a) na ghā tvadrig apa veti me manas tve it kāmaṃ puruhūta śiśraya /
(AVŚ_20,17.2c) rājeva dasma ni ṣado 'dhi barhiṣy asmint su some 'vapānam astu te //2//
(AVŚ_20,17.3a) viṣūvṛd indro amuter uta kṣudhaḥ sa id rāyo maghavā vasva īśate /
(AVŚ_20,17.3c) tasyed ime pravaṇe sapta sindhavo vayo vardhanti vṛṣabhasya śuṣmiṇaḥ //3//
(AVŚ_20,17.4a) vayo na vṛkṣaṃ supalāśam āsadant somāsa indraṃ mandinaś camūṣadaḥ /
(AVŚ_20,17.4c) praiṣām anīkaṃ śavasā davidyutad vidat svar manave jyotir āryam //4//
(AVŚ_20,17.5a) kṛtaṃ na śvaghnī vi cinoti devane saṃvargaṃ yan maghavā sūryaṃ jayat /
(AVŚ_20,17.5c) na tat te anyo anu vīryaṃ śakan na purāṇo maghavan nota nūtanaḥ //5//
(AVŚ_20,17.6a) viśaṃviśaṃ maghavā pary aśāyata janānāṃ dhenā avacākaśad vṛṣā /
(AVŚ_20,17.6c) yasyāha śakraḥ savaneṣu raṇyati sa tīvraiḥ somaiḥ sahate pṛtanyataḥ //6//
(AVŚ_20,17.7a) āpo na sindhum abhi yat samakṣarant somāsa indraṃ kulyā iva hradam /
(AVŚ_20,17.7c) vardhanti viprā maho asya sādane yavaṃ na vṛṣṭir divyena dānunā //7//
(AVŚ_20,17.8a) vṛṣā na kruddhaḥ patayad rajaḥsv ā yo aryapatnīr akṛṇod imā apaḥ /
(AVŚ_20,17.8c) sa sunvate maghavā jīradānave 'vindaj jyotir manave haviṣmate //8//
(AVŚ_20,17.9a) uj jāyatāṃ paraśu jyotiṣā saha bhūyā ṛtasya sudughā purāṇavat /
(AVŚ_20,17.9c) vi rocatām aruṣo bhānunā śuciḥ svar na śukraṃ śuśucīta satpatiḥ //9//
(AVŚ_20,17.10a) gobhiṣ ṭaremāmatiṃ durevāṃ yavena kṣudhaṃ puruhūta viśvām /
(AVŚ_20,17.10c) vayaṃ rājabhiḥ prathamā dhanāny asmākena vṛjanenā jayema //10//
(AVŚ_20,17.11a) bṛhaspatir naḥ pari pātu paścād utottarasmād adharād aghāyoḥ /
(AVŚ_20,17.11c) indraḥ purastād uta madhyato naḥ sakhā sakhibhyaḥ varivaḥ kṛṇotu //11//
(AVŚ_20,17.12a) bṛhaspate yuvam indraś ca vasvo divyasyeśāthe uta pārthivasya /
(AVŚ_20,17.12c) dhattaṃ rayiṃ stuvate kīraye cid yūyaṃ pāta svastibhiḥ sadā naḥ //12//
(AVŚ_20,18.1a) vayam u tvā taditarthā indra tvāyantaḥ sakhāyaḥ /
(AVŚ_20,18.1c) kaṇvā ukthebhir jarante //1//
(AVŚ_20,18.2a) na ghem anyad ā papana vajrinn apaso naviṣṭau /
(AVŚ_20,18.2c) taved u stomaṃ ciketa //2//
(AVŚ_20,18.3a) ichanti devāḥ sunvantaṃ na svapnāya spṛhayanti /
(AVŚ_20,18.3c) yanti pramādam atandrāḥ //3//
(AVŚ_20,18.4a) vayam indra tvāyavo 'bhi pra ṇonumo vṛṣan /
(AVŚ_20,18.4c) viddhi tv asya no vaso //4//
(AVŚ_20,18.5a) mā no nide ca vaktave 'ryo randhīr arāvne /
(AVŚ_20,18.5c) tve api kratur mama //5//
(AVŚ_20,18.6a) tvaṃ varmāsi saprathaḥ puroyodhaś ca vṛtrahan /
(AVŚ_20,18.6c) tvayā prati bruve yujā //6//
(AVŚ_20,19.1a) vārtrahatyāya śavase pṛtanāṣāhyāya ca /
(AVŚ_20,19.1c) indra tvā vartayāmasi //1//
(AVŚ_20,19.2a) arvācīnaṃ su te mana uta cakṣuḥ śatakrato /
(AVŚ_20,19.2c) indra kṛṇvantu vāghataḥ //2//
(AVŚ_20,19.3a) nāmāni te śatakrato viśvābhir gīrbhir īmahe /
(AVŚ_20,19.3c) indrābhimātiṣāhye //3//
(AVŚ_20,19.4a) puruṣṭutasya dhāmabhiḥ śatena mahayāmasi /
(AVŚ_20,19.4c) indrasya carṣaṇīdhṛtaḥ //4//
(AVŚ_20,19.5a) indraṃ vṛtrāya hantave puruhūtam upa bruve /
(AVŚ_20,19.5c) bhareṣu vājasātaye //5//
(AVŚ_20,19.6a) vājeṣu sāsahir bhava tvām īmahe śatakrato /
(AVŚ_20,19.6c) indra vṛtrāya hantave //6//
(AVŚ_20,19.7a) dyumneṣu pṛtanājye pṛtsutūrṣu śravaḥsu ca /
(AVŚ_20,19.7c) indra sākṣvābhimātiṣu //7//
(AVŚ_20,20.1a) śuṣmintamaṃ na ūtaye dyumninaṃ pāhi jāgṛvim /
(AVŚ_20,20.1c) indra somaṃ śatakrato //1//
(AVŚ_20,20.2a) indriyāṇi śatakrato yā te janeṣu pañcasu /
(AVŚ_20,20.2c) indra tāni ta ā vṛṇe //2//
(AVŚ_20,20.3a) agann indra śravo bṛhad dyumnaṃ dadhiṣva duṣṭaram /
(AVŚ_20,20.3c) ut te śuṣmaṃ tirāmasi //3//
(AVŚ_20,20.4a) arvāvato na ā gahy atho śakra parāvataḥ /
(AVŚ_20,20.4c) u loko yas te adriva indreha tata ā gahi //4//
(AVŚ_20,20.5a) indro aṅgaṃ mahad bhayam abhi ṣad apa cucyavat /
(AVŚ_20,20.5c) sa hi sthiro vicarṣaṇiḥ //5//
(AVŚ_20,20.6a) indraś ca mṛlayāti no na naḥ paścād aghaṃ naśat /
(AVŚ_20,20.6c) bhadraṃ bhavāti naḥ puraḥ //6//
(AVŚ_20,20.7a) indra āśābhyas pari sarvābhyo abhayaṃ karat /
(AVŚ_20,20.7c) jetā śatrūn vicarṣaṇiḥ //7//
(AVŚ_20,21.1a) ny ū ṣu vācaṃ pra mahe bharāmahe gira indrāya sadane vivasvataḥ /
(AVŚ_20,21.1c) nū cid dhi ratnaṃ sasatām ivāvidan na duṣṭutir draviṇodeṣu śasyate //1//
(AVŚ_20,21.2a) duro aśvasya dura indra gor asi duro yavasya vasuna inas patiḥ /
(AVŚ_20,21.2c) śikṣānaraḥ pradivo akāmakarśanaḥ sakhā sakhibhyas tam idaṃ gṛṇīmasi //2//
(AVŚ_20,21.3a) śacīva indra purukṛd dyumattama taved idam abhitaś cekite vasu /
(AVŚ_20,21.3c) ataḥ saṃgṛbhyābhibhūta ā bhara mā tvāyato jarituḥ kāmam ūnayīḥ //3//
(AVŚ_20,21.4a) ebhir dyubhir sumanā ebhir indubhir nirundhāno amatiṃ gobhir aśvinā /
(AVŚ_20,21.4c) indreṇa dasyuṃ darayanta indubhir yutadveṣasaḥ sam iṣā rabhemahi //4//
(AVŚ_20,21.5a) sam indra rāyā sam iṣā rabhemahi saṃ vājebhiḥ puruścandrair abhidyubhiḥ /
(AVŚ_20,21.5c) saṃ devyā pramatyā vīraśuṣmayā goagrayāśvāvatyā rabhemahi //5//
(AVŚ_20,21.6a) te tvā madā amadan tāni vṛṣṇyā te somāso vṛtrahatyeṣu satpate /
(AVŚ_20,21.6c) yat kārave daśa vṛtrāṇy aprati barhiṣmate ni sahasrāṇi barhayaḥ //6//
(AVŚ_20,21.7a) yudhā yudham upa ghed eṣi dhṛṣṇuyā purā puraṃ sam idaṃ haṃsy ojasā /
(AVŚ_20,21.7c) namyā yad indra sakhyā parāvati nibarhayo namuciṃ nāma māyinam //7//
(AVŚ_20,21.8a) tvaṃ karañjam uta parṇayaṃ vadhīs tejiṣṭhayātithigvasya vartanī /
(AVŚ_20,21.8c) tvaṃ śatā vaṅgṛdasyābhinat puro 'nānudaḥ pariṣūtā ṛjiśvanā //8//
(AVŚ_20,21.9a) tvam etāṃ janarājño dvir daśābandhunā suśravasopajagmuṣaḥ /
(AVŚ_20,21.9c) ṣaṣṭiṃ sahasrā navatiṃ nava śruto ni cakreṇa rathyā duṣpadāvṛṇak //9//
(AVŚ_20,21.10a) tvam āvitha suśravasaṃ tavotibhis tava trāmabhir indra tūrvayāṇam /
(AVŚ_20,21.10c) tva asmai kutsam atithigvam āyuṃ mahe rājñe yūne arandhanāyaḥ //10//
(AVŚ_20,21.11a) ya udṛcīndra devagopāḥ sakhāyas te śivatamā asāma /
(AVŚ_20,21.11c) tvāṃ stoṣāma tvayā suvīrā drāghīya āyuḥ prataraṃ dadhānāḥ //11//
(AVŚ_20,22.1a) abhi tvā vṛṣabhā sute sutaṃ sṛjāmi pītaye /
(AVŚ_20,22.1c) tṛmpā vy aśnuhī madam //1//
(AVŚ_20,22.2a) mā tvā mūrā aviṣyavo mopahasvāna ā dabhan /
(AVŚ_20,22.2c) mākīṃ brahmadviṣo vanaḥ //2//
(AVŚ_20,22.3a) iha tvā goparīṇasā mahe mandantu rādhase /
(AVŚ_20,22.3c) saro gauro yathā piba //3//
(AVŚ_20,22.4a) abhi pra gopatiṃ girendram arca yathā vide /
(AVŚ_20,22.4c) sūnuṃ satyasya satpatim //4//
(AVŚ_20,22.5a) ā harayaḥ sasṛjrire 'ruṣīr adhi barhiṣi /
(AVŚ_20,22.5c) yatrābhi saṃnavāmahe //5//
(AVŚ_20,22.6a) indrāya gāva āśiraṃ duduhre vajriṇe madhu /
(AVŚ_20,22.6c) yat sīm upahvare vidat //6//
(AVŚ_20,23.1a) ā tū na indra madryag ghuvānaḥ somapītaye /
(AVŚ_20,23.1c) haribhyāṃ yāhy adrivaḥ //1//
(AVŚ_20,23.2a) satto hotā na ṛtviyas tistire barhir ānuṣak /
(AVŚ_20,23.2c) ayujran prātar adrayaḥ //2//
(AVŚ_20,23.3a) imā brahma brahmavāhaḥ kriyanta ā barhiḥ sīda /
(AVŚ_20,23.3c) vīhi śūra purolāśam //3//
(AVŚ_20,23.4a) rārandhi savaneṣu ṇa eṣu stomeṣu vṛtrahan /
(AVŚ_20,23.4c) uktheṣv indra girvaṇaḥ //4//
(AVŚ_20,23.5a) matayaḥ somapām uruṃ rihanti śavasas patim /
(AVŚ_20,23.5c) indraṃ vatsaṃ na mātaraḥ //5//
(AVŚ_20,23.6a) sa mandasvā hy andhaso rādhase tanvā mahe /
(AVŚ_20,23.6c) na stotāraṃ nide karaḥ //6//
(AVŚ_20,23.7a) vayam indra tvāyavo haviṣmanto jarāmahe /
(AVŚ_20,23.7c) uta tvam asmayur vaso //7//
(AVŚ_20,23.8a) māre asmad vi mumuco haripriyārvāṅ yāhi /
(AVŚ_20,23.8c) indra svadhāvo matsveha //8//
(AVŚ_20,23.9a) arvāñcaṃ tvā sukhe rathe vahatām indra keśinā /
(AVŚ_20,23.9c) ghṛtasnū barhir āsade //9//
(AVŚ_20,24.1a) upa naḥ sutam ā gahi somam indra gavāśiram /
(AVŚ_20,24.1c) haribhyāṃ yas te asmayuḥ //1//
(AVŚ_20,24.2a) tam indra madam ā gahi barhiṣṭhāṃ grāvabhiḥ sutam /
(AVŚ_20,24.2c) kuvin nv asya tṛpṇavaḥ //2//
(AVŚ_20,24.3a) indram itthā giro mamāchāgur iṣitā itaḥ /
(AVŚ_20,24.3c) āvṛte somapītaye //3//
(AVŚ_20,24.4a) indraṃ somasya pītaye stomair iha havāmahe /
(AVŚ_20,24.4c) ukthebhiḥ kuvid āgamat //4//
(AVŚ_20,24.5a) indra somāḥ sutā ime tān dadhiṣva śatakrato /
(AVŚ_20,24.5c) jathare vājinīvaso //5//
(AVŚ_20,24.6a) vidmā hi tvā dhanaṃjayaṃ vājeṣu dadhṛṣaṃ kave /
(AVŚ_20,24.6c) adhā te sumnam īmahe //6//
(AVŚ_20,24.7a) imam indra gavāśiraṃ yavāśiraṃ ca naḥ piba /
(AVŚ_20,24.7c) āgatyā vṛṣabhiḥ sutam //7//
(AVŚ_20,24.8a) tubhyed indra sva okye somaṃ codāmi pītaye /
(AVŚ_20,24.8c) eṣa rārantu te hṛdi //8//
(AVŚ_20,24.9a) tvāṃ sutasya pītaye pratnam indra havāmahe /
(AVŚ_20,24.9c) kuśikāso avasyavaḥ //9//
(AVŚ_20,25.1a) aśvāvati prathamo goṣu gachati suprāvīr indra martyas tavotibhiḥ /
(AVŚ_20,25.1c) tam it pṛṇakṣi vasunā bhavīyasā sindhum āpo yathābhito vicetasaḥ //1//
(AVŚ_20,25.2a) āpo na devīr upa yanti hotriyam avaḥ paśyanti vitataṃ yathā rajaḥ /
(AVŚ_20,25.2c) prācair devāsaḥ pra ṇayanti devayuṃ brahmapriyaṃ joṣayante varā iva //2//
(AVŚ_20,25.3a) adhi dvayor adadhā ukthyaṃ vaco yatasrucā mithunā yā saparyataḥ /
(AVŚ_20,25.3c) asaṃyatto vrate te kṣeti puṣyati bhadrā śaktir yajamānāya sunvate //3//
(AVŚ_20,25.4a) ād aṅgirāḥ prathamaṃ dadhire vaya iddhāgnayaḥ śamyā ye sukṛtyayā /
(AVŚ_20,25.4c) sarvaṃ paṇeḥ sam avindanta bhojanam aśvāvantaṃ gomantam ā paśuṃ naraḥ //4//
(AVŚ_20,25.5a) yajñair atharvā prathamaḥ pathas tate tataḥ sūryo vratapā vena ājani /
(AVŚ_20,25.5c) ā gā ājad uśanā kāvyaḥ sacā yamasya jātam amṛtaṃ yajāmahe //5//
(AVŚ_20,25.6a) barhir vā yat svapatyāya vṛjyate 'rko vā ślokam āghoṣate divi /
(AVŚ_20,25.6c) grāvā yatra vadati karur ukthyas tasyed indro abhipitveṣu raṇyati //6//
(AVŚ_20,25.7a) progrāṃ pītiṃ vṛṣṇa iyarmi satyāṃ prayai sutasya haryaśva tubhyam /
(AVŚ_20,25.7c) indra dhenābhir iha mādayasva dhībhir viśvābhiḥ śacyā gṛṇānaḥ //7//
(AVŚ_20,26.1a) yogeyoge tavastaraṃ vājevāje havāmahe /
(AVŚ_20,26.1c) sakhāya indram ūtaye //1//
(AVŚ_20,26.2a) ā ghā gamad yadi śravat sahasriṇībhir ūtibhiḥ /
(AVŚ_20,26.2c) vājebhir upa no havam //2//
(AVŚ_20,26.3a) anu pratnasyaukaso huve tuvipratiṃ naram /
(AVŚ_20,26.3c) yaṃ te pūrvaṃ pitā huve //3//
(AVŚ_20,26.4a) yuñjanti bradhnam aruṣaṃ carantaṃ pari tasthuṣaḥ /
(AVŚ_20,26.4c) rocante rocanā divi //4//
(AVŚ_20,26.5a) yuñjanti asya kāmyā harī vipakṣasā rathe /
(AVŚ_20,26.5c) śoṇā dhṛṣṇū nṛvāhasā //5//
(AVŚ_20,26.6a) ketuṃ kṛṇvann aketave peśo maryā apeśase /
(AVŚ_20,26.6c) sam uṣadbhir ajāyathāḥ //6//
(AVŚ_20,27.1a) yad indrāhaṃ yathā tvam īśīya vasva eka it /
(AVŚ_20,27.1c) stotā me goṣakhā syāt //1//
(AVŚ_20,27.2a) śikṣeyam asmai ditseyaṃ śacīpate manīṣiṇe /
(AVŚ_20,27.2c) yad ahaṃ gopatiḥ syām //2//
(AVŚ_20,27.3a) dhenuṣ ṭa indra sūnṛtā yajamānāya sunvate /
(AVŚ_20,27.3c) gām aśvaṃ pipyuṣī duhe //3//
(AVŚ_20,27.4a) na te vartāsti rādhasa indra devo na martyaḥ /
(AVŚ_20,27.4c) yad ditsasi stuto magham //4//
(AVŚ_20,27.5a) yajña indram avardhayad yad bhūmiṃ vy avartayat /
(AVŚ_20,27.5c) cakrāṇa opaśaṃ divi //5//
(AVŚ_20,27.6a) vāvṛdhānasya te vayaṃ viśvā dhanāni jigyuṣaḥ /
(AVŚ_20,27.6c) ūtim indrā vṛṇīmahe //6//
(AVŚ_20,28.1a) vy antarikṣam atiran made somasya rocanā /
(AVŚ_20,28.1c) indro yad abhinad valam //1//
(AVŚ_20,28.2a) ud gā ājad aṅgirobhya āviṣ krṇvan guhā satīḥ /
(AVŚ_20,28.2c) arvāñcaṃ nunude valam //2//
(AVŚ_20,28.3a) indreṇa rocanā divo dṛlhāni dṛṃhitāni ca /
(AVŚ_20,28.3c) sthirāṇi na parāṇude //3//
(AVŚ_20,28.4a) apām ūrmir madann iva stoma indrājirāyate /
(AVŚ_20,28.4c) vi te madā arājiṣuḥ //4//
(AVŚ_20,29.1a) tvaṃ hi stomavardhana indrāsy ukthavardhanaḥ /
(AVŚ_20,29.1c) stotṝṇām uta bhadrakṛt //1//
(AVŚ_20,29.2a) indram it keśinā harī somapeyāya vakṣataḥ /
(AVŚ_20,29.2c) upa yajñaṃ surādhasam //2//
(AVŚ_20,29.3a) apāṃ phenena namuceḥ śira indrod avartayaḥ /
(AVŚ_20,29.3c) viśvā yad ajaya spṛdhaḥ //3//
(AVŚ_20,29.4a) māyābhir utsisṛpsata indra dyām ārurukṣataḥ /
(AVŚ_20,29.4c) ava dasyūṃr adhūnuthāḥ //4//
(AVŚ_20,29.5a) asunvām indra saṃsadaṃ viṣūcīṃ vy anāśayaḥ /
(AVŚ_20,29.5c) somapā uttaro bhavan //5//
(AVŚ_20,30.1a) pra te mahe vidathe śaṃsiṣaṃ harī pra te vanve vanuṣo haryataṃ madam /
(AVŚ_20,30.1c) ghṛtaṃ na yo haribhiś cāru secata ā tvā viśantu harivarpasaṃ giraḥ //1//
(AVŚ_20,30.2a) hariṃ hi yonim abhi ye samasvaran hinvanto harī divyaṃ yathā sadaḥ /
(AVŚ_20,30.2c) ā yaṃ pṛṇanti haribhir na dhenava indrāya śūśaṃ harivantam arcata //2//
(AVŚ_20,30.3a) so asya vajro harito ya āyaso harir nikāmo harir ā gabhastyoḥ /
(AVŚ_20,30.3c) dyumnī suśipro harimanyusāyaka indre ni rūpā haritā mimikṣire //3//
(AVŚ_20,30.4a) divi na ketur adhi dhāyi haryato vivyacad vajro harito na raṃhyā /
(AVŚ_20,30.4c) tudad ahiṃ hariśipro ya āyasaḥ sahasraśokā abhavad dharimbharaḥ //4//
(AVŚ_20,30.5a) tvaṃtvam aharyathā upastutaḥ pūrvebhir indra harikeśa yajvabhiḥ /
(AVŚ_20,30.5c) tvaṃ haryasi tava viśvam ukthyam asāmi rādho harijāta haryatam //5//
(AVŚ_20,31.1a) tā vajriṇaṃ mandinaṃ stomyaṃ mada indraṃ rathe vahato haryatā harī /
(AVŚ_20,31.1c) purūṇy asmai savanāni haryata indrāya somā harayo dadhanvire //1//
(AVŚ_20,31.2a) araṃ kāmāya harayo dadhamire sthirāya hinvan harayo harī turā /
(AVŚ_20,31.2c) arvadbhir yo haribhir joṣam īyate so asya kāmaṃ harivantam ānaśe //2//
(AVŚ_20,31.3a) hariśmaśārur harikeśa āyasas turaspeye yo haripā avardhata /
(AVŚ_20,31.3c) arvadbhir yo haribhir vājinīvasur ati viśvā duritā pāriṣad dharī //3//
(AVŚ_20,31.4a) śruveva yasya hariṇī vipetatuḥ śipre vājāya hariṇī davidhvataḥ /
(AVŚ_20,31.4c) pra yat kṛte camase marmṛjad dharī pītvā madasya haryatasyāndhasaḥ //4//
(AVŚ_20,31.5a) uta sma sadna haryatasya pastyor atyo na vājaṃ harivāṃ acikradat /
(AVŚ_20,31.5c) mahī cid dhi dhiṣaṇāharyad ojasā bṛhad vayo dadhiṣe haryatas cid ā //5//
(AVŚ_20,32.1a) ā rodasī haryamāṇo mahitvā navyaṃnavyaṃ haryasi manma nu priyam /
(AVŚ_20,32.1c) pra pastyam asura haryataṃ gor āviṣ kṛdhi haraye sūryāya //1//
(AVŚ_20,32.2a) ā tvā haryantaṃ prayujo janānāṃ rathe vahantu hariśipram indra /
(AVŚ_20,32.2c) pibā yathā pratibhṛtasya madhvo haryan yajñaṃ sadhamāde daśoṇim //2//
(AVŚ_20,32.3a) apāḥ pūrveṣāṃ harivaḥ sutānām atho idaṃ savanaṃ kevalaṃ te /
(AVŚ_20,32.3c) mamaddhi somaṃ madhumantam indra satrā vṛṣaṃ jathara ā vṛṣasva //3//
(AVŚ_20,33.1a) apsu dhūtasya harivaḥ pibeha nṛbhiḥ sutasya jaṭharaṃ pṛṇasva /
(AVŚ_20,33.1c) mimikṣur yam adraya indra tubhyaṃ tebhir vardhasva madam ukthavāhaḥ //1//
(AVŚ_20,33.2a) progrāṃ pītiṃ vṛṣṇa iyarmi satyāṃ prayai sutasya haryaśva tubhyam /
(AVŚ_20,33.2c) indra dhenābhir iha mādayasva dhībhir viśvābhiḥ śacyā gṛṇānaḥ //2//
(AVŚ_20,33.3a) ūtī śacīvas tava vīryeṇa vayo dadhānā uśija ṛtajñāḥ /
(AVŚ_20,33.3c) prajāvad indra maṃso duroṇe tasthur gṛṇantaḥ sadhamādyāsaḥ //3//
(AVŚ_20,34.1a) yo jāta eva prathamo manasvān devo devān kratunā paryamūṣat /
(AVŚ_20,34.1c) yasya śuṣmād rodasī abhyasetāṃ nṛmṇasya mahnā sa janāsa indraḥ //1//
(AVŚ_20,34.2a) yaḥ pṛthivīṃ vyathamānām adṛṃhad yaḥ parvatān prakupitāṃ aramṇāt /
(AVŚ_20,34.2c) yo antarikṣaṃ vimame varīyo yo dyām astabhnāt sa janāsa indraḥ //2//
(AVŚ_20,34.3a) yo hatvāhim ariṇāt sapta sindhūn yo gā udājad apadhā valasya /
(AVŚ_20,34.3c) yo aśmanor antar agniṃ jajāna saṃvṛk samatsu sa janāsa indraḥ //3//
(AVŚ_20,34.4a) yenemā viśvā cyavanā kṛtāni yo dāsaṃ varṇam adharaṃ guhākaḥ /
(AVŚ_20,34.4c) śvaghnīva yo jigīvāṃ lakṣam ādad aryaḥ puṣṭāni sa janāsa indraḥ //4//
(AVŚ_20,34.5a) yaṃ smā pṛchanti kuha seti ghoram utem āhur naiṣo astīty enam /
(AVŚ_20,34.5c) so aryaḥ puṣṭīr vija ivā mināti śrad asmai dhatta sa janāsa indraḥ //5//
(AVŚ_20,34.6a) yo radhrasya coditā yaḥ kṛśasya yo brahmaṇo nādhamānasya kīreḥ /
(AVŚ_20,34.6c) yuktagrāvṇo yo 'vitā suśipraḥ sutasomasya sa janāsa indraḥ //6//
(AVŚ_20,34.7a) yasyāśvāsaḥ pradiśi yasya gāvo yasya grāmā yasya viśve rathāsaḥ /
(AVŚ_20,34.7c) yaḥ sūryaṃ ya uṣasaṃ jajāna yo apāṃ netā sa janāsa indraḥ //7//
(AVŚ_20,34.8a) yaṃ krandasī saṃyatī vihvayete pare 'vare ubhayā amitrāḥ /
(AVŚ_20,34.8c) samānaṃ cid ratham ātasthivāṃsā nānā havete sa janāsa indraḥ //8//
(AVŚ_20,34.9a) yasmān na ṛte vijayante janāso yaṃ yudhyamānā avase havante /
(AVŚ_20,34.9c) yo viśvasya pratimānaṃ babhūva yo acyutacyut sa janāsa indraḥ //9//
(AVŚ_20,34.10a) yaḥ śasvato mahy eno dadhānān amanyamānāṃ charvā jaghāna /
(AVŚ_20,34.10c) yaḥ śardhate nānudadāti śṛdhyāṃ yo dasyor hantā sa janāsa indraḥ //10//
(AVŚ_20,34.11a) yaḥ śambharaṃ parvateṣu kṣiyantaṃ catvāriṃśyāṃ śarady anvavindat /
(AVŚ_20,34.11c) ojāyamānaṃ yo ahiṃ jaghāna dānuṃ śayānaṃ sa janāsa indraḥ //11//
(AVŚ_20,34.12a) yaḥ śambharaṃ paryatarat kasībhir yo 'cārukāsnāpibat sutasya /
(AVŚ_20,34.12c) antar girau yajamānaṃ bahuṃ janaṃ yasminn āmūrchat sa janāsa indraḥ //12//
(AVŚ_20,34.13a) yaḥ saptaraśmir vṛṣabhas tuviṣmān avāsṛjat sartave sapta sindhūn /
(AVŚ_20,34.13c) yo rauhiṇam asphurad vajrabāhur dyām ārohantaṃ sa janāsa indraḥ //13//
(AVŚ_20,34.14a) dyāvā cid asmai pṛthivī mamete śuṣmāc cid asya parvatā bhayante /
(AVŚ_20,34.14c) yaḥ somapā nicito vajrabāhur yo vajrahastaḥ sa janāsa indraḥ //14//
(AVŚ_20,34.15a) yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī /
(AVŚ_20,34.15c) yasya brahma vardhanaṃ yasya somo yasyedaṃ rādhaḥ sa janāsa indraḥ //15//
(AVŚ_20,34.16a) jāto vy akhyat pitror upasthe bhuvo na veda janituḥ parasya /
(AVŚ_20,34.16c) staviṣyamāṇo no yo asmad vratā devānāṃ sa janāsa indraḥ //16//
(AVŚ_20,34.17a) yaḥ somakāmo haryaśvaḥ sūrir yasmād rejante bhuvanāni viśvā /
(AVŚ_20,34.17c) yo jaghāna śambaraṃ yaś ca śuṣṇaṃ ya ekavīraḥ sa janāsa indraḥ //17//
(AVŚ_20,34.18a) yaḥ sunvate pacate dudhra ā cid vājaṃ dardarṣi sa kilāsi satyaḥ /
(AVŚ_20,34.18c) vayaṃ ta indra viśvaha priyāsaḥ suvīrāso vidatham ā vadema //18//
(AVŚ_20,35.1a) asmā id u pra tavase turāya prayo na harmi stomaṃ māhināya /
(AVŚ_20,35.1c) ṛcīṣamāyādhrigava oham indrāya brahmāṇi rātatamā //1//
(AVŚ_20,35.2a) asmā id u praya iva pra yaṃsi bharāmy āngūṣaṃ bādhe suvṛkti /
(AVŚ_20,35.2c) indrāya hṛdā manasā manīṣā pratnāya patye dhiyo marjayanta //2//
(AVŚ_20,35.3a) asmā id u tyam upamaṃ svarṣāṃ bharāmy āṅgūṣam āsyena /
(AVŚ_20,35.3c) maṃhiṣṭham achoktibhir matīnāṃ suvṛktibhiḥ sūriṃ vāvṛdhadhyai //3//
(AVŚ_20,35.4a) asmā id u stomaṃ saṃ hinomi rathaṃ na taṣṭeva tatsināya /
(AVŚ_20,35.4c) giraś ca girvāhase suvṛktīndrāya viśvaminvaṃ medhirāya //4//
(AVŚ_20,35.5a) asmā id u saptim iva śravasyendrāyārkaṃ juhvā sam añje /
(AVŚ_20,35.5c) vīram dānaukasaṃ vandadhyai purāṃ gūrtaśravasaṃ darmāṇam //5//
(AVŚ_20,35.6a) asmā id u tvaṣṭā takṣad vajraṃ svapastamaṃ svaryaṃ raṇāya /
(AVŚ_20,35.6c) vṛtrasya cid vidad yena marma tujann īśānas tujatā kiyedhāḥ //6//
(AVŚ_20,35.7a) asyed u mātuḥ savaneṣu sadyo mahaḥ pituṃ papivāṃ cārv annā /
(AVŚ_20,35.7c) muṣāyad viṣṇuḥ pacataṃ sahīyān vidhyad varāhaṃ tiro adrim astā //7//
(AVŚ_20,35.8a) asmā id u gnāś cid devapatnīr indrāyārkam ahihatya ūvuḥ /
(AVŚ_20,35.8c) pari dyāvāpṛthivī jabhra urvī nāsya te mahimānaṃ pari ṣṭaḥ //8//
(AVŚ_20,35.9a) asyed eva pra ririce mahitvaṃ divas pṛthivyāḥ pary antarikṣāt /
(AVŚ_20,35.9c) svarāl indro dama ā viśvagūrtaḥ svarir amatro vavakṣe raṇāya //9//
(AVŚ_20,35.10a) asyed eva śavasā śuśantaṃ vi vṛścad vajreṇa vṛtram indraḥ /
(AVŚ_20,35.10c) gā na vrāṇā avanīr amuñcad abhi śravo dāvane sacetāḥ //10//
(AVŚ_20,35.11a) asyed u tveṣasā ranta sindhavaḥ pari yad vajreṇa sīm ayachat /
(AVŚ_20,35.11c) īśānakṛd dāśuṣe daśasyan turvītaye gādhaṃ turvaṇiḥ kaḥ //11//
(AVŚ_20,35.12a) asmā id u pra bharā tūtujāno vṛtrāya vajram īśānaḥ kiyedhāḥ /
(AVŚ_20,35.12c) gor na parva vi radā tiraśceṣyann arṇāṃsy apāṃ caradhyai //12//
(AVŚ_20,35.13a) asyed u pra brūhi pūrvyāṇi turasya karmāṇi navya ukthaiḥ /
(AVŚ_20,35.13c) yudhe yad iṣṇāna āyudhāny ṛghāyamāṇo niriṇāti śatrūn //13//
(AVŚ_20,35.14a) asyed u bhiyā girayaś ca dṛlhā dyāvā ca bhūmā januṣas tujete /
(AVŚ_20,35.14c) upo venasya joguvāna oṇiṃ sadyo bhuvad vīryāya nodhāḥ //14//
(AVŚ_20,35.15a) asmā id u tyad anu dāyy eṣām eko yad vavne bhūrer īśānaḥ /
(AVŚ_20,35.15c) praitaśaṃ sūrye paspṛdhānaṃ sauvaśvye suṣvim āvad indraḥ //15//
(AVŚ_20,35.16a) evā te hāriyojanā suvṛktīndra brahmāṇi gotamāso akran /
(AVŚ_20,35.16c) aiṣu viśvapeśasaṃ dhiyaṃ dhāḥ prātar makṣū dhiyāvasur jagamyāt //16//
(AVŚ_20,36.1a) ya eka id dhavyaś carṣaṇīnām indraṃ taṃ gīrbhir abhy arca ābhiḥ /
(AVŚ_20,36.1c) yaḥ patyate vṛṣabho vṛṣṇyāvānt satyaḥ satvā purumāyaḥ sahasvān //1//
(AVŚ_20,36.2a) tam u naḥ pūrve pitaro navagvāḥ sapta viprāso abhi vājayantaḥ /
(AVŚ_20,36.2c) nakṣaddābhaṃ taturiṃ parvateṣṭhām adroghavācaṃ matibhiḥ śaviṣṭham //2//
(AVŚ_20,36.3a) tam īmahe indram asya rāyaḥ puruvīrasya nṛvataḥ purukṣoḥ /
(AVŚ_20,36.3c) yo aṣkṛdhoyur ajaraḥ svarvān tam ā bhara harivo mādayadhyai //3//
(AVŚ_20,36.4a) tan no vi voco yadi te purā cij jaritāra ānaśuḥ sumnam indra /
(AVŚ_20,36.4c) kas te bhāgaḥ kiṃ vayo dudhra khiduḥ puruhūta purūvaso 'suraghnaḥ //4//
(AVŚ_20,36.5a) taṃ pṛchantī vajrahastaṃ ratheṣṭhām indraṃ vepī vakvarī yasya nū gīḥ /
(AVŚ_20,36.5c) tuvigrābhaṃ tuvikūrmiṃ rabhodāṃ gātum iṣe nakṣate tumram acha //5//
(AVŚ_20,36.6a) ayā ha tyaṃ māyayā vāvṛdhānaṃ manojuvā svatavaḥ parvatena /
(AVŚ_20,36.6c) acyutā cid vīlitā svojo rujo vi dṛlhā dhṛṣatā virapśin //6//
(AVŚ_20,36.7a) tam vo dhiyā navyasyā śaviṣṭham pratnaṃ pratnavat paritaṃsayadhyai /
(AVŚ_20,36.7c) sa no vakṣad animānaḥ suvahnendro viśvāny ati durgahāṇi //7//
(AVŚ_20,36.8a) ā janāya druhvaṇe pārthivāni divyāni dīpayo 'ntarikṣā /
(AVŚ_20,36.8c) tapā vṛṣan viśvataḥ śociṣā tān brahmadviṣe śocaya kṣām apaś ca //8//
(AVŚ_20,36.9a) bhuvo janasya divyasya rājā pārthivasya jagatas tveṣasaṃdṛk /
(AVŚ_20,36.9c) dhiṣva vajraṃ dakṣiṇa indra haste viśvā ajurya dayase vi māyāḥ //9//
(AVŚ_20,36.10a) ā saṃyatam indra ṇaḥ svastiṃ śatrutūryāya bṛhatīm amṛdhrām /
(AVŚ_20,36.10c) yayā dāsāny āryāṇi vṛtrā karo vajrint sutukā nāhuṣāṇi //10//
(AVŚ_20,36.11a) sa no niyudbhiḥ puruhūta vedho viśvavārābhir ā gahi prayajyo /
(AVŚ_20,36.11c) na yā adevo varate na deva ābhir yāhi tūyam ā madryadrik //11//
(AVŚ_20,37.1a) yas tigmaśṛṅgo vṛṣabho na bhīmaḥ ekaḥ kṛṣṭīś cyavayati pra viśvāḥ /
(AVŚ_20,37.1c) yaḥ śaśvato adāśuṣo gayasya prayantāsi suṣvitarāya vedaḥ //1//
(AVŚ_20,37.2a) tvaṃ ha tyad indra kutsam āvaḥ śuśrūṣamāṇas tanvā samarye /
(AVŚ_20,37.2c) dāsaṃ yac śuṣṇam kuyavaṃ ny asmā arandhaya ārjuneyāya śikṣan //2//
(AVŚ_20,37.3a) tvaṃ dhṛṣṇo dhṛṣatā vītahavyaṃ prāvo viśvābhir ūtibhiḥ sudāsam /
(AVŚ_20,37.3c) pra paurukutsiṃ trasadasyum āvaḥ kṣetrasātā vṛtrahatyeṣu pūrum //3//
(AVŚ_20,37.4a) tvaṃ nṛbhir nṛmaṇo devavītau bhūrīṇi vṛtrā haryaśva haṃsi /
(AVŚ_20,37.4c) tvaṃ ni dasyuṃ cumuriṃ dhuniṃ cāsvāpayo dabhītaye suhantu //4//
(AVŚ_20,37.5a) tava cyautnāni vajrahasta tāni nava yat puro navatiṃ ca sadyaḥ /
(AVŚ_20,37.5c) niveśane śatatamāviveṣīr ahaṃ ca vṛtraṃ namucim utāhan //5//
(AVŚ_20,37.6a) sanā tā ta indra bhojanāni rātahavyāya dāśuṣe sudāse /
(AVŚ_20,37.6c) vṛṣṇe te harī vṛṣaṇā yunajmi vyantu brahmāṇi puruśāka vājam //6//
(AVŚ_20,37.7a) mā te asyāṃ sahasāvan pariṣṭāv aghāya bhūma harivaḥ parādau /
(AVŚ_20,37.7c) trāyasva no 'vṛkebhir varūthais tava priyāsaḥ sūriṣu syāma //7//
(AVŚ_20,37.8a) priyāsa it te maghavann abhiṣṭau naro madema śaraṇe sakhāyaḥ /
(AVŚ_20,37.8c) ni turvaśaṃ ni yādvaṃ śiśīhy atithigvāya śaṃsyaṃ kariṣyan //8//
(AVŚ_20,37.9a) sadyaś cin nu te maghavann abhiṣṭau naraḥ śaṃsanty ukthaśāsa ukthā /
(AVŚ_20,37.9c) ye te havebhir vi paṇīṃr adāśann asmān vṛṇīṣva yujyāya tasmai //9//
(AVŚ_20,37.10a) ete stomā narāṃ nṛtama tubhyam asmadryañco dadato maghāni /
(AVŚ_20,37.10c) teṣām indra vṛtrahatye śivo bhūḥ sakhā ca śūro 'vitā ca nṛṇām //10//
(AVŚ_20,37.11a) nū indra śūra stavamāna ūtī brahmajūtas tanvā vāvṛdhasva /
(AVŚ_20,37.11c) upa no vājān mimīhy upa stīn yuyaṃ pāta svastibhiḥ sadā naḥ //11//
(AVŚ_20,38.1a) ā yāhi suṣumā hi ta indra somaṃ pibā imam /
(AVŚ_20,38.1c) edaṃ barhiḥ sado mama //1//
(AVŚ_20,38.2a) ā tvā brahmayujā harī vahatām indra keśinā /
(AVŚ_20,38.2c) upa brahmāṇi naḥ śṛṇu //2//
(AVŚ_20,38.3a) brahmāṇas tvā vayaṃ yujā somapām indra sominaḥ /
(AVŚ_20,38.3c) sutāvanto havāmahe //3//
(AVŚ_20,38.4a) indram id gāthino bṛhad indram arkebhir arkiṇaḥ /
(AVŚ_20,38.4c) indraṃ vāṇīr anūṣata //4//
(AVŚ_20,38.5a) indra id dharyoḥ sacā saṃmiśla ā vacoyujā /
(AVŚ_20,38.5c) indro vajrī hiraṇyayaḥ //5//
(AVŚ_20,38.6a) indro dīrghāya cakṣasa ā sūryaṃ rohayad divi /
(AVŚ_20,38.6c) vi gobhir adrim airayat //6//
(AVŚ_20,39.1a) indraṃ vo viśvatas pari havāmahe janebhyaḥ /
(AVŚ_20,39.1c) asmākam astu kevalaḥ //1//
(AVŚ_20,39.2a) vy antarikṣam atiran made somasya rocanā /
(AVŚ_20,39.2c) indro yad abhinad valam //2//
(AVŚ_20,39.3a) ud gā ājad aṅgirobhya āviṣ kṛṇvan guhā satīḥ /
(AVŚ_20,39.3c) arvāñcaṃ nunude valam //3//
(AVŚ_20,39.4a) indreṇa rocanā divo dṛlhāni dṛṃhitāni ca /
(AVŚ_20,39.4c) sthirāṇi na parāṇude //4//
(AVŚ_20,39.5a) apām ūrmir madann iva stoma indrājirāyate /
(AVŚ_20,39.5c) vi te madā arājiṣuḥ //5//
(AVŚ_20,40.1a) indreṇa saṃ hi dṛkṣase saṃjagmāno abibhyuṣā /
(AVŚ_20,40.1c) mandū samānavarcasā //1//
(AVŚ_20,40.2a) anavadyair abhidyubhir makhaḥ sahasvad arcati /
(AVŚ_20,40.2c) gaṇair indrasya kāmyaiḥ //2//
(AVŚ_20,40.3a) ād aha svadhām anu punar garbhatvam erire /
(AVŚ_20,40.3c) dadhānā nāma yajñiyam //3//
(AVŚ_20,41.1a) indro dadhīco asthabhir vṛtrāṇy apratiṣkutaḥ /
(AVŚ_20,41.1c) jaghāna navatīr nava //1//
(AVŚ_20,41.2a) ichan aśvasya yac chiraḥ parvateṣv apaśritam /
(AVŚ_20,41.2c) tad vidac charyaṇāvati //2//
(AVŚ_20,41.3a) atrāha gor amanvata nāma tvaṣṭur apīcyam /
(AVŚ_20,41.3c) itthā candramaso gṛhe //3//
(AVŚ_20,42.1a) vācam aṣṭāpadīm ahaṃ navasraktim ṛtaspṛśam /
(AVŚ_20,42.1c) indrāt pari tanvam mame //1//
(AVŚ_20,42.2a) anu tvā rodasī ubhe krakṣamāṇam akṛpetām /
(AVŚ_20,42.2c) indra yad dasyuhābhavaḥ //2//
(AVŚ_20,42.3a) uttiṣṭhann ojasā saha pītvī śipre avepayaḥ /
(AVŚ_20,42.3c) somam indra camū sutam //3//
(AVŚ_20,43.1a) bhindhi viśvā apa dviṣaḥ bādho jahī mṛdhaḥ /
(AVŚ_20,43.1c) vasu spārhaṃ tad ā bhara //1//
(AVŚ_20,43.2a) yad vīlāv indra yat sthire yat parśāne parābhṛtam /
(AVŚ_20,43.2c) vasu spārhaṃ tad ā bhara //2//
(AVŚ_20,43.3a) yasya te viśvamānuṣo bhūrer dattasya vedati /
(AVŚ_20,43.3c) vasu spārhaṃ tad ā bhara //3//
(AVŚ_20,44.1a) pra samrājaṃ carṣaṇīnām indraṃ stotā navyaṃ gīrbhiḥ /
(AVŚ_20,44.1c) naraṃ nṛṣāhaṃ maṃhiṣṭham //1//
(AVŚ_20,44.2a) yasminn ukthāni raṇyanti viśvāni ca śravasya /
(AVŚ_20,44.2c) apām avo na samudre //2//
(AVŚ_20,44.3a) taṃ suṣṭutyā vivāse jyeṣṭharājaṃ bhare kṛtnum /
(AVŚ_20,44.3c) maho vājinaṃ sanibhyaḥ //3//
(AVŚ_20,45.1a) ayam u te sam atasi kapota iva garbhadhim /
(AVŚ_20,45.1c) vacas tac cin na ohase //1//
(AVŚ_20,45.2a) stotraṃ rādhānāṃ pate girvāho vīra yasya te /
(AVŚ_20,45.2c) vibhūtir astu sūnṛtā //2//
(AVŚ_20,45.3a) ūrdhvas tiṣṭhā na ūtaye 'smin vāje śatakrato /
(AVŚ_20,45.3c) sam anyeṣu bravāvahai //3//
(AVŚ_20,46.1a) praṇetāram vasyo achā kartāraṃ jyotiḥ samatsu /
(AVŚ_20,46.1c) sāsahvāṃsam yudhāmitrān //1//
(AVŚ_20,46.2a) sa naḥ papriḥ pārayāti svasti nāvā puruhūtaḥ /
(AVŚ_20,46.2c) indro viśvā ati dviṣaḥ //2//
(AVŚ_20,46.3a) sa tvaṃ na indra vājobhir daśasyā ca gātuyā ca /
(AVŚ_20,46.3c) achā ca naḥ sumnaṃ neṣi //3//
(AVŚ_20,47.1a) tam indraṃ vājayāmasi mahe vṛtrāya hantave /
(AVŚ_20,47.1c) sa vṛṣā vṛṣabho bhuvat //1//
(AVŚ_20,47.2a) indraḥ sa dāmane kṛta ojiṣṭhaḥ sa made hitaḥ /
(AVŚ_20,47.2c) dyumnī ślokī sa somyaḥ //2//
(AVŚ_20,47.3a) girā vajro na saṃbhṛtaḥ sabalo anapacyutaḥ /
(AVŚ_20,47.3c) vavakṣa ṛṣvo astṛtaḥ //3//
(AVŚ_20,47.4a) indram id gāthino bṛhad indram arkebhir arkiṇaḥ /
(AVŚ_20,47.4c) indraṃ vāṇīr anūṣata //4//
(AVŚ_20,47.5a) indra id dharyoḥ sacā saṃmiśla ā vacoyujā /
(AVŚ_20,47.5c) indro vajrī hiraṇyayaḥ //5//
(AVŚ_20,47.6a) indro dīrghāya cakṣasa ā sūryaṃ rohayad divi /
(AVŚ_20,47.6c) vi gobhir adrim airayat //6//
(AVŚ_20,47.7a) ā yāhi suṣumā hi ta indra somaṃ pibā imam /
(AVŚ_20,47.7c) edaṃ barhiḥ sado mama //7//
(AVŚ_20,47.8a) ā tvā brahmayujā harī vahatām indra keśinā /
(AVŚ_20,47.8c) upa brahmāṇi naḥ śṛṇu //8//
(AVŚ_20,47.9a) brahmāṇas tvā vayaṃ yujā somapām indra sominaḥ /
(AVŚ_20,47.9c) sutāvanto havāmahe //9//
(AVŚ_20,47.10a) yuñjanti bradhnam aruṣaṃ carantaṃ pari tasthuṣaḥ /
(AVŚ_20,47.10c) rocante rocanā divi //10//
(AVŚ_20,47.11a) yuñjanty asya kāmyā harī vipakṣasā rathe /
(AVŚ_20,47.11c) śoṇā dhṛṣṇū nṛvāhasā //11//
(AVŚ_20,47.12a) ketuṃ kṛṇvann aketave peśo maryā apeśase /
(AVŚ_20,47.12c) sam uṣadbhir ajāyathāḥ //12//
(AVŚ_20,47.13a) ud u tyaṃ jātavedasaṃ devaṃ vahanti ketavaḥ /
(AVŚ_20,47.13c) dṛśe viśvāya sūryam //13//
(AVŚ_20,47.14a) apa tye tāyavo yathā nakṣatrā yanty aktubhiḥ /
(AVŚ_20,47.14c) sūrāya viśvacakṣase //14//
(AVŚ_20,47.15a) adṛśrann asya ketavo vi raśmayo janāṃ anu /
(AVŚ_20,47.15c) bhrājanto agnayo yathā //15//
(AVŚ_20,47.16a) taraṇir viśvadarśato jyotiṣkṛd asi sūrya /
(AVŚ_20,47.16c) viśvam ā bhāsi rocana //16//
(AVŚ_20,47.17a) pratyaṅ devānāṃ viśaḥ pratyaṅṅ ud eṣi mānuṣīḥ /
(AVŚ_20,47.17c) pratyaṅ viśvaṃ svar dṛśe //17//
(AVŚ_20,47.18a) yenā pāvaka cakṣasā bhuraṇyantaṃ janāṃ anu /
(AVŚ_20,47.18c) tvaṃ varuṇa paśyasi //18//
(AVŚ_20,47.19a) vi dyām eṣi rajas pṛthv ahar mimāno aktubhiḥ /
(AVŚ_20,47.19c) paśyaṃ janmāni sūrya //19//
(AVŚ_20,47.20a) sapta tvā harito rathe vahanti deva sūrya /
(AVŚ_20,47.20c) śociṣkeśam vicakṣaṇam //20//
(AVŚ_20,47.21a) ayukta sapta śundhyuvaḥ sūro rathasya naptyaḥ /
(AVŚ_20,47.21c) tābhir yāti svayuktibhiḥ //21//
(AVŚ_20,48.1a) abhi tvā varcasā giraḥ siñcanty ā caraṇyuvaḥ /
(AVŚ_20,48.1c) abhi vatsaṃ na dhenavaḥ //1//
(AVŚ_20,48.2a) tā arṣanti śubhriyaḥ pṛñcatīr varcasā payaḥ /
(AVŚ_20,48.2c) jātaṃ janir yathā hṛdā //2//
(AVŚ_20,48.3a) vajrāpavasādhyaḥ kīrtir mriyamāṇam āvahan /
(AVŚ_20,48.3c) mahyam āyur ghṛtaṃ payaḥ //3//
(AVŚ_20,48.4a) āyaṃ gauḥ pṛśnir akramīd asadan mātaraṃ puraḥ /
(AVŚ_20,48.4c) pitaraṃ ca prayant svaḥ //4//
(AVŚ_20,48.5a) antaś carati rocanā asya prāṇād apānataḥ /
(AVŚ_20,48.5c) vy akhyan mahiṣaḥ svaḥ //5//
(AVŚ_20,48.6a) triṃśad dhāmā vi rājati vāk pataṅgo aśiśriyat /
(AVŚ_20,48.6c) prati vastor ahar dyubhiḥ //6//
(AVŚ_20,49.1a) yac chakrā vācam āruhann antarikṣaṃ siṣāsathaḥ /
(AVŚ_20,49.1c) saṃ devā amadan vṛṣā //1//
(AVŚ_20,49.2a) śakro vācam adhṛṣṭāyor uvāco adhṛṣṇuhi /
(AVŚ_20,49.2c) maṃhiṣṭha ā madardivi //2//
(AVŚ_20,49.3a) śakro vācam adhṛṣṇuhi dhāmadharman vi rājati /
(AVŚ_20,49.3c) vimadan barhir āsaran //3//
(AVŚ_20,49.4a) taṃ vo dasmam ṛtīṣahaṃ vasor mandānam andhasaḥ /
(AVŚ_20,49.4c) abhi vatsaṃ na svasareṣu dhenava indraṃ gīrbhir navāmahe //4//
(AVŚ_20,49.5a) dyukṣaṃ sudānuṃ taviṣībhir āvṛtam giriṃ na purubhojasam /
(AVŚ_20,49.5c) kṣumantaṃ vājaṃ śatinaṃ sahasriṇaṃ makṣū gomantam īmahe //5//
(AVŚ_20,49.6a) tat tvā yāmi suvīryaṃ tad brahma pūrvacittaye /
(AVŚ_20,49.6c) yenā yatibhyo bhṛgave dhane hite yena praskaṇvam āvitha //6//
(AVŚ_20,49.7a) yenā samudram asṛjo mahīr apas tad indra vṛṣṇi te śavaḥ /
(AVŚ_20,49.7c) sadyaḥ so asya mahimā na saṃnaśe yaṃ kṣoṇīr anucakrade //7//
(AVŚ_20,50.1a) kan navyo atasīnāṃ turo gṛṇīta martyaḥ /
(AVŚ_20,50.1c) nahī nv asya mahimānam indriyaṃ svar gṛṇanta ānaśuḥ //1//
(AVŚ_20,50.2a) kad u stuvanta ṛtayanta devata ṛṣiḥ ko vipra ohate /
(AVŚ_20,50.2c) kadā havaṃ maghavann indra sunvataḥ kad u stuvata ā gamaḥ //2//
(AVŚ_20,51.1a) abhi pra vaḥ surādhasam indram arca yathā vide /
(AVŚ_20,51.1c) yo jaritṛbhyo maghavā purūvasuḥ sahasreṇeva śikṣati //1//
(AVŚ_20,51.2a) śatānīkeva pra jigāti dhṛṣṇuyā hanti vṛtrāṇi dāśuṣe /
(AVŚ_20,51.2c) girer iva pra rasā asya pinvire datrāṇi purubhojasaḥ //2//
(AVŚ_20,51.3a) pra su śrutaṃ surādhasam arcā śakram abhiṣṭaye /
(AVŚ_20,51.3c) yaḥ sunvate stuvate kāmyaṃ vasu sahasreṇeva maṃhate //3//
(AVŚ_20,51.4a) śatānīkā hetayo asya duṣṭarā indrasya samiṣo mahīḥ /
(AVŚ_20,51.4c) girir na bhujmā maghatsu pinvate yad īṃ sutā amandiṣuḥ //4//
(AVŚ_20,52.1a) vayaṃ gha tvā sutāvanta āpo na vṛktabarhiṣaḥ /
(AVŚ_20,52.1c) pavitrasya prasravaṇeṣu vṛtrahan pari stotāra āsate //1//
(AVŚ_20,52.2a) svaranti tvā sute naro vaso nireka ukthinaḥ /
(AVŚ_20,52.2c) kadā sutaṃ tṛṣāṇa oka ā gama indra svabdīva vaṃsagaḥ //2//
(AVŚ_20,52.3a) kaṇvebhir dhṛṣṇav ā dhṛsad vājaṃ darṣi sahasriṇam /
(AVŚ_20,52.3c) piśaṅgarūpaṃ maghavan vicarṣaṇe makṣū gomantam īmahe //3//
(AVŚ_20,53.1a) ka īṃ veda sute sacā pibantaṃ kad vayo dadhe /
(AVŚ_20,53.1c) ayaṃ yaḥ puro vibhinatty ojasā mandānaḥ śipry andhasaḥ //1//
(AVŚ_20,53.2a) dānā mṛgo na vāraṇaḥ purutrā carathaṃ dadhe /
(AVŚ_20,53.2c) nakiṣ ṭvā ni yamad ā sute gamo mahāś carasy ojasā //2//
(AVŚ_20,53.3a) ya ugraḥ sann aniṣṭṛta sthiro raṇāya saṃskṛtaḥ /
(AVŚ_20,53.3c) yadi stotur maghavā śṛṇavad dhavaṃ nendro yoṣaty ā gamat //3//
(AVŚ_20,54.1a) viśvāḥ pṛtanā abhibhūtaraṃ naraṃ sajūs tatakṣur indraṃ jajanuś ca rājase /
(AVŚ_20,54.1c) kratvā variṣṭhaṃ vara āmurim utogram ojiṣṭhaṃ tavasaṃ tarasvinam //1//
(AVŚ_20,54.2a) sam īṃ rebhāso asvarann indraṃ somasya pītaye /
(AVŚ_20,54.2c) svarpatiṃ yad īṃ vṛdhe dhṛtavrato hy ojasā sam ūtibhiḥ //2//
(AVŚ_20,54.3a) nemiṃ namanti cakṣasā meṣaṃ viprā abhisvarā /
(AVŚ_20,54.3c) sudītayo vo adruho 'pi karṇe tarasvinaḥ sam ṛkvabhiḥ //3//
(AVŚ_20,55.1a) tam indraṃ johavīmi maghavānam ugraṃ satrā dadhānam apratiṣkutaṃ śavāṃsi /
(AVŚ_20,55.1c) maṃhiṣṭho gīrbhir ā ca yajñiyo vavartad rāye no viśvā supathā kṛṇotu vajrī //1//
(AVŚ_20,55.2a) yā indra bhuja ābharaḥ svarvāṃ asurebhyaḥ /
(AVŚ_20,55.2c) stotāram in maghavann asya vardhaya ye ca tve vṛktabarhiṣaḥ //2//
(AVŚ_20,55.3a) yam indra dadhiṣe tvam aśvaṃ gāṃ bhāgam avyayam /
(AVŚ_20,55.3c) yajamāne sunvati dakṣiṇāvati tasmin taṃ dhehi mā paṇau //3//
(AVŚ_20,56.1a) indro madāya vāvṛdhe śavase vṛtrahā nṛbhiḥ /
(AVŚ_20,56.1c) tam in mahatsv ājiṣūtem arbhe havāmahe sa vājeṣu pra no 'viṣat //1//
(AVŚ_20,56.2a) asi hi vīra senyo 'si bhūri parādadiḥ /
(AVŚ_20,56.2c) asi dabhrasya cid vṛdho yajamānāya śikṣasi sunvate bhūri te vasu //2//
(AVŚ_20,56.3a) yad udīrata ājayo dhṛṣṇave dhīyate dhanā /
(AVŚ_20,56.3c) yukṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ //3//
(AVŚ_20,56.4a) mademade hi no dadir yūthā gavām ṛjukratuḥ /
(AVŚ_20,56.4c) saṃ gṛbhāya puru śatobhayāhastyā vasu śiśīhi rāya ā bhara //4//
(AVŚ_20,56.5a) mādayasva sute sacā śavase śūra rādhase /
(AVŚ_20,56.5c) vidmā hi tvā purūvasum upa kāmānt sasṛjmahe 'thā no 'vitā bhava //5//
(AVŚ_20,56.6a) ete ta indra jantavo viśvaṃ puṣyanti vāryam /
(AVŚ_20,56.6c) antar hi khyo janānām aryo vedo adāśuṣāṃ teṣāṃ no veda ā bhara //6//
(AVŚ_20,57.1a) surūpakṛtnum ūtaye sudughām iva goduhe /
(AVŚ_20,57.1c) juhūmasi dyavidyavi //1//
(AVŚ_20,57.2a) upa naḥ savanā gahi somasya somapāḥ piba /
(AVŚ_20,57.2c) godā id revato madaḥ //2//
(AVŚ_20,57.3a) athā te antamānāṃ vidyāma sumatīnām /
(AVŚ_20,57.3c) mā no ati khya ā gahi //3//
(AVŚ_20,57.4a) śuṣmintamaṃ na ūtaye dyumninaṃ pāhi jāgṛvim /
(AVŚ_20,57.4c) indra somaṃ śatakrato //4//
(AVŚ_20,57.5a) indriyāṇi śatakrato yā te janeṣu pañcasu /
(AVŚ_20,57.5c) indra tāni ta ā vṛṇe //5//
(AVŚ_20,57.6a) agann indra śravo bṛhad dyumnaṃ dadhiṣva duṣṭaram /
(AVŚ_20,57.6c) ut te śuṣmaṃ tirāmasi //6//
(AVŚ_20,57.7a) arvāvato na ā gahy atho śakra parāvataḥ /
(AVŚ_20,57.7c) u loko yas te adriva indreha tata ā gahi //7//
(AVŚ_20,57.8a) indro aṅga mahad bhayam abhī ṣad apa cucyavat /
(AVŚ_20,57.8c) sa hi sthiro vicarṣaniḥ //8//
(AVŚ_20,57.9a) indraś ca mṛlayāti no na naḥ paścād aghaṃ naśat /
(AVŚ_20,57.9c) bhadraṃ bhavāti naḥ puraḥ //9//
(AVŚ_20,57.10a) indra āśābhyas pari sarvābhyo abhayaṃ karat /
(AVŚ_20,57.10c) jetā śatrūn vicarṣaṇiḥ //10//
(AVŚ_20,57.11a) ka īṃ veda sute sacā pibantaṃ kad vayo dadhe /
(AVŚ_20,57.11c) ayaṃ yaḥ puro vibhinatty ojasā mandānaḥ śipry andhasaḥ //11//
(AVŚ_20,57.12a) dānā mṛgo na vāraṇaḥ purutrā carathaṃ dadhe /
(AVŚ_20,57.12c) nakiṣ ṭvā ni yamad ā sute gamo mahāṃś carasy ojasā //12//
(AVŚ_20,57.13a) ya ugraḥ sann aniṣṭṛta sthiro raṇāya saṃskṛtaḥ /
(AVŚ_20,57.13c) yadi stotur maghavā śṛṇavad dhavaṃ nendro yoṣaty ā gamat //13//
(AVŚ_20,57.14a) vayaṃ gha tvā sutāvanta āpo na vṛktabarhiṣaḥ /
(AVŚ_20,57.14c) pavitrasya prasravaṇeṣu vṛtrahan pari stotāra āsate //14//
(AVŚ_20,57.15a) svaranti tvā sute naro vaso nireka ukthinaḥ /
(AVŚ_20,57.15c) kadā sutaṃ tṛṣāṇa oka ā gama indra svabdīva vaṃsagaḥ //15//
(AVŚ_20,57.16a) kaṇvebhir dhṛṣṇav ā dhṛṣad vājaṃ darṣi sahasriṇam /
(AVŚ_20,57.16c) piśaṅgarūpaṃ maghavan vicarṣaṇe makṣū gomantam īmahe //16//
(AVŚ_20,58.1a) śrāyanta iva sūryaṃ viśved indrasya bhakṣata /
(AVŚ_20,58.1c) vasūni jāte janamāna ojasā prati bhāgaṃ na dīdhima //1//
(AVŚ_20,58.2a) anarśarātiṃ vasudām upa stuhi bhadrā indrasya rātayaḥ /
(AVŚ_20,58.2c) so asya kāmaṃ vidhato na roṣati mano dānāya codayan //2//
(AVŚ_20,58.3a) baṇ mahāṃ asi sūrya baḍ āditya mahāṃ asi /
(AVŚ_20,58.3c) mahas te sato mahimā panasyate 'ddhā deva mahāṃ asi //3//
(AVŚ_20,58.4a) baṭ sūrya śravasā mahāṃ asi satrā deva mahāṃ asi /
(AVŚ_20,58.4c) mahnā devānām asuryaḥ purohito vibhu jyotir adābhyam //4//
(AVŚ_20,59.1a) ud u tye madhu mattamā gira stomāsa īrate /
(AVŚ_20,59.1c) satrājito dhanasā akṣitotayo vājayanto rathā iva //1//
(AVŚ_20,59.2a) kaṇvā iva bhṛgavaḥ sūrya iva viśvam id dhītam ānaśuḥ /
(AVŚ_20,59.2c) indraṃ stomebhir mahayanta āyavaḥ priyamedhāso asvaran //2//
(AVŚ_20,59.3a) ud in nv asya ricyate 'ṃśo dhanaṃ na jigyusaḥ /
(AVŚ_20,59.3c) ya indro harivān na dabhanti taṃ ripo dakṣaṃ dadhāti somini //3//
(AVŚ_20,59.4a) mantram akharvaṃ sudhitaṃ supeśasaṃ dadhāta yajñiyeṣv ā /
(AVŚ_20,59.4c) pūrvīś cana prasitayas taranti taṃ ya indre karmaṇā bhuvat //4//
(AVŚ_20,60.1a) evā hy asi vīrayur evā śūra uta sthiraḥ /
(AVŚ_20,60.1c) evā te rādhyaṃ manaḥ //1//
(AVŚ_20,60.2a) evā rātis tuvīmagha viśvebhir dhāyi dhātṛbhiḥ /
(AVŚ_20,60.2c) aghā cid indra me sacā //2//
(AVŚ_20,60.3a) mo ṣu brahmeva tandrayur bhuvo vājānāṃ pate /
(AVŚ_20,60.3c) matsvā sutasya gomataḥ //3//
(AVŚ_20,60.4a) evā hy asya sūnṛtā virapśī gomatī mahī /
(AVŚ_20,60.4c) pakvā śākhā na dāśuṣe //4//
(AVŚ_20,60.5a) evā hi te vibhūtaya ūtaya indra māvate /
(AVŚ_20,60.5c) sadyaś cit santi dāśuṣe //5//
(AVŚ_20,60.6a) evā hy asya kāmyā stoma ukthaṃ ca śaṃsyā /
(AVŚ_20,60.6c) indrāya somapītaye //6//
(AVŚ_20,61.1a) taṃ te madaṃ gṛṇīmasi vṛṣaṇaṃ pṛtsu sāsahim /
(AVŚ_20,61.1c) u lokakṛtnum adrivo hariśriyam //1//
(AVŚ_20,61.2a) yena jyotīmṣy āyave manave ca viveditha /
(AVŚ_20,61.2c) mandāno asya barhiṣo vi rājasi //2//
(AVŚ_20,61.3a) tad adyā cit ta ukthino 'nu ṣṭuvanti pūrvathā /
(AVŚ_20,61.3c) vṛṣapatnīr apo jayā divedive //3//
(AVŚ_20,61.4a) tam v abhi pra gāyata puruhūtaṃ puruṣṭutam /
(AVŚ_20,61.4c) indraṃ gīrbhis taviṣam ā vivāsata //4//
(AVŚ_20,61.5a) yasya dvibarhaso bṛhat saho dādhāra rodasī /
(AVŚ_20,61.5c) girīṃr ajrāṃ apaḥ svar vṛṣatvanā //5//
(AVŚ_20,61.6a) sa rājasi puruṣṭutaṃ eko vṛtrāṇi jighnase /
(AVŚ_20,61.6c) indra jaitrā śravasya ca yantave //6//
(AVŚ_20,62.1a) vayam u tvām apūrvya sthūraṃ na kac cid bharanto 'vasyavaḥ /
(AVŚ_20,62.1c) vāje citraṃ havāmahe //1//
(AVŚ_20,62.2a) upa tvā karmann ūtaye sa no yuvograś cakrāma yo dhṛṣat /
(AVŚ_20,62.2c) tvām id dhy avitāraṃ vavṛmahe sakhāya indra sānasim //2//
(AVŚ_20,62.3a) yo na idamidaṃ purā pra vasya ānināya tam u va stuṣe /
(AVŚ_20,62.3c) sakhāya indram ūtaye //3//
(AVŚ_20,62.4a) haryaśvaṃ satpatiṃ carṣaṇīsahaṃ sa hi ṣmā yo amandata /
(AVŚ_20,62.4c) ā tu naḥ sa vayati gavyam aśvyaṃ stotṛbhyo maghavā śatam //4//
(AVŚ_20,62.5a) indrāya sāma gāyata viprāya bṛhate bṛhat /
(AVŚ_20,62.5c) dharmakṛte vipaścite panasyave //5//
(AVŚ_20,62.6a) tvam indrābhibhūr asi tvaṃ sūryam arocayaḥ /
(AVŚ_20,62.6c) viśvakarmā viśvadevo mahāṃ asi //6//
(AVŚ_20,62.7a) vibhrājaṃ jyotiṣā svar agacho rocanaṃ divaḥ /
(AVŚ_20,62.7c) devās ta indra sakhyāya yemire //7//
(AVŚ_20,62.8a) tam v abhi pra gāyata puruhūtaṃ puruṣṭutam /
(AVŚ_20,62.8c) indraṃ gīrbhis taviṣam ā vivāsata //8//
(AVŚ_20,62.9a) yasya dvibarhaso bṛhat saho dādhāra rodasī /
(AVŚ_20,62.9c) girīṃr ajrāṃ apaḥ svar vṛṣatvanā //9//
(AVŚ_20,62.10a) sa rājasi puruṣṭutaṃ eko vṛtrāṇi jighnase /
(AVŚ_20,62.10c) indra jaitra śravasya ca yantave //10//
(AVŚ_20,63.1a) imā nu kaṃ bhuvanā sīṣadhāmendraś ca viśve ca devāḥ /
(AVŚ_20,63.1c) yajñaṃ ca nas tanvaṃ ca prajāṃ cādityair indraḥ saha cīkḷpāti //1//
(AVŚ_20,63.2a) ādityair indraḥ sagaṇo marudbhir asmākaṃ bhūtv avitā tanūnām /
(AVŚ_20,63.2c) hatvāya devā asurān yad āyan devā devatvam abhirakṣamāṇāḥ //2//
(AVŚ_20,63.3a) pratyañcam arkam anayaṃ chacībhir ād it svadhām iṣirāṃ pary apaśyan /
(AVŚ_20,63.3c) ayā vājaṃ devahitaṃ sanema madema śatahimāḥ suvīrāḥ //3//
(AVŚ_20,63.4a) ya eka id vidayate vasu martāya dāśuṣe /
(AVŚ_20,63.4c) īśāno apratiṣkuta indro aṅga //4//
(AVŚ_20,63.5a) kadā martam arādhasaṃ padā kṣumpam iva sphurat /
(AVŚ_20,63.5c) kadā naḥ śuśravad gira indro aṅga //5//
(AVŚ_20,63.6a) yaś cid dhi tvā bahubhya ā sutāvāṃ āvivāsati /
(AVŚ_20,63.6c) ugraṃ tat patyate śava indro aṅga //6//
(AVŚ_20,63.7a) ya indra somapātamo madaḥ śaviṣṭha cetati /
(AVŚ_20,63.7c) yenā haṃsi ny attriṇaṃ tam īmahe //7//
(AVŚ_20,63.8a) yenā daśagvam adhriguṃ vepayantaṃ svarṇaram /
(AVŚ_20,63.8c) yenā samudram āvithā tam īmahe //8//
(AVŚ_20,63.9a) yena sindhuṃ mahīr apo rathāṃ iva pracodayaḥ /
(AVŚ_20,63.9c) panthām ṛtasya yātave tam īmahe //9//
(AVŚ_20,64.1a) endra no gadhi priyaḥ satrājid agohyaḥ /
(AVŚ_20,64.1c) girir na viśvatas pṛthuḥ patir divaḥ //1//
(AVŚ_20,64.2a) abhi hi satya somapā ubhe babhūtha rodasī /
(AVŚ_20,64.2c) indrāsi sunvato vṛdhaḥ patir divaḥ //2//
(AVŚ_20,64.3a) tvaṃ hi śaśvatīnām indra dartā purām asi /
(AVŚ_20,64.3c) hantā dasyor manor vṛdhaḥ patir divaḥ //3//
(AVŚ_20,64.4a) ed u madhvo madintaraṃ siñca vādhvaryo andhasaḥ /
(AVŚ_20,64.4c) evā hi vīra stavate sadāvṛdhaḥ //4//
(AVŚ_20,64.5a) indra sthātar harīṇāṃ nakiṣ te pūrvyastutim /
(AVŚ_20,64.5c) ud ānaṃśa śavasā na bhandanā //5//
(AVŚ_20,64.6a) taṃ vo vājānāṃ patim ahūmahi śravasyavaḥ /
(AVŚ_20,64.6c) aprāyubhir yajñebhir vāvṛdhenyam //6//
(AVŚ_20,65.1a) eto nv indraṃ stavāma sakhāya stomyaṃ naram /
(AVŚ_20,65.1c) kuṣṭīr yo viśvā abhy asty eka it //1//
(AVŚ_20,65.2a) agorudhāya gaviṣe dyukṣāya dasmyaṃ vacaḥ /
(AVŚ_20,65.2c) ghṛtāt svādīyo madhunaś ca vocata //2//
(AVŚ_20,65.3a) yasyāmitāni vīryā na rādhaḥ paryetave /
(AVŚ_20,65.3c) jyotir na viśvam abhy asti dakṣiṇā //3//
(AVŚ_20,66.1a) stuhīndraṃ vyaśvavad anūrmiṃ vājinaṃ yamam /
(AVŚ_20,66.1c) aryo gayaṃ maṃhamānaṃ vi dāśuṣe //1//
(AVŚ_20,66.2a) evā nūnam upa stuhi vaiyaśva daśamaṃ navam /
(AVŚ_20,66.2c) suvidvāṃsaṃ carkṛtyaṃ caraṇīnām //2//
(AVŚ_20,66.3a) vetthā hi nirṛtīnāṃ vajrahasta parivṛjam /
(AVŚ_20,66.3c) aharahaḥ śundhyuḥ paripadām iva //3//
(AVŚ_20,67.1a) vanoti hi sunvan kṣayaṃ parīṇasaḥ sunvāno hi ṣmā yajaty ava dviṣo devānām ava dviṣaḥ /
(AVŚ_20,67.1c) sunvāna it siṣāsati sahasrā vājy avṛtaḥ /
(AVŚ_20,67.1e) sunvānāyendro dadāty ābhuvaṃ rayiṃ dadāty ābhuvam //1//
(AVŚ_20,67.2a) mo ṣu vo asmad abhi tāni pauṃsyā sanā bhūvan dyumnāni mota jāriṣur asmat purota jāriṣuḥ /
(AVŚ_20,67.2c) yad vaś citraṃ yugeyuge navyaṃ ghoṣād amartyam /
(AVŚ_20,67.2e) asmāsu tan maruto yac ca duṣṭaraṃ didhṛtā yac ca duṣṭaram //2//
(AVŚ_20,67.3a) agniṃ hotāram manye dāsvantaṃ vasuṃ sūnuṃ sahaso jātavedasaṃ vipraṃ na jātavedasam /
(AVŚ_20,67.3c) ya ūrdhvayā svadhvaro devo devācyā kṛpā /
(AVŚ_20,67.3e) ghṛtasya vibhrāṣṭim anu vaṣṭi śociṣājuhvānasya sarpiṣaḥ //3//
(AVŚ_20,67.4a) yajñaiḥ saṃmiślāḥ pṛṣatībhir ṛṣṭibhir yāmaṃ chubhrāso añjiṣu priyā uta /
(AVŚ_20,67.4c) āsadyā barhir bharatasya sūnavaḥ potrād ā somaṃ pibatā divo naraḥ //4//
(AVŚ_20,67.5a) ā vakṣi devāṃ iha vipra yakṣi cośan hotar ni ṣadā yoniṣu triṣu /
(AVŚ_20,67.5c) prati vīhi prasthitaṃ somyaṃ madhu pibāgnīdhrāt tava bhāgasya tṛsṇuhi //5//
(AVŚ_20,67.6a) eṣa sya te tanvo nṛmṇavardhanaḥ saha ojaḥ pradivi bāhvor hitaḥ /
(AVŚ_20,67.6c) tubhyaṃ suto maghavan tubhyam ābhṛtas tvam asya brāhmaṇād ā tṛpat piba //6//
(AVŚ_20,67.7a) yam u pūrvam ahuve tam idaṃ huve sed u havyo dadir yo nāma patyate /
(AVŚ_20,67.7c) adhvaryubhiḥ prasthitaṃ somyaṃ madhu potrāt somaṃ draviṇodaḥ piba ṛtubhiḥ //7//
(AVŚ_20,68.1a) surūpakṛtnum ūtaye sudughām iva goduhe /
(AVŚ_20,68.1c) juhūmasi dyavidyavi //1//
(AVŚ_20,68.2a) upa naḥ savanā gahi somasya somapāḥ piba /
(AVŚ_20,68.2c) godā id revato madaḥ //2//
(AVŚ_20,68.3a) athā te antamānāṃ vidyāma sumatīnām /
(AVŚ_20,68.3c) mā no ati khya ā gahi //3//
(AVŚ_20,68.4a) parehi vigram astṛtam indraṃ pṛchā vipaścitam /
(AVŚ_20,68.4c) yas te sakhibhya ā varam //4//
(AVŚ_20,68.5a) uta bruvantu no nido nir anyataś cid ārata /
(AVŚ_20,68.5c) dadhānā indra id duvaḥ //5//
(AVŚ_20,68.6a) uta naḥ subhagāṃ arir voceyur dasma kṛṣṭayaḥ /
(AVŚ_20,68.6c) syāmed indrasya śarmaṇi //6//
(AVŚ_20,68.7a) em āśum āśave bhara yajñaśriyaṃ nṛmādanam /
(AVŚ_20,68.7c) patayan mandayatsakham //7//
(AVŚ_20,68.8a) asya pītvā śatakrato ghano vṛtrāṇām abhavaḥ /
(AVŚ_20,68.8c) prāvo vājeṣu vājinam //8//
(AVŚ_20,68.9a) taṃ tvā vājeṣu vājinaṃ vājayāmaḥ śatakrato /
(AVŚ_20,68.9c) dhanānām indra sātaye //9//
(AVŚ_20,68.10a) yo rāyo 'vanir mahānt supāraḥ sunvataḥ sakhā /
(AVŚ_20,68.10c) tasmā indrāya gāyata //10//
(AVŚ_20,68.11a) ā tv etā ni ṣīdatendram abhi pra gāyata /
(AVŚ_20,68.11c) sakhāya stomavāhasaḥ //11//
(AVŚ_20,68.12a) purūtamaṃ purūṇām īśānaṃ vāryāṇām /
(AVŚ_20,68.12c) indraṃ some sacā sute //12//
(AVŚ_20,69.1a) sa ghā no yoga ā bhuvat sa rāye sa puraṃdhyām /
(AVŚ_20,69.1c) gamad vājebhir ā sa naḥ //1//
(AVŚ_20,69.2a) yasya saṃsthe na vṛṇvate harī samatsu śatravaḥ /
(AVŚ_20,69.2c) tasmā indrāya gāyata //2//
(AVŚ_20,69.3a) sutapāvne sutā ime śucayo yanti vītaye /
(AVŚ_20,69.3c) somāso dadhyāśiraḥ //3//
(AVŚ_20,69.4a) tvaṃ sutasya pītaye sadyo vṛddho ajāyathāḥ /
(AVŚ_20,69.4c) indra jyaiṣṭhyāya sukrato //4//
(AVŚ_20,69.5a) ā tvā viśantv āśavaḥ somāsa indra girvaṇaḥ /
(AVŚ_20,69.5c) śaṃ te santu pracetase //5//
(AVŚ_20,69.6a) tvāṃ stomā avīvṛdhan tvām ukthā śatakrato /
(AVŚ_20,69.6c) tvāṃ vardhantu no giraḥ //6//
(AVŚ_20,69.7a) akṣitotiḥ saned imaṃ vājam indraḥ sahasriṇam /
(AVŚ_20,69.7c) yasmin viśvāni pauṃsyā //7//
(AVŚ_20,69.8a) mā no martā abhi druhan tanūnām indra girvaṇaḥ /
(AVŚ_20,69.8c) īśāno yavayā vadham //8//
(AVŚ_20,69.9a) yuñjanti bradhnam aruṣam carantaṃ pari tasthuṣaḥ /
(AVŚ_20,69.9c) rocante rocanā divi //9//
(AVŚ_20,69.10a) yuñjanty asya kāmyā harī vipakṣasā rathe /
(AVŚ_20,69.10c) śoṇā dhṛṣṇū nṛvāhasā //10//
(AVŚ_20,69.11a) ketuṃ kṛṇvann aketave peśo maryā apeśase /
(AVŚ_20,69.11c) sam uṣadbhir ajāyathāḥ //11//
(AVŚ_20,69.12a) ād aha svadhām anu punar garbhatvam erire /
(AVŚ_20,69.12c) dadhānā nāma yajñiyam //12//
(AVŚ_20,70.1a) vīlu cid ārujatnubhir guhā cid indra vahnibhiḥ /
(AVŚ_20,70.1c) avinda usriyā anu //1//
(AVŚ_20,70.2a) devayanto yathā matim achā vidadvasuṃ giraḥ /
(AVŚ_20,70.2c) mahām anūṣata śrutam //2//
(AVŚ_20,70.3a) indreṇa saṃ hi dṛkṣase saṃjagmāno abibhyuṣā /
(AVŚ_20,70.3c) mandū samānavarcasā //3//
(AVŚ_20,70.4a) anavadyair abhidyubhir makhaḥ sahasvad arcati /
(AVŚ_20,70.4c) gaṇair indrasya kāmyaiḥ //4//
(AVŚ_20,70.5a) ataḥ parijmann ā gahi divo vā rocanād adhi /
(AVŚ_20,70.5c) sam asminn ṛñjate giraḥ //5//
(AVŚ_20,70.6a) ito vā sātim īmahe divo vā pārthivād adhi /
(AVŚ_20,70.6c) indraṃ maho vā rajasaḥ //6//
(AVŚ_20,70.7a) indram id gathino bṛhad indram arkebhir arkiṇaḥ /
(AVŚ_20,70.7c) indraṃ vāṇīr anūṣata //7//
(AVŚ_20,70.8a) indra id dharyoḥ sacā saṃmiśla ā vacoyujā /
(AVŚ_20,70.8c) indro vajrī hiraṇyayaḥ //8//
(AVŚ_20,70.9a) indro dīrghāya cakṣasa ā sūryaṃ rohayad divi /
(AVŚ_20,70.9c) vi gobhir indram airayat //9//
(AVŚ_20,70.10a) indra vājeṣu no 'va sahasrapradhaneṣu ca /
(AVŚ_20,70.10c) ugra ugrābhir ūtibhiḥ //10//
(AVŚ_20,70.11a) indraṃ vayaṃ mahādhana indram arbhe havāmahe /
(AVŚ_20,70.11c) yujaṃ vṛtreṣu vajriṇam //11//
(AVŚ_20,70.12a) sa no vṛṣann amuṃ caruṃ satrādāvann apā vṛdhi /
(AVŚ_20,70.12c) asmabhyam apratiṣkutaḥ //12//
(AVŚ_20,70.13a) tuñjetuñje ya uttare stomā indrasya vajriṇaḥ /
(AVŚ_20,70.13c) na vindhe asya suṣṭutim //13//
(AVŚ_20,70.14a) vṛṣā yūtheva vaṃsagaḥ kṛṣṭīr iyarty ojasā /
(AVŚ_20,70.14c) īśāno apratiṣkutaḥ //14//
(AVŚ_20,70.15a) ya ekaś carṣaṇīnāṃ vasūnām irajyati /
(AVŚ_20,70.15c) indraḥ pañca kṣitīnām //15//
(AVŚ_20,70.16a) indraṃ vo viśvatas pari havāmahe janebhyaḥ /
(AVŚ_20,70.16c) asmākam astu kevalaḥ //16//
(AVŚ_20,70.17a) endra sānasiṃ rayiṃ sajitvānaṃ sadāsaham /
(AVŚ_20,70.17c) varṣiṣṭham ūtaye bhara //17//
(AVŚ_20,70.18a) ni yena muṣṭihatyayā ni vṛtrā ruṇadhāmahai /
(AVŚ_20,70.18c) tvotāso ny arvatā //18//
(AVŚ_20,70.19a) indra tvotāso ā vayaṃ vajraṃ ghanā dadīmahi /
(AVŚ_20,70.19c) jayema saṃ yudhi spṛdhaḥ //19//
(AVŚ_20,70.20a) vayaṃ śūrebhir astṛbhir indra tvayā yujā vayam /
(AVŚ_20,70.20c) sāsahyāma pṛtanyataḥ //20//
(AVŚ_20,71.1a) mahāṃ indraḥ paraś ca nu mahitvam astu vajriṇe /
(AVŚ_20,71.1c) dyaur na prathinā śavaḥ //1//
(AVŚ_20,71.2a) samohe vā ya āśata naras tokasya sanitau /
(AVŚ_20,71.2c) viprāso vā dhiyāyavaḥ //2//
(AVŚ_20,71.3a) yaḥ kukṣiḥ somapātamaḥ samudra iva pinvate /
(AVŚ_20,71.3c) urvīr āpo na kākudaḥ //3//
(AVŚ_20,71.4a) evā hy asya sūnṛtā virapśī gomatī mahī /
(AVŚ_20,71.4c) pakvā śākhā na dāśuṣe //4//
(AVŚ_20,71.5a) evā hi te vibhūtaya ūtaya indra māvate /
(AVŚ_20,71.5c) sadyaś cit santi dāśuṣe //5//
(AVŚ_20,71.6a) evā hy asya kāmyā stoma ukthaṃ ca śaṃsyā /
(AVŚ_20,71.6c) indrāya somapītaye //6//
(AVŚ_20,71.7a) indrehi matsy andhaso viśvebhiḥ somaparvabhiḥ /
(AVŚ_20,71.7c) mahāṃ abhiṣṭir ojasā //7//
(AVŚ_20,71.8a) em enaṃ sṛjatā sute mandim indrāya mandine /
(AVŚ_20,71.8c) cakriṃ viśvāni cakraye //8//
(AVŚ_20,71.9a) matsvā suśipra mandibhi stomebhir viśvacarṣaṇe /
(AVŚ_20,71.9c) sacaiṣu savaneṣv ā //9//
(AVŚ_20,71.10a) asṛgram indra te giraḥ prati tvām ud ahāsata /
(AVŚ_20,71.10c) ajoṣā vṛṣabhaṃ patim //10//
(AVŚ_20,71.11a) sam codaya citram arvāg rādha indra vareṇyam /
(AVŚ_20,71.11c) asad it te vibhu prabhu //11//
(AVŚ_20,71.12a) asmānt su tatra codayendra rāye rabhasvataḥ /
(AVŚ_20,71.12c) tuvidyumna yaśasvataḥ //12//
(AVŚ_20,71.13a) saṃ gomad indra vājavad asme pṛthu śravo bṛhat /
(AVŚ_20,71.13c) viśvāyur dhehy akṣitam //13//
(AVŚ_20,71.14a) asme dhehi śravo bṛhad dyumnaṃ sahasrasātamam /
(AVŚ_20,71.14c) indra tā rathinīr iṣaḥ //14//
(AVŚ_20,71.15a) vasor indram vasupatiṃ gīrbhir gṛṇanta ṛgmiyam /
(AVŚ_20,71.15c) homa gantāram ūtaye //15//
(AVŚ_20,71.16a) sutesute nyokase bṛhad bṛhata ed ariḥ /
(AVŚ_20,71.16c) indrāya śūṣam arcati //16//
(AVŚ_20,72.1a) viśveṣu hi tvā savaneṣu tuñjate samānam ekaṃ vṛṣamaṇyavaḥ pṛthak svaḥ saniṣyavaḥ pṛthak /
(AVŚ_20,72.1c) taṃ tvā nāvaṃ na parṣaṇiṃ śūṣasya dhuri dhīmahi /
(AVŚ_20,72.1e) indraṃ na yajñaiś catayanta āyava stomebhir indram āyavaḥ //1//
(AVŚ_20,72.2a) vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ /
(AVŚ_20,72.2c) yad gavyantā dvā janā svar yantā samūhasi /
(AVŚ_20,72.2e) āviṣ karikrad vṛṣaṇaṃ sacābhuvaṃ vajram indra sacābhuvam //2//
(AVŚ_20,72.3a) uto no asyā uṣaso juṣeta hy arkasya bodhi haviṣo havīmabhiḥ svarṣātā havīmabhiḥ /
(AVŚ_20,72.3c) yad indra hantave mṛgho vṛṣā vajriṃ ciketasi /
(AVŚ_20,72.3e) ā me asya vedhaso navīyaso manma śrudhi navīyasaḥ //3//
(AVŚ_20,73.1a) tubhyed imā savanā śūra viśvā tubhyaṃ brahmāṇi vardhanā kṛṇomi /
(AVŚ_20,73.1c) tvaṃ nṛbhir havyo viśvadhāsi //1//
(AVŚ_20,73.2a) nū cin nu te manyamānasya dasmod aśnuvanti mahimānam ugra /
(AVŚ_20,73.2c) na vīryam indra te na rādhaḥ //2//
(AVŚ_20,73.3a) pra vo mahe mahivṛdhe bharadhvaṃ pracetase pra sumatiṃ kṛṇudhvam /
(AVŚ_20,73.3c) viśaḥ pūrvīḥ pra carā carṣaṇiprāḥ //3//
(AVŚ_20,73.4a) yadā vajraṃ hiraṇyam id athā rathaṃ harī yamasya vahato vi sūribhiḥ /
(AVŚ_20,73.4c) ā tiṣṭhati maghavā sanaśruta indro vājasya dīrghaśravasas patiḥ //4//
(AVŚ_20,73.5a) so cin nu vṛṣṭir yūthyā svā sacāṃ indraḥ śmaśrūṇi haritābhi pruṣṇute /
(AVŚ_20,73.5c) ava veti sukṣayaṃ sute madhūd id dhūṇoti vāto yathā vanam //5//
(AVŚ_20,73.6a) yo vācā vivāco mṛdhravācaḥ purū sahasrāśivā jaghāna /
(AVŚ_20,73.6c) tattad id asya pauṃsyaṃ gṛṇīmasi piteva yas taviṣīṃ vāvṛdhe śavaḥ //6//
(AVŚ_20,74.1a) yac cid dhi satya somapā anāśastā iva smasi /
(AVŚ_20,74.1c) ā tū na indra śaṃsaya goṣv aśveṣu śubhriṣu sahasreṣu tuvīmagha //1//
(AVŚ_20,74.2a) śiprin vājānāṃ pate śacīvas tava daṃsanā /
(AVŚ_20,74.2c) ā tū na indra śaṃsaya goṣv aśveṣu śubhriṣu sahasreṣu tuvīmagha //2//
(AVŚ_20,74.3a) ni ṣvāpayā mithūdṛśā sastām abudhyamāne /
(AVŚ_20,74.3c) ā tū na indra śaṃsaya goṣv aśveṣu śubhriṣu sahasreṣu tuvīmagha //3//
(AVŚ_20,74.4a) sasantu tyā arātayo bodhantu śūra rātayaḥ /
(AVŚ_20,74.4c) ā tū na indra śaṃsaya goṣv aśveṣu śubhriṣu sahasreṣu tuvīmagha //4//
(AVŚ_20,74.5a) sam indra gardabhaṃ mṛṇa nuvantaṃ papayāmuyā /
(AVŚ_20,74.5c) ā tū na indra śaṃsaya goṣv aśveṣu śubhriṣu sahasreṣu tuvīmagha //5//
(AVŚ_20,74.6a) patāti kuṇḍṛṇācyā dūraṃ vāto vanād adhi /
(AVŚ_20,74.6c) ā tū na indra śaṃsaya goṣv aśveṣu śubhriṣu sahasreṣu tuvīmagha //6//
(AVŚ_20,74.7a) sarvaṃ parikrośaṃ jahi jambhayā kṛkadāśvam /
(AVŚ_20,74.7c) ā tū na indra śaṃsaya goṣv aśveṣu śubhriṣu sahasreṣu tuvīmagha //7//
(AVŚ_20,75.1a) vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ /
(AVŚ_20,75.1c) yad gavyanta dvā janā svar yantā samūhasi /
(AVŚ_20,75.1e) āviṣ karikrad vṛṣaṇaṃ sacābhuvaṃ vajram indra sacābhuvam //1//
(AVŚ_20,75.2a) viduṣ ṭe asya vīryasya pūravaḥ puro yad indra śāradīr avātiraḥ sāsahāno avātiraḥ /
(AVŚ_20,75.2c) śāsas tam indra martyam ayajuṃ śavasas pate /
(AVŚ_20,75.2e) mahīm amuṣṇāḥ pṛthivīm imā apo mandasāna imā apaḥ //2//
(AVŚ_20,75.3a) ād it te asya vīryasya carkiran madeṣu vṛṣann uśijo yad āvitha sakhīyato yad āvitha /
(AVŚ_20,75.3c) cakartha kāram ebhyaḥ pṛtanāsu pravantave /
(AVŚ_20,75.3e) te anyāmanyāṃ nadyaṃ saniṣṇata śravasyantaḥ saniṣṇata //3//
(AVŚ_20,76.1a) vane na vā yo ny adhāyi cākraṃ chucir vāṃ stomo bhuraṇāv ajīgaḥ /
(AVŚ_20,76.1c) yasyed indraḥ purudineṣu hotā nṛṇāṃ narvo nṛtamaḥ kṣapāvān //1//
(AVŚ_20,76.2a) pra te asyā uṣasaḥ prāparasyā nṛtau syāma nṛtam asya nṛṇām /
(AVŚ_20,76.2c) anu triśokaḥ śatam āvahan nṝn kutsena ratho yo asat sasavān //2//
(AVŚ_20,76.3a) kas te mada indra rantyo bhūd duro giro abhy ugro vi dhāva /
(AVŚ_20,76.3c) kad vāho arvāg upa mā manīṣā ā tvā śakyām upamam rādho annaiḥ //3//
(AVŚ_20,76.4a) kad u dyumnam indra tvāvato nṝn kayā dhiyā karase kan na āgan /
(AVŚ_20,76.4c) mitro na satya urugāya bhṛtyā anne samasya yad asan manīṣāḥ //4//
(AVŚ_20,76.5a) preraya sūro arthaṃ na pāraṃ ye asya kāmaṃ janidhā iva gman /
(AVŚ_20,76.5c) giraś ca ye te tuvijāta pūrvīr nara indra pratiśikṣanty annaiḥ //5//
(AVŚ_20,76.6a) mātre nu te sumite indra pūrvī dyaur majmanā pṛthivī kāvyena /
(AVŚ_20,76.6c) varāya te ghṛtavantaḥ sutāsaḥ svādnan bhavantu pītaye madhūni //6//
(AVŚ_20,76.7a) ā madhvo asmā asicann amatram indrāya pūrṇaṃ sa hi satyarādhāḥ /
(AVŚ_20,76.7c) sa vāvṛdhe varimann ā pṛthivyā abhi kratvā naryaḥ pauṃsyaiś ca //7//
(AVŚ_20,76.8a) vy ānaḷ indraḥ pṛtanāḥ svojā āsmai yatante sakhyāya pūrvīḥ /
(AVŚ_20,76.8c) ā smā rathaṃ na pṛtanāsu tiṣṭha yaṃ bhadrayā sumatyā codayāse //8//
(AVŚ_20,77.1a) ā satyo yātu maghavāṃ ṛjīṣī dravantv asya haraya upa naḥ /
(AVŚ_20,77.1c) tasmā id andhaḥ suṣumā sudakṣam ihābhipitvaṃ karate gṛṇānaḥ //1//
(AVŚ_20,77.2a) ava sya śūrādhvano nānte 'smin no adya savane mandadhyai /
(AVŚ_20,77.2c) śaṃsāty uktham uśaneva vedhāś cikituṣe asuryāya manma //2//
(AVŚ_20,77.3a) kavir na niṇyaṃ vidathāni sādhan vṛṣā yat sekaṃ vipipāno arcāt /
(AVŚ_20,77.3c) diva itthā jījanat sapta kārūn ahnā cic cakrur vayunā gṛṇantaḥ //3//
(AVŚ_20,77.4a) svar yad vedi sudṛśīkam arkair mahi jyotī rurucur yad dha vastoḥ /
(AVŚ_20,77.4c) andhā tamāṃsi dudhitā vicakṣe nṛbhyaś cakāra nṛtamo abhiṣṭau //4//
(AVŚ_20,77.5a) vavakṣa indro amitam ṛjiṣy ubhe ā paprau rodasī mahitvā /
(AVŚ_20,77.5c) ataś cid asya mahimā vi recy abhi yo viśvā bhuvanā babhūva //5//
(AVŚ_20,77.6a) viśvāni śakro naryāṇi vidvān apo rireca sakhibhir nikāmaiḥ /
(AVŚ_20,77.6c) aśmānaṃ cid ye bibhidur vacobhir vrajam gomantam uśijo vi vavruḥ //6//
(AVŚ_20,77.7a) apo vṛtraṃ vavrivāṃsaṃ parāhan prāvat te vajraṃ pṛthivī sacetāḥ /
(AVŚ_20,77.7c) prārṇāṃsi samudriyāṇy ainoḥ patir bhavaṃ chavasā śūra dhṛṣṇo //7//
(AVŚ_20,77.8a) apo yad adriṃ puruhūta dardar āvir bhuvat saramā pūrvyaṃ te /
(AVŚ_20,77.8c) sa no netā vājam ā darṣi bhūriṃ gotrā rujann aṅgirobhir gṛṇānaḥ //8//
(AVŚ_20,78.1a) tad vo gāya sute sacā puruhūtāya satvane /
(AVŚ_20,78.1c) śaṃ yad gave na śākine //1//
(AVŚ_20,78.2a) na ghā vasur ni yamate dānaṃ vājasya gomataḥ /
(AVŚ_20,78.2c) yat sīm upa śravad giraḥ //2//
(AVŚ_20,78.3a) kuvitsasya pra hi vrajaṃ gomantaṃ dasyuhā gamat /
(AVŚ_20,78.3c) śacībhir apa no varat //3//
(AVŚ_20,79.1a) indra kratuṃ na ā bhara pitā putrebhyo yathā /
(AVŚ_20,79.1c) śikṣā ṇo asmin puruhūta yāmani jīvā jyotir aśīmahi //1//
(AVŚ_20,79.2a) mā no ajñātā vṛjanā durādhyo māśivāso ava kramuḥ /
(AVŚ_20,79.2c) tvayā vayaṃ pravataḥ śaśvatīr apo 'ti śūra tarāmasi //2//
(AVŚ_20,80.1a) indra jyeṣṭhaṃ na ā bharaṃ ojiṣṭhaṃ papuri śravaḥ /
(AVŚ_20,80.1c) yeneme citra vajrahasta rodasī obhe suśipra prāḥ //1//
(AVŚ_20,80.2a) tvām ugram avase carṣaṇīsahaṃ rājan deveṣu hūmahe /
(AVŚ_20,80.2c) viśvā su no vithurā pibdanā vaso 'mitrān suṣahān kṛdhi //2//
(AVŚ_20,81.1a) yad dyāva indra te śataṃ śataṃ bhūmir uta syuḥ /
(AVŚ_20,81.1c) na tvā vajrint sahasraṃ sūryā anu na jātam aṣṭa rodasī //1//
(AVŚ_20,81.2a) ā paprātha mahinā kṛṣṇyā vṛṣan viśvā śaviṣṭha śavasā /
(AVŚ_20,81.2c) asmāṃ ava maghavan gomati vraje vajrim citrābhir ūtibhiḥ //2//
(AVŚ_20,82.1a) yad indra yāvatas tvam etāvad aham īśīya /
(AVŚ_20,82.1c) stotāram id didhiṣeya radāvaso na pāpatvāya rāsīya //1//
(AVŚ_20,82.2a) śikṣeyam in mahayate divedive rāya ā kuhacidvide /
(AVŚ_20,82.2c) nahi tvad anyan maghavan na āpyaṃ vasyo asti pitā cana //2//
(AVŚ_20,83.1a) indra tridhātu śaraṇaṃ trivarūthaṃ svastimat /
(AVŚ_20,83.1c) chardir yacha maghavadbhyaś ca mahyaṃ ca yāvayā didyum ebhyaḥ //1//
(AVŚ_20,83.2a) ye gavyatā manasā śatrum ādabhur abhipraghnanti dhṛṣṇuyā /
(AVŚ_20,83.2c) agha smā no maghavann indra girvaṇas tanūpā antamo bhava //2//
(AVŚ_20,84.1a) indrā yāhi citrabhāno sutā ime tvāyavaḥ /
(AVŚ_20,84.1c) aṇvībhis tanā pūtāsaḥ //1//
(AVŚ_20,84.2a) indrā yāhi dhiyeṣito viprajutaḥ sutāvataḥ /
(AVŚ_20,84.2c) upa brahmāṇi vāghataḥ //2//
(AVŚ_20,84.3a) indrā yāhi tūtujāna upa brahmāṇi harivaḥ /
(AVŚ_20,84.3c) sute dadhiṣva naś canaḥ //3//
(AVŚ_20,85.1a) mā cid anyad vi śaṃsata sakhāyo mā riṣaṇyata /
(AVŚ_20,85.1c) indram it stotā vṛṣaṇaṃ sacā sute muhur ukthā ca śaṃsata //1//
(AVŚ_20,85.2a) avakrakṣiṇaṃ vṛṣabhaṃ yathājuram gāṃ na carṣaṇīsaham /
(AVŚ_20,85.2c) vidveṣaṇaṃ saṃvananobhayaṃkaraṃ maṃhiṣṭham ubhayāvinam //2//
(AVŚ_20,85.3a) yac cid dhi tvā janā ime nānā havanta ūtaye /
(AVŚ_20,85.3c) asmākaṃ brahmedam indra bhūtu te 'hā viśvā ca vardhanam //3//
(AVŚ_20,85.4a) vi tartūryante maghavan vipaścito 'ryo vipo janānām /
(AVŚ_20,85.4c) upa kramasva pururūpam ā bhara vājaṃ nediṣṭham ūtaye //4//
(AVŚ_20,86.1a) brahmaṇā te brahmayujā yunajmi harī sakhāyā sadhamāda āśū /
(AVŚ_20,86.1c) sthiraṃ rathaṃ sukham indrādhitiṣṭhan prajānan vidvāṃ upa yāhi somam //1//
(AVŚ_20,87.1a) adhvaryavo 'ruṇaṃ dugdham aṃśuṃ juhotana vṛṣabhāya kṣitīnām /
(AVŚ_20,87.1c) gaurād vedīyāṃ avapānam indro viśvāhed yāti sutasomam ichan //1//
(AVŚ_20,87.2a) yad dadhiṣe pradivi cārv annaṃ divedive pītim id asya vakṣi /
(AVŚ_20,87.2c) uta hṛdota manasā juṣāṇa uśann indra prasthitān pāhi somān //2//
(AVŚ_20,87.3a) jajñānaḥ somaṃ sahase papātha pra te mātā mahimānam uvāca /
(AVŚ_20,87.3c) endra paprāthorv antarikṣaṃ yudhā devebhyo varivaś cakartha //3//
(AVŚ_20,87.4a) yad yodhayā mahato manyamānān sākṣāma tān bāhubhiḥ śāśadānān /
(AVŚ_20,87.4c) yad vā nṛbhir vṛta indrābhiyudhyās taṃ tvayājiṃ sauśravasaṃ jayema //4//
(AVŚ_20,87.5a) prendrasya vocaṃ prathamā kṛtāni pra nūtanā maghavā yā cakāra /
(AVŚ_20,87.5c) yaded adevīr asahiṣṭa māyā athābhavat kevalaḥ somo asya //5//
(AVŚ_20,87.6a) tavedaṃ viśvam abhitaḥ paśavyaṃ yat paśyasi cakṣasā sūryasya /
(AVŚ_20,87.6c) gavām asi gopatir eka indra bhakṣīmahi te prayatasya vasvaḥ //6//
(AVŚ_20,87.7a) bṛhaspate yuvam indraś ca vasvo divyasyeśāthe uta pārthivasya /
(AVŚ_20,87.7c) dhattaṃ rayiṃ stuvate kīraye cid yūyaṃ pāta svastibhiḥ sadā naḥ //7//
(AVŚ_20,88.1a) yas tastambha sahasā vi jmo antān bṛhaspatis triṣadhastho raveṇa /
(AVŚ_20,88.1c) taṃ pratnāsa ṛṣayo dīdhyānāḥ puro viprā dadhire mandrajihvam //1//
(AVŚ_20,88.2a) dhunetayaḥ supraketaṃ madanto bṛhaspate abhi ye nas tatasre /
(AVŚ_20,88.2c) pṛṣantaṃ sṛpram adabdham ūrvaṃ bṛhaspate rakṣatād asya yonim //2//
(AVŚ_20,88.3a) bṛhaspate yā paramā parāvad ata ā te ṛtaspṛśo ni ṣeduḥ /
(AVŚ_20,88.3c) tubhyaṃ khātā avatā adridugdhā madhva ścotanty abhito virapśam //3//
(AVŚ_20,88.4a) bṛhaspatiḥ prathamaṃ jāyamāno maho jyotiṣaḥ parame vyoman /
(AVŚ_20,88.4c) saptāsyas tuvijāto raveṇa vi saptaraśmir adhamat tamāṃsi //4//
(AVŚ_20,88.5a) sa suṣṭubhā sa ṛkvatā gaṇena valaṃ ruroja phaligaṃ ravena /
(AVŚ_20,88.5c) bṛhaspatir usriyā havyasūdaḥ kanikradad vāvaśatīr ud ājat //5//
(AVŚ_20,88.6a) evā pitre viśvadevāya vṛṣṇe yajñair vidhema namasā havirbhiḥ /
(AVŚ_20,88.6c) bṛhaspate suprajā vīravanto vayaṃ syāma patayo rayīṇām //6//
(AVŚ_20,89.1a) asteva su prataraṃ lāyam asyan bhūṣann iva pra bharā stomam asmai /
(AVŚ_20,89.1c) vācā viprās tarata vācam aryo ni rāmaya jaritaḥ soma indram //1//
(AVŚ_20,89.2a) dohena gām upa śikṣā sakhāyaṃ pra bodhaya jaritar jāram indram /
(AVŚ_20,89.2c) kośaṃ na pūrṇaṃ vasunā nyṛṣṭam ā cyāvaya maghadeyāya śūram //2//
(AVŚ_20,89.3a) kim aṅga tvā maghavan bhojam āhuḥ śiśīhi mā śiśayaṃ tvā śṛṇomi /
(AVŚ_20,89.3c) apnasvatī mama dhīr astu śakra vasuvidaṃ bhagam indrā bharā naḥ //3//
(AVŚ_20,89.4a) tvāṃ janā mamasatyeṣv indra saṃtasthānā vi hvayante samīke /
(AVŚ_20,89.4c) atrā yujaṃ kṛṇute yo haviṣmān nāsunvatā sakhyaṃ vaṣṭi śūraḥ //4//
(AVŚ_20,89.5a) dhanaṃ na spandraṃ bahulaṃ yo asmai tīvrānt somāṃ āsunoti prayasvān /
(AVŚ_20,89.5c) tasmai śatrūnt sutukān prātar ahno ni svaṣṭrān yuvati hanti vṛtram //5//
(AVŚ_20,89.6a) yasmin vayaṃ dadhimā śaṃsam indre yaḥ śiśrāya maghavā kāmam asme /
(AVŚ_20,89.6c) ārāc cit san bhayatām asya śatrur ny asmai dyumnā janyā namantām //6//
(AVŚ_20,89.7a) ārāc chatrum apa bādhasva dūram ugro yaḥ śambaḥ puruhūta tena /
(AVŚ_20,89.7c) asme dhehi yavamad gomad indra kṛdhī dhiyaṃ jaritre vājaratnām //7//
(AVŚ_20,89.8a) pra yam antar vṛṣasavāso ajman tīvrāḥ somā bahulāntāsa indram /
(AVŚ_20,89.8c) nāha dāmānaṃ maghavā ni yaṃsan ni sunvate vahati bhūri vāmam //8//
(AVŚ_20,89.9a) uta prahām atidīvā jayati kṛtam iva śvaghnī vi cinoti kāle /
(AVŚ_20,89.9c) yo devakāmo na dhanaṃ ruṇaddhi sam it taṃ rāyaḥ sṛjati svadhābhiḥ //9//
(AVŚ_20,89.10a) gobhiṣ ṭaremāmatiṃ durevāṃ yavena vā kṣudhaṃ puruhūta viśve /
(AVŚ_20,89.10c) vayaṃ rājasu prathamā dhanāny ariṣṭāso vṛjanībhir jayema //10//
(AVŚ_20,89.11a) bṛhaspatir naḥ pari pātu paścād utottarasmād adharād aghayoḥ /
(AVŚ_20,89.11c) indraḥ purastād uta madhyato naḥ sakhā sakhibhyo varīyaḥ kṛṇotu //11//
(AVŚ_20,90.1a) yo adribhit prathamajā ṛtāvā bṛhaspatir āṅgiraso haviṣmān /
(AVŚ_20,90.1c) dvibarhajmā prāgharmasat pitā na ā rodasī vṛṣabho roravīti //1//
(AVŚ_20,90.2a) janāya cid ya īvate u lokaṃ bṛhaspatir devahūtau cakāra /
(AVŚ_20,90.2c) ghnan vṛtrāṇi vi puro dardarīti jayaṃ chatrūṃr amitrān pṛtsu sāhan //2//
(AVŚ_20,90.3a) bṛhaspatiḥ sam ajayad vasūni maho vrajān gomate deva eṣaḥ /
(AVŚ_20,90.3c) apaḥ siṣāsant svar apratīto bṛhaspatir hanty amitram arkaiḥ //3//
(AVŚ_20,91.1a) imāṃ dhiyaṃ saptaśīrṣṇīṃ pitā na ṛtaprajātāṃ bṛhatīm avindat /
(AVŚ_20,91.1c) turīyaṃ svij janayad viśvajanyo 'yāsya uktham indrāya śaṃsan //1//
(AVŚ_20,91.2a) ṛtaṃ śaṃsanta ṛju dīdhyānā divas putrāso asurasya vīrāḥ /
(AVŚ_20,91.2c) vipraṃ padam aṅgiraso dadhānā yajñasya dhāma prathamaṃ mananta //2//
(AVŚ_20,91.3a) haṃsair iva sakhibhir vāvadadbhir aśmanmayāni nahanā vyasyan /
(AVŚ_20,91.3c) bṛhaspatir abhikanikradad gā uta prāstaud uc ca vidvāṃ agāyat //3//
(AVŚ_20,91.4a) avo dvābhyāṃ para ekayā gā guhā tiṣṭhantīr anṛtasya setau /
(AVŚ_20,91.4c) bṛhaspatis tamasi jyotir ichan ud usrā ākar vi hi tisra āvaḥ //4//
(AVŚ_20,91.5a) vibhidyā puraṃ śayathem apācīṃ nis trīṇi sākam udadher akṛntat /
(AVŚ_20,91.5c) bṛhaspatir uṣasaṃ sūryaṃ gām arkaṃ viveda stanayann iva dyauḥ //5//
(AVŚ_20,91.6a) indro valaṃ rakṣitāraṃ dughānāṃ kareṇeva vi cakartā raveṇa /
(AVŚ_20,91.6c) svedāñjibhir āśiram ichamāno 'rodayat paṇim ā gā amuṣṇāt //6//
(AVŚ_20,91.7a) sa īṃ satyebhiḥ sakhibhiḥ śucadbhir godhāyasaṃ vi dhanasair adardaḥ /
(AVŚ_20,91.7c) brahmaṇas patir vṛṣabhir varāhair gharmasvedebhir draviṇaṃ vy ānaṭ //7//
(AVŚ_20,91.8a) te satyena manasā gopatiṃ gā iyānāsa iṣaṇayanta dhībhiḥ /
(AVŚ_20,91.8c) bṛhaspatir mithoavadyapebhir ud usriyā asṛjata svayugbhiḥ //8//
(AVŚ_20,91.9a) taṃ vardhayanto matibhiḥ śivābhiḥ siṃham iva nānadataṃ sadhasthe /
(AVŚ_20,91.9c) bṛhaspatiṃ vṛṣaṇaṃ śūrasātau bharebhare anu madema jiṣṇum //9//
(AVŚ_20,91.10a) yadā vājam asanad viśvarūpam ā dyām arukṣad uttarāṇi sadma /
(AVŚ_20,91.10c) bṛhaspatiṃ vṛṣaṇaṃ vardhayanto nānā santo bibhrato jyotir āsā //10//
(AVŚ_20,91.11a) satyam āśiṣaṃ kṛṇutā vayodhai kīriṃ cid dhy avatha svebhir evaiḥ /
(AVŚ_20,91.11c) paścā mṛdho apa bhavantu viśvās tad rodasī śṛṇutaṃ viśvaminve //11//
(AVŚ_20,91.12a) indro mahnā mahato arṇavasya vi mūrdhānam abhinad arbudasya /
(AVŚ_20,91.12c) ahann ahim ariṇāt sapta sindhūn devair dyāvāpṛthivī prāvataṃ naḥ //12//
(AVŚ_20,92.1a) abhi pra gopatiṃ girendram arca yathā vide /
(AVŚ_20,92.1c) sūtuṃ satyasya satpatim //1//
(AVŚ_20,92.2a) ā harayaḥ sasṛjrire 'ruṣīr adhi barhiṣi /
(AVŚ_20,92.2c) yatrābhi saṃnavāmahe //2//
(AVŚ_20,92.3a) indrāya gāva āśiraṃ duduhre vajriṇe madhu /
(AVŚ_20,92.3c) yat sīm upahvare vidat //3//
(AVŚ_20,92.4a) ud yad bradhnasya viṣṭapaṃ gṛham indraś ca ganvahi /
(AVŚ_20,92.4c) madhvaḥ pītvā sacevahi triḥ sapta sakhyuḥ pade //4//
(AVŚ_20,92.5a) arcata prārcata priyamedhāso arcata /
(AVŚ_20,92.5c) arcantu putrakā uta puraṃ na dhṛṣṇv arcata //5//
(AVŚ_20,92.6a) ava svarāti gargaro godhā pari saniṣvaṇat /
(AVŚ_20,92.6c) piṅgā pari caniṣkadad indrāya brahmodyatam //6//
(AVŚ_20,92.7a) ā yat patanty enyaḥ sudughā anapasphuraḥ /
(AVŚ_20,92.7c) apasphuraṃ gṛbhāyata somam indrāya pātave //7//
(AVŚ_20,92.8a) apād indro apād agnir viśve devā amatsata /
(AVŚ_20,92.8c) varuṇa id iha kṣayat tam āpo abhy anūṣata vatsaṃ saṃśiśvarīr iva //8//
(AVŚ_20,92.9a) sudevo asi varuṇa yasya te sapta sindhavaḥ /
(AVŚ_20,92.9c) anukṣaranti kākudaṃ sūryaṃ suṣirām iva //9//
(AVŚ_20,92.10a) yo vyatīṃr aphāṇayat suyuktāṃ upa dāśuṣe /
(AVŚ_20,92.10c) takvo netā tad id vapur upamā yo amucyata //10//
(AVŚ_20,92.11a) atīd u śakra ohata indro viśvā ati dviṣaḥ /
(AVŚ_20,92.11c) bhinat kanīna odanaṃ pacyamānaṃ paro girā //11//
(AVŚ_20,92.12a) arbhako na kumārako 'dhi tiṣṭhann avaṃ ratham /
(AVŚ_20,92.12c) sa pakṣan mahiṣaṃ mṛgaṃ pitre mātre vibhukratum //12//
(AVŚ_20,92.13a) ā tū suśipra daṃpate rathaṃ tiṣṭhā hiraṇyayam /
(AVŚ_20,92.13c) adha dyukṣaṃ sacevahi sahasrapādam aruṣaṃ svastigām anehasam //13//
(AVŚ_20,92.14a) tam ghem itthā namasvina upa svarājam āsate /
(AVŚ_20,92.14c) arthaṃ cid asya sudhitaṃ yad etave āvartayanti dāvane //14//
(AVŚ_20,92.15a) anu pratnasyaukasaḥ priyamedhāsa eṣām /
(AVŚ_20,92.15c) pūrvām anu prayatiṃ vṛktabarhiṣo hitaprayasa āśata //15//
(AVŚ_20,92.16a) yo rājā carṣaṇīnāṃ yātā rathebhir adhriguḥ /
(AVŚ_20,92.16c) viśvāsāṃ tarutā pṛtanānāṃ jyeṣṭho yo vṛtrahā gṛṇe //16//
(AVŚ_20,92.17a) indraṃ taṃ śumbha puruhanmann avase yasya dvitā vidhartari /
(AVŚ_20,92.17c) hastāya vajraḥ prati dhāyi darśato maho dive na sūryaḥ //17//
(AVŚ_20,92.18a) nakiṣ ṭaṃ karmaṇā naśad yaś cakāra sadāvṛdham /
(AVŚ_20,92.18c) indraṃ na yajñair viśvagūrtam ṛbhvasam adhṛṣṭaṃ dhṛṣṇvojasam //18//
(AVŚ_20,92.19a) aṣālham ugraṃ pṛtanāsu sāsahiṃ yasmin mahīr urujrayaḥ /
(AVŚ_20,92.19c) saṃ dhenavo jāyamāne anonavur dyāvaḥ kṣāmo anonavuḥ //19//
(AVŚ_20,92.20a) yad dyāva indra te śataṃ śataṃ bhūmīr uta syuḥ /
(AVŚ_20,92.20c) na tvā vajrint sahasraṃ sūryā anu na jātam aṣṭa rodasī //20//
(AVŚ_20,92.21a) ā paprātha mahinā vṛṣṇyā vṛṣan viśvā śaviṣṭha śavasā /
(AVŚ_20,92.21c) asmāṃ ava maghavan gomati vraje vajriṃ citrābhir ūtibhiḥ //21//
(AVŚ_20,93.1a) ut tvā mandantu stomāḥ kṛṇuṣva rādho adrivaḥ /
(AVŚ_20,93.1c) ava brahmadviṣo jahi //1//
(AVŚ_20,93.2a) padā paṇīṃr arādhaso ni bādhasva mahāṃ asi /
(AVŚ_20,93.2c) nahi tvā kaś cana prati //2//
(AVŚ_20,93.3a) tvam īśiṣe sutānām indra tvam asutānām /
(AVŚ_20,93.3c) tvaṃ rājā janānām //3//
(AVŚ_20,93.4a) īṅkhayantīr apasyuva indraṃ jātam upāsate /
(AVŚ_20,93.4c) bhejānāsaḥ suvīryam //4//
(AVŚ_20,93.5a) tvam indra balād adhi sahaso jāta ojasaḥ /
(AVŚ_20,93.5c) tvaṃ vṛṣan vṛṣed asi //5//
(AVŚ_20,93.6a) tvam indrāsi vṛtrahā vy antarikṣam atiraḥ /
(AVŚ_20,93.6c) ud dyām astabhnā ojasā //6//
(AVŚ_20,93.7a) tvam indra sajoṣasam arkaṃ bibharṣi bāhvoḥ /
(AVŚ_20,93.7c) vajraṃ śiśāna ojasā //7//
(AVŚ_20,93.8a) tvam indrābhibhur asi viśvā jātāny ojasā /
(AVŚ_20,93.8c) sa viśvā bhuva ābhavaḥ //8//
(AVŚ_20,94.1a) ā yātv indraḥ svapatir madāya yo dharmaṇā tūtujānas tuviṣmān /
(AVŚ_20,94.1c) pratvakṣāṇo ati viśvā sahāṃsy apāreṇa mahatā vṛṣṇyena //1//
(AVŚ_20,94.2a) suṣṭhāmā rathaḥ suyamā harī te mimyakṣa vajro nṛpate gabhastau /
(AVŚ_20,94.2c) śībhaṃ rājan supathā yāhy arvāṅ vardhāma te papuso vṛṣṇyāni //2//
(AVŚ_20,94.3a) endravāho nṛpatiṃ vajrabāhum ugram ugrāsas taviṣāsa enam /
(AVŚ_20,94.3c) pratvakṣasaṃ vṛṣabhaṃ satyaśuṣmam em asmatrā sadhamādo vahantu //3//
(AVŚ_20,94.4a) evā patiṃ droṇasācaṃ sacetasam ūrja skambhaṃ dharuṇa ā vṛṣāyase /
(AVŚ_20,94.4c) ojaḥ kṛṣva saṃ gṛbhāya tve apy aso yathā kenipānām ino vṛdhe //4//
(AVŚ_20,94.5a) gamann asme vasūny ā hi śaṃsiṣaṃ svāśiṣaṃ bharam ā yāhi sominaḥ /
(AVŚ_20,94.5c) tvam īśiṣe sāsminn ā satsi barhiṣy anādhṛṣyā tava pātrāṇi dharmaṇā //5//
(AVŚ_20,94.6a) pṛthak prāyan prathamā devahūtayo 'kṛṇvata śravasyāni duṣṭarā /
(AVŚ_20,94.6c) na ye śekur yajñiyāṃ nāvam āruham irmaiva te ny aviśanta kepayaḥ //6//
(AVŚ_20,94.7a) evaivāpāg apare santu dūdhyo 'śvā yeṣāṃ duryuga āyuyujre /
(AVŚ_20,94.7c) itthā ye prāg upare santi dāvane purūṇi yatra vayunāni bhojanā //7//
(AVŚ_20,94.8a) girīṃr ajrān rejamānāṃ adhārayad dyauḥ krandad antarikṣāṇi kopayat /
(AVŚ_20,94.8c) samīcīne dhiṣaṇe vi ṣkabhāyati vṛṣṇaḥ pītvā mada ukthāni śaṃsati //8//
(AVŚ_20,94.9a) imaṃ bibharmi sukṛtaṃ te aṅkuśaṃ yenārujāsi maghavaṃ chaphārujaḥ /
(AVŚ_20,94.9c) asmint su te savane astv oktyaṃ suta iṣṭau maghavan bodhy ābhagaḥ //9//
(AVŚ_20,94.10a) gobhiṣ ṭaremāmatiṃ durevāṃ yavena kṣudhaṃ puruhūta viśvām /
(AVŚ_20,94.10c) vayaṃ rājabhiḥ prathamā dhanāny asmākena vṛjanenā jayema //10//
(AVŚ_20,94.11a) bṛhaspatir naḥ pari pātu paścād utottarasmād adharād aghayoḥ /
(AVŚ_20,94.11c) indraḥ purastād uta madhyato naḥ sakhā sakhibhyo varivaḥ kṛṇotu //11//
(AVŚ_20,95.1a) trikadrukeṣu mahiṣo yavāśiraṃ tuviśuṣmas tṛpat somam apibad viṣṇunā sutaṃ yathāvaśat /
(AVŚ_20,95.1c) sa īṃ mamāda mahi karma kartave mahām uruṃ sainaṃ saścad devo devaṃ satyam indraṃ satya induḥ //1//
(AVŚ_20,95.2a) pro ṣv asmai puroratham indrāya śūṣam arcata /
(AVŚ_20,95.2c) abhīke cid u lokakṛt saṃge samatsu vṛtrahāsmākaṃ bodhi coditā nabhantām anyakeṣāṃ jyākā adhi dhanvasu //2//
(AVŚ_20,95.3a) tvaṃ sindhūṃr avāsṛjo 'dharāco ahann ahim /
(AVŚ_20,95.3c) aśatrur indra jajñiṣe viśvaṃ puṣyasi vāryaṃ taṃ tvā pari ṣvajāmahe nabhantām anyakeṣāṃ jyākā adhi dhanvasu //3//
(AVŚ_20,95.4a) vi ṣu viśvā arātayo 'ryo naśanta no dhiyaḥ /
(AVŚ_20,95.4c) astāsi śatrave vadhaṃ yo na indra jighāṃsati yā te rātir dadir vasu /
(AVŚ_20,95.4e) nabhantām anyakeṣāṃ jyakā adhi dhanvasu //4//
(AVŚ_20,96.1a) tīvrasyābhivayaso asya pāhi sarvarathā vi harī iha muñca /
(AVŚ_20,96.1c) indra mā tvā yajamānāso anye ni rīraman tubhyam ime sutāsaḥ //1//
(AVŚ_20,96.2a) tubhyaṃ sutās tubhyam u sotvāsas tvāṃ giraḥ śvātryā ā hvayanti /
(AVŚ_20,96.2c) indredam adya savanaṃ juṣāṇo viśvasya vidvāṃ iha pāhi somam //2//
(AVŚ_20,96.3a) ya uśatā manasā somam asmai sarvahṛdā devakāmaḥ sunoti /
(AVŚ_20,96.3c) na gā indras tasya parā dadāti praśastam ic cārum asmai kṛṇoti //3//
(AVŚ_20,96.4a) anuspaṣṭo bhavaty eṣo asya yo asmai revān na sunoti somam /
(AVŚ_20,96.4c) nir aratnau maghavā taṃ dadhāti brahmadviṣo hanty anānudiṣṭaḥ //4//
(AVŚ_20,96.5a) aśvāyanto gavyanto vājayanto havāmahe tvopagantavā u /
(AVŚ_20,96.5c) ābhūṣantas te sumatau navāyāṃ vayam indra tvā śunaṃ huvema //5//
(AVŚ_20,96.6a) muñcāmi tvā haviṣā jīvanāya kam ajñātayakṣmād uta rājayakṣmāt /
(AVŚ_20,96.6c) grāhir jagrāha yady etad tasyā indrāgnī pra mumuktam enam //6//
(AVŚ_20,96.7a) yadi kṣitāyur yadi vā pareto yadi mṛtyor antikaṃ nīta eva /
(AVŚ_20,96.7c) tam ā harāmi nirṛter upasthād aspārśam enaṃ śataśāradāya //7//
(AVŚ_20,96.8a) sahasrākṣeṇa śatavīryeṇa śatāyuṣā haviṣāhārṣam enam /
(AVŚ_20,96.8c) indro yathainaṃ śarado nayāty ati viśvasya duritasya pāram //8//
(AVŚ_20,96.9a) śataṃ jīva śarado vardhamānaḥ śataṃ hemantān chatam u vasantān /
(AVŚ_20,96.9c) śataṃ ta indro agniḥ savitā bṛhaspatiḥ śatāyuṣā haviṣāhārṣam enam //9//
(AVŚ_20,96.10a) āhārṣam avidaṃ tvā punar āgāḥ punarṇavaḥ /
(AVŚ_20,96.10c) sarvāṅga sarvaṃ te cakṣuḥ sarvam āyuś ca te 'vidam //10//
(AVŚ_20,96.11a) brahmaṇāgniḥ samvidāno rakṣohā bādhatām itaḥ /
(AVŚ_20,96.11c) amīvā yas te garbhaṃ durṇāmā yonim āśaye //11//
(AVŚ_20,96.12a) yas te garbham amīvā durṇāmā yonim āśaye /
(AVŚ_20,96.12c) agniṣ ṭaṃ brahmaṇā saha niṣ kravyādam anīnaśat //12//
(AVŚ_20,96.13a) yas te hanti patayantaṃ niṣatsnuṃ yaḥ sarīsṛpam /
(AVŚ_20,96.13c) jātaṃ yas te jighāṃsati tam ito nāśayāmasi //13//
(AVŚ_20,96.14a) yas ta ūrū viharaty antarā dampatī śaye /
(AVŚ_20,96.14c) yoniṃ yo antar ārelhi tam ito nāśayāmasi //14//
(AVŚ_20,96.15a) yas tvā bhrātā patir bhūtvā jāro bhūtvā nipadyate /
(AVŚ_20,96.15c) prajāṃ yas te jighāṃsati tam ito nāśayāmasi //15//
(AVŚ_20,96.16a) yas tvā svapnena tamasā mohayitvā nipadyate /
(AVŚ_20,96.16c) prajāṃ yas te jighāṃsati tam ito nāśayāmasi //16//
(AVŚ_20,96.17a) akṣībhyāṃ te nāsikābhyāṃ karṇābhyāṃ chubukād adhi /
(AVŚ_20,96.17c) yakṣmaṃ śīrṣaṇyaṃ mastiṣkāj jihvāyā vi vṛhāmi te //17//
(AVŚ_20,96.18a) grīvābhyas ta uṣṇihābhyaḥ kīkasābhyo anūkyāt /
(AVŚ_20,96.18c) yakṣmaṃ doṣaṇyam aṃsābhyāṃ bāhubhyāṃ vi vṛhāmi te //18//
(AVŚ_20,96.19a) hṛdayāt te pari klomno halīkṣṇāt pārśvābhyām /
(AVŚ_20,96.19c) yakṣmaṃ matasnābhyāṃ plīhno yaknas te vi vṛhāmasi //19//
(AVŚ_20,96.20a) āntrebhyas te gudābhyo vaniṣṭhor udarād adhi /
(AVŚ_20,96.20c) yakṣmaṃ kukṣibhyāṃ plāśer nābhyā vi vṛhāmi te //20//
(AVŚ_20,96.21a) ūrubhyāṃ te aṣṭhīvadbhyāṃ pārṣṇibhyāṃ prapadābhyām /
(AVŚ_20,96.21c) yakṣmaṃ bhasadyaṃ śroṇibhyāṃ bhāsadaṃ bhāṃsaso vi vṛhāmi te //21//
(AVŚ_20,96.22[-]a) mehanād vanaṃkaraṇāl lomabhyas te nakhebhyaḥ /
(AVŚ_20,96.22[-]c) yakṣmaṃ sarvasmād ātmanas tam idaṃ vi vṛhāmi te //22//
(AVŚ_20,96.[-]22a) asthibhyas te majjabhyaḥ snāvabhyo dhamanibhyaḥ /
(AVŚ_20,96.[-]22b) yakṣmaṃ pāṇibhyām aṅgulibhyo nakhebhyo vi vṛhāmi te //22//
(AVŚ_20,96.23a) aṅgeaṅge lomnilomni yas te parvaṇiparvaṇi /
(AVŚ_20,96.23c) yakṣaṃ tvacasyaṃ te vayaṃ kaśyapasya vībarheṇa viṣvañcaṃ vi vṛhāmasi //23//
(AVŚ_20,96.24a) apehi manasas pate 'pa kāma paraś cara /
(AVŚ_20,96.24c) paro nirṛtyā ā cakṣva bahudhā jīvato manaḥ //24//
(AVŚ_20,97.1a) vayam enam idā hyopīpemeha vajriṇam /
(AVŚ_20,97.1c) tasmā u adya samanā sutaṃ bharā nūnaṃ bhūṣata śrute //1//
(AVŚ_20,97.2a) vṛkaś cid asya vāraṇa urāmathir ā vayuneṣu bhūṣati /
(AVŚ_20,97.2c) semaṃ naḥ stomaṃ jujuṣāṇa ā gahīndra pra citrayā dhiyā //2//
(AVŚ_20,97.3a) kad u nv asyākṛtam indrasyāsti pauṃsyam /
(AVŚ_20,97.3c) keno nu kaṃ śromatena na śuśruve januṣaḥ pari vṛtrahā //3//
(AVŚ_20,98.1a) tvām id dhi havāmahe sātā vājasya kāravaḥ /
(AVŚ_20,98.1c) tvāṃ vṛtreṣv indra satpatiṃ naras tvāṃ kāṣṭhāsv arvataḥ //1//
(AVŚ_20,98.2a) sa tvaṃ naś citra vajrahasta dhṛṣṇuyā maha stavāno adrivaḥ /
(AVŚ_20,98.2c) gām aśvaṃ rathyam indra saṃ kira satrā vājaṃ na jigyuṣe //2//
(AVŚ_20,99.1a) abhi tvā pūrvapītaya indra stomebhir āyavaḥ /
(AVŚ_20,99.1c) samīcīnāsa ṛbhavaḥ sam asvaran rudrā gṛṇanta pūrvyam //1//
(AVŚ_20,99.2a) asyed indro vāvṛdhe vṛṣṇyaṃ śavo made sutasya viṣṇavi /
(AVŚ_20,99.2c) adyā tam asya mahimānam āyavo 'nu ṣṭuvanti pūrvathā //2//
(AVŚ_20,100.1a) adhā hīndra girvaṇa upa tvā kāmān mahaḥ sasṛjmahe /
(AVŚ_20,100.1c) udeva yanta udabhiḥ //1//
(AVŚ_20,100.2a) vār ṇa tvā yavyābhir vardhanti śūra brahmāṇi /
(AVŚ_20,100.2c) vāvṛdhvāṃsaṃ cid adrivo divedive //2//
(AVŚ_20,100.3a) yuñjanti harī iṣirasya gāthayorau ratha uruyuge /
(AVŚ_20,100.3c) indravāhā vacoyujā //3//
(AVŚ_20,101.1a) agniṃ dūtaṃ vṛṇīmahe hotāraṃ viśvavedasam /
(AVŚ_20,101.1c) asya yajñasya sukratum //1//
(AVŚ_20,101.2a) agnimagniṃ havīmabhiḥ sadā havanta viśpatim /
(AVŚ_20,101.2c) havyavāhaṃ purupriyam //2//
(AVŚ_20,101.3a) agne devāṃ ihā vaha jajñāno vṛktabarhiṣe /
(AVŚ_20,101.3c) asi hotā na īḍyaḥ //3//
(AVŚ_20,102.1a) īlenyo namasyas tiras tamāṃsi darśataḥ /
(AVŚ_20,102.1c) sam agnir idhyate vṛṣā //1//
(AVŚ_20,102.2a) vṛṣo agniḥ sam idhyate 'śvo na devavāhanaḥ /
(AVŚ_20,102.2c) taṃ haviṣmantaḥ īlate //2//
(AVŚ_20,102.3a) vṛṣaṇaṃ tvā vayaṃ vṛṣan vṛṣaṇaḥ sam idhīmahi /
(AVŚ_20,102.3c) agne dīdyataṃ bṛhat //3//
(AVŚ_20,103.1a) agnim īliṣvāvase gāthābhiḥ śīraśociṣam /
(AVŚ_20,103.1c) agniṃ rāye purumīlha śrutaṃ naro 'gniṃ sudītaye chardiḥ //1//
(AVŚ_20,103.2a) agna ā yāhy agnibhir hotāraṃ tvā vṛṇīmahe /
(AVŚ_20,103.2c) ā tvām anaktu prayatā haviṣmatī yajiṣṭhaṃ barhir āsade //2//
(AVŚ_20,103.3a) acha hi tvā sahasaḥ sūno aṅgiraḥ srucaś caranty adhvare /
(AVŚ_20,103.3c) ūrjo napātaṃ ghṛtakeśam īmahe 'gniṃ yajñeṣu pūrvyam //3//
(AVŚ_20,104.1a) imā u tvā purūvaso giro vardhantu yā mama /
(AVŚ_20,104.1c) pāvakavarṇāḥ śucayo vipaścito 'bhi stomair anūṣata //1//
(AVŚ_20,104.2a) ayaṃ sahasram ṛṣibhiḥ sahaskṛtaḥ samudra iva paprathe /
(AVŚ_20,104.2c) satyaḥ so asya mahimā gṛne śavo yajñeṣu viprarājye //2//
(AVŚ_20,104.3a) ā no viśvāsu havya indraḥ samatsu bhūṣatu /
(AVŚ_20,104.3c) upa brahmāṇi savanāni vṛtrahā paramajyā ṛcīṣamaḥ //3//
(AVŚ_20,104.4a) tvaṃ dātā prathamo rāghasām asy asi satya īśānakṛt /
(AVŚ_20,104.4c) tuvidyumnasya yujyā vṛṇīmahe putrasya śavaso mahaḥ //4//
(AVŚ_20,105.1a) tvam indra pratūrtiṣv abhi viśvā asi spṛdhaḥ /
(AVŚ_20,105.1c) aśastihā janitā viśvatūr asi tvaṃ tūrya taruṣyataḥ //1//
(AVŚ_20,105.2a) anu te śuṣmaṃ turayantam īyatuḥ kṣoṇī śiśuṃ na mātarā /
(AVŚ_20,105.2c) viśvās te spṛdhaḥ śnathayanta manyave vṛtraṃ yad indra tūrvasi //2//
(AVŚ_20,105.3a) ita ūtī vo ajaraṃ prahetāram aprahitam /
(AVŚ_20,105.3c) āśuṃ jetāraṃ hetāraṃ rathītamam atūrtaṃ tugryāvṛdham //3//
(AVŚ_20,105.4a) yo rājā carṣaṇīnāṃ yātā rathebhir adhriguḥ /
(AVŚ_20,105.4c) viśvāsāṃ tarutā pṛtanānāṃ jyeṣṭho yo vṛtrahā gṛṇe //4//
(AVŚ_20,105.5a) indraṃ taṃ śumbha puruhanmann avase yasya dvitā vidhartari /
(AVŚ_20,105.5c) hastāya vajraḥ prati dhāyi darśato maho dive na sūryaḥ //5//
(AVŚ_20,106.1a) tava tyad indriyaṃ bṛhat tava śuṣmam uta kratum /
(AVŚ_20,106.1c) vajraṃ śiśāti dhiṣaṇā vareṇyam //1//
(AVŚ_20,106.2a) tava dyaur indra pauṃsyaṃ pṛthivī vardhati śravaḥ /
(AVŚ_20,106.2c) tvām āpaḥ parvatāsaś ca hinvire //2//
(AVŚ_20,106.3a) tvāṃ viṣṇur bṛhan kṣayo mitro gṛṇāti varuṇaḥ /
(AVŚ_20,106.3c) tvāṃ śardho madaty anu mārutam //3//
(AVŚ_20,107.1a) sam asya manyave viśo viśvā namanta kuṣṭayaḥ /
(AVŚ_20,107.1c) samudrāyeva sindhavaḥ //1//
(AVŚ_20,107.2a) ojas tad asya titviṣa ubhe yat samavartayat /
(AVŚ_20,107.2c) indraś carmeva rodasī //2//
(AVŚ_20,107.3a) vi cid vṛtrasya dodhato vajreṇa śataparvaṇā /
(AVŚ_20,107.3c) śiro bibhed vṛṣṇinā //3//
(AVŚ_20,107.4a) tad id āsa bhuvaneṣu jyeṣṭhaṃ yato jajña ugras tveṣanṛmṇaḥ /
(AVŚ_20,107.4c) sadyo jajñāno ni riṇāti śatrūn anu yad enaṃ madanti viśva ūmāḥ //4//
(AVŚ_20,107.5a) vāvṛdhānaḥ śavasā bhūryojāḥ śatrur dāsāya bhiyasaṃ dadhāti /
(AVŚ_20,107.5c) avyanac ca vyanac ca sasni saṃ te navanta prabhṛtā madeṣu //5//
(AVŚ_20,107.6a) tve kratum api pṛñcanti bhūri dvir yad ete trir bhavanty ūmāḥ /
(AVŚ_20,107.6c) svādoḥ svādīyaḥ svādunā sṛjā sam adaḥ su madhu madhunābhi yodhīḥ //6//
(AVŚ_20,107.7a) yadi cin nu tvā dhanā jayantaṃ raṇeraṇe anumadanti viprāḥ /
(AVŚ_20,107.7c) ojīyaḥ śuṣmint sthiram ā tanuṣva mā tvā dabhan durevāsaḥ kaśokāḥ //7//
(AVŚ_20,107.8a) tvayā vayaṃ śāśadmahe raṇeṣu prapaśyanto yudhenyāni bhūri /
(AVŚ_20,107.8c) codayāmi ta āyudhā vacobhiḥ saṃ te śiśāmi brahmaṇā vayāṃsi //8//
(AVŚ_20,107.9a) ni tad dadhiṣe 'vare pare ca yasminn āvithāvasā duroṇe /
(AVŚ_20,107.9c) ā sthāpayata mātaraṃ jigatnum ata invata karvarāṇi bhūri //9//
(AVŚ_20,107.10a) stuṣva varṣman puruvartmānaṃ sam ṛbhvāṇam inatamam āptam āptyānām /
(AVŚ_20,107.10c) ā darśati śavasā bhūryojāḥ pra sakṣati pratimānaṃ pṛthivyāḥ //10//
(AVŚ_20,107.11a) imā brahma bṛhaddivaḥ kṛṇavad indrāya śūṣam agniyaḥ svarṣāḥ /
(AVŚ_20,107.11c) maho gotrasya kṣayati svarājā turaś cid viśvam arṇavat tapasvān //11//
(AVŚ_20,107.12a) evā mahān bṛhaddivo atharvāvocat svāṃ tanvam indram eva /
(AVŚ_20,107.12c) svasārau mātaribhvarī aripre hinvanti caine śavasā vardhayanti ca //12//
(AVŚ_20,107.13a) citraṃ devānāṃ ketur anīkaṃ jyotiṣmān pradiśaḥ sūrya udyan /
(AVŚ_20,107.13c) divākaro 'ti dyumnais tamāṃsi viśvātārīd duritāni śukraḥ //13//
(AVŚ_20,107.14a) citraṃ devānām ud agād anīkaṃ cakṣur mitrasya varuṇasyāgneḥ /
(AVŚ_20,107.14c) āprād dyāvāpṛthivī antarikṣaṃ sūrya ātmā jagatas tasthuṣaś ca //14//
(AVŚ_20,107.15a) sūryo devīm uṣasaṃ rocamānāṃ maryo na yoṣām abhy eti paścāt /
(AVŚ_20,107.15c) yatrā naro devayanto yugāni vitanvate prati bhadrāya bhadram //15//
(AVŚ_20,108.1a) tvaṃ na indrā bharaṃ ojo nṛmṇaṃ śatakrato vicarṣaṇe /
(AVŚ_20,108.1c) ā vīraṃ pṛtanāṣaham //1//
(AVŚ_20,108.2a) tvaṃ hi naḥ pitā vaso tvaṃ mātā śatakrato babhūvitha /
(AVŚ_20,108.2c) adhā te sumnam īmahe //2//
(AVŚ_20,108.3a) tvāṃ śuṣmin puruhūta vājayantam upa bruve śatakrato /
(AVŚ_20,108.3c) sa no rāsva suvīryam //3//
(AVŚ_20,109.1a) svādor itthā viṣuvato madhvaḥ pibanti gauryaḥ /
(AVŚ_20,109.1c) yā indreṇa sayāvarīr vṛṣṇā madanti śobhase vasvīr anu svarājyam //1//
(AVŚ_20,109.2a) tā asya pṛśanāyuvaḥ somaṃ śrīṇanti pṛśnayaḥ /
(AVŚ_20,109.2c) priyā indrasya dhenavo vajraṃ hinvanti sāyakaṃ vasvīr anu svarājyam //2//
(AVŚ_20,109.3a) tā asya namasā sahaḥ saparyanti pracetasaḥ /
(AVŚ_20,109.3c) vratāny asya saścire purūṇi pūrvacittaye vasvīr anu svarājyam //3//
(AVŚ_20,110.1a) indrāya madūne sutaṃ pari ṣṭobhantu no giraḥ /
(AVŚ_20,110.1c) arkam arcantu kāravaḥ //1//
(AVŚ_20,110.2a) yasmin viśvā adhi śriyo raṇanti sapta saṃsadaḥ /
(AVŚ_20,110.2c) indraṃ sute havāmahe //2//
(AVŚ_20,110.3a) trikadrukeṣu cetanaṃ devāso yajñam atnata /
(AVŚ_20,110.3c) tam id vardhantu no giraḥ //3//
(AVŚ_20,111.1a) yat somam indra viṣṇavi yad vā gha trita āptye /
(AVŚ_20,111.1c) yad vā marutsu mandase sam indubhiḥ //1//
(AVŚ_20,111.2a) yad vā śakra parāvati samudre adhi mandase /
(AVŚ_20,111.2c) asmākam it sute raṇā sam indubhiḥ //2//
(AVŚ_20,111.3a) yad vāsi sunvato vṛdho yajamānasya satpate /
(AVŚ_20,111.3c) ukthe vā yasya raṇyasi sam indubhiḥ //3//
(AVŚ_20,112.1a) yad adya kac ca vṛtrahann udagā abhi sūrya /
(AVŚ_20,112.1c) sarvaṃ tad indra te vaśe //1//
(AVŚ_20,112.2a) yad vā pravṛddha satpate na marā iti manyase /
(AVŚ_20,112.2c) uto tat satyam it tava //2//
(AVŚ_20,112.3a) ye somāsaḥ parāvati ye arvāvati sunvire /
(AVŚ_20,112.3c) sarvāṃs tāṃ indra gachasi //3//
(AVŚ_20,113.1a) ubhayaṃ śṛṇavac ca na indro arvāg idaṃ vacaḥ /
(AVŚ_20,113.1c) satrācyā maghavā somapītaye dhiyā śaviṣṭha ā gamat //1//
(AVŚ_20,113.2a) taṃ hi svarājaṃ vṛṣabhaṃ tam ojase dhiṣaṇe niṣṭatakṣatuḥ /
(AVŚ_20,113.2c) utopamānāṃ prathamo ni ṣīdasi somakāmaṃ hi te manaḥ //2//
(AVŚ_20,114.1a) abhrātṛvyo'anā tvam anāpir indra januṣā sanād asi /
(AVŚ_20,114.1c) yudhed āpitvam ichase //1//
(AVŚ_20,114.2a) nakī revantaṃ sakhyāya vindase pīyanti te surāśvaḥ /
(AVŚ_20,114.2c) yadā kṛṇoṣi nadanuṃ sam ūhasy ād it piteva hūyase //2//
(AVŚ_20,115.1a) aham id dhi pituṣ pari medhām ṛtasya jagrabha /
(AVŚ_20,115.1c) ahaṃ sūrya ivājani //1//
(AVŚ_20,115.2a) ahaṃ pratnena manmanā giraḥ śumbhāmi kaṇvavat /
(AVŚ_20,115.2c) yenendraḥ śuṣmam id dadhe //2//
(AVŚ_20,115.3a) ye tvām indra na tuṣṭuvur ṛṣayo ye ca tuṣṭuvuḥ /
(AVŚ_20,115.3c) mamed vardhasva suṣṭutaḥ //3//
(AVŚ_20,116.1a) mā bhūma niṣṭyā ivendra tvad araṇā iva /
(AVŚ_20,116.1c) vanāni ni prajahitāny adrivo duroṣāso amanmahi //1//
(AVŚ_20,116.2a) amanmahīd anāśavo 'nugrāsaś ca vṛtrahan /
(AVŚ_20,116.2c) sukṛt su te mahatā śūra rādhasānu stomaṃ mudīmahi //2//
(AVŚ_20,117.1a) pibā somam indra mandatu tvā yaṃ te suṣāva haryaśvādriḥ /
(AVŚ_20,117.1c) sotur bāhubhyāṃ suyato nārvā //1//
(AVŚ_20,117.2a) yas te mado yujas cārur asti yena vṛtrāṇi haryaśva haṃsi /
(AVŚ_20,117.2c) sa tvām indra prabhūvaso mamattu //2//
(AVŚ_20,117.3a) bodhā su me maghavan vācam emāṃ yāṃ te vasiṣṭho arcati praśastim /
(AVŚ_20,117.3c) imā brahma sadhamāde juṣasva //3//
(AVŚ_20,118.1a) śagdhy ū ṣu śacīpata indra viśvābhir ūtibhiḥ /
(AVŚ_20,118.1c) bhagaṃ na hi tvā yaśasaṃ vasuvidam anu śūra carāmasi //1//
(AVŚ_20,118.2a) pauro aśvasya purukṛd gavām asy utso deva hiraṇyayaḥ /
(AVŚ_20,118.2c) nakir hi dānaṃ parimardhiṣat tve yadyad yāmi tad ā bhara //2//
(AVŚ_20,118.3a) indram id devatātaye indraṃ prayaty adhvare /
(AVŚ_20,118.3c) indraṃ samīke vanino havāmaha indraṃ dhanasya sātaye //3//
(AVŚ_20,118.4a) indro mahnā rodasī paprathac chava indraḥ sūryam arocayat /
(AVŚ_20,118.4c) indre ha viśvā bhuvanāni yemira indre suvānāsa indavaḥ //4//
(AVŚ_20,119.1a) astāvi manma pūrvyaṃ brahmendrāya vocata /
(AVŚ_20,119.1c) pūrvīr ṛtasya bṛhatīr anūṣata stotur meghā asṛkṣata //1//
(AVŚ_20,119.2a) turaṇyavo madhumantaṃ ghṛtaścutaṃ viprāso arkam ānṛcuḥ /
(AVŚ_20,119.2c) asme rayiḥ paprathe vṛṣṇyaṃ śavo 'sme suvānāsa indavaḥ //2//
(AVŚ_20,120.1a) yad indra prāg apāg udaṅ nyag vā hūyase nṛbhiḥ /
(AVŚ_20,120.1c) simā purū nṛṣūto asy ānave 'si praśardha turvaśe //1//
(AVŚ_20,120.2a) yad vā rume ruśame śyāvake kṛpa indra mādayase sacā /
(AVŚ_20,120.2c) kaṇvāsas tvā brahmabhi stomavāhasa indrā yachanty ā gahi //2//
(AVŚ_20,121.1a) abhi tvā śūra nonumo 'dugdhā iva dhenavaḥ /
(AVŚ_20,121.1c) īśānam asya jagataḥ svardṛśam īśānam indra tasthuṣaḥ //1//
(AVŚ_20,121.2a) na tvāvāṃ anyo divyo na pārthivo na jāto na janiṣyate /
(AVŚ_20,121.2c) aśvāyanto maghavann indra vājino gavyantas tvā havāmahe //2//
(AVŚ_20,122.1a) revatīr naḥ sadhamāda indre santu tuvivājāḥ /
(AVŚ_20,122.1c) kṣumanto yābhir madema //1//
(AVŚ_20,122.2a) ā gha tvāvān tmanāpta stotṛbhyo dhṛṣṇav iyānaḥ /
(AVŚ_20,122.2c) ṛṇor akṣaṃ na cakrayoḥ //2//
(AVŚ_20,122.3a) ā yad duvaḥ śatakratav ā kāmaṃ jaritṝṇām /
(AVŚ_20,122.3c) ṛṇor akṣaṃ na śacībhiḥ //3//
(AVŚ_20,123.1a) tat sūryasya devatvaṃ tan mahitvaṃ madhyā kartor vitataṃ saṃ jabhāra /
(AVŚ_20,123.1c) yaded ayukta haritaḥ sadhasthād ād rātrī vāsas tanute simasmai //1//
(AVŚ_20,123.2a) tan mitrasya varuṇasyābhicakṣe sūryo rūpaṃ kṛṇute dyor upasthe /
(AVŚ_20,123.2c) anantam anyad ruśad asya prājaḥ kṛṣṇam anyad dharitaḥ saṃ bharanti //2//
(AVŚ_20,124.1a) kayā naś citra ā bhuvad ūtī sadāvṛdhaḥ sakhā /
(AVŚ_20,124.1c) kayā śaciṣṭhayā vṛtā //1//
(AVŚ_20,124.2a) kas tvā satyo madānāṃ maṃhiṣṭho matsad andhasaḥ /
(AVŚ_20,124.2c) dṛlhā cid āruje vasu //2//
(AVŚ_20,124.3a) abhī ṣu naḥ sakhīnām avitā jaritṝṇām /
(AVŚ_20,124.3c) śataṃ bhavāsy ūtibhiḥ //3//
(AVŚ_20,124.4a) imā nu kaṃ bhuvanā sīṣadhāmendraś ca viśve ca devāḥ /
(AVŚ_20,124.4c) yajñaṃ ca nas tanvaṃ ca prajāṃ cādityair indraḥ saha cīkḷpāti //4//
(AVŚ_20,124.5a) ādityair indraḥ sagaṇo marudbhir asmākaṃ bhūtv avitā tanūnām /
(AVŚ_20,124.5c) hatvāya devā asurān yad āyan devā devatvam abhirakṣamāṇāḥ //5//
(AVŚ_20,124.6a) pratyañcam arkam anayaṃ chacībhir ād it svadhām iṣirām pary apaśyan /
(AVŚ_20,124.6c) ayā vājaṃ devahitaṃ sanema madema śatahimāḥ suvīrāḥ //6//
(AVŚ_20,125.1a) apendra prāco maghavann amitrān apāpāco abhibhūte nudasva /
(AVŚ_20,125.1c) apodīco apa śūrādharāca urau yathā tava śarman madema //1//
(AVŚ_20,125.2a) kuvid aṅga yavamanto yavaṃ cid yathā dānty anupūrvaṃ viyūya /
(AVŚ_20,125.2c) ihehaiṣāṃ kṛṇuhi bhojanāni ye barhiṣo namovṛktiṃ na jagmuḥ //2//
(AVŚ_20,125.3a) nahi sthūry ṛtuthā yātam asti nota śravo vivide saṃgameṣu /
(AVŚ_20,125.3c) gavyanta indraṃ sakhyāya viprā aśvāyanto vṛṣaṇaṃ vājayantaḥ //3//
(AVŚ_20,125.4a) yuvaṃ surāmam aśvinā namucāv āsure sacā /
(AVŚ_20,125.4c) vipipānā śubhas patī indraṃ karmasv āvatam //4//
(AVŚ_20,125.5a) putram iva pitarāv aśvinobhendrāvathuḥ kāvyair daṃsanābhiḥ /
(AVŚ_20,125.5c) yat surāmaṃ vy apibaḥ śacībhiḥ sarasvatī tvā maghavann abhiṣṇak //5//
(AVŚ_20,125.6a) indraḥ sutrāmā svavāṃ avobhiḥ sumṛḍīko bhavatu viśvavedāḥ /
(AVŚ_20,125.6c) bādhatāṃ dveṣo abhayaṃ naḥ kṛṇotu suvīryasya patayaḥ syāma //6//
(AVŚ_20,125.7a) sa sutrāmā svavāṃ indro asmad ārāc cid dveṣaḥ sanutar yuyotu /
(AVŚ_20,125.7c) tasya vayaṃ sumatau yajñiyasyāpi bhadre saumanase syāma //7//
(AVŚ_20,126.1a) vi hi sotor asṛkṣata nendraṃ devam amaṃsata /
(AVŚ_20,126.1c) yatrāmadad vṛṣākapir aryaḥ puṣṭeṣu matsakhā viśvasmād indra uttaraḥ //1//
(AVŚ_20,126.2a) parā hīndra dhāvasi vṛṣākaper ati vyathiḥ /
(AVŚ_20,126.2c) no aha pra vindasy anyatra somapītaye viśvasmād indra uttaraḥ //2//
(AVŚ_20,126.3a) kim ayaṃ tvāṃ vṛṣākapiś cakāra harito mṛgaḥ /
(AVŚ_20,126.3c) yasmā irasyasīd u nv aryo vā puṣṭimad vasu viśvasmād indra uttaraḥ //3//
(AVŚ_20,126.4a) yam imaṃ tvaṃ vṛṣākapiṃ priyam indrābhirakṣasi /
(AVŚ_20,126.4c) śvā nv asya jambhiṣad api karṇe varāhayur viśvasmād indra uttaraḥ //4//
(AVŚ_20,126.5a) priyā taṣṭāni me kapir vyaktā vy adūduṣat /
(AVŚ_20,126.5c) śiro nv asya rāviṣaṃ na sugaṃ duṣkṛte bhuvaṃ viśvasmād indra uttaraḥ //5//
(AVŚ_20,126.6a) na mat strī subhasattarā na suyāśutarā bhuvat /
(AVŚ_20,126.6c) na mat praticyavīyasī na sakthy udyamīyasī viśvasmād indra uttaraḥ //6//
(AVŚ_20,126.7a) uve amba sulābhike yathevāṅgaṃ bhaviṣyati /
(AVŚ_20,126.7c) bhasan me amba sakthi me śiro me vīva hṛṣyati viśvasmād indra uttaraḥ //7//
(AVŚ_20,126.8a) kiṃ subāho svaṅgure pṛthuṣṭo pṛthujāghane /
(AVŚ_20,126.8c) kiṃ śūrapatni nas tvam abhy amīṣi vṛṣākapiṃ viśvasmād indra uttaraḥ //8//
(AVŚ_20,126.9a) avīrām iva mām ayaṃ śarārur abhi manyate /
(AVŚ_20,126.9c) utāham asmi vīriṇīndrapatnī marutsakhā viśvasmād indra uttaraḥ //9//
(AVŚ_20,126.10a) saṃhotraṃ sma purā nārī samanaṃ vāva gachati /
(AVŚ_20,126.10c) vedhā ṛtasya vīriṇīndrapatnī mahīyate viśvasmād indra uttaraḥ //10//
(AVŚ_20,126.11a) indrāṇīm āsu nāriṣu subhagām aham aśravam /
(AVŚ_20,126.11c) nahy asyā aparaṃ cana jarasā marate patir viśvasmād indra uttaraḥ //11//
(AVŚ_20,126.12a) nāham indrāṇi rāraṇa sakhyur vṛṣākaper ṛte /
(AVŚ_20,126.12c) yasyedam apyaṃ haviḥ priyaṃ deveṣu gachati viśvasmād indra uttaraḥ //12//
(AVŚ_20,126.13a) vṛsākapāyi revati suputra ād u susnuṣe /
(AVŚ_20,126.13c) ghasat ta indra ukṣaṇaḥ priyaṃ kācitkaraṃ havir viśvasmād indra uttaraḥ //13//
(AVŚ_20,126.14a) ukṣṇo hi me pañcadaśa sākaṃ pacanti viṃsatim /
(AVŚ_20,126.14c) utāham admi pīva id ubhā kukṣī pṛṇanti me viśvasmād indra uttaraḥ //14//
(AVŚ_20,126.15a) vṛṣabho na tigmaśṛṅgo 'ntar yūtheṣu roruvat /
(AVŚ_20,126.15c) manthas ta indra śaṃ hṛde yaṃ te sunoti bhāvayur viśvasmād indra uttaraḥ //15//
(AVŚ_20,126.16a) na seśe yasya rambate 'ntarā sakthyā kapṛt /
(AVŚ_20,126.16c) sedīśe yasya romaśaṃ niṣeduṣo vijṛmbhate viśvasmād indra uttaraḥ //16//
(AVŚ_20,126.17a) na seśe yasya romaśaṃ niṣeduṣo vijṛmbhate /
(AVŚ_20,126.17c) sedīśe yasya rambate 'ntarā sakthyā kapṛt viśvasmād indra uttaraḥ //17//
(AVŚ_20,126.18a) ayam indra vṛṣākapiḥ parasvantaṃ hataṃ vidat /
(AVŚ_20,126.18c) asiṃ sūnāṃ navaṃ carum ād edhasyāna ācitaṃ viśvasmād indra uttaraḥ //18//
(AVŚ_20,126.19a) ayam emi vicākaśad vicinvan dāsam āryam /
(AVŚ_20,126.19c) pibāmi pākasutvano 'bhi dhīram acākaśaṃ viśvasmād indra uttaraḥ //19//
(AVŚ_20,126.20a) dhanva ca yat kṛntatraṃ ca kati svit tā vi yojanā /
(AVŚ_20,126.20c) nedīyaso vṛṣākape 'stam ehi gṛhāṃ upa viśvasmād indra uttaraḥ //20//
(AVŚ_20,126.21a) punar ehi vṛṣākape suvitā kalpayāvahai /
(AVŚ_20,126.21c) ya eṣa svapnanaṃśano 'stam eṣi pathā punar viśvasmād indra uttaraḥ //21//
(AVŚ_20,126.22a) yad udañco vṛṣākape gṛham indrājagantana /
(AVŚ_20,126.22c) kva sya pulvagho mṛgaḥ kam agaṃ janayopano viśvasmād indra uttaraḥ //22//
(AVŚ_20,126.23a) parśur ha nāma mānavī sākaṃ sasūva viṃśatim /
(AVŚ_20,126.23c) bhadraṃ bhala tyasyā abhūd yasyā udaram āmayad viśvasmād indra uttaraḥ //23//
(AVŚ_20,127.1a) idaṃ janā upa śruta narāśaṃsa staviṣyate /
(AVŚ_20,127.1c) ṣaṣṭiṃ sahasrā navatiṃ ca kaurama ā ruśameṣu dadmahe //1//
(AVŚ_20,127.2a) uṣṭrā yasya pravāhaṇo vadhūmanto dvirdaśa /
(AVŚ_20,127.2c) varṣmā rathasya ni jihīḍate diva īṣamāṇā upaspṛśaḥ //2//
(AVŚ_20,127.3a) eṣa iṣāya māmahe śataṃ niṣkān daśa srajaḥ /
(AVŚ_20,127.3c) trīṇi śatānyarvatāṃ sahasrā daśa gonām //3//
(AVŚ_20,127.4a) vacyasva rebha vacyasva vṛkṣe na pakve śakunaḥ /
(AVŚ_20,127.4c) naṣṭe jihvā carcarīti kṣuro na bhurijoriva //4//
(AVŚ_20,127.5a) pra rebhāso manīṣā vṛṣā gāva iverate /
(AVŚ_20,127.5c) amotaputrakā eṣāmamota gā ivāsate //5//
(AVŚ_20,127.6a) pra rebha dhīm bharasva govidaṃ vasuvidam /
(AVŚ_20,127.6c) devatremāṃ vācaṃ srīṇīhīṣurnāvīrastāram //6//
(AVŚ_20,127.7a) rājño viśvajanīnasya yo devomartyāṃ ati /
(AVŚ_20,127.7c) vaiśvānarasya suṣṭutimā sunotā parikṣitaḥ //7//
(AVŚ_20,127.8a) parichinnaḥ kṣemam akarot tama āsanamācaran /
(AVŚ_20,127.8c) kulāyan kṛṇvan kauravyaḥ patir vadati jāyayā //8//
(AVŚ_20,127.9a) katarat ta ā harāṇi dadhi manthāṃ pari śrutam /
(AVŚ_20,127.9c) jāyāḥ patiṃ vi pṛchati rāṣṭre rājñaḥ parikṣitaḥ //9//
(AVŚ_20,127.10a) abhīvasvaḥ pra jihīte yavaḥ pakvaḥ patho bilam /
(AVŚ_20,127.10c) janaḥ sa bhadram edhati rāṣṭre rājñaḥ parikṣitaḥ //10//
(AVŚ_20,127.11a) indraḥ kārum abūbudhad uttiṣṭha vi carā janam /
(AVŚ_20,127.11c) mamedugrasya carkṛdhi sarva it te pṛṇādariḥ //11//
(AVŚ_20,127.12a) iha gāvaḥ pra jāyadhvam ihāśvā iha pūruṣāḥ /
(AVŚ_20,127.12c) iho sahasradakṣiṇopi pūṣā ni ṣīdati //12//
(AVŚ_20,127.13a) nemā indra gāvo riṣan mo āsāṃ gopa rīriṣat /
(AVŚ_20,127.13c) māsām amitrayurjana indra mā stena īśata //13//
(AVŚ_20,127.14a) upa no na ramasi sūktena vacasā vayaṃ bhadreṇa vacasā vayam /
(AVŚ_20,127.14c) vanād adhidhvano giro na riṣyema kadā cana //14//
(AVŚ_20,128.1a) yaḥ sabheyo vidathyaḥ sutvā yajvātha pūruṣaḥ /
(AVŚ_20,128.1c) sūryaṃ cāmū riśādasas tad devāḥ prāg akalpayan //1//
(AVŚ_20,128.2a) yo jāmyā aprathayas tad yat sakhāyaṃ dudhūrṣati /
(AVŚ_20,128.2c) jyeṣṭho yad apracetās tad āhur adharāg iti //2//
(AVŚ_20,128.3a) yad bhadrasya puruṣasya putro bhavati dādhṛṣiḥ /
(AVŚ_20,128.3c) tad vipro abravīd u tad gandharvaḥ kāmyaṃ vacaḥ //3//
(AVŚ_20,128.4a) yaśca paṇi raghujiṣṭhyo yaśca devāṃ adāśuriḥ /
(AVŚ_20,128.4c) dhīrāṇāṃ śaśvatām ahaṃ tad apāg iti śuśruma //4//
(AVŚ_20,128.5a) ye ca devā ayajantātho ye ca parādadiḥ /
(AVŚ_20,128.5c) sūryo divam iva gatvāya maghavā no vi rapśate //5//
(AVŚ_20,128.6a) yo'nāktākṣo anabhyakto amaṇivo ahiraṇyavaḥ /
(AVŚ_20,128.6c) abrahmā brahmaṇaḥ putrastotā kalpeṣu saṃmitā //6//
(AVŚ_20,128.7a) ya āktākṣaḥ subhyaktaḥ sumaṇiḥ suhiraṇyavaḥ /
(AVŚ_20,128.7c) subrahmā brahmaṇaḥ putrastotā kalpeṣu saṃmitā //7//
(AVŚ_20,128.8a) aprapāṇā ca veśantā revāṃ apratidiśyayaḥ /
(AVŚ_20,128.8c) ayabhyā kanyā kalyāṇī totā kalpeṣu saṃmitā //8//
(AVŚ_20,128.9a) suprapāṇā ca veśantā revānt supratidiśyayaḥ /
(AVŚ_20,128.9c) suyabhyā kanyā kalyāṇī totā kalpeṣu saṃmitā //9//
(AVŚ_20,128.10a) parivṛktā ca mahiṣī svastyā ca yudhiṃ gamaḥ /
(AVŚ_20,128.10c) anāśuraścāyāmī totā kalpeṣu saṃmitā //10//
(AVŚ_20,128.11a) vāvātā ca mahiṣī svastyā ca yudhiṃ gamaḥ /
(AVŚ_20,128.11c) śvāśuraś cāyāmī totā kalpeṣu saṃmitā //11//
(AVŚ_20,128.12a) yad indrādo dāśarājñe mānuṣaṃ vi gāhathāḥ /
(AVŚ_20,128.12c) virūpaḥ sarvasmā āsīt saha yakṣāya kalpate //12//
(AVŚ_20,128.13a) tvaṃ vṛṣākṣuṃ maghavann amraṃ maryākaro raviḥ /
(AVŚ_20,128.13c) tvaṃ rauhiṇaṃ vyāsyo vi vṛtrasyābhinac chiraḥ //13//
(AVŚ_20,128.14a) yaḥ parvatān vyadadhād yo apo vyagāhathāḥ /
(AVŚ_20,128.14c) indro yo vṛtrahānmahaṃ tasmād indra namo 'stu te //14//
(AVŚ_20,128.15a) pṛṣṭhaṃ dhāvantaṃ haryor auccaiḥ śravasam abruvan /
(AVŚ_20,128.15c) svastyaśva jaitrāyendram ā vaha susrajam //15//
(AVŚ_20,128.16a) ye tvā śvetā ajaiśravaso hāryo yuñjanti dakṣiṇam /
(AVŚ_20,128.16c) pūrvā namasya devānāṃ bibhrad indra mahīyate //16//
(AVŚ_20,129.1a) etā aśvā ā plavante //1//
(AVŚ_20,129.2a) pratīpaṃ prāti sutvanam //2//
(AVŚ_20,129.3a) tāsām ekā hariknikā //3//
(AVŚ_20,129.4a) hariknike kim ichāsi //4//
(AVŚ_20,129.5a) sādhuṃ putraṃ hiraṇyayam //5//
(AVŚ_20,129.6a) kvāhataṃ parāsyaḥ //6//
(AVŚ_20,129.7a) yatrāmūs tisraḥ śiṃśapāḥ //7//
(AVŚ_20,129.8a) pari trayaḥ //8//
(AVŚ_20,129.9a) pṛdākavaḥ //9//
(AVŚ_20,129.10a) śṛṅgaṃ dhamanta āsate //10//
(AVŚ_20,129.11a) ayanmahā te arvāhaḥ //11//
(AVŚ_20,129.12a) sa ichakaṃ saghāghate //12//
(AVŚ_20,129.13a) saghāghate gomīdyā gogatīr iti //13//
(AVŚ_20,129.14a) pumāṃ kuste nimichasi //14//
(AVŚ_20,129.15a) palpa baddha vayo iti //15//
(AVŚ_20,129.16a) baddha vo aghā iti //16//
(AVŚ_20,129.17a) ajāgāra kevikā //17//
(AVŚ_20,129.18a) aśvasya vāro gośapadyake //18//
(AVŚ_20,129.19a) śyenīpatī sā //19//
(AVŚ_20,129.20a) anāmayopajihvikā //20//
(AVŚ_20,130.1a) ko arya bahulimā iṣūni //1//
(AVŚ_20,130.2a) ko asidyāḥ payaḥ //2//
(AVŚ_20,130.3a) ko arjunyāḥ payaḥ //3//
(AVŚ_20,130.4a) kaḥ kārṣṇyāḥ payaḥ //4//
(AVŚ_20,130.5a) etaṃ pṛcha kuhaṃ pṛcha //5//
(AVŚ_20,130.6a) kuhākaṃ pakvakaṃ pṛcha //6//
(AVŚ_20,130.7a) yavāno yatiṣvabhiḥ kubhiḥ //7//
(AVŚ_20,130.8a) akupyantaḥ kupāyakuḥ //8//
(AVŚ_20,130.9a) āmaṇako maṇatsakaḥ //9//
(AVŚ_20,130.10a) deva tvapratisūrya //10//
(AVŚ_20,130.11a) enaścipaṅktikā haviḥ //11//
(AVŚ_20,130.12a) pradudrudo maghāprati //12//
(AVŚ_20,130.13a) śṛṅga utpanna //13//
(AVŚ_20,130.14a) mā tvābhi sakhā no vidan //14//
(AVŚ_20,130.15a) vaśāyāḥ putram ā yanti //15//
(AVŚ_20,130.16a) irāvedumayaṃ data //16//
(AVŚ_20,130.17a) atho iyanniyann iti //17//
(AVŚ_20,130.18a) atho iyanniti //18//
(AVŚ_20,130.19a) atho śvā asthiro bhavan //19//
(AVŚ_20,130.20a) uyaṃ yakāṃśalokakā //20//
(AVŚ_20,131.1a) āminoniti bhadyate //1//
(AVŚ_20,131.2a) tasya anu nibhañjanam //2//
(AVŚ_20,131.3a) varuṇo yāti vasvabhiḥ //3//
(AVŚ_20,131.4a) śataṃ vā bhāratī śavaḥ //4//
(AVŚ_20,131.5a) śatamāśvā hiraṇyayāḥ /
(AVŚ_20,131.5c) śataṃ rathyā hiraṇyayāḥ /
(AVŚ_20,131.5e) śataṃ kuthā hiraṇyayāḥ /
(AVŚ_20,131.6a) ahula kuśa varttaka //6//
(AVŚ_20,131.7a) śaphena iva ohate //7//
(AVŚ_20,131.8a) āya vanenatī janī //8//
(AVŚ_20,131.9a) vaniṣṭhā nāva gṛhyanti //9//
(AVŚ_20,131.10a) idaṃ mahyaṃ madūriti //10//
(AVŚ_20,131.11a) te vṛkṣāḥ saha tiṣṭhati //11//
(AVŚ_20,131.12a) pāka baliḥ //12//
(AVŚ_20,131.13a) śaka baliḥ //13//
(AVŚ_20,131.14a) aśvattha khadiro dhavaḥ //14//
(AVŚ_20,131.15a) araduparama //15//
(AVŚ_20,131.16a) śayo hata iva //16//
(AVŚ_20,131.17a) vyāpa pūruṣaḥ //17//
(AVŚ_20,131.18a) adūhamityāṃ pūṣakam //18//
(AVŚ_20,131.19a) atyardharca parasvataḥ //19//
(AVŚ_20,131.20a) dauva hastino dṛtī //20//
(AVŚ_20,132.1a) ādalābukamekakam //1//
(AVŚ_20,132.2a) alābukam nikhātakam //2//
(AVŚ_20,132.3a) karkariko nikhātakaḥ //3//
(AVŚ_20,132.4a) tad vāta unmathāyati //4//
(AVŚ_20,132.5a) kulāyaṃ kṛṇavāditi //5//
(AVŚ_20,132.6a) ugraṃ vaniṣadātatam //6//
(AVŚ_20,132.7a) na vaniṣadanātatam //7//
(AVŚ_20,132.8a) ka eṣāṃ karkarī likhat //8//
(AVŚ_20,132.9a) ka eṣāṃ dundubhiṃ hanat //9//
(AVŚ_20,132.10a) yadīyaṃ hanat kathaṃ hanat //10//
(AVŚ_20,132.11a) devī hanat kuhanat //11//
(AVŚ_20,132.12a) paryāgāraṃ punaḥpunaḥ //12//
(AVŚ_20,132.13a) trīṇyuṣṭrasya nāmāni //13//
(AVŚ_20,132.14a) hiraṇya ityeke abravīt //14//
(AVŚ_20,132.15a) dvau vā ye śiśavaḥ //15//
(AVŚ_20,132.16a) nīlaśikhaṇḍavāhanaḥ //16//
(AVŚ_20,133.1a) vitatau kiraṇau dvau tāvā pinaṣṭi pūruṣaḥ /
(AVŚ_20,133.1c) na vai kumāri tat tathā yathā kumāri manyase //1//
(AVŚ_20,133.2a) mātuṣṭe kiraṇau dvau nivṛttaḥ puruṣānṛte /
(AVŚ_20,133.2c) na vai kumāri tat tathā yathā kumāri manyase //2//
(AVŚ_20,133.3a) nigṛhya karṇakau dvau nirāyachasi madhyame /
(AVŚ_20,133.3c) na vai kumāri tat tathā yathā kumāri manyase //3//
(AVŚ_20,133.4a) uttānāyai śayānāyai tiṣṭhantī vāva gūhasi /
(AVŚ_20,133.4c) na vai kumāri tat tathā yathā kumāri manyase //4//
(AVŚ_20,133.5a) ślakṣṇāyāṃ ślakṣṇikāyāṃ ślakṣṇamevāva gūhasi /
(AVŚ_20,133.5c) na vai kumāri tat tathā yathā kumāri manyase //5//
(AVŚ_20,133.6a) avaślakṣṇamiva bhraṃśad antarlomamati hrade /
(AVŚ_20,133.6c) na vai kumāri tat tathā yathā kumāri manyase //6//
(AVŚ_20,134.1a) ihettha prāgapāgudagadharāg arālāgudabhartsatha //1//
(AVŚ_20,134.2a) ihettha prāgapāgudagadharāg vatsāḥ puruṣanta āsate //2//
(AVŚ_20,134.3a) ihettha prāgapāgudagadharāk sthālīpāko vi līyate //3//
(AVŚ_20,134.4a) ihettha prāgapāgudagadharāk sa vai pṛthu līyate //4//
(AVŚ_20,134.5a) ihettha prāgapāgudagadharāg āste lāhaṇi līśāthī //5//
(AVŚ_20,134.6a) ihettha prāgapāgudagadharāg akṣlilī puchilīyate //6//
(AVŚ_20,135.1a) bhug ity abhigataḥ śalityapakrāntaḥ phalityabhiṣṭhitaḥ /
(AVŚ_20,135.1c) dundubhim āhananābhyāṃ jaritarothāmo daiva //1//
(AVŚ_20,135.2a) kośabile rajani granther dhānam upānahi pādam /
(AVŚ_20,135.2c) uttamāṃ janimāṃ janyānuttamāṃ janīn vartmanyāt //2//
(AVŚ_20,135.3a) alābūni pṛṣātakānyaśvatthapalāśam /
(AVŚ_20,135.3c) pipīlikāvataśvaso vidyutsvāparṇaśapho gośapho jaritarothāmo daiva //3//
(AVŚ_20,135.4a) vīme devā akraṃsatādhvaryo kṣipraṃ pracara /
(AVŚ_20,135.4c) susatyam id gavām asyasi prakhudasi //4//
(AVŚ_20,135.5a) patnī yadṛśyate patnī yakṣyamāṇā jaritarothāmo daiva /
(AVŚ_20,135.5c) hotā viṣṭīmena jaritar othāmo daiva //5//
(AVŚ_20,135.6a) ādityā ha jaritar aṅgirobhyo dakṣiṇām anayan /
(AVŚ_20,135.6c) tāṃ ha jaritaḥ pratyāyaṃs tām u ha jaritaḥ pratyāyan //6//
(AVŚ_20,135.7a) tāṃ ha jaritar naḥ pratyagṛbhṇaṃs tām u ha jaritar naḥ pratyagṛbhṇaḥ /
(AVŚ_20,135.7c) ahānetarasaṃ na vi cetanāni yajñān etarasaṃ na purogavāmaḥ //7//
(AVŚ_20,135.8a) uta śveta āśupatvā uto padyābhir yaviṣṭhaḥ /
(AVŚ_20,135.8c) utem āśu mānaṃ piparti //8//
(AVŚ_20,135.9a) ādityā rudrā vasavas tvenu ta idaṃ rādhaḥ prati gṛbhṇīhy aṅgiraḥ /
(AVŚ_20,135.9c) idaṃ rādho vibhu prabhu idaṃ rādho bṛhat pṛthu //9//
(AVŚ_20,135.10a) devā dadatvāsuraṃ tad vo astu sucetanam /
(AVŚ_20,135.10c) yuṣmāṃ astu divedive pratyeva gṛbhāyat //10//
(AVŚ_20,135.11a) tvam indra śarmariṇā havyaṃ pārāvatebhyaḥ /
(AVŚ_20,135.11c) viprāya stuvate vasuvaniṃ duraśravase vaha //11//
(AVŚ_20,135.12a) tvam indra kapotāya chinnapakṣāya vañcate /
(AVŚ_20,135.12c) śyāmākaṃ pakvaṃ pīlu ca vārasmā akṛṇor bahuḥ //12//
(AVŚ_20,135.13a) araṃgaro vāvadīti tredhā baddho varatrayā /
(AVŚ_20,135.13c) irāmaha praśaṃsaty anirām apa sedhati //13//
(AVŚ_20,136.1a) yad asyā aṃhubhedyāḥ kṛdhu sthūlam upātasat /
(AVŚ_20,136.1c) muṣkāvidasyā ejato gośaphe śakulāv iva //1//
(AVŚ_20,136.2a) yadā sthūlena pasasāṇau muṣkā upāvadhīt /
(AVŚ_20,136.2c) viṣvañcā vasyā vardhataḥ sikatāsv eva gardabhau //2//
(AVŚ_20,136.3a) yad alpikāsvalpikā karkadhūkevaṣadyate /
(AVŚ_20,136.3c) vāsantikam iva tejanaṃ yanty avātāya vitpati //3//
(AVŚ_20,136.4a) yad devāso lalāmaguṃ praviṣṭīminam āviṣuḥ /
(AVŚ_20,136.4c) sakulā dediśyate nārī satyasyākṣibhuvo yathā //4//
(AVŚ_20,136.5a) mahānagnyatṛpnadvi mokradadasthānāsaran /
(AVŚ_20,136.5c) śaktikānanā svacamaśakaṃ saktu padyama //5//
(AVŚ_20,136.6a) mahānagnyulūkhalam atikrāmanty abravīt /
(AVŚ_20,136.6c) yathā tava vanaspate niraghnanti tathaiveti //6//
(AVŚ_20,136.7a) mahānagnyupa brūte bhraṣṭothāpyabhūbhuvaḥ /
(AVŚ_20,136.7c) yathaiva te vanaspate pippati tathaiveti //7//
(AVŚ_20,136.8a) mahānagnyupa brūte bhraṣṭothāpyabhūbhuvaḥ /
(AVŚ_20,136.8c) yathā vayo vidāhya svarge namavadahyate //8//
(AVŚ_20,136.9a) mahānagnyupa brūte svasāveśitaṃ pasaḥ /
(AVŚ_20,136.9c) itthaṃ phalasya vṛkṣasya śūrpe śūrpaṃ bhajemahi //9//
(AVŚ_20,136.10a) mahānagnī kṛkavākaṃ śamyayā pari dhāvati /
(AVŚ_20,136.10c) ayaṃ na vidma yo mṛgaḥ śīrṣṇā harati dhāṇikām //10//
(AVŚ_20,136.11a) mahānagnī mahānagnaṃ dhāvantam anu dhāvati /
(AVŚ_20,136.11c) imās tad asya gā rakṣa yabha mām addhyaudanam //11//
(AVŚ_20,136.12a) sudevas tvā mahānagnīr babādhate mahataḥ sādhu khodanam /
(AVŚ_20,136.12c) kusaṃ pīvaro navat //12//
(AVŚ_20,136.13a) vaśā dagdhām imāṅguriṃ prasṛjatogrataṃ pare /
(AVŚ_20,136.13c) mahān vai bhadro yabha mām addhyaudanam //13//
(AVŚ_20,136.14a) videvas tvā mahānagnīr vibādhate mahataḥ sādhu khodanam /
(AVŚ_20,136.14c) kumārikā piṅgalikā kārda bhasmā ku dhāvati //14//
(AVŚ_20,136.15a) mahān vai bhadro bilvo mahān bhadra udumbaraḥ /
(AVŚ_20,136.15c) mahāṃ abhikta bādhate mahataḥ sādhu khodanam //15//
(AVŚ_20,136.16a) yaḥ kumārī piṅgalikā vasantaṃ pīvarī labhet /
(AVŚ_20,136.16c) tailakuṇḍamimāṅguṣṭhaṃ rodantaṃ śudam uddharet //16//
(AVŚ_20,137.1a) yad dha prācīr ajagantoro maṇḍūradhāṇikīḥ /
(AVŚ_20,137.1c) hatā indrasya śatravaḥ sarve budbudayāśavaḥ //1//
(AVŚ_20,137.2a) kapṛn naraḥ kapṛtham ud dadhātana codayata khudata vājasātaye /
(AVŚ_20,137.2c) niṣṭigryaḥ putram ā cyāvayotaya indraṃ sabādha iha somapītaye //2//
(AVŚ_20,137.3a) dadhikrāvṇo akāriṣaṃ jiṣṇor aśvasya vājinaḥ /
(AVŚ_20,137.3c) surabhi no mukhā karat pra ṇa āyūṃṣi tāriṣat //3//
(AVŚ_20,137.4a) sutāso madhumattamāḥ somā indrāya mandinaḥ /
(AVŚ_20,137.4c) pavitravanto akṣaran devān gachantu vo madāḥ //4//
(AVŚ_20,137.5a) indur indrāya pavata iti devāso abruvan /
(AVŚ_20,137.5c) vācas patir makhasyate viśvasyeśāna ojasā //5//
(AVŚ_20,137.6a) sahasradhāraḥ pavate samudro vācamīṅkhayaḥ /
(AVŚ_20,137.6c) somaḥ patī rayīṇāṃ sakhendrasya divedive //6//
(AVŚ_20,137.7a) ava drapso aṃśumatīm atiṣṭhad iyānaḥ kṛṣṇo daśabhiḥ sahasraiḥ /
(AVŚ_20,137.7c) āvat tam indraḥ śacyā dhamantam apa snehitīr nṛmaṇā adhatta //7//
(AVŚ_20,137.8a) drapsam apaśyaṃ viṣuṇe carantam upahvare nadyo aṃśumatyāḥ /
(AVŚ_20,137.8c) nabho na kṛṣṇam avatasthivāṃsam iṣyāmi vo vṛṣaṇo yudhyatājau //8//
(AVŚ_20,137.9a) adha drapso aṃśumatyā upasthe 'dhārayat tanvaṃ titviṣāṇaḥ /
(AVŚ_20,137.9c) viśo adevīr abhy ācarantīr bṛhaspatinā yujendraḥ sasāhe //9//
(AVŚ_20,137.10a) tvaṃ ha tyat saptabhyo jāyamāno 'śatrubhyo abhavaḥ śatrur indra /
(AVŚ_20,137.10c) gūlhe dyāvāpṛthivī anv avindo vibhumadbhyo bhuvanebhyo raṇaṃ dhāḥ //10//
(AVŚ_20,137.11a) tvaṃ ha tyad apratimānam ojo vajreṇa vajrin dhṛṣito jaghantha /
(AVŚ_20,137.11c) tvaṃ śuṣṇasyāvātiro vadhatrais tvaṃ gā indra śacyed avindaḥ //11//
(AVŚ_20,137.12a) tam indraṃ vājayāmasi mahe vṛtrāya hantave /
(AVŚ_20,137.12c) sa vṛṣā vṛṣabho bhuvat //12//
(AVŚ_20,137.13a) indraḥ sa dāmane kṛta ojiṣṭhaḥ sa made hitaḥ /
(AVŚ_20,137.13c) dyumnī ślokī sa somyaḥ //13//
(AVŚ_20,137.14a) girā vajro na saṃbhṛtaḥ sabalo anapacyutaḥ /
(AVŚ_20,137.14c) vavakṣa ṛṣvo astṛtaḥ //14//
(AVŚ_20,138.1a) mahāṃ indro ya ojasā parjanyo vṛṣṭimāṃ iva /
(AVŚ_20,138.1c) stomair vatsasya vāvṛdhe //1//
(AVŚ_20,138.2a) prajām ṛtasya piprataḥ pra yad bharanta vahnayaḥ /
(AVŚ_20,138.2c) viprā ṛtasya vāhasā //2//
(AVŚ_20,138.3a) kaṇvāḥ indraṃ yad akrata stomair yajñasya sādhanam /
(AVŚ_20,138.3c) jāmi bruvata āyudham //3//
(AVŚ_20,139.1a) ā nūnam aśvinā yuvaṃ vatsasya gantam avase /
(AVŚ_20,139.1c) prāsmai yachatam avṛkam pṛthu chardir yuyutaṃ yā arātayaḥ //1//
(AVŚ_20,139.2a) yad antarikṣe yad divi yat pañca mānuṣāṃ anu /
(AVŚ_20,139.2c) nṛmnaṃ tad dhattam aśvinā //2//
(AVŚ_20,139.3a) ye vām daṃsāṃsy aśvinā viprāsaḥ parimāmṛśuḥ /
(AVŚ_20,139.3c) evet kāṇvasya bodhatam //3//
(AVŚ_20,139.4a) ayaṃ vāṃ gharmo aśvinā stomena pari ṣicyate /
(AVŚ_20,139.4c) ayaṃ somo madhumān vājinīvasū yena vṛtraṃ ciketathaḥ //4//
(AVŚ_20,139.5a) yad apsu yad vanaspatau yad oṣadhīṣu purudaṃsasā kṛtam /
(AVŚ_20,139.5c) tena māviṣṭam aśvinā //5//
(AVŚ_20,140.1a) yan nāsatyā bhuraṇyatho yad vā deva bhiṣajyathaḥ /
(AVŚ_20,140.1c) ayaṃ vāṃ vatso matibhir na vindhate haviṣmantaṃ hi gachathaḥ //1//
(AVŚ_20,140.2a) ā nūnam aśvinor ṛṣi stomaṃ ciketa vāmayā /
(AVŚ_20,140.2c) ā somaṃ madhumattamaṃ gharmaṃ siñcād atharvaṇi //2//
(AVŚ_20,140.3a) ā nūnaṃ raghuvartaniṃ rathaṃ tiṣṭhātho aśvinā /
(AVŚ_20,140.3c) ā vāṃ stomā ime mama nabho na cucyavīrata //3//
(AVŚ_20,140.4a) yad adya vāṃ nāsatyokthair ācucyuvīmahi /
(AVŚ_20,140.4c) yad vā vāṇībhir aśvinevet kaṇvasya bodhatam //4//
(AVŚ_20,140.5a) yad vāṃ kakṣīvāṃ uta yad vyaśva ṛṣir yad vāṃ dīrghatamā juhāva /
(AVŚ_20,140.5c) pṛthī yad vāṃ vainyaḥ sādaneṣv eved ato aśvinā cetayethām //5//
(AVŚ_20,141.1a) yātaṃ chardiṣpā uta paraspā bhūtaṃ jagatpā uta nas tanūpā /
(AVŚ_20,141.1c) vartis tokāya tanayāya yātam //1//
(AVŚ_20,141.2a) yad indreṇa sarathaṃ yātho aśvinā yad vā vāyunā bhavathaḥ samokasā /
(AVŚ_20,141.2c) yad ādityebhir ṛbhubhiḥ sajoṣasā yad vā viṣṇor vikramaṇeṣu tiṣṭhathaḥ //2//
(AVŚ_20,141.3a) yad adyāśvināv ahaṃ huveya vājasātaye /
(AVŚ_20,141.3c) yat pṛtsu turvaṇe sanas tac chreṣṭham aśvinor avaḥ //3//
(AVŚ_20,141.4a) ā nūnaṃ yātam aśvinemā havyāni vāṃ hitā /
(AVŚ_20,141.4c) ime somāso adhi turvaśe yadāv ime kaṇveṣu vām atha //4//
(AVŚ_20,141.5a) yan nāsatyā parāke arvāke asti bheṣajam /
(AVŚ_20,141.5c) tena nūnaṃ vimadāya pracetasā chardir vatsāya yachatam //5//
(AVŚ_20,142.1a) abhutsy u pra devyā sākaṃ vācāham aśvinoḥ /
(AVŚ_20,142.1c) vy āvar devy ā matiṃ vi rātiṃ martyebhyaḥ //1//
(AVŚ_20,142.2a) pra bodhayoṣo aśvinā pra devi sūnṛte mahi /
(AVŚ_20,142.2c) pra yajñahotar ānuṣak pra madāya śravo bṛhat //2//
(AVŚ_20,142.3a) yad uṣo yāsi bhānunā saṃ sūryeṇa rocase /
(AVŚ_20,142.3c) ā hāyam aśvino ratho vartir yāti nṛpāyyam //3//
(AVŚ_20,142.4a) yad āpītāso aṃśavo gāvo na duhra ūdhabhiḥ /
(AVŚ_20,142.4c) yad vā vāṇīr anuṣata pra devayanto aśvinā //4//
(AVŚ_20,142.5a) pra dyumnāya pra śavase pra nṛṣāhyāya śarmaṇe /
(AVŚ_20,142.5c) pra dakṣāya pracetasā //5//
(AVŚ_20,142.6a) yan nūnaṃ dhībhir aśvinā pitur yonā niṣīdathaḥ /
(AVŚ_20,142.6c) yad vā sumnebhir ukthyā //6//
(AVŚ_20,143.1a) taṃ vāṃ rathaṃ vayam adyā huvema pṛthujrayam aśvinā saṃgatiṃ goḥ /
(AVŚ_20,143.1c) yaḥ sūryāṃ vahati vandhurāyur girvāhasaṃ purutamaṃ vasūyum //1//
(AVŚ_20,143.2a) yuvaṃ śriyam aśvinā devatā tāṃ divo napātā vanathaḥ śacībhiḥ /
(AVŚ_20,143.2c) yuvor vapur abhi pṛkṣaḥ sacante vahanti yat kakuhāso rathe vām //2//
(AVŚ_20,143.3a) ko vām adyā karate rātahavya ūtaye vā sutapeyāya vārkaiḥ /
(AVŚ_20,143.3c) ṛtasya vā vanuṣe pūrvyāya namo yemāno aśvinā vavartat //3//
(AVŚ_20,143.4a) hiraṇyayena purubhū rathenemaṃ yajñaṃ nāsatyopa yātam /
(AVŚ_20,143.4c) pibātha in madhunaḥ somyasya dadhatho ratnaṃ vidhate janāya //4//
(AVŚ_20,143.5a) ā no yātaṃ divo acha pṛthivyā hiraṇyayena suvṛtā rathena /
(AVŚ_20,143.5c) mā vām anye ni yaman devayantaḥ saṃ yad dade nābhiḥ pūrvyā vām //5//
(AVŚ_20,143.6a) nū no rayiṃ puruvīraṃ bṛhantaṃ dasrā mimāthām ubhayeṣv asme /
(AVŚ_20,143.6c) naro yad vām aśvinā stomam āvant sadhastutim ājamīlhāso agman //6//
(AVŚ_20,143.7a) iheha yad vāṃ samanā papṛkṣe seyam asme sumatir vājaratnā /
(AVŚ_20,143.7c) uruṣyataṃ jaritāraṃ yuvaṃ ha śritaḥ kāmo nāsatyā yuvadrik //7//
(AVŚ_20,143.8a) madhumatīr oṣadhīr dyāva āpo madhuman no bhavatv antarikṣam /
(AVŚ_20,143.8c) kṣetrasya patir madhumān no astv ariṣyanto anv enaṃ carema //8//
(AVŚ_20,143.9a) panāyyaṃ tad aśvinā kṛtaṃ vāṃ vṛṣabho divo rajasaḥ pṛthivyāḥ /
(AVŚ_20,143.9c) sahasraṃ śaṃsā uta ye gaviṣṭau sarvāṃ it tāṃ upa yātā pibadhyai //9//
