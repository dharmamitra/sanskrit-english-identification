Mātṛkābhedatantra
Mātṛkābhedatantra,
prathamaḥ paṭalaḥ
kailāsaśikhare ramye nānāratnopaśobhite /
papraccha parayā bhaktyā bhairavaṃ parameśvaram // MBhT_1.1
śrīcaṇḍikovāca /
tripurāpūjanaṃ nātha svarṇaratnair viśeṣataḥ /
kalikāle svarṇarūpyaṃ guptabhāvaṃ tathā maṇim // MBhT_1.2
kenopāyena deveśa svarṇarūpyādi labhyate /
tad vadasva viśeṣeṇa yathā ratnādikaṃ bhavet // MBhT_1.3
yan noktaṃ sarvatantreṣu tad vadasva dayānidhe // MBhT_1.4
śrīśaṅkara uvāca /
śṛṇu devi pravakṣyāmi yathā ratnādikaṃ bhavet /
mattejasā pāradena kiṃ ratnaṃ na hi labhyate // MBhT_1.5
tathā sāmudrakeṇaiva suśubhralavaṇena ca /
sambalasya prakāraṃ hi śṛṇu devi prayatnataḥ // MBhT_1.6
cīnatantrānusāreṇa pūjayet siddhakālikām /
athavā pūjayed devīṃ dakṣiṇāṃ kālikāṃ parām /
kālītantroktavidhinā saptāhaṃ japapūjanam // MBhT_1.7
satye caikaṃ tu tretāyāṃ dviguṇaṃ dvāpare trayam /
evaṃ sarvatra jānīyāc caturguṇajapaḥ kalau // MBhT_1.8
ānīya bahuyatnena sambalaṃ toladvayam /
vasur ādyaṃ śivaṃ cādyaṃ māyābinduvibhūṣitam /
bījatrayaṃ cāṣṭaśataṃ prajapet sambalopari // MBhT_1.9
aśītitolakaṃ mānaṃ kṛṣṇadhenusamudbhavam /
dugdham ānīya yatnena cāṣṭottaraśataṃ japet // MBhT_1.10
vastrayuktena sūtreṇa dugdhamadhye vinikṣipet /
uttāpaṃ janayed dhīmān mandamandena vahninā // MBhT_1.11
bindu vedāntaparyantam ardhaśoṣaṃ bhaved yadā /
tadaivottolya tad dravyaṃ toyamadhye vinikṣipet // MBhT_1.12
tataḥ parīkṣā kartavyā pradadyāt pāvakopari /
nirdhūmaṃ vāvake dravyaṃ dṛṣṭvā utthāpya yatnataḥ // MBhT_1.13
tatraiva prajapen mantraṃ sarvavandyanavātmakam /
ānīya bahuyatnena śuddhaṃ tāmraṃ manoharam // MBhT_1.14
sārdhena tolakaṃ tāmraṃ vahnimadhye vinikṣipet /
yathā vahnis tathā tāmraṃ dṛṣṭvā utthāpya yatnataḥ // MBhT_1.15
guñjāpramāṇaṃ tad dravyaṃ tatkṣaṇād yadi yojayet /
satyaṃ satyaṃ hi girije raupyaṃ bhavati niścitam // MBhT_1.16
śrīcaṇḍikovāca /
kāraṇaṃ dugdharūpaṃ vā kena rūpeṇa śaṅkaraḥ /
tatprakāraṃ mahādeva kṛpayā vada śaṅkara // MBhT_1.17
śrīśaṅkara uvāca /
ṭaṅkanam ānayed dhīmān tolakaṃ tu catuṣṭayam /
vahniyogena girije lājarūpaṃ cakāra ha // MBhT_1.18
āmrapuṣpaṃ tad dviguṇaṃ piṣṭvā milanam ācaret /
tasyopari japen mantraṃ mahāmāyāṃ hi caṇḍike // MBhT_1.19
etat tu guṭikāṃ kṛtvā melanaṃ kārayed yadi /
tadaiva dugdharūpaṃ syāt satyaṃ satyaṃ hi śailaje // MBhT_1.20
śrīcaṇḍikovāca /
gandhahīnaṃ bhaven madyaṃ kenopāyena śaṅkara /
tat sarvaṃ śrotum icchāmi yadi sneho 'sti mā prati // MBhT_1.21
śrīśaṅkara uvāca /
śivaṃ vahnisamārūḍhaṃ vāmanetravibhūṣitam /
bindunādasamāyuktaṃ gandham ādāya saṃlikhet // MBhT_1.22
uhyatāṃ padam uccāryaṃ cāṣṭottaraśataṃ yadi /
prajapet sādhakaśreṣṭho durgandhādivināśanam // MBhT_1.23
Mātṛkābhedatantra,
dvitīyaḥ paṭalaḥ
śrīdevy uvāca /
vada īśāna sarvajña sarvatattvavidāṃ vara /
yat tvayā kathitaṃ nātha mama saṅge vihārataḥ // MBhT_2.1
kathaṃ vā jāyate putraḥ śukrasya katra saṃsthitiḥ /
vardhamānaṃ sadā liṅgaṃ praveśo vā kathaṃ bhavet // MBhT_2.2
bhītiyuktā hy ahaṃ nātha trāhi māṃ duḥkhasaṅkaṭāt // MBhT_2.3
śrīśaṅkara uvāca /
maṇipūraṃ mahāpadmaṃ suṣumṇāmadhyasaṃsthitam /
tasya nālena deveśi nābhipadmaṃ manoharam // MBhT_2.4
vakratrayasamāyuktaṃ sadā śukravibhūṣitam /
ūrdhvaṃ nālaṃ sahasrāre ataḥ śukravibhūṣitam // MBhT_2.5
tasmād eva stanadvandvaṃ vardhamānaṃ dine dine // MBhT_2.6
madhyanālaṃ suṣumṇāntaṃ vṛntākāraṃ suśītalam /
āyonyagram adhonālaṃ sadānandamayi śive // MBhT_2.7
śṛṇu cārvaṅgi subhage tanmadhye liṅgatāḍanāt /
yad rūpaṃ paramānandaṃ tan nāsti bhuvanatraye // MBhT_2.8
nābhipadmaṃ tu yad rūpaṃ tac chṛṇuṣva samāhitaḥ /
bindusthānaṃ madhyadeśe sadā padmavirājitam // MBhT_2.9
bāhyadeśe cāṣṭapatraṃ caturasraṃ tu tadbahiḥ /
caturdvārasamāyuktaṃ suvarṇābhaṃ savṛttakam // MBhT_2.10
tatpatreṇa bhavet puṣpaṃ vṛntayuktaṃ tripattrakam /
praphulle tu tripatrāre bāhye rudhiradarśanam // MBhT_2.11
etanmadhye maheśāni yadi syāl liṅgatāḍanam /
padmamadhye gate śukre saṃtatis tena jāyate // MBhT_2.12
puruṣasya tu yac chukraṃ śakteraktādhiko bhavet /
tadā kanyā bhaved devi viparītaḥ pumān bhavet // MBhT_2.13
ubhayos tulyaśukreṇa klībaṃ bhavati niścitam // MBhT_2.14
śṛṇu cārvaṅgi subhage puṣpamāhātmyam uttamam /
madhye tacchukrasaṃyoge vardhate tad dine dine /
evaṃ diṅmāsasamprāpte tatpuṣpaṃ vṛntasaṃyutam // MBhT_2.15
galite parameśāni vyakto bhavati saṃtatiḥ // MBhT_2.16
śrīdevy uvāca /
kiṃcid rogādisambhūte kṛmikīṭādisambhave /
tasmajjīvaṃ praṇaśyanti sā nārī jīvyate katham // MBhT_2.17
śrīśaṅkara uvāca /
asya puṣpasya māhātmyaṃ kiṃ vaktuṃ śakyate mayā /
bindusthānaṃ sahasraṃ tu puṣpamadhye priyaṃvade // MBhT_2.18
budbudā yatra tiṣṭhanti tatraiva saṃtatir bhavet /
evaṃ krameṇa deveśi sahasraṃ saṃtatir yadi /
vardhamānaṃ mahāpuṣpaṃ pīḍā kiṃcin na jāyate // MBhT_2.19
mayā sārdhaṃ maheśāni vihāraṃ kuru yatnataḥ /
vihāre yo bhavet putro gaṇeśaḥ sa ca kīrtitaḥ // MBhT_2.20
apare parameśāni tava putraprasādataḥ /
pṛthivyāṃ jāyate sṛṣṭir nirvighnena yathocitam // MBhT_2.21
etac chrutvā tato devi madanānalavihvalā /
śivenāliṅgitā devī śivākāreṇa vai tadā // MBhT_2.22
Mātṛkābhedatantra,
tṛtīyaḥ paṭalaḥ
śrīdevy uvāca /
sarvatrāhaṃ śrutā nātha bhogaṃ cendriyapuṣṭidam /
bhogena mokṣam āpnoti kathaṃ vadasi yogabhṛt // MBhT_3.1
śrīśaṅkara uvāca /
bhogena labhate yogaṃ bhogena kulasādhanam /
bhogena siddhim āpnoti bhogena mokṣam āpnuyāt // MBhT_3.2
tasmād bhogaṃ sadā kāryaṃ bāhyapūjā yathecchayā /
bhojanasya vidhānaṃ yat tac chṛṇuṣva priyaṃvade // MBhT_3.3
ādhāre tu yā śaktir bhujagākārarūpiṇī /
ātmā parameśāni tanmadhye vartate sadā // MBhT_3.4
bhojanecchā bhavet tasmān nirlipto jīvasaṃjñakaḥ /
saiva sākṣād guṇamayo nirguṇo jīva ucyate // MBhT_3.5
jīvasya bhojanaṃ devi bhrāntir eva na saṃśayaḥ /
guṇayuktā kuṇḍalinī candrasūryāgnirūpiṇī // MBhT_3.6
mūlādhārāc ca tāṃ devīm ājihvāntāṃ vibhāvayet /
śodhitān matsyamāṃsādīn saṃmukhe sthāpayed budhaḥ // MBhT_3.7
mūlamantraṃ samuccārya juhomi kuṇḍalīmukhe /
anena manunā devi pratigrāsaṃ samāharet // MBhT_3.8
pratigrāse pareśāni evaṃ kuryād vicakṣaṇaḥ /
tadaiva brahmarūpo 'sau satyaṃ satyaṃ sureśvari // MBhT_3.9
bhujyate kuṇḍalī devī iti cintāparo hi yaḥ /
mantrasiddhir bhavet tasya jñānasiddhir na cānyathā // MBhT_3.10
evaṃ kṛte brahmarūpaḥ śivarūpaḥ svayaṃ hariḥ /
yogasiddhir bhavet tasya cāṣṭasiddhir bhaviṣyati // MBhT_3.11
śatrubhir dīyate yat tu kṛtrimaṃ dāruṇaṃ viṣam /
bhakṣaṇāt tat kṣaṇe devi hy amṛtaṃ nātra saṃśayaḥ // MBhT_3.12
mantreṇa śodhitaṃ dravyaṃ bhakṣaṇād amṛtaṃ bhavet /
yadaiva kālakūṭaṃ tu samudramathane priye // MBhT_3.13
tadā cānena manunā tatkṣaṇāt khāditaṃ mayā // MBhT_3.14
sarpākārā kuṇḍalinī yā devī paramā kalā /
bhujyate sarparūpeṇa tatraiva dāruṇaṃ viṣam // MBhT_3.15
iti te kathitaṃ kānte bhojanasya vidhānakam /
etat sarvaṃ maheśāni goptavyaṃ paśusaṃkaṭe // MBhT_3.16
śrīdevy uvāca /
śṛṇu nātha parānanda parāparakulātmaka /
vada me parameśāna homakuṇḍaṃ tu kīdṛśam // MBhT_3.17
śrīśiva uvāca /
maṇipūrasya bāhye tu nābhipadmaṃ manoharam /
aṣṭapatraṃ tathā vṛttaṃ tanmadhye kuṇḍadurlabham // MBhT_3.18
caturasrādikaṃ devi tat kuṇḍaṃ kāmarūpakam /
sarvakuṇḍasya deveśi vipraḥ kartā vidhīyate // MBhT_3.19
vartulaṃ bāhujātasya vaiśyasya cārdhacandrakam // MBhT_3.20
trikoṇaṃ pādajātasya homakuṇḍaṃ sureśvari /
evaṃ kuṇḍaṃ maheśāni nālatrayavibhūṣitam // MBhT_3.21
ūrdhvanālaṃ sahasrāre parāmṛtavibhūṣitam /
madhyanālaṃ nābhipadme mūlādhāre ca sundari // MBhT_3.22
āliṅgāgram adhonālaṃ sadānandamayaṃ śive /
homakuṇḍam idaṃ devi sarvatantre pariṣkṛtam // MBhT_3.23
yena homaprasādena sākṣād brahmamayo bhavet /
viprasya cāhutihomaṃ vijñātavyaṃ catuṣṭayam // MBhT_3.24
kṣatriyasya trayaṃ devi vaiśyasya cāhutidvayam /
śūdrasyaikāhutir devi muktiś cāpi caturvidhā // MBhT_3.25
mahāmokṣaṃ brāhmaṇasya sāyujyaṃ kṣatriyasya ca /
sārūpyaṃ corujātasya sālokyaṃ śūdrajātiṣu // MBhT_3.26
bāhyakuṇḍaṃ bāhyahome eva hi suravandite /
jātibhede kuṇḍabhedaṃ kuryāt sādhakasattamaḥ // MBhT_3.27
bāhyahome kāmyasiddhir bhaviṣyati na saṃśayaḥ /
jñānahome mokṣasiddhir labhate nātra saṃśayaḥ // MBhT_3.28
iti te kathitaṃ kānte tantrāṇāṃ sāram uttamam /
na vaktavyaṃ paśor agre śapatho me tvayi priye // MBhT_3.29
śrīdevy uvāca /
madyapāne mahāpuṇyaṃ sarvatantre śrutaṃ mayā /
jātibhedaṃ na kathitam idānīṃ tat prakāśaya // MBhT_3.30
śrīśaṅkara uvāca /
sarvayajñādhipo vipraḥ saṃśayo nāsti pārvati /
sautrāmaṇyāṃ kulācāre catvāro brāhmaṇādayaḥ // MBhT_3.31
brāhmaṇasya mahāmokṣaṃ madyapāne priyaṃvade /
brāhmaṇaḥ parameśāni yadi pānādikaṃ caret // MBhT_3.32
tatkṣaṇāc chivarūpo 'sau satyaṃ satyaṃ hi śailaje // MBhT_3.33
toye toyaṃ yathā līnaṃ yathā tejasi tejasam /
ghaṭe bhagne yathākāśaṃ vāyau vāyur yathā priye // MBhT_3.34
tathaiva madyapānena brāhmaṇo brahmaṇi priye /
līyate nātra saṃdehaḥ paramātmani śailaje // MBhT_3.35
sāyujyādi mahāmokṣaṃ niyuktaṃ kṣatriyādiṣu /
sā nārī mānavī madyapāne devi na saṃśayaḥ // MBhT_3.36
sūkṣmasūtre yathā vahnir dehamadhye tathā śivā /
taporūpaṃ bṛhatsūtraṃ pūjārūpaṃ tathā hariḥ // MBhT_3.37
saṃyuktaṃ kurute yatra vardhamāno mahāṅkuśaḥ /
madyapānaṃ vinā devi tajjñānaṃ na hi labhyate /
ata eva hi vipreṇa madyapānaṃ sadā caret // MBhT_3.38
vedamātājapenaiva brāhmaṇo na hi śailaje /
brahmajñānaṃ yadā devi tadā brāhmaṇa ucyate // MBhT_3.39
devānām amṛtaṃ brahma tad iyaṃ laukikī surā /
suratvaṃ bhogamātreṇa surā tena prakīrtitā // MBhT_3.40
mantratrayaṃ sadā pāṭhyaṃ brahmaśāpādi mocanam /
prakuryāt tu dvijenaiva tadā brahmamayī surā // MBhT_3.41
havir āropamātreṇa vahnir dīpto yathā bhavet /
śāpamocanamātreṇa surā muktipradāyinī // MBhT_3.42
ata eva hi deveśi brāhmaṇaḥ pānam ācaret /
sa brāhmaṇaḥ sa vedajñaḥ so 'gnihotrī sa dīkṣitaḥ // MBhT_3.43
bahu kiṃ kathyate devi sa eva triguṇātmakaḥ // MBhT_3.44
muktimārgam idaṃ devi goptavyaṃ paśusaṃkaṭe /
prakāśāt kāyahāniḥ syān nindanīyo na cānyathā // MBhT_3.45
Mātṛkābhedatantra,
caturthaḥ paṭalaḥ
śrīcaṇḍikovāca /
kāraṇena mahāmokṣaṃ nirmālyena śivasya ca /
śrutaṃ vede purāṇe ca tava vaktre sureśvara // MBhT_4.1
agrāhyaṃ tava nirmālyam agrāhyaṃ kāraṇaṃ vibho /
mṛṣā vākyaṃ mahādeva kathaṃ vadasi yogabhṛt // MBhT_4.2
kāraṇena vinā devi mokṣajñānādikaṃ na hi /
mahāśaṅkhaṃ vinā devi na mantraḥ siddhidāyakaḥ // MBhT_4.3
sākṣād brahmamayī mālā mahāśaṅkhākhyayā punaḥ /
śilāyantre ca vṛndāyāṃ gaṅgāyāṃ surapūjite /
naiva spṛśen mahāśaṅkhaṃ sparśanāt kāṣṭhavad bhavet // MBhT_4.4
śrīcaṇḍikovāca /
gaṅgā tu kāraṇaṃ vāri madyaṃ paramakāraṇam /
kāraṇasparśamātreṇa mālāḥ śuddhā bhavanti hi // MBhT_4.5
gaṅgāsparśena deveśa kāṣṭhavan mālikā katham /
vada me parameśāna iti me saṃśayo hṛdi // MBhT_4.6
śrīśaṃkara uvāca /
kāraṇaṃ devadeveśi mokṣadaṃ sarvajātiṣu /
tathā svargādijanakaṃ gaṅgātoyaṃ na saṃśayaḥ // MBhT_4.7
kāraṇe nivased devi mahākālī parā kalā /
mahāvidyā vasen nityaṃ surāyāṃ parameśvari // MBhT_4.8
mahāśaṅkhe vasen nityaṃ pañcāśadvarṇarūpiṇī /
mahāvidyā vasen nityaṃ mahāśaṅkhe ca sarvadā // MBhT_4.9
gaṅgāsparśanamātreṇa gaṅgāyāṃ līyate priye /
kāṣṭhasparśanamātreṇa kāṣṭhe vahnis tṛṇe yathā // MBhT_4.10
gaṅgāsparśe tathā devi gaṅgāyāṃ līyate priye /
tatkṣaṇe ca mahāśaṅkhaḥ kāṣṭhavan nātra saṃśayaḥ // MBhT_4.11
śilāyantre tulasyādau tathaiva parameśvari // MBhT_4.12
mahāśaṅkhākhyamālāyāṃ yo japet sādhakottamaḥ /
aṣṭasiddhiḥ kare tasya sa eva śambhur avyayaḥ /
maulau gaṅgā sthitā yasya gaṅgāsnānena tasya kim // MBhT_4.13
vārāṇasī kāmarūpaṃ haridvāraṃ prayāgakam /
gaṇḍakī badarikā devi gaṅgāsāgarasaṃgamam // MBhT_4.14
yasya bhaktir mahāśaṅkhe tasya darśanamātrataḥ /
tīrthasnānaphalaṃ sarvaṃ labhate nātra saṃśayaḥ // MBhT_4.15
iti te kathitaṃ kānte sarvaṃ paramadurlabham /
na vaktavyaṃ paśor agre prāṇānte parameśvari // MBhT_4.16
Mātṛkābhedatantra,
pañcamaḥ paṭalaḥ
śrīcaṇḍikovāca /
pāradaṃ bhasmanirmāṇaṃ kenopāyena śaṃkara /
tad ahaṃ śrotum icchāmi yadi te 'sti kṛpā mayi // MBhT_5.1
śrīśaṃkara uvāca /
pārade bhasmanirmāṇe nānāvighnāni pārvati /
ata eva hi tatrādau śāntiṃ kuryād dvijottamaḥ // MBhT_5.2
varayet karmakartāraṃ vakṣyamāṇavidhānataḥ /
pūjayet ṣoḍaśaliṅgaṃ pārthivaṃ parvatātmaje // MBhT_5.3
ṣoḍaśenopacāreṇa toḍaloktavidhānataḥ /
bhogayogyaṃ pradātavyaṃ madhuparkaṃ sureśvari // MBhT_5.4
pañcāmṛtena deveśaṃ snāpayec chuddhavāriṇā /
puruṣasya yathāyogyaṃ yugmavastraṃ nivedayet // MBhT_5.5
caturaṅgulivistāraṃ raupyanirmāṇapīṭhakam /
alaṃkāraṃ yathāyogyaṃ puruṣasya nivedayet // MBhT_5.6
alaktakayutaṃ vāpi dadyān malayajaṃ śive /
ṣaḍaṅgadhūpaṃ deveśi pradadyāc ca punaḥ punaḥ // MBhT_5.7
ghṛtayuktaṃ tathā dīpaṃ dadyāt kalyāṇahetave /
naivedyaṃ vividhaṃ ramyaṃ nānāphalasamanvitam // MBhT_5.8
śarkarāsaṃyutaṃ kṛtvā pāyasaṃ vinivedayet /
dadyāt toyaṃ maheśāni vijayāsaṃyutaṃ priye // MBhT_5.9
ṣaḍakṣaraṃ mahāmantraṃ gajāntakasahasrakam /
prajapet sādhakaśreṣṭhas tataḥ siddho bhaved dhruvam // MBhT_5.10
athavā parameśāni dhanadāṃ dhanadāyinīm /
pūjayed bahuyatnena ṣoḍaśenopacārataḥ // MBhT_5.11
dvādaśāhvaṃ yajed dhīmān diksahasraṃ tato japet /
taddaśāṃśaṃ maheśāni homaṃ kuryād vicakṣaṇaḥ // MBhT_5.12
homakarmādyaśaktaś ced dviguṇaṃ japam ācaret /
yadi prītā bhavet sā hi tadā kiṃ vā na sidhyati // MBhT_5.13
pratyahaṃ parameśāni kubero dīyate vasu /
bhasmanirmāṇakaṃ devi vicitraṃ tasya kiṃ śive // MBhT_5.14
gurave dakṣiṇāṃ dadyād yathāvibhavavistaraiḥ /
tataḥ siddho bhaven mantrī nātra kāryā vicāraṇā // MBhT_5.15
śrīcaṇḍikovāca /
vidhānaṃ devadeveśa bhasmanirmāṇakarmaṇi /
sakṛt kṛte yena rūpe bhasmasāj jāyate vibho // MBhT_5.16
śrīśaṃkara uvāca /
ānīya pāradaṃ devi sthāpayet prastaropari /
tasyopari japen mantraṃ sarvavandyanavātmakam // MBhT_5.17
sāṣṭasahasraṃ deveśi prajapet sādhakāgraṇīḥ /
syayambhupuṣpasaṃyukte vastre cāruṇasaṃnibhe // MBhT_5.18
saṃsthāpya pāradaṃ devi mṛtpātrayugale śive /
puṣpayuktena sūtreṇa badhnīyād bahuyatnataḥ // MBhT_5.19
muktidhārājalenaiva dhānyasya parameśvari /
lepayed bahuyatnena raudre śuṣkaṃ ca kārayet // MBhT_5.20
punaś ca lepayed dhīmān tato vahnau vinikṣipet /
aṣṭamīnavamīrātrau kṣipen naiva sureśvari // MBhT_5.21
athavā parameśāni mṛtpātre sthāpayed rasam /
vallīrasena taddravyaṃ śodhayed bahuyatnataḥ // MBhT_5.22
ghṛtanārīrasenaiva tathaiva śodhanaṃ caret /
evaṃ kṛte tu guṭikā yadi syād dṛḍhabandhanam // MBhT_5.23
dhusturaṃ ca samānīya madhye śūnyaṃ ca kārayet /
kṛṣṇākhyatulasīyoge tathā ghṛtakumārikā // MBhT_5.24
evaṃ kṛte vahniyoge bhasmasāj jāyate kila /
bhasmayoge bhavet svarṇaṃ dhanadāyāḥ prasādataḥ // MBhT_5.25
vivarṇaṃ jāyate dravyaṃ yadi pūjāṃ na cācaret // MBhT_5.26
śrīcaṇḍikovāca /
svayambhu kīdṛśaṃ nātha kuṇḍagolaṃ tu kīdṛśam /
svapuṣpaṃ kīdṛśaṃ nātha vajrapuṣpaṃ tu kīdṛśam /
sarvakālodbhavaṃ nātha kīdṛśaṃ vada śaṃkara // MBhT_5.27
śrīśaṃkara uvāca /
vivāharahitā kanyā prathamaṃ puṣpasaṃyutā /
tacchoṇitaṃ maheśāni svayambhu nātra saṃśayaḥ // MBhT_5.28
bhartari vidyamāne tu yā kanyā cānyajā śive /
tadudbhavaṃ kuṇḍapuṣpaṃ sarvakāryārthasādhakam // MBhT_5.29
mṛte bhartari deveśi yā kanyā anyajā śive /
tadudbhavaṃ golapuṣpaṃ devavaśyakaraṃ param // MBhT_5.30
vivāhitāyāḥ kanyāyāḥ prathame ṛtusambhave /
tacchoṇitaṃ maheśāni svapuṣpaṃ sarvamohanam // MBhT_5.31
vivāhitāyāḥ kanyāyāḥ puruṣasya ca tāḍanāt /
yadi puṣpaṃ samudbhūtaṃ vajraṃ tat parikīrtitam // MBhT_5.32
vivāhitāyāḥ kanyāyāḥ pratimāse ca yad bhavet /
sarvakālodbhavaṃ puṣpaṃ kathitaṃ vīravandite // MBhT_5.33
samakrośaṃ vahnimadhye sthāpayed bahuyatnataḥ /
tata utthāya tad dravyaṃ svarṇapātre nidhāya ca // MBhT_5.34
prajapet parameśāni prāsādākhyaṃ mahāmanum /
tataḥ siddho bhaven mantrī nānyathā mama bhāṣitam // MBhT_5.35
etan mantraṃ maheśāni gajāntakasahasrakam /
japitvā pūjayet paścāt pārthivaṃ śivaliṅgakam // MBhT_5.36
tataḥ parīkṣā kartavyā śṛṇu matprāṇavallabhe /
śuddhatāmraṃ vahnimadhye mṛtpātre tolakaṃ mitam // MBhT_5.37
dravībhūte ca tāmre ca guñjāmānaṃ kṣiped yadi /
tatkṣaṇe parameśāni svarṇaṃ bhavati niścitam // MBhT_5.38
guñjāpramāṇaṃ tad dravyaṃ bhojanaṃ kurute yadi /
sarvarogaparityakto jāyate madanopamaḥ /
mantrasiddhir bhavet tasya jāyate cirajīvitā // MBhT_5.39
pratyahaṃ parameśāni śatanārīṃ ramed yadi /
vīryādirahitaṃ na syāt tejovṛddhikaraṃ param // MBhT_5.40
maraṇaṃ naiva paśyāmi yadi dhyānayuto bhavet /
tasya vittaṃ vilokyaiva kubero 'pi tiraskṛtaḥ // MBhT_5.41
gānena tumburuḥ sākṣād dānena vāsavo yathā /
maheśa iva yogīndro nirṛtir iva durdharaḥ // MBhT_5.42
mahābalo mahāvīryo mahāsāhasikaḥ śuciḥ /
mahāsvaccho dayāvāṃś ca sarvaprāṇihite rataḥ /
bahu kiṃ kathyate devi sa eva gaṇanāyakaḥ // MBhT_5.43
Mātṛkābhedatantra,
ṣaṣṭaḥ paṭalaḥ
śrīcaṇḍikovāca /
vada īśāna sarvajña sarvatattvavidāṃ vara /
mahāroge mahāduḥkhe mahādāridryasaṃkaṭe // MBhT_6.1
nānā vyādhigate vāpi nānāpīḍādisaṃkaṭe /
rājyanāśe rājabhaye kārāgāragate punaḥ // MBhT_6.2
rāyadaṇḍe ca deveśa tathā ca grahapīḍite /
kenopāyena deveśa mucyate vada śaṃkara // MBhT_6.3
śrīśaṃkara uvāca /
śṛṇu cārvaṅgi subhage yan māṃ tvaṃ paripṛcchasi /
tat tat sarvaṃ pravakṣyāmi sāvadhānāvadhāraya // MBhT_6.4
yā cādyā paramā vidyā cāmuṇḍā kālikā parā /
tasyāḥ prayogamātreṇa kiṃ na sidhyati bhūtale // MBhT_6.5
śrīcaṇḍikovāca /
rāhuś caṇḍālo vikhyātaḥ sarvatra parameśvara /
puṇyakālaḥ kathaṃ deva tasya sparśe divākare // MBhT_6.6
niśākare tathā nātha iti me saṃśayo hṛdi /
kathayasva parānanda paścād anyat prakāśaya // MBhT_6.7
śrīśaṃkara uvāca /
śṛṇu cārvaṅgi subhage grahaṇaṃ cottamottamam /
grahaṇaṃ trividhaṃ devi candrasūryāgnisaṃyutam // MBhT_6.8
śakter lalāṭake netre vahnis tiṣṭhati sarvadā /
vāmanetre tathā candro dakṣe sūryaḥ pratiṣṭhitaḥ // MBhT_6.9
śambhunāthena deveśi ramaṇaṃ kriyate yadā /
tadaiva grahaṇaṃ devi śaktiyukto yadā śivaḥ // MBhT_6.10
vāmanetre cumbane tu śaśāṅkagrahaṇaṃ tadā /
dakṣanetre cumbane ca bhāskaragrahaṇaṃ tadā // MBhT_6.11
lalāṭe cumbane cāgnigrahaṇaṃ parameśvari /
śivavīryaṃ yato vahnirato 'dṛśyaḥ sureśvari // MBhT_6.12
rāhuḥ śivaḥ samākhyātas triguṇā śaktir īritā /
śivaśaktyoḥ samāyogo grahaṇaṃ parameśvari // MBhT_6.13
śivaśaktisamāyogaḥ kālaṃ brahmamayaṃ priye /
ata eva maheśāni rāśyādīn na vicārayet // MBhT_6.14
tithinakṣatrayogena yad yogaṃ parameśvari /
tadaiva parameśāni rāśyādigaṇanaṃ caret // MBhT_6.15
śivaśaktisamāyogāt sarvaṃ brahmamayaṃ jagat /
māsapakṣatithīnāṃ ca noccāryaṃ parameśvari // MBhT_6.16
dṛṣṭimātreṇa japtavyaṃ tadā siddhir bhaved dhruvam /
tatkālaṃ paramaṃ kālaṃ vijñeyaṃ vīravandite // MBhT_6.17
tatra yad yat kṛtaṃ sarvam anantaphalam īritam /
puraiva kathitaṃ sarvaṃ bahu kiṃ kathyate 'dhunā // MBhT_6.18
etat suguptabhedaṃ hi tava snehāt prakāśitam /
na vaktavyaṃ paśor agre na vaktavyaṃ sureśvari // MBhT_6.19
etat tattvaṃ prayatnena brahmā jānāti mādhavaḥ /
pragoptavyaṃ prayatnena svayonir iva śailaje // MBhT_6.20
śrīcaṇḍikovāca /
cāmuṇḍāyā mahāmantraṃ kīdṛśaṃ parameśvara /
ārādhanaṃ kīdṛśaṃ vā tad vadasva dayānidhe // MBhT_6.21
śrīśaṃkara uvāca /
śṛṇu cārvaṅgi subhage cāmuṇḍāmantram uttamam /
yasya vijñānamātreṇa punarjanma na vidyate // MBhT_6.22
kālībījayugaṃ devi kūrcabījaṃ tataḥ param /
tryakṣarī paramā vidyā cāmuṇḍā kālikā svayam // MBhT_6.23
saptāhaṃ pūjayed devīm upacāraiś ca ṣoḍaśaiḥ /
pūjānte prajapen mantraṃ trisahasraṃ varānane // MBhT_6.24
rātrau tu pañcatattvena pūjayet parameśvarīm /
tathā rātrau japen mantraṃ kulaśaktisamanvitam // MBhT_6.25
yantranirmāṇayogyaṃ hi pīṭhaṃ dadyāt suvistaram /
bhogayogyaṃ pradātavyaṃ madhuparkaṃ yathocitam // MBhT_6.26
śakter yathā vidheyaṃ syād yuvatyāḥ parameśvari /
tathā vastraṃ pradātavyaṃ sarvakalyāṇahetave // MBhT_6.27
alaṃkāraṃ yathāyogyaṃ tatra tatra niyojayet /
naivedyaṃ vividhaṃ ramyaṃ nānādravyasamanvitam // MBhT_6.28
sāmiṣānnaṃ pradātavyaṃ paramānnaṃ saśarkaram /
pūjayet parayā bhaktyā balidānaṃ tataḥ param // MBhT_6.29
pratyahaṃ parameśāni cādyante vā baliṃ haret /
sāṅge jāte maheśāni cāthavā balim āharet // MBhT_6.30
evaṃ kṛte mahāsiddhiṃ labhate nātra saṃśayaḥ /
dhanārthī dhanam āpnoti putrārthī putravān bhavet // MBhT_6.31
vivāde jayam āpnoti rājadvāre jayī bhavet /
sarvatra vijayī bhūtvā devīputra iva kṣitau // MBhT_6.32
rogebhyo ghorarūpebhyaḥ pūjayitvā pramucyate /
icchāsiddhir bhavet tasya sarvasiddhir na cānyathā // MBhT_6.33
kārāgāragate devi mucyate nātra saṃśayaḥ /
prayogaṃ parameśāni sāraṃ paramadurlabham // MBhT_6.34
atisnehena deveśi tava sthāne prakāśitam /
athavā parameśāni paṭhec caṇḍīṃ sanātanīm // MBhT_6.35
pūjayec caṇḍikāṃ devīṃ sugandhipuṣpasaṃyutaiḥ /
dhūpadīpena gandhena naivedyena sureśvari // MBhT_6.36
avaśyaṃ pañcatattvena pūjayec caṇḍikāṃ parām // MBhT_6.37
ādāv ṛṣyādisūktena cārghyānte parameśvari /
pañcatattvaṃ samānīya śodhayec chāstravittamaḥ // MBhT_6.38
tarpaṇaṃ ca tataḥ kṛtvā cārghyapātre vinikṣipet /
arghyodakena saṃprokṣya pūjayet pīṭhadevatām // MBhT_6.39
praṇavaṃ ca samuddhṛtya māyābījaṃ tataḥ param /
prabhāṃ māyāṃ jayāṃ sūkṣmāṃ viśuddhāṃ nandinīṃ tathā // MBhT_6.40
suprabhāṃ vijayāṃ sarvasiddhidāṃ paripūjayet /
vajranakhadaṃṣṭrāyudhāya hūṃ phaḍ ityantatas tataḥ // MBhT_6.41
namo 'ntena tu deveśi āsanaṃ ca samarcayet /
gurupaṅktiṃ pūjayitvā punar dhyānaṃ samācaret // MBhT_6.42
āvāhanaṃ tato mudrāṃ jīvanyāsaṃ prapūjanam /
ṣaḍaṅgena tu sampūjya parivārān prapūjayet // MBhT_6.43
śaṅkhanidhiṃ padmanidhiṃ tathā brāhmyādikaṃ yajet /
indrādīṃś caiva vajrādīn pūjayet sādhakottamaḥ // MBhT_6.44
praṇavādinamo 'ntena pūjayet sādhakottamaḥ /
punar devīṃ maheśāni pañcatattvena pūjayet // MBhT_6.45
prāṇāyāmaṃ tataḥ kṛtvā gurumantreṣṭadevatām /
aikyaṃ vibhāvya deveśi mūlamantraṃ japec chatam // MBhT_6.46
prāṇāyāmaṃ tataḥ kṛtvā kāraṇādīn samāharet /
tasyai dattvā svayaṃ pītvā paṭhec caṇḍīṃ sureśvari // MBhT_6.47
sāṅge jāte tu māhātmye punaḥ pānaṃ samācaret /
tatas tu prapaṭhed dhīmān krameṇa pānam ācaret // MBhT_6.48
samāpte tu vilomena punar mantraṃ śataṃ japet /
yadi bhāgyavaśād devi śaktiyogaṃ labhen naraḥ // MBhT_6.49
tatkṣaṇe hi vijānīyāt sarvasiddhiḥ kare sthitā /
evaṃ kṛtvā maheśāni yadi pāṭhaṃ samācaret // MBhT_6.50
māhātmyaṃ tasya pāṭhasya kiṃ vaktuṃ śakyate mayā /
śatavaktraṃ yadi bhavet tadā vaktuṃ na śakyate // MBhT_6.51
pañcavaktreṇa deveśi kiṃ vaktuṃ śakyate 'dhunā /
sakṛt pāṭhena deveśi kiṃ punar brahma kevalam // MBhT_6.52
avaśyaṃ labhate śāntiṃ sarvatra parameśvari /
yadi śāntiṃ na labhate mama vākyaṃ mṛṣā tadā // MBhT_6.53
ṣoḍaśenopacāreṇa prathamaṃ pūjanaṃ caret /
dvitīye pañcatattvena pūjayec caṇḍikāṃ priye // MBhT_6.54
sahasrāvṛttipāṭhena yat phalaṃ labhate naraḥ /
sakṛt pāṭhasya deveśi kalāṃ nārhati ṣoḍaśīm // MBhT_6.55
dhyānam asyāḥ pravakṣyāmi yathā dhyātvā paṭhen naraḥ // MBhT_6.56
oṃ yā caṇḍī madhukaiṭabhādidaityadalanī māhiṣonmādinī yā dhūmrekṣaṇacaṇḍamuṇḍamathanī yā raktabījāśanī /
śaktiḥ śumbhaniśumbhadaityadalanī yā siddhilakṣmīḥ parā sā devī navakoṭimūrtisahitā māṃ pātu viśveśvarī // MBhT_6.57
dhyānam etac caṇḍikāyāḥ śṛṇuṣva vīravandite // MBhT_6.58
śṛṇu mantraṃ pravakṣyāmi trailokyeṣu ca durlabham /
vedādyaṃ vāgbhavaṃ māyāṃ kāmabījaṃ tataḥ param // MBhT_6.59
sthiramāyāṃ mahāmāyāṃ kāmabījaṃ tato namaḥ /
navākṣaraṃ mahāmantraṃ japed ādau śataṃ priye // MBhT_6.60
viparītaṃ mahāmantraṃ pāṭhānte tu śataṃ japet /
śṛṇu devi pravakṣyāmi ṛṣicchandaḥ sudurlabham // MBhT_6.61
oṃ saptaśatīmahāstotrasya medhātithiṛṣir gāyatryanuṣṭubbṛhatīpaṃktitriṣtubjagatyaś
chandāṃsi mahākālīmahālakṣmīmahāsarasvīdevatāstavakaṃ aiṃ hrīṃ klīṃ bījāni kṣrauṃ
śaktiḥ mamāmukakāmasiddhyarthe viniyogaḥ // MBhT_6.62
praṇavena maheśāni ṣaḍaṅganyāsam ācaret /
iti te kathitaṃ kānte caṇḍīpāṭhasya lakṣaṇam // MBhT_6.63
sārvaṇiḥ sūrya ityādi sārvaṇir bhavitā manuḥ etanmātraṃ paṭhed devi kiṃcin nyūnādhikaṃ na hi // MBhT_6.64
vāratrayaṃ paṭhed devi saṃjapya tu dinatrayam // MBhT_6.65
mahāroge sahāduḥkhe rājapīḍādidāruṇe /
nānā vyādhigate vāpi rājyanāśe tathā bhaye // MBhT_6.66
grahapīḍādisaṃjāte brahmahatyādipātake /
evaṃ pāṭhena deveśi mucyate nātra saṃśayaḥ // MBhT_6.67
bahu kiṃ kathyate devi sarvaśāntiṃ labhen naraḥ /
sarvaśaṅkāvinirmukto jāyate madanopamaḥ // MBhT_6.68
evaṃ kṛte maheśāni yadi siddhir na jāyate /
punas tenaiva kartavyaṃ tataḥ siddho bhaved dhruvam // MBhT_6.69
Mātṛkābhedatantra,
saptamaḥ paṭalaḥ
śrīśiva uvāca /
athātaḥ sampravakṣyāmi tripurāmantram uttamam /
yasya vijñānamātreṇa punarjanma na vidyate // MBhT_7.1
tripurā trividhā devi bālā proktā purā śive /
tathaiva bhairavī devī nityātantre mayoditā /
idānīṃ sundarīṃ devī śṛṇu pārvati sādaram // MBhT_7.2
śrīdevy uvāca /
mahāmantraṃ śrutaṃ nātha vāmakeśvarayāmale /
prātaḥkṛtyādi deveśa ārādhanakramaṃ vada // MBhT_7.3
śrīśiva uvāca /
prātar utthāya mantrajñaḥ sahasrāre nijaṃ gurum /
pūrvoktadhyānam uccārya pūjayed bahuyatnataḥ // MBhT_7.4
tathā ca śrīguror dhyānaṃ guptasādhanatantrake /
kathitaṃ ca mayā pūrvaṃ mantraṃ śṛṇu varānane // MBhT_7.5
vāgbījaṃ ca mahāmāyāṃ viṣṇuśaktiṃ samuccaret /
hasakhaphreṃ tathānandabhairavasya manuṃ tataḥ // MBhT_7.6
tasya śakter manuṃ paścāt tataś caivaṃ hasauḥ smṛtaḥ /
śrīguroś ca tathā śakter mantram etat sureśvari // MBhT_7.7
śrīguror ānandanāthānte athātaḥ śaktir īritā /
vāgbījādīn samuccārya amukānandanātha ca // MBhT_7.8
śrīpādukāṃ samuccārya pūjayāmi namas tataḥ /
vāgbījaṃ ca śambhupatnīṃ taduttare haripriyām // MBhT_7.9
bhūtabījaṃ samuccārya pravadec ca tadātmakam /
samarpayāmi deveśi pūjāvidhir iti priye // MBhT_7.10
tataś cāṣṭākṣaraṃ mantram aṣṭottaraśataṃ japet /
japaṃ samarpayitvā tu named añjalinā priye // MBhT_7.11
śrīdevy uvāca /
stutiṃ ca kavacaṃ nātha śrotum icchāmi sāmpratam /
śrīguroḥ kavacaṃ stotraṃ tvayā proktaṃ purā prabho // MBhT_7.12
idānīṃ strīguroḥ stotraṃ kavacaṃ mayi kathyatām /
yasya vijñānamātreṇa punarjanma na vidyate // MBhT_7.13
śrīśiva uvāca /
śṛṇu devi pravakṣyāmi stotraṃ paramagopanam /
yasya śravaṇamātreṇa saṃsārān mucyate naraḥ // MBhT_7.14
namas te devadeveśi namas te harapūjite /
brahmavidyāsvarūpāyai tasyai nityaṃ namo namaḥ // MBhT_7.15
ajñānatimirāndhasya jñānāñjanaśalākayā /
yayā cakṣur unmīlitaṃ tasyai nityaṃ namo namaḥ // MBhT_7.16
bhavabandhanapārasya tāriṇī jananī parā /
jñānadā mokṣadā nityā tasyai nityaṃ namo namaḥ // MBhT_7.17
śrīnāthavāmabhāgasthā sadā yā surapūjitā /
sadā vijñānadātrī ca tasyai nityaṃ namo namaḥ // MBhT_7.18
sahasrāre mahāpadme sadānandasvarūpiṇī /
mahāmokṣapradā devī tasyai nityaṃ namo namaḥ // MBhT_7.19
brahmaviṣṇusvarūpā ca mahārudrasvarūpiṇī /
triguṇātmasvarūpā ca tasyai nityaṃ namo namaḥ // MBhT_7.20
candrasūryāgnirūpā ca sadāghūrṇitalocanā /
svanāthaṃ ca samāliṅgya tasyai nityaṃ namo namaḥ // MBhT_7.21
brahmaviṣṇuśivatvādijīvanmuktipradāyinī /
jñānavijñānadātrī ca tasyai nityaṃ namo namaḥ // MBhT_7.22
idaṃ stotraṃ maheśāni yaḥ paṭhed bhaktisaṃyutaḥ /
sa siddhiṃ labhate nityaṃ satyaṃ satyaṃ na saṃśayaḥ // MBhT_7.23
prātaḥkāle paṭhed yas tu gurupūjāpuraḥsaram /
sa eva dhanyo loke 'smin devīputra iva kṣitau // MBhT_7.24
śrīśaṅkara uvāca /
stotraṃ samāptaṃ deveśi kavacaṃ śṛṇu sādaram /
yasya śravaṇamātreṇa vāgīśasamatāṃ vrajet // MBhT_7.25
strīguroḥ kavacasyāsya sadāśiva ṛṣiḥ smṛtaḥ /
tadākhyā devatā proktā caturvargaphalapradā // MBhT_7.26
klīṃ bījaṃ me śiraḥ pātu tad ākhyātaṃ lalāṭakam /
klīṃ bījaṃ cakṣuṣoḥ pātu sarvāṅgaṃ me sadāvatu // MBhT_7.27
aiṃ bījaṃ me mukhaṃ pātu hrīṃ jaṅghāṃ parirakṣatu /
śrīṃ bījaṃ skandhadeśaṃ me vāgbhavaṃ me bhujadvayam // MBhT_7.28
hakāraṃ me dakṣabhujaṃ kṣakāraṃ vāmahastakam /
kṣamaṇau tadadhaḥ pātu lakāraṃ hṛdayaṃ mama // MBhT_7.29
rakāraṃ pṛṣṭhadeśaṃ ca rakāraṃ dakṣapārśvakam /
jūṅkāraṃ vāmapārśve tu sakāraṃ merum eva tu // MBhT_7.30
makāraṃ cāṅgulīḥ pātu lakāraṃ me nakhopari /
vakāraṃ me nitambaṃ ca rakāraṃ jānuyugmakam // MBhT_7.31
yīḥkāraṃ pādayugalaṃ hasauḥ sarvāṅgam eva tu /
hasaur liṅgaṃ ca lomaṃ ca keśaṃ ca parirakṣatu // MBhT_7.32
aiṃ bījaṃ pātu pūrve tu hrīṃ bījaṃ dakṣiṇe 'vatu /
śrīṃ bījaṃ paścime pātu uttare bhūtasambhavam // MBhT_7.33
śrīṃ pātu cāgnikoṇe ca tadākhyāṃ nairṛte 'vatu /
devy ambā pātu vāyavyāṃ śambhoḥ śrīpādukāṃ tathā // MBhT_7.34
pūjayāmi tathā cordhvaṃ namaś cādhaḥ sadāvatu /
iti te kathitaṃ kānte kavacaṃ paramādbhutam // MBhT_7.35
gurumantraṃ japitvā tu kavacaṃ prapaṭhed yadi /
sa siddhaḥ sagaṇaḥ so 'pi śivaḥ sākṣān na saṃśayaḥ // MBhT_7.36
pūjākāle paṭhed yas tu kavacaṃ mantravigraham /
pūjāphalaṃ bhavet tasya satyaṃ satyaṃ sureśvari // MBhT_7.37
trisaṃdhyaṃ yaḥ paṭhed devi sa siddho nātra saṃśayaḥ // MBhT_7.38
bhūrje vilikhya guṭikāṃ svarṇasthā dhārayed yadi /
tasya darśanamātreṇa vādino niṣprabhāṃ gatāḥ // MBhT_7.39
vivāde jayam āpnoti raṇe ca nirṛtir iva /
sabhāyāṃ jayam āpnoti mama tulyo na saṃśayaḥ // MBhT_7.40
sahasrāre bhāvayaṃ stāṃ trisandhyaṃ prapaṭhed yadi /
sa eva siddho lokeśo nirvāṇapadam īhate // MBhT_7.41
samastamaṅgalaṃ nāma kavacaṃ paramādbhutam /
yasmai kasmai na dātavyaṃ na prakāśyaṃ kadācana // MBhT_7.42
deyaṃ śiṣyāya śāntāya cānyathā patanaṃ bhavet /
abhaktebhyo 'pi deveśi putrebhyo 'pi na darśayet // MBhT_7.43
idaṃ kavacam ajñātvā daśavidyāṃ ca yo japet /
sa nāpnoti phalaṃ tasya pare ca narakaṃ vrajet // MBhT_7.44
samāptaṃ kavacaṃ devi kim anyac chrotum icchasi /
tava snehānubandhena kiṃ mayā na prakāśitam // MBhT_7.45
kūrcabījaṃ samuccārya prāṇamantraṃ tataḥ priye /
anena vāyuyogena kuṇḍalīcakraṃ saṃcaret // MBhT_7.46
aṣṭottaraśataṃ mūlamantraṃ japtvā namet sudhīḥ /
snānakarma tataḥ kṛtvā saṃdhyāṃ kuryāt puroditām // MBhT_7.47
śrīdevy uvāca /
saṃdhyāyāḥ kīdṛśaṃ dhyānaṃ vada me parameśvara /
śrīvidyāviṣaye nātha viśeṣo mayi kathyatām // MBhT_7.48
śrīśiva uvāca /
dhyāyec ca sundarīṃ devīṃ trividhāṃ bījarūpiṇīm /
prabhāte vāgbhavāṃ devī madhyāhne madanātmikām // MBhT_7.49
sāyāhne śaktirūpāṃ ca trividhāṃ bindurūpiṇīm /
pūjākāle mahādevīṃ dhyānānurūpiṇīṃ śivām // MBhT_7.50
vāgbhavenendusadṛśāṃ śuklavarṇāṃ vicintayet /
śaktibījaṃ svarṇavarṇaṃ raktavarṇāṃ vibhāvayet // MBhT_7.51
prabhāte śuklavarṇābhāṃ madhyāhne nīlasaṃnibhām /
sāyāhne raktavarṇābhāṃ bhāvayet sādhakottamaḥ // MBhT_7.52
evaṃ dhyātvā maheśāni saṃdhyāṃ kuryād vicakṣaṇaḥ /
śivapūjāṃ tataḥ kṛtvā pūjayet paradevatām // MBhT_7.53
tatas tu pūjayed devīṃ tripurāṃ mokṣadāyinīm /
tripurā paramā vidyā mahāvidyā pativratā // MBhT_7.54
patipūjāṃ vinā pūjāṃ na gṛhṇāti kadācana /
ata eva maheśāni ādau liṅgaṃ prapūjayet // MBhT_7.55
pañcākṣaraṃ pañcavaktraṃ pūjayed bahuyatnataḥ /
tatas tu pūjayed devīṃ tripurāṃ mokṣadāyinīm // MBhT_7.56
śrīdevy uvāca /
kimādhāre yajec chambhuṃ kṛpayā vada śaṃkara /
ādhārabhede deveśa sādhakaḥ phalabhāg bhavet // MBhT_7.57
śrīśaṃkara uvāca /
pūjayet pārthive liṅge pāṣāṇe liṅgake tathā /
svarṇaliṅge 'thavā devi raupye tāmre ca kāṃsyake // MBhT_7.58
pārade vātha gaṅgāyāṃ sphāṭike mārakate 'pi vā /
kāryabhede lauhaliṅge bhasmanirmāṇaliṅgake // MBhT_7.59
vālukānirmite liṅge gomaye vātha pūjayet /
pārthive pūjanaṃ devi toḍalākhye mayoditam // MBhT_7.60
saṃskāreṇa vinā devi pāṣāṇādau na pūjayet /
saṃskāraṃ ca pravakṣyāmi viśeṣa iha yad bhavet // MBhT_7.61
raupyaṃ ca svarṇaliṅgaṃ ca svarṇapātre nidhāya ca /
tasmād uttolya taṃ liṅgaṃ dugdhamadhye dinatrayam // MBhT_7.62
tryambakeṇa sthāpayitvā kālarudraṃ prapūjayet /
ṣoḍaśenopacāreṇa vedyān tu pārvatīṃ yajet // MBhT_7.63
tasmād uttolya taṃ liṅgaṃ gaṅgātoye dinatrayam /
tato vedoktavidhinā saṃskāram ācaret sudhīḥ // MBhT_7.64
śrīcaṇḍikovāca /
liṅgapramāṇaṃ deveśa kathayasva mayi prabho /
pārthive ca śilādau ca viśeṣo yadi vā bhavet // MBhT_7.65
śrīśiva uvāca /
mṛttikātolakaṃ grāhyam athavā tolakadvayam /
etadanyaṃ na kartavyaṃ kadācid api pārvati // MBhT_7.66
śilādau parameśāni sthūlaṃ ca phaladāyakam /
aṅguṣṭhamānaṃ deveśi yad vā hemādrimānakam // MBhT_7.67
evaṃ krameṇa deveśi phalaṃ bahuvidhaṃ labhet /
sthūlāt sthūlataraṃ liṅgaṃ rudrākṣaṃ parameśvari // MBhT_7.68
pūjanād dhāraṇād devi phalaṃ bahuvidhaṃ smṛtam // MBhT_7.69
Mātṛkābhedatantra,
aṣṭamaḥ paṭalaḥ
śrīdevy uvāca /
śṛṇu nātha parānanda parāparakulātmaka /
tvāṃ vinā trāṇakartā ca mama jñāne na vartate // MBhT_8.1
pūrṇaliṅgaṃ maheśāna śivabījaṃ na cānyathā /
śilāmadhye tathā cakraṃ lakṣmīnārāyaṇaṃ param // MBhT_8.2
pāradasya śatāṃśaikaṃ mama jñāne na vartate /
śivabījaṃ mahādeva śivarūpaṃ na cānyathā /
liṅgarūpaṃ kathaṃ deva tad vadasva mayi prabho // MBhT_8.3
śrīśiva uvāca /
yathā jyotirmayaṃ liṅgaṃ kailāsaśikhare mama /
tasyaiva ṣoḍaśāṃśaikaḥ kāśyāṃ viśveśvaraḥ sthitaḥ // MBhT_8.4
pūrṇaliṅgaṃ maheśāni śivabījaṃ na cānyathā /
śilāmadhye tathā cakraṃ lakṣmīnārāyaṇaṃ param // MBhT_8.5
pāradasya śatāṃśaikaṃ lakṣmīnārāyaṇaṃ na hi /
pakāraṃ viṣṇurūpaṃ ca ākāraṃ kālikā tathā // MBhT_8.6
rephaṃ śivaṃ dakāraṃ ca brahmarūpaṃ na cānyathā /
pāradaṃ parameśāni brahmaviṣṇuśivātmakam // MBhT_8.7
yo yajet pāradaṃ liṅgaṃ sa eva śambhur avyayaḥ /
sa eva dhanyo deveśi sa jñānī sa tu tattvavit // MBhT_8.8
sa brahmavettā sa dhanī sa rājā bhuvi pūjitaḥ /
aṇimādivibhūtīnām īśvaraḥ sādhakottamaḥ // MBhT_8.9
striyaḥ svabhāvacapalā gopituṃ na hi śakyate /
ata eva hi deveśi viratā bhava pārvati // MBhT_8.10
śrīdevy uvāca /
kathayasva kṛpānātha karuṇā yadi vartate /
tava vākyaṃ vinā deva kva muktiḥ kva ca sādhutā // MBhT_8.11
śrīśiva uvāca /
pāradaṃ śivabījaṃ hi tāḍanaṃ na hi kārayet /
tāḍanād vittanāśaḥ syāt tāḍanāt sutahīnatā /
tāḍanād rogayuktaḥ syāt tāḍanān maraṇaṃ bhavet // MBhT_8.12
śrīdevy uvāca /
etad vighnādikaṃ nātha satyam eva na saṃśayaḥ /
vighnādirahitaṃ nātha kathayasva dayānidhe // MBhT_8.13
śrīśiva uvāca /
pārade śivanirmāṇe nānāvighnaṃ yataḥ śive /
ata eva hi tatrādau śāntisvastyayanaṃ caret // MBhT_8.14
dvādaśaṃ pārthivaṃ liṅgam upacāraiś ca ṣoḍaśaiḥ /
paṭṭādisūtranirmāṇaṃ racitaṃ śuklam eva vā // MBhT_8.15
puruṣasya yathāyogyaṃ yugmavastraṃ nivedayet /
bhogayogyaṃ pradātavyaṃ madhuparkaṃ sureśvari // MBhT_8.16
alaṃkāraṃ yathāśakti dadyāt kalyāṇahetave /
pūjayed bahuyatnena bilvapattreṇa pārvati // MBhT_8.17
toḍaloktena vidhinā pratyekenāyutaṃ japet /
ādau pañcākṣaraṃ mantram aṣṭottaraśataṃ japet // MBhT_8.18
pūjānte prajapet paścāt prāsādākhyaṃ mahāmanum /
dakṣiṇāntaṃ samācarya haviṣyāśī jitendriyaḥ // MBhT_8.19
tāmbūlaṃ ca tathā matsyaṃ varjayen na kadācana /
asmiṃs tantre haviṣyānnaṃ tāmbūlaṃ mīnam uttamam // MBhT_8.20
homayet parameśāni daśāṃśaṃ vā śatāṃśam /
homasya dakṣiṇā kāryā tadā vighnair na lipyate // MBhT_8.21
tataḥ parasmin divase pāradam ānayed budhaḥ /
tasyopari japen mantraṃ sarvavandyanavātmakam // MBhT_8.22
vyomabījaṃ śivāntaṃ ca vargādyaṃ bindumastakam /
vāyubījaṃ ca tritayaṃ tritayaṃ tryambakaṃ priye // MBhT_8.23
imaṃ mantraṃ maheśāni prajaped auṣadhopari /
pārade prajapen mantram aṣṭottaraśataṃ yadi // MBhT_8.24
tad evauṣadhayogena baddho bhavati nānyathā // MBhT_8.25
tataḥ parasmin divase śṛṇu matprāṇavallabhe /
varayet karmakartāraṃ yathoktavibhavāvadhi // MBhT_8.26
suvarṇaṃ campakākāraṃ karṇayugme nivedayet /
catuṣkoṇayutaṃ svarṇaṃ grīvāyāṃ sumanoharam // MBhT_8.27
hastadvaye maheśāni dadyād valayayugmakam /
valayaṃ śuklavarṇaṃ ca aṅgarīyaṃ tathaiva ca // MBhT_8.28
ūrmiṃ dadyāt pītavastraṃ kṣaumavastrayugaṃ śive /
evaṃ kṛtvā maheśāni śivarūpaṃ vicintayet // MBhT_8.29
athātaḥ sampravakṣyāmi vidhānaṃ śṛṇu pārvati /
prastare caiva saṃsthāpya jhiṇṭīpattrarasena ca /
prastareṇa samāloḍya kuryāt kardamavat priye // MBhT_8.30
nirmāṇayogyaṃ tatraiva yadi syāt surasundari /
tadā nirmāya taṃ liṅgaṃ punar dṛḍhataraṃ caret // MBhT_8.31
svapuṣpasaṃyute vastre aṅgāre ca karīṣake /
kiṃcid uṣṇaṃ prakartavyaṃ yato dṛḍhataro bhavet // MBhT_8.32
tato nirmāya taṃ liṅgaṃ punar dṛḍhataraṃ caret /
svapuṣpasaṃyute vastre sthāpayet pārthive punaḥ // MBhT_8.33
kiṃcid uṣṇaṃ prakartavyaṃ yāvad dṛḍhataro bhavet /
vinā hy auṣadhayogena bhasma bhavati nānyathā // MBhT_8.34
Mātṛkābhedatantra,
navamaḥ paṭalaḥ
śrīśiva uvāca /
bhasmaprakāraṃ deveśi śṛṇu matprāṇavallabhe /
kartāraṃ varayed ādau yathoktavibhavāvadhi // MBhT_9.1
suvarṇaṃ mauktikayutaṃ karṇayugme nivedayet /
hastayugme ca valayam aṅgurīyaṃ tathaiva ca // MBhT_9.2
toḍhadvayaṃ bāhuyugme śuddhakāñcananirmitam /
grīvāyāṃ dāpayet svarṇaṃ catuṣkoṇaṃ manoramam // MBhT_9.3
vastrayugmaṃ paṭṭasūtranirmitaṃ ca suśobhanam /
uṣṇīṣaṃ śuklavarṇaṃ ca uṣṇīṣaṃ pītavāsasam // MBhT_9.4
evaṃ hi varayed devi karmayogyaṃ vicintayet /
cintayec chivarūpaṃ ca cintayet triguṇātmakam // MBhT_9.5
tataḥ parasmin divase śāntisvastyayanaṃ caret /
nirmitaṃ śuddhasvarṇena bilvapattreṇa sundari // MBhT_9.6
sahasrasaṅkhyayā devi pārthivaṃ dvādaśaṃ yajet /
ṣoḍaśenopacāreṇa paṭṭavastrayugena ca // MBhT_9.7
alaṃkāravicitraiś ca pūjayet parameśvaram /
bhogayogyaṃ pradātavyaṃ madhuparkaṃ nivedayet // MBhT_9.8
svarṇāsanena saṃsthāpya pratyekaṃ pūjanaṃ caret /
pūjānte prajapen mantram aṣṭottaraśataṃ sudhīḥ // MBhT_9.9
ṣaḍakṣaraṃ mahāmantraṃ prāsādākhyaṃ manuṃ tataḥ /
diksahasraṃ japen mantraṃ taddaśāṃśaṃ hunet priye // MBhT_9.10
homasya dravyaṃ deveśi śṛṇu matprāṇavallabhe /
vālukānirmite vāpi kuṇḍe vā parameśvari // MBhT_9.11
dvātriṃśadaṅgulimānaṃ vistṛtaṃ tatsamaṃ priye /
ṣoḍaśāṅgulimānaṃ hi kuṇḍaṃ kuryāt sulakṣaṇam // MBhT_9.12
tadūrdhve parameśāni vedanetrāṅguliṃ śive /
eva hi svarṇakumbhaṃ ca tāmrakumbhāsamarthinā // MBhT_9.13
etad anyataraṃ kumbhaṃ sthāpayed vedikopari /
paṭṭavastreṇa yugmena saṃveṣṭya bahuyatnataḥ // MBhT_9.14
homayed bilvapattreṇa yathoktena sureśvari /
trimadhvaktena vidhinā tataḥ siddho bhaved dhruvam // MBhT_9.15
tatas tu dakṣiṇā kāryā yathoktavibhavāvadhi /
sarvadravyamayaṃ mūlyaṃ dviguṇaṃ vā pradāpayet // MBhT_9.16
dakṣiṇāvihīnā yajñāḥ siddhidā na ca mokṣadāḥ /
ata eva maheśāni dakṣiṇā vibhavāvadhi // MBhT_9.17
varāhavat samānīya janmamātre 'pi sundari /
pāradaṃ tolakaṃ mānaṃ bhakṣayed bahuyatnataḥ // MBhT_9.18
punas tolakamānaṃ hi mātṛdugdhaṃ tataḥ param /
punaś ca bhakṣayed dhīmāṃs tato dugdhaṃ tu bhakṣayet // MBhT_9.19
tataś ca vatsam ānīya navadvāraṃ prayatnataḥ /
sūtrayogeṇa deveśi baddhaṃ kuryāt prayatnataḥ // MBhT_9.20
tataś ca helakīmantram aṣṭottaraśataṃ japet /
gajapramāṇaṃ deveśi dīrghaprasthaṃ tu khātakam // MBhT_9.21
karīṣakeṇa deveśi pūrṇaṃ kuryād vicakṣaṇaḥ /
tanmadhye sthāpayed vatsaṃ saṃdahed bahuyatnataḥ // MBhT_9.22
vahnisthite maheśāni na spṛśet kuṇḍam uttamam /
kuṇḍe suśītale jāta utthāpya bahuyatnataḥ // MBhT_9.23
sarvaprakāśakaṃ mantram aṣṭottaraśataṃ japet /
viśveśvaraṃ pravakṣyāmi śṛṇu pārvati sādaram // MBhT_9.24
pāradaṃ tolakaṃ mānaṃ tāmrapātre tu lepayet /
cūrṇaṃ kuryān maheśāni gandhakaṃ sārdhaṃ tolakam // MBhT_9.25
samācchādya prayatnena cūrṇena parameśvari /
saṃdahed bahuyatnena mandamandena vahninā // MBhT_9.26
kṛṣṇavarṇaṃ reṇuyutaṃ dṛṣṭvā utthāpya sundari /
rattipramāṇaṃ tad dravyaṃ bhakṣayed yadi sundari // MBhT_9.27
satyaṃ satyaṃ sarvakuṣṭhaṃ bhakṣaṇān nāśam āpnuyāt /
anupānam uṣṇatoyaṃ matsyādīn parivarjayet // MBhT_9.28
evaṃ prayogaṃ deveśi na kuryāt putravān gṛhī /
prathame divase putrān dvitīye divase dhanam // MBhT_9.29
tṛtīye divase śaktiṃ caturthe divase gṛham /
pañcame divase rogaṃ nāśaṃ tu jāyate dhruvam // MBhT_9.30
ata eva maheśāni ātmasvastyayanaṃ caret /
pūrvoktavidhinā mantrī caturguṇaṃ samācaret // MBhT_9.31
Mātṛkābhedatantra,
daśamaḥ paṭalaḥ
śrīdevy uvāca /
narākṛtiṃ guruṃ nātha mantraṃ varṇātmakaṃ tathā /
dhyānānurūpiṇaṃ devam ekatvaṃ vā kathaṃ vada // MBhT_10.1
śrīśiva uvāca /
guruvaktrān mahāmantro labhyate sādhakottamaiḥ /
yady eko jāyate vīryas tasya mūrtir bhaved dhruvam // MBhT_10.2
devatāyāḥ śarīraṃ ca bījād utpadyate priye /
guror ājñānusāreṇa cānyamūrtis tu jāyate // MBhT_10.3
gurvādibhāvanād devi bhāvasiddhiḥ prajāyate /
ata eva maheśāni caikatvaṃ parikathyate // MBhT_10.4
śrīdevy uvāca /
yac cākṣuṣaṃ mahādeva tadākaraṃ vicintayet /
acākṣuṣe mahādeva dhyānaṃ vā kīdṛśaṃ bhavet // MBhT_10.5
śrīśiva uvāca /
śabdabrahmamayaṃ devi mama vaktrād vinirgatam /
ākārarahite devi yathā dhyānādikaṃ bhavet // MBhT_10.6
tathaivoccāraṇenaiva bhaktiyuktena cetasā /
satyaṃ satyaṃ maheśāni pratyakṣaṃ nātra saṃśayaḥ // MBhT_10.7
śrīdevy uvāca /
paśupradāne vākyaṃ tu kīdṛśaṃ vada śaṃkara /
yena vākyena deveśa devī tuṣṭā bhavaty api // MBhT_10.8
śrīśiva uvāca /
mṛge mahiṣe coṣṭre ca paśuśabdaṃ na yojayet /
chāgale ca tathā siṃhe vyāghre ca parameśvari // MBhT_10.9
paśuśabdaṃ yojayitvā mahādevyai nivedayet /
paśubhāvasthito mantrī mahiṣo dīyate yadi // MBhT_10.10
balidānaṃ prakartavyaṃ na māṃsaṃ bhakṣayen naraḥ /
samyak phalaṃ na labhate daśāṃśaṃ labhate priye // MBhT_10.11
mahiṣādi pradātavyaṃ divyavīramate sthitaḥ /
sa eva siddhim āpnoti phalaṃ samyak priyaṃvade // MBhT_10.12
paśudānaṃ vinā devi pūjayen na kadācana /
tathā ca nityapūjāyāṃ yadi śakto bhaven naraḥ // MBhT_10.13
kevalaṃ balidānena siddho bhavati nānyathā /
nirdhanaḥ parameśāni yadi pūjādikaṃ caret // MBhT_10.14
vatsarānte pradātavyaṃ balim ekaṃ sureśvari /
anyathā naiva siddhiḥ syād ājanma pūjanād api // MBhT_10.15
balidānaṃ mahāyajñaṃ kalikāle ca caṇḍike /
aśvamedhādikaṃ yajñaṃ kalau nāsti sureśvari // MBhT_10.16
kevalaṃ balidānena cāśvamedhaphalaṃ bhavet /
yajñāvaśeṣaṃ yad dravyaṃ bhojanīyaṃ na cānyathā // MBhT_10.17
yajñāvaśeṣabhogena sa yajñī nātra saṃśayaḥ /
na bhakṣed yadi mohena na yajñaphalabhāg bhavet // MBhT_10.18
tyājyaṃ dravyaṃ kathaṃ devi mahādevyai nivedayet /
brahmarūpaṃ mahātantraṃ mama vaktrād vinirgatam // MBhT_10.19
sa pūtaḥ sarvapāpebhyo yadi caikākṣaraṃ śrutam /
mahābhaktiyuto bhūtvā śṛṇoti paṭalaṃ yadi // MBhT_10.20
kiṃ tasya dhyānapūjāyāṃ tīrthasnānena tasya kim /
śabdabrahmamayaṃ jñātvā samastaṃ yadi caṇḍike // MBhT_10.21
kevalaṃ śravaṇenaiva sa siddho nātra saṃśayaḥ /
aṣṭādaśapurāṇānāṃ śravaṇenaiva yat phalam // MBhT_10.22
caturvedena sāṅgena śravaṇenaiva yataḥ phalam /
asya tantrasya deveśi kalāṃ nārhanti ṣoḍaśīm // MBhT_10.23
brahmarūpam idaṃ tantraṃ sārāt sāraṃ parāt param // MBhT_10.24
Mātṛkābhedatantra,
ekādaśaḥ paṭalaḥ
śrīcaṇḍikovāca /
prāsādaṃ maṇḍapaṃ vāpi yadi devyai nivedayet /
vidhānaṃ tasya māhātmyaṃ vada me parameśvara // MBhT_11.1
kūpādikaṃ mahādeva yadi devyai nivedayet /
vidhānaṃ tasya māhātmyaṃ vada me parameśvara // MBhT_11.2
śrīśaṅkara uvāca /
śṛṇu devi pravakṣyāmi yena prāsādam utsṛjet /
tasyaiva paścime bhāge vedikāṃ caturasrakām // MBhT_11.3
prakuryād bahuyatnena vastreṇa veṣṭanaṃ careta /
tadabhāve maheśāni tṛṇenainaṃ ca veṣṭayet // MBhT_11.4
kumbhayugmaṃ sthāpayitvā kṣaumavastreṇa veṣṭayet /
yugmaṃ yugmaṃ kṣaumavastraṃ kumbhayugme niyojayet // MBhT_11.5
īśakumbhe yajed devīm āgneyām agnidaivatam /
catuḥṣaṣṭyupacāreṇa pūjayed iṣṭadevatām // MBhT_11.6
abhāve pūjayed devīṃ tadardhena prayatnataḥ /
athavā parameśāni yathāśaktyupacārataḥ // MBhT_11.7
pūjayed bahuyatnena tato homādikaṃ caret /
āgamoktena vidhinā kuryāt tatra kuśaṇḍikām // MBhT_11.8
trimadhvaktena deveśi bilvapatreṇa homayet /
sahasraṃ homayen mantrī śatanyūnaṃ na kārayet // MBhT_11.9
pūrṇāhutiṃ tato dattvā tato vākyaṃ samācaret /
adyetyādi samuccāryaṃ sauramāsaṃ samuccaret // MBhT_11.10
tithigotraṃ cāmuko 'haṃ dharmārthakāmam eva vā /
prāptaye parameśāni tato mūlaṃ samuccaret // MBhT_11.11
devatāyai namaḥ paścād dakṣiṇāṃ dāpayed gurau /
kumbhatoyena deveśi snāpayed yajamānakam // MBhT_11.12
surās tv ādīn samuccārya śāntiṃ kuryāt tato guruḥ /
sarvādau gurudevasya varaṇaṃ kārayet sudhīḥ // MBhT_11.13
suvarṇaṃ campakākāraṃ karṇayugme nivedayet /
catuṣkoṇayutaṃ svarṇaṃ grīvāyāṃ pariyojayet // MBhT_11.14
uṣṇīṣaṃ ca tato dadyāt kaṇṭhe mālāṃ niyojayet /
tāḍayugmaṃ tato bāhau valayaṃ maṇibandhake // MBhT_11.15
aṅgulyām aṅgurī deyā divyavastraṃ niyojayet /
evaṃ hi varaṇaṃ kṛtvā karmayogyaṃ vicintayet // MBhT_11.16
guruṃ vā guruputraṃ vā varayed yatnataḥ sudhīḥ /
sadasyaṃ na hi kartavyaṃ tantradhāraṃ na tatra vai // MBhT_11.17
brahmāṇaṃ na hi kartavyaṃ kevalaṃ varayed gurum /
guror bhṛtyo maheśāni bhairavo nātra saṃśayaḥ // MBhT_11.18
svīyena paridhānena vāsasā toṣayet svayam /
svayaṃ hotā bhaved vipro guror ājñānusārataḥ // MBhT_11.19
māyābījaṃ samuccārya ādhāraśaktaye namaḥ /
anena manunā devi vedisaṃskāram ācaret // MBhT_11.20
bhūrasītyādimantreṇa ghaṭayugmābhimantritam /
astrāntenaiva mūlena uṣṇīṣaṃ pariyojayet // MBhT_11.21
vedoktaṃ caiva smṛtyuktaṃ mantraṃ na yojayet sudhīḥ /
evaṃ kūpādidāneṣu kartavyaṃ parameśvari // MBhT_11.22
anyat sarvaṃ samānaṃ hi prāsādādisthale punaḥ /
kūpādiyojanaṃ kuryāt yaṣṭiprotanam ācaret // MBhT_11.23
caturhastapramāṇaṃ ca madhyabhāge tu protanam /
mūlamantraṃ samuccārya tato vahnivadhūṃ nyaset // MBhT_11.24
tato yaṣṭiṃ samuccārya potayāmi vadet sudhīḥ /
tatra saṃtaraṇaṃ dhenuṃ naiva kuryād vicakṣaṇaḥ // MBhT_11.25
dhenusaṃtaraṇenaiva phalahāniḥ prajāyate /
svarṇaṃ rūpyaṃ pravālaṃ ca dakṣiṇāṃ pariyojayeta // MBhT_11.26
snāpayitvā kumbhatoyaiḥ śāntiṃ kuryāt tato guruḥ // MBhT_11.27
anenaiva vidhānena kūpādyutsargam ācaret /
vāpīkūpataḍāgādi hy anenotsargam ācaret // MBhT_11.28
dīrghikāṃ ca puṣkariṇīṃ hy anenaiva jalāśayam /
utsṛjya parayā bhaktyā mahādevyai prayatnataḥ // MBhT_11.29
puruṣaṃ saptamaṃ kānte pitṛvaṃśe ca mātari /
saptamaṃ puruṣaṃ kānte mātṛvaṃśe samaṃ priye // MBhT_11.30
kailāse nivasen nityaṃ devyā varaprasādataḥ /
svayaṃ devasvarūpaś ca jīvanmukto na saṃśayaḥ // MBhT_11.31
aśvamedhasahasreṇa vājapeyaśatena ca /
yat phalaṃ labhate devi tasmāl lakṣaguṇaṃ bhavet // MBhT_11.32
merutulyaṃ suvarṇaṃ tu brāhmaṇe vedapārage /
dattvā yat phalam āpnoti tasmāl lakṣaguṇaṃ bhavet // MBhT_11.33
pūrṇaśasyena deveśi saptadvīpāṃ vasuṃdharām /
pradadyād bahuyatnena brāhmaṇe vedapārage // MBhT_11.34
tasmāl lakṣaguṇaṃ puṇyam anena parameśvari // MBhT_11.35
sadakṣiṇaṃ vrataṃ sarvaṃ dānaṃ yad vedasaṃmatam /
tasmāl lakṣaguṇaṃ puṇyam anena parameśvari // MBhT_11.36
śrīcaṇḍikovāca /
yajñasūtradhāraṇena bhūpūjyo nātra saṃśayaḥ /
idānīṃ yajñasūtrasya vidhānaṃ mayi kathyatām // MBhT_11.37
śrīśaṃkara uvāca /
yajñasūtrasya yan mānaṃ tac chṛṇuṣva varānane /
ṛgvedī dhārayet sūtraṃ nābher ūrdhvaṃ stanād adhaḥ // MBhT_11.38
yajuṣāṃ sūtramānaṃ hi āścaryaṃ śailaje param /
bāhumūlapramāṇena yajñasūtraṃ dvijātibhiḥ /
dhāraṇīyaṃ prayatnena nānyad dairghyaṃ kadācana // MBhT_11.39
sāmagasya yajñasūtraṃ trividhaṃ varavarṇini /
brahmarandhrān nābhideśaparyantaṃ yajñasūtrakam // MBhT_11.40
athavāpi ca grīvāyām āropya nābhiṃ saṃspṛśet /
tasmāt pṛṣṭhān merudaṇḍaparyantaṃ yajñasūtrakam // MBhT_11.41
athavā parameśāni prakārāntarakaṃ śṛṇu /
grīvāyā dakṣiṇāṅguṣṭhaparyantaṃ yajñasūtrakam // MBhT_11.42
athavā dhārayet sūtraṃ yatnena yajuṣāṃ matam /
athavā dhārayet sūtraṃ sāmagasya pramāṇataḥ // MBhT_11.43
atharvī dhārayed yajñasūtraṃ paramamohanam /
ājñācakrān nābhideśaparyantaṃ yajñasūtrakam // MBhT_11.44
etat saṃketam ajñātvā yaḥ kuryāt sūtradhāraṇam /
sa caṇḍālasamo devi yadi vyāsasamo bhavet // MBhT_11.45
Mātṛkābhedatantra,
dvādaśaḥ paṭalaḥ
śrīśaṃkara uvāca /
athātaḥ sampravakṣyāmi pūjādhāraṃ sudurlabham // MBhT_12.1
śālagrāme maṇau yantre pratimāyāṃ ghaṭe jale // MBhT_12.2
pustikāyāṃ ca gaṅgāyāṃ śivaliṅge prasūnake /
śālagrāme śataguṇaṃ maṇau tadvat phalaṃ labhet // MBhT_12.3
yantre lakṣaguṇaṃ puṇyaṃ mūrtau lakṣaṃ sulocane /
ghaṭe caikaguṇaṃ puṇyaṃ jale caikaguṇaṃ priye // MBhT_12.4
pustikāyāṃ sahasraṃ tu gaṅgāyāṃ tatsamaṃ phalam /
śivaliṅge hy anantaṃ hi vinā pārthivaliṅgake // MBhT_12.5
puṣpayantre maheśāni pūjanāt sarvasiddhibhāk /
śālagrāme ca pūjāyāṃ na likhed yantram uttamam // MBhT_12.6
maṇau sthite maheśāni na likhed yantram uttamam /
pratimāyāṃ ca pūjāyāṃ na likhed yantram uttamam // MBhT_12.7
pratimāyāś ca purato ghaṭaṃ saṃsthāpya yatnataḥ /
parivārān yajet tatra ghaṭe tu parameśvari // MBhT_12.8
yantrādhiṣṭhātṛdevāṃś ca ghaṭe yantre prapūjayet /
samastadevatārūpaṃ ghaṭaṃ tu paricintayet /
suradrumasvarūpo 'yaṃ ghaṭo hi parameśvari // MBhT_12.9
janmasthānaṃ mahāyantraṃ yadi kuryāt tu sādhakaḥ /
tatra mūrtiṃ na kuryāt tu kadācid api mohataḥ // MBhT_12.10
yadi mūrtiṃ prakuryāt tu tatra yantraṃ na kārayet /
yadi kuryāt tu mohena yajed vāradvayaṃ priye // MBhT_12.11
dviguṇaṃ pūjanaṃ tatra dviguṇaṃ balidānakam /
dviguṇaṃ prajapen mantraṃ dviguṇaṃ homayet sudhīḥ // MBhT_12.12
anyathā viphalā pūjā viphalaṃ balidānakam /
sarvaṃ hi viphalaṃ yasmāt tasmād yantraṃ na kārayet // MBhT_12.13
iti te kathitaṃ kānte pūjādhāraṃ sudurlabham // MBhT_12.14
athātaḥ sampravakṣyāmi śivaliṅgasya lakṣaṇam /
pārthive śivapūjāyāṃ sarvasiddhiyuto bhavet // MBhT_12.15
pāṣāṇe śivapūjāyāṃ dviguṇaṃ phalam īritam /
svarṇaliṅge ca pūjāyāṃ śatrūṇāṃ nāśanaṃ matam // MBhT_12.16
sarvasiddhīśvaro raupye phalaṃ tasmāc caturguṇam /
tāmre puṣṭiṃ vijānīyāt kāṃsye ca dhanasaṃcayam // MBhT_12.17
pāradasya ca māhātmyaṃ puraiva kathitaṃ mayā /
gaṅgāyāṃ ca lakṣaguṇaṃ lākṣāyāṃ rogavān bhavet // MBhT_12.18
sphāṭike sarvasiddhiḥ syāt tathā mārakate priye /
lauhaliṅge ripor nāśaṃ kāmadaṃ bhasmaliṅgake // MBhT_12.19
vālukāyāṃ kāmyasiddhir gomaye ṛtuhiṃsanam /
sarvaliṅgasya māhātmyaṃ dharmārthakāmamokṣadam // MBhT_12.20
ādhārabhede yat puṇyaṃ cādhikaṃ kathitaṃ tu te /
atiriktaphalāny etaddhārasya sulocane // MBhT_12.21
śivasya pūjanād devi caturvargādhipo bhavet /
aṣṭaiśvaryayuto martyaḥ śambhunāthasya pūjanāt // MBhT_12.22
svayaṃ nārāyaṇaḥ prokto yadi śambhuṃ prapūjayet /
svarge martye ca pātāle ye devāḥ saṃsthitāḥ sadā /
teṣāṃ pūjā bhaved devi śambhunāthasya pūjanāt // MBhT_12.23
svarṇapuṣpasahasreṇa yat phalaṃ labhate naraḥ /
tasmāl lakṣaguṇaṃ puṇyaṃ bhagnaikabilvapattrake // MBhT_12.24
bhagnaikabilvapattrasya sahasrakena bhāgataḥ /
merutulyasuvarṇena tatphalaṃ na hi labhyate // MBhT_12.25
śuddhāśuddhavicāro 'pi nāsti tac chivapūjane /
yena tena prakāreṇa bilvapattraiḥ prapūjanāt /
sarvasiddhiyuto bhūtvā sa naraḥ siddho hi // MBhT_12.26
brahmāṇḍamadhye ye devās tadbāhye yāś ca devatāḥ /
te sarve tṛptim āyānti kevalaṃ śivapūjanāt // MBhT_12.27
puṣpaṃ gandhaṃ jalaṃ dravyaṃ liṅgopari niyojayet /
liṅgamadhye mahāvahniḥ saiva rudraḥ prakīrtitaḥ // MBhT_12.28
rudropari kṣiped yat tu tad eva bhasmatāṃ gataḥ // MBhT_12.29
sākṣād dhomo maheśāni śivasya pūjanād bhavet /
mahāyajñeśvaro martyaḥ śivasya pūjanād bhavet // MBhT_12.30
kuśāgramānaṃ yat toyaṃ tat toyena yajed yadi /
satyaṃ satyaṃ hi girije taj jalaṃ sāgaropamam // MBhT_12.31
puṣpaṃ ca merusadṛśaṃ liṅgopari niyojanāt /
liṅgasya mastake devi yad annaṃ paritiṣṭhati // MBhT_12.32
tadannasya ca dānena kṣitidānaphalaṃ labhet // MBhT_12.33
ekena taṇḍulenaiva yadi liṅgaṃ prapūjayet /
brahmāṇḍapātrasampūrṇam annadānaphalaṃ labhet // MBhT_12.34
ekayā dūrvayā vāpi yo 'rcayec chivaliṅgakam /
sarvadevasya śīrṣe tu cārdhadānaphalaṃ labhet // MBhT_12.35
sāmānyatoyam ānīya yadi snāyān maheśvaram /
sārdhatrikoṭitīrthasya snānasya phalabhāg bhavet // MBhT_12.36
śrīcaṇḍikovāca /
tāriṇī brahmaṇaḥ śaktis tripurā vaiṣṇavī parā /
kathaṃ śākambharī tārā tripurā śāmbhavī katham // MBhT_12.37
śrīśaṃkara uvāca /
kālī dehād yadā jātā sāvitrī vedamātṛkā /
trivargadātrī sā devī brahmaṇaḥ śaktir eva ca // MBhT_12.38
guptarūpā mahāvidyā śaivī saikajaṭā parā /
tasmāl lakṣmīr vaiṣṇavī yā trivargadāyinī śivā // MBhT_12.39
guptarūpā mahāvidyā śrīmattripurasundarī /
śāmbhavī paramā māyā tripurā mokṣadāyinī // MBhT_12.40
ekaiva hi mahāvidyā nāmamātraṃ pṛthak pṛthak /
tathaiva puruṣaś caiko nāmamātravibhedakaḥ // MBhT_12.41
śrīcaṇḍikovāca /
mantradhāraṇamātreṇa tadātmā tanmayo bhavet /
kathaṃ vā vātulaḥ so 'pi kathaṃ vā rogavān bhavet // MBhT_12.42
śrīśaṃkara uvāca /
mantracchannād vātulatvaṃ rogo dehe na jāyate /
mantracchannaṃ pravakṣyāmi śṛṇu devi samāhitā // MBhT_12.43
abhaktiś cākṣare bhrāntir luptiś channas tathaiva ca /
hrasvo dīrghaś ca kathanaṃ svapne tu cāṣṭadhā smṛtaḥ // MBhT_12.44
abhaktyā naiva siddhiḥ syāt kalpakoṭiśatair api /
evaṃ mantraś cānyathā vā ceti bhrāntyā ca vātulaḥ // MBhT_12.45
luptavarṇe buddhināśaś chinne nāśo bhavet kila /
hrasvoccāre vyādhiyukto dīrghajāpe vasukṣayaḥ // MBhT_12.46
kathane mṛtyum āpnoti svapne 'pi śṛṇu śailaje /
kālikāyāś ca tārāyā mantro 'pi jvaladagnivat // MBhT_12.47
viprarūpeṇa devena premabhāvena cetasā /
yadi mantraṃ hared devi śṛṇu sādhakalakṣaṇam // MBhT_12.48
sarvāṅge vai bhavej jvālā dehamadhye viśeṣataḥ /
toye śaityaṃ na jāyeta tathaivauṣadhasevane // MBhT_12.49
sadā vātulavat sarvaṃ pratyakṣe svapnavad bhavet /
varṣamadhye trivarṣe vā mṛtyus tasya na saṃśayaḥ // MBhT_12.50
śrīcaṇḍikovāca /
mantracchannaṃ cāṣṭavidhaṃ tava vaktrāc chrutaṃ mayā /
yadi daivād bhaved deva tasyopāyaṃ vadasva me // MBhT_12.51
śrīśaṃkara uvāca /
bahujāpāt tathā homāt kāyakleśādivistarāt /
yadi bhaktir bhaved devi tasya siddhir adūrataḥ // MBhT_12.52
guruṇā tatsutenaiva sādhakena varānane /
akṣare dūṣaṇaṃ hitvā punar mantraṃ prakāśayet // MBhT_12.53
guruṇā tatsutenaiva sādhakena samāhitaḥ /
luptavarṇaṃ samutthāpya punar mantraṃ prakāśayet // MBhT_12.54
cakrabhedena ṣaṭkoṇaṃ tathaiva yonimudrayā /
ekoccāre japen mantraṃ lakṣam ekaṃ varānane /
gurvādinā maheśāni chinnadoṣanikṛntanam // MBhT_12.55
guruṇā lakṣajāpena tan mantraṃ śrāvayet tridhā /
dūṣaṇaṃ hrasvadīrghasya śāntiś cātra na saṃśayaḥ // MBhT_12.56
guruṇā tatsutenaiva sādhakenaiva śailaje /
uktamārgeṇa deveśi japel lakṣacatuṣṭayam // MBhT_12.57
taddaśāṃśaṃ hunet paścāt tarpaṇādi samācaret // MBhT_12.58
tato 'pi yadi naivābhūt sādhakaḥ sthiramānasaḥ /
caturguṇaṃ hi kartavyaṃ śiṣyasya muktihetave // MBhT_12.59
yadi mṛtyur bhavet tasya tathāpi muktibhāg bhavet /
kathanasya doṣaśāntir bhavaty eva na saṃśayaḥ // MBhT_12.60
svapne 'pi mantrakathane śmaśāne caiva śailaje /
uktamārgeṇa deveśi japel lakṣaṃ catuṣṭayam // MBhT_12.61
taddaśāṃśaṃ hunet paścāt tarpaṇādi samācaret /
tato 'pi yadi naivābhūt sādhakaḥ sthiramānasaḥ // MBhT_12.62
caturguṇaṃ hi kartavyaṃ pūrvoktaṃ pūjanaṃ caret /
kuje vā śanivāre vā prathame gamanaṃ caret /
saptāhaṃ vā yajed devīṃ turīyaṃ vādinaṃ yajet // MBhT_12.63
śmaśānasādhanaṃ vakṣye śṛṇu caikāgracetasā /
svarṇaṃ raupyaṃ tathā vastraṃ dattvā varaṇam ācaret // MBhT_12.64
svarṇapīṭhaṃ pradātavyaṃ caturaṅgulivistṛtam /
bhogayogyaṃ pradātavyaṃ madhuparkaṃ yathoditam // MBhT_12.65
rājapatnī yena tuṣṭā toṣayet tena vāsasā /
alaṃkāraṃ yathāyogyaṃ tatra tatra niyojayet // MBhT_12.66
naivedyaṃ vividhaṃ ramyaṃ nānādravyasamanvitam /
sāmiṣānnaṃ guḍaṃ chāgaṃ surāpiṣṭakapāyasam // MBhT_12.67
bhogyadravyaṃ jale dadyād yadi bhoktā na tiṣṭhati /
evaṃ pūjāṃ samāpyādau śivapūjāṃ samācaret // MBhT_12.68
ṣoḍaśair upacāraiś ca liṅgānāṃ caikaviṃśatim /
aṣṭottaraśatenaiva bilvapattraiḥ sacandanaiḥ // MBhT_12.69
pratyekaṃ pūjayen mantraṃ gajāntakasahasrakam /
sahasraṃ homayet paścād bilvapattrair varānane // MBhT_12.70
evaṃ kṛte labhec chāntiṃ dīrghāyur nātra saṃśayaḥ // MBhT_12.71
Mātṛkābhedatantra,
trayodaśaḥ paṭalaḥ
śrīcaṇḍikovāca /
śṛṇu nātha parānanda parāparajagatpate /
idānīṃ śrotum icchāmi mālāyāḥ kīdṛśo japaḥ /
kā mālā kasya devasya tad vadasva samāhitaḥ // MBhT_13.1
śrīśaṃkara uvāca /
vaiṣṇave tulasīmālā gajadantair gaṇeśvare /
kālikāyā mahāmantraṃ japed rudrākṣamālayā // MBhT_13.2
tārāyāś ca japen mantrī mahāśaṅkhākhyamālayā /
mahāśaṅkhākhyamālāyāṃ sarvāṃ vidyāṃ japet sudhīḥ // MBhT_13.3
akasmād vai mahāsiddhir mahāśaṅkhākhyamālayā /
tathaiva sakalā vidyā mahāśaṅkhe vaset sadā // MBhT_13.4
sphāṭikī sarvadevasya pravālaiḥ sakalāṃ japet /
svarṇaraupyasamudbhūtāṃ sarvadeveṣu yojitām // MBhT_13.5
kālikāyāś ca sundaryā rudrākṣaiḥ prajapet sadā /
bhairavyāḥ prajapen mantrī śaṅkhapadmākhyayā priye // MBhT_13.6
śmaśāne dhusturair mālā japed dhūmāvatīvidhau /
iti te kathitaṃ kānte mahāmālāvinirṇayam // MBhT_13.7
atha granthiṃ pravakṣyāmi śṛṇu kānte samāhitā /
yena mālā susiddhā ca nṇāṃ sarvaphalapradā // MBhT_13.8
mālāyāś cādhikā kānte granthiś caikā phalapradā /
ekapañcāśikāyāṃ ca mālāyāṃ parameśvari // MBhT_13.9
brahmagranthiyutāṃ mālāṃ sārdhadvitayaveṣṭitām /
sapādaveṣṭanaṃ devi nāgapāśaṃ manoharam // MBhT_13.10
sarvadevasya mālāyāṃ sarvatra parameśvari /
brahmagranthiṃ vidhāyetthaṃ nāgapāśam athāpi vā // MBhT_13.11
mālāyāṃ tv adhikāṃ devi caikāṃ granthiṃ pradāpayet /
mūlena grathitaṃ kuryāt praṇavenāthavā priye // MBhT_13.12
granthimadhye ca guṭikāṃ kuryād atimanoharām /
sūtradvayaṃ maheśāni milanaṃ kārayet tataḥ // MBhT_13.13
meruṃ ca grathanaṃ kuryāt tadūrdhve granthisaṃyutam /
evaṃ mālāṃ vinirmāya gopayed bahuyatnataḥ // MBhT_13.14
kampanaṃ dhūnanaṃ śabdaṃ naiva tatra prakāśayet /
karabhraṣṭaṃ tathā chinnaṃ mahāvighnasya kāraṇam // MBhT_13.15
kampane siddhihāniḥ syād dhūnanaṃ bahuduḥkhadam /
śabde jāte bhaved rogaḥ karabhraṣṭād vināśakṛt // MBhT_13.16
chinnasūtre bhaven mṛtyus tasmād yatnaparo bhavet /
evaṃ jñātvā maheśāni śāntisvastyayanaṃ caret // MBhT_13.17
kampane yo japen mantraṃ yadi siddhiṃ prayacchati /
yatnena gurum ānīya dvāviṃśadupacārataḥ // MBhT_13.18
kumbhasthāpanakaṃ kṛtvā pūjayed iṣṭadevatām /
tato huned bilvapattrair aṣṭottaraśatāhutim // MBhT_13.19
trimadhvaktena vidhinā dhūnane 'pi ca sundari /
saśabde japane caṇḍi hy evaṃ kuryād vicakṣaṇaḥ // MBhT_13.20
karabhraṣṭe tathā chinne puraścaraṇam ācaret /
japādyante yajed devīṃ ṣoḍaśair upacārakaiḥ // MBhT_13.21
pratyahaṃ prajapen mantraṃ pratyahaṃ balidānakam /
pañcāṅgasya pramāṇena sarvakarma samāpayet // MBhT_13.22
daridraḥ parameśāni yadi vighnaparāyaṇaḥ /
ādyante mahatīṃ pūjāṃ diksahasraṃ japen manum // MBhT_13.23
sahasraikaṃ hunet paścāt sarvavighnasya śāntaye /
kumbhatoyaiḥ snāpayitvā punar mālāṃ pradāpayet // MBhT_13.24
anenaiva vidhānena vighnajālair na lipyate // MBhT_13.25
Mātṛkābhedatantra,
caturdaśaḥ paṭalaḥ
śrīcaṇḍikovāca /
mantradhāraṇamātreṇa tatkṣaṇe tanmayo bhavet /
jīvātmā kuṇḍalīmadhye pradīpakalikā yathā // MBhT_14.1
nijeṣṭadevatārūpā dehasaṃsthā ca kuṇḍalī /
bhujyate saiva dehasthā kā cintā sādhakasya ca /
tan me brūhi mahādeva yady ahaṃ tava vallabhā // MBhT_14.2
śrīśaṃkara uvāca /
bhogas tu trividho devi divyavīrapaśukramāt /
nirlipto divyabhāvasthaḥ kuṇḍalī bhujyate yadi // MBhT_14.3
ajihvāntā kuṇḍalinī vīrasya vīravandite /
mahādevyāḥ prītaye ca prasādaṃ bhujyate paśuḥ // MBhT_14.4
dvijāter divyabhāvaś ca sadā nirvāṇadāyakaḥ /
vipro vīraś ca nirvāṇī bhavaty eva na saṃśayaḥ // MBhT_14.5
sāyujyādi mahāmokṣaṃ niyuktaṃ kṣatriyādiṣu /
paśunā bhaktiyuktena prasādaṃ bhujyate yadi // MBhT_14.6
svargabhogī bhavaty eva maraṇe nādhikāritā /
janmāntaram avāpnoti mahādevyāḥ prasādataḥ // MBhT_14.7
divyavīramate dṛṣṭir jāyate nātra saṃśayaḥ /
divyavīraprasādena nirvāṇī nātra saṃśayaḥ // MBhT_14.8
prasādabhogī yo devi sa paśur nātra saṃśayaḥ /
maraṇe nādhikāro 'sti paśubhāvasthitasya ca // MBhT_14.9
naiva muktir bhavet tasya janma cāpnoti niścitam // MBhT_14.10
śrīcaṇḍikovāca /
vada me parameśāna divyavīrasya lakṣaṇam /
yat kṛte divyavīrasya mahāmuktir bhaviṣyati // MBhT_14.11
śrīśaṃkara uvāca /
sākṣād brahmamayī devī cābhiśaptā ca vāruṇī /
śāpamocanamātreṇa brahmarūpā sudhā parā // MBhT_14.12
nivedanān mahādevyai tat tad devī bhavet kila /
mūlādhārāt kuṇḍalinīm ājihvāntāṃ vibhāvayet // MBhT_14.13
tanmukhe dānamātreṇa jñānavān sādhako bhavet /
yathaiva kuṇḍalī devī dehamadhye vyavasthitā // MBhT_14.14
tathaiva vāruṇīṃ dhyāyet kalāṅge sveṣṭadevatām /
kuṇḍalyā samabhāvena śaktivaktre pradāpayet // MBhT_14.15
ātmocchiṣṭaṃ mahāpūtaṃ tanmukhāt paramāmṛtam /
avaśyam eva gṛhṇīyāt tādātmyena varānane // MBhT_14.16
utsṛṣṭādivicāro 'pi kadācin nāsti brahmaṇi /
gaṅgātoyaṃ paraṃ brahma prasādaṃ kasya tad vada // MBhT_14.17
gaṅgāsāgaratoyaṃ vā prasādaṃ kasya vā bhavet /
śṛṇu devi pravakṣyāmi tajjale snānamātrataḥ // MBhT_14.18
muktibhāgī bhaven martyaḥ snānāvagāhanāt kila /
pādādimastakāntaṃ vai snānakāle pramajjati // MBhT_14.19
pādasparśo na doṣāya parabrahmaṇi śailaje /
paramātmani līne ca tathaiva parameśvari // MBhT_14.20
iti te kathitaṃ devi divyavīrasya lakṣaṇam /
vīratantre ca kathitaṃ māhātmyaṃ prāṇavallabhe // MBhT_14.21
śṛṇu devi pravakṣyāmi sādhikāyāś ca lakṣaṇam /
divyaśaktir vīraśaktir guruśaktis tathā parā // MBhT_14.22
kulaśaktiḥ kāminī ca navaśaktiḥ kumārikā /
śrīguruṃ pūjayed bhaktyā svadehadānapūrvakam // MBhT_14.23
anyathā tu svadehasya nigraho jāyate dhruvam /
saptajanmani sā devī pukkasī pativarjitā // MBhT_14.24
śivaṃ matvā svakāntaṃ ca pūjāsādhanam ācaret /
kadācin na yajec cānyaṃ puruṣaṃ parameśvari // MBhT_14.25
anyasya yajanāc caṇḍi sarvanāśo bhaved dhruvam /
kāntasyāyurvihīnatvaṃ vipatiṃ ca pade pade // MBhT_14.26
dhananāśo bhaven nityaṃ devyāḥ krodhaś ca jāyate /
avaśyaṃ pūjayen nityaṃ gurudevaṃ sanātanam // MBhT_14.27
bhadrābhadravicāraṃ ca yā karoti gurusthale /
tasyā mantraṃ krodhayuktaṃ vipattiś ca pade pade // MBhT_14.28
varaṃ janamukhān nindā varaṃ prāṇān parityajet /
tathāpi pūjayed devaṃ sākṣān nirvāṇadāyakam // MBhT_14.29
sadā bhayaṃ ca kāpaṭyaṃ varjayed gurupūjane // MBhT_14.30
śrīguros tejasaṃ bhaktyā yadi dhāraṇam ācaret /
satyaṃ satyaṃ punaḥ satyaṃ kāśī sā nātra saṃśayaḥ // MBhT_14.31
abhaktyā parameśāni yadi dhāraṇam ācaret /
japapūjādikaṃ tasyāḥ saṃdahet tena tejasā // MBhT_14.32
śrīcaṇḍikovāca /
sapatnīkaṃ yajed devaṃ guruṃ nirvāṇadāyakam /
tasya saṅgaṃ parityajya katham ātmaniyojanam // MBhT_14.33
śrīśaṃkara uvāca /
śṛṇu devi pravakṣyāmi guror ājñānusārataḥ /
dhārayet tejasaṃ bhaktyā svayaṃ lipsāvivarjitā // MBhT_14.34
gurupatnyāś cātmajaś ca śrīguror ātmajo yataḥ /
gurupatnī guruḥ sākṣād guruputro na saṃśayaḥ // MBhT_14.35
ekasya pūjanāt kānta ubhayoḥ pūjanaṃ bhavet /
guruputro gaṇeśaś ca guruputraḥ ṣaḍānanaḥ // MBhT_14.36
ekaṃ gurusutaṃ kānte pūjane yā sadā ratā /
anyaṃ gurusutaṃ kānte pūjayen na kadācana // MBhT_14.37
vīraṃ vā divyamūrtiṃ vā kadācin na hi pūjayet /
ekasya pūjanād devi mahāsiddhīśvaro bhavet // MBhT_14.38
ubhayos trīṇi catvāri yā nārī pūjanaṃ caret /
tasyāḥ samastaṃ viphalaṃ dhyānādijapapūjanam // MBhT_14.39
yadi bhāgyavaśād devi ekaṃ gurusutaṃ labhet /
manojñaṃ śāstravettāraṃ nigrahānugrahe ratam // MBhT_14.40
sundaraṃ yauvanonmattaṃ gurutulyaṃ jitendriyam /
prāṇānte 'pi ca kartavyaṃ pūjanaṃ mokṣadāyakam // MBhT_14.41
no yajed yadi mohena saiva pāpamayī bhavet // MBhT_14.42
