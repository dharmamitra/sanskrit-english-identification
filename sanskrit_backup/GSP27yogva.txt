yataḥ sarvāṇi bhūtānipratibhānti sthitāni ca /  yatraivopaśamaṃ yānti tasmaisatyātmane namaḥ // 
jñātā jñānaṃ tathā jñeyaṃ draṣṭādarśanadṛśyabhūḥ / kartā hetuḥ kriyā yasmāttasmai jñasyātmane namaḥ // 
sphuranti sīkarā yasmādānandasyāmbare'vanau / sarveṣāṃ jīvanaṃ tasmai brahmānandātmane namaḥ // 
sutīkṣṇo brāhmaṇaḥ kaścitsaṃśayākṛṣṭamānasaḥ / agasterāśramaṃ gatvā muniṃ papraccha sādaram // 
sutīkṣṇa uvāca / bhagavandharmatattvajña sarvaśāstraviniścita / saṃśayo'sti mahānekastvametaṃ kṛpayā vada // 
mokṣasya kāraṇaṃ karma jñānaṃ vā mokṣasādhanam / ubhayaṃ vā viniścitya ekaṃ kathaya kāraṇam // 
agastiruvāca / ubhābhyāmeva pakṣābhyāṃ yathā khe pakṣiṇāṃ gatiḥ / tathaiva jñānakarmabhyāṃ jāyate paramaṃ padam // 
kevalātkarmaṇo jñānānnahi mokṣo'bhijāyate / kiṃtūbhābhyāṃ bhavenmokṣaḥ sādhanaṃ tūbhayaṃ viduḥ // 
asminnarthe purāvṛttamitihāsaṃ vadāmi te / kāruṇyākhyaḥ purā kaścidbrāhmaṇo'dhītavedakaḥ // 
agniveśyasya putro'bhūdvedavedāṅgapāragaḥ / guroradhītavidyaḥ sannājagāma gṛhaṃ prati // 
tasthāvakarmakṛttūṣṇīṃ saṃśayāno gṛhe tadā / agniveśyo vilokyātha putraṃ karmavivarjitam // 
agniveśya uvāca / prāha etadvaco nindyaṃ guruḥ putraṃ hitāya ca / kimetatputra kuruṣe pālanaṃ na svakarmaṇaḥ // 
akarmanirataḥ siddhiṃ kathaṃ prāpsyasi tadvada / karmaṇo'smānnivṛtteḥ kiṃ kāraṇaṃ tannivedyatām // 
kāruṇya uvāca / yāvajjīvamagnihotraṃ nityaṃ saṃdhyāmupāsayet / pravṛttirūpo dharmo'yaṃ śrutyā smṛtyā ca coditaḥ // 
na dhanena bhavenmokṣaḥ karmaṇā prajayā na vā / tyāgamātreṇa kiṃtveke yatayo'śnanti cāmṛtam // 
iti śrutyordvayormadhye kiṃ kartavyaṃ mayā guro / iti saṃdigdhatāṃ gatvā tūṣṇīṃbhūto'smi karmaṇi // 
agastiruvāca / ityuktvā tāta vipro'sau kāruṇyo maunamāgataḥ / tathāvidhaṃ sutaṃ dṛṣṭvā punaḥ prāha guruḥ sutam // 
agniveśya uvāca / śṛṇu putra kathāmekāṃ tadarthaṃ hṛdaye'khilam / matto'vadhārya putra tvaṃ yathecchasi tathā kuru // 
surucirnāma kācitstrī apsarogaṇauttamā / upaviṣṭā himavataḥ śikhare śikhisaṃvṛte // 
ramante kāmasaṃtaptāḥ kinnaryo yatra kinnaraiḥ / svardhunyoghena saṃsṛṣṭe mahāghaughavināśinā // 
dūtamindrasya gacchantamantarikṣe dadarśa sā / tamuvāca mahābhāgā suruciścāpsarovarā // 
suruciruvāca / devadūta mahābhāga kuta āgamyate tvayā / adhunā kutra gantāsi tatsarvaṃ kṛpayā vada // 
devadūta uvāca / sādhu pṛṣṭaṃ tvayā subhru yathāvatkathayāmi te / ariṣṭanemī rājarṣirdattvā rājyaṃ sutāya vai // 
vītarāgaḥ sa dharmātmā niryayau tapase vanam / tapaścaratyasau rājā parvate gandhamādane // 
kāryaṃ kṛtvā mayā tatra tata āgamyate'5dhunā / gantāsmi pārśve śakrasya taṃ vṛttāntaṃ niveditum // 
apsarā uvāca / vṛttāntaḥ ko'bhavattatra kathayasva mama prabho / praṣṭukāmā vinītāsmi nodvegaṃ kartumarhasi // 
devadūta uvāca / śṛṇu bhadre yathāvṛttaṃ vistareṇa vadāmi te / tasminrājñi vane tatra tapaścarati dustaram // 
ityahaṃ devarājena subhrūrājñāpitastadā / dūta tvaṃ tatra gacchāśu gṛhītvedaṃ vimānakam // 
apsarogaṇasaṃyuktaṃ nānāvāditraśobhitam / gandharvasiddhayakṣaiśca kinnarādyaiśca śobhitam // 
tālaveṇumṛdaṅgādi parvate gandhamādane / nānāvṛkṣasamākīrṇe gatvā tasmingirau śubhe // 
ariṣṭanemiṃ rājānaṃ dūtāropya vimānake / ānaya svargabhogāya nagarīmamarāvatīm // 
dūta uvāca / ityājñāṃ prāpya śakrasya gṛhītvā tadvimānakam / sarvopaskarasaṃyuktaṃ tasminnadrāvahaṃ yayau // 
āgatya parvate tasminrājño gatvā''śramaṃ mayā / niveditā mahendrasya sarvājñā'riṣṭanemaye // 
iti madvacanaṃ śrutvā saṃśayāno'vadacchubhe / rājovāca / praṣṭumicchāmi dūta tvāṃ tanme tvaṃ vaktumarhasi // 
guṇā doṣāśca ke tatra svarge vada mamāgrataḥ / jñātvā sthitiṃ tu tatratyāṃ kariṣye'haṃ yathāruci // 
dūta uvāca / svarge puṇyasya sāmagryā bhujyate paramaṃ sukham / uttamena tu puṇyena prāpnoti svargamuttamam // 
madhyamena tathā madhyaḥ svargo bhavati nānyathā / kaniṣṭhena tu puṇyena svargo bhavati tādṛśaḥ // 
parotkarṣāsahiṣṇutvaṃ spardhā caiva samaiśca taiḥ / kaniṣṭheṣu ca saṃtoṣo yāvatpuṇyakṣayo bhavet // 
kṣīṇe puṇye viśantyetaṃ martyalokaṃ ca mānavāḥ / ityādiguṇadoṣāśca svarge rājannavasthitāḥ // 
iti śrutvā vaco bhadre sa rājā pratyabhāṣata / rājovāca / necchāmi devadūtāhaṃ svargamīdṛgvidhaṃ phalam // 
ataḥ paraṃ mahograṃ ca tapaḥ kṛtvā kalevaram / tyakṣyāmyahamaśuddhaṃ hi jīrṇāṃ tvacamivoragaḥ // 
devadūta vimānedaṃ gṛhītvā tvaṃ yathāgataḥ / tathā gaccha mahendrasya saṃnidhau tvaṃ namo'stu te // 
devadūta uvāca / ityukto'haṃ gato bhadre śakrasyāgre nivedituma / yathāvṛttaṃ nivedyātha mahadāścaryatāṃ gataḥ // 
indra uvāca / punaḥ prāha mahendro māṃ ślakṣṇaṃ madhurayā girā / dūta gaccha punastatra taṃ rājānaṃ nayāśramam // 
vālmīkerjñātatattvasya svabodhārthaṃ virāgiṇam / saṃdeśaṃ mama vālmīkermaharṣestvaṃ nivedaya // 
maharṣe tvaṃ vinītāya rājñe'smai vītarāgiṇe / nasvargamicchate tattvaṃ prabodhaya mahāmune // 
tena saṃsāraduḥkhārto mokṣameṣyati ca kramāt / ityuktvā devarājena preṣito'haṃ tadantike // 
mayāgatya punastatra rājā valmīkajanmane / nivedito mahendrasya rājñā mokṣasya sādhanam // 
tato valmīkajanmāsau rājānaṃ samapṛcchata / anāmayamatiprītyā kuśalapraśnavārtayā // 
rājovāca / bhagavandharmatattvajña jñātajñeya vidāṃvara / kṛtārtho'haṃ bhavaddṛṣṭyā tadeva kuśalaṃ mama // 
bhagavanpraṣṭumicchāmi tadavighnena me vada / saṃsārabandhaduḥkhārteḥ kathaṃ muñcāmi tadvada // 
vālmīkiruvāca / śrṛṇu rājanpravakṣyāmi rāmāyaṇamakhaṇḍitam / śrutvāvadhārya yatnena jīvanmukto bhaviṣyasi // 
vasiṣṭharāmasaṃvādaṃ mokṣopāyakathāṃ śubhāma / jñātasvabhāvo rājendra vadāmi śrūyatāṃ budha // 
rājovāca / ko rāmaḥ kīdṛśaḥ kasya baddho vā mukta eva vā / etanme niścitaṃ brūhi jñānaṃ tattvavidāṃ vara // 
vālmīkiruvāca / śāpavyājavaśādeva rājaveṣadharo hariḥ / āhṛtājñānasaṃpannaḥ kiṃcijjño'sau bhavatprabhuḥ // 
rājovāca / cidānandasvarūpe hi rāme caitanyavigrahe / śāpasya kāraṇaṃ brūhi kaḥ śaptā ceti me vada // 
vālmīkiruvāca / sanatkumāro niṣkāma avasadbrahmasadmani / vaikuṇṭhādāgato viṣṇustrailokyādhipatiḥ prabhuḥ // 
brahmaṇā pūjitastatra salyalokanivāsibhiḥ / vinā kumāraṃ taṃ dṛṣṭrā hyuvāca prabhurīśvaraḥ // 
sanatkumāra stabdho'si niṣkāmo garvaceṣṭayā / atastvaṃ bhava kāmārtaḥ śarajanmeti nāmataḥ // 
tenāpi śāpito viṣṇuḥ sarvajñatvaṃ tavāsti yat / kiṃcitkālaṃ hi tattyaktvā tvamajñānī bhaviṣyasi // 
bhṛgurbhāryāṃ hatāṃ dṛṣṭrā hyuvāca krodhamūrcchitaḥ / viṣṇo tavāpi bhāryāyā viyogo hi bhaviṣyati // 
vṛndayā śāpito viṣṇuśchalanaṃ yattvayā kṛtam / atastvaṃ strīviyogaṃ tu vacanānmama yāsyasi // 
bhāryā hi devadattasya payoṣṇītīrasa~sthitā / nṛsiṃhaveṣadhṛgviṣṇuṃ dṛṣṭvā pañcatvamāgatā // 
tena śapto hi nṛharirduḥkhārtaḥ strīviyogataḥ / tavāpi bhāryayā sārdhaṃ viyogo hi bhaviṣyati // 
bhṛguṇaivaṃ kumāreṇa śāpito devaśarmaṇā / vṛndayā śāpito viṣṇustena mānuṣyatāṃ gataḥ // 
etatte kathitaṃ sarve śāpavyājasya kāraṇam / idānīṃ vacmi tatsarve sāvadhānamatiḥ śṛṇu // 
divi bhūmau tathākāśe bahirantaśca me vibhuḥ / yo vibhātyavabhāsātmā tasmai sarvātmane namaḥ // 
vālmīkiruvāca / ahaṃ baddho vimuktaḥ syāmiti yasyāsti niścayaḥ / nātyantamajño nota jñaḥ so'smiñchāstre'dhikāravān // 
kathopāyānvicāryādau mokṣopāyānimānatha / yo vicārayati prājño na sa bhūyo'bhijāyate // 
asminrāmāyaṇe rāmakathopāyānmahābalān / etāṃstu prathamaṃ kṛtvā purāhamarimardana // 
śiṣyāyāsmi vinītāya bharadvājāya dhīmate / ekāgro dattavāṃstasmai maṇimabdhirivārthine // 
tata ete kathopāyā bharadvājena dhīmatā / kasmiṃścinmerugahane brahmaṇo'gra udāhṛtāḥ // 
athāsya tuṣṭo bhagavānbrahmā lokapitāmahaḥ / varaṃ putra gṛhāṇeti tamuvāca mahāśayaḥ // 
bharadvāja uvāca / bhagavanbhūtabhavyeśa varo'yaṃ me'dya rocate / yeneyaṃ janatā duḥkhānmucyate tadudāhara // 
śrībrahmovāca / guruṃ vālmīkimatrāśu prārthayasva prayatnataḥ / tenedaṃ yatsamārabdhaṃ rāmāyaṇamaninditam // 
tasmiñchrute naro mohātsamagrātsaṃtariṣyati / setunevāmbudheḥ pāramapāraguṇaśālinā // 
śrīvālmīkiruvāca / ityuktvā sa bharadvājaṃ parameṣṭhī madāśramam / abhyāgacchatsamaṃ tena bharadvājena bhūtakṛt // 
tūrṇaṃ saṃpūjito devaḥ so'rghyapādyādinā mayā / avocanmāṃ mahāsattvaḥ sarvabhūtahite rataḥ // 
rāmasvabhāvakathanādasmādvaramune tvayā / nodvegātsa parityājya āsamāpteraninditāt // 
granthenānena loko'yamasmātsaṃsārasaṃkaṭāt / samuttariṣyati kṣipraṃ potenevāśu sāgarāt // 
vaktuṃ tadevamevārthamahamāgatavānayam / kuru lokahitārthaṃ tvaṃ śāstramityuktavānajaḥ // 
mama puṇyāśramāttasmātkṣaṇādantarddhimāgataḥ / muhūrtābhyutthitaḥ proccaistaraṅga iva vāriṇaḥ // 
tasminprayāte bhagavatyahaṃ vismayamāgataḥ / punastatra bharadvājamapṛcchaṃ svasthayā dhiyā // 
kimetadbrahmaṇā proktaṃ bharadvāja vadāśu me / ityuktena punaḥ proktaṃ bharadvājena tena me // 
bharadvāja uvāca / etaduktaṃ bhagavatā yathā rāmāyaṇaṃ kuru / sarvalokahitārthāya saṃsārārṇavatārakam // 
mahyaṃ ca bhagavanbrūhi kathaṃ saṃsārasaṃkaṭe / rāmo vyavahṛto hyasminbharataśca mahāmanāḥ // 
śatrughno lakṣmaṇaścāpi sītā cāpi yaśasvinī / rāmānuyāyinaste vā mantriputrā mahādhiyaḥ // 
nirduḥkhitāṃ yathaite nu prāptāstadbrūhi me sphuṭam / tathaivāhaṃ bhaviṣyāmi tato janatayā saha // 
bharadvājena rājendra vadetyukto'smi sādaram / tadā kartuṃ vibhorājñāmahaṃ vaktuṃ pravṛttavān // 
śṛṇu vatsa bharadvāja yathāpṛṣṭaṃ vadāmi te / śrutena yena saṃmohamalaṃ dūre kariṣyasi // 
tathā vyavahara prājña yathā vyavahṛtaḥ sukhī / sarvāsaṃsaktayā buddhyā rāmo rājīvalocanaḥ // 
lakṣmaṇo bharataścaiva śatrughnaśca mahāmanāḥ / kausalyā ca sumitrā ca sītā daśarathastathā // 
kṛtāstraścā'virodhaśca bodhapāramupāgatāḥ / vasiṣṭho vāmadevaśca mantriṇo'ṣṭau tathetare // 
dhṛṣṭirjayanto bhāsaśca satyo vijaya eva ca / vibhīṣaṇaḥ suṣeṇaśca hanumānindrajittathā // 
ete'ṣṭau mantriṇaḥ proktāḥ samanīrāgacetasaḥ / jīvanmuktā mahātmāno yathāprāptānuvartinaḥ // 
etairyathā hutaṃ dattaṃ gṛhītamuṣitaṃ smṛtam / tathā cedvartase putra mukta evāsi saṃkaṭāt // 
apārasaṃsārasamudrapātī labdhvā parāṃ yuktimudārasattvaḥ / na śokamāyāti na dainyameti gatajvarastiṣṭhati nityatṛptaḥ // 
bharadvāja uvāca / jīvanmuktasthitiṃ vrahmankṛtvā rāghavamāditaḥ / kramātkathaya me nityaṃ bhaviṣyāmi sukhī yathā // 
śrīvālmīkiruvāca / bhramasya jāgatasyāsya jātasyākāśavarṇavat / apunaḥsmaraṇaṃ manye sādho vismaraṇaṃ varam // 
dṛśyātyantābhāvabodhaṃ vinā tannānubhūyate / kadācitkenacinnāma svabodho'nviṣyatāmataḥ // 
sa ceha saṃbhavatyeva tadarthamidamātatam / śāstramākarṇayasi cettattvamāpsyasi nānyathā // 
jagadbhramo'yaṃ dṛśyo'pi nāstyevetyanubhūyate / varṇo vyomna ivākhedādvicāreṇāmunā'nagha // 
dṛśyaṃ nāstīti bodhena manaso dṛśyamārjanam / saṃpannaṃ cettadutpannā parā nirvāṇanirvṛtiḥ // 
anyathā śāstragarteṣu luṭhatāṃ bhavatāmiha / bhavatyakṛtrimājñānāṃ kalpairapi na nirvṛtiḥ // 
aśeṣeṇa parityāgo vāsanānāṃ ya uttamaḥ / mokṣaṃ ityucyate brahmansa eva vimalakramaḥ // 
kṣīṇāyāṃ vāsanāyāṃ tu ceto galati satvaram / kṣīṇāyāṃ śītasaṃtatyāṃ brahmanhimakaṇo yathā // 
ayaṃ vāsanayā deho dhriyate bhūtapañjaraḥ / tanunāntarniviṣṭena muktaughastantunā yathā // 
vāsanā dvividhā proktā śuddhā ca malinā tathā / malinā janmano hetuḥ śuddhā janmavināśinī // 
ajñānasughanākārā ghanāhaṃkāraśālinī / punarjanmakarī proktā malinā vāsanā budhaiḥ // 
punarjanmāṅkuraṃ tyaktvā sthitā saṃbhṛṣṭabījavat / dehārthaṃ dhriyate jñātajñeyā śuddheti cocyate // 
apunarjanmakaraṇī jīvanmukteṣu dehiṣu / vāsanā vidyate śuddhā dehe cakra iva bhramaḥ // 
ye śuddhavāsanā bhūyo na janmānarthabhājanam / jñātajñeyāsta ucyante jīvanmuktā mahādhiyaḥ // 
jīvanmuktipadaṃ prāpto yathā rāmo mahāmatiḥ / tatte'haṃ śṛṇu vakṣyābhi jarāmaraṇaśāntaye // 
bharadvāja mahābuddhe rāmakramamimaṃ śubham / śṛṇu vakṣyāmi tenaiva sarvaṃ jñāsyasi sarvadā // 
vidyāgṛhādviniṣkramya rāmo rājīvalocanaḥ / divasānyanayadgehe līlābhirakutobhayaḥ // 
atha gacchati kāle tu pālayatyavaniṃ nṛpe / prajāsu vītaśokāsu sthitāsu vigatajvaram // 
tīrthapuṇyāśramaśreṇīrdraṣṭumutkaṇṭhitaṃ manaḥ / rāmasyābhūdbhṛśaṃ tatra kadācidguṇaśālinaḥ // 
rāghavaścintayitvaivamupetya caraṇau pituḥ / haṃsaḥ padmāviva navau jagrāha nakhakesarau // 
śrīrāma uvāca / tīrthāni devasadmāni vanānyāyatanāni ca / draṣṭumutkaṇṭhitaṃ tāta mamedaṃ nātha mānasam // 
tadetāmarthitāṃ pūrvāṃ saphalāṃ kartumarhasi / na so'sti bhuvane nātha tvayā yo'rthī na mānitaḥ // 
iti saṃprārthito rājā vasiṣṭhena samaṃ tadā / vicāryāmuñcadevainaṃ rāmaṃ prathamamarthinam // 
śubhe nakṣatradivase bhrātṛbhyāṃ saha rāghavaḥ / maṅgalālaṃkṛtavapuḥ kṛtasvastyayano dvijaiḥ // 
vasiṣṭhaprahitairvipraiḥ śāstrajñaiśca samanvitaḥ / snigdhaiḥ katipayaireva rājaputravaraiḥ saha // 
ambābhirvihitāśībhirāliṅgyāliṅgya bhūṣitaḥ / niragātsvagṛhāttasmāttīrthayātrārthamudyataḥ // 
nirgataḥ svapurātpauraistūryaghoṣeṇa vāditaḥ / pīyamānaḥ purastrīṇāṃ netrairbhṛṅgaughabhaṅguraiḥ // 
grāmīṇalalanālolahastapadmāpanoditaiḥ / lājavarṣairvikīrṇātmā himairiva himācalaḥ // 
āvarjayanvipragaṇānpariśṛṇvanprajāśiṣaḥ / ālokayandigantāṃśca paricakrāma jāṅgalān // 
athārabhya svakāttasmātkramātkośalamaṇḍalāt / snānadānatapodhyānapūrvakaṃ sa dadarśa ha // 
nadītīrāṇi puṇyāni vanānyāyatanāni ca / jaṅgalāni janānteṣu taṭānyabdhimahībhṛtām // 
mandākinīmindunibhāṃ kālindīṃ cotpalāmalām / sarasvatīṃ śatadrūṃ ca candrabhāgāmirāvatīm // 
veṇīṃ ca kṛṣṇaveṇīṃ ca nirvindhyāṃ sarayūṃ tathā / carmaṇvatīṃ vitastāṃ ca vipāśāṃ bāhudāmapi // 
prayāgaṃ naimiṣaṃ caiva dharmāraṇyaṃ gayāṃ tathā / vārāṇasīṃ śrīgiriṃ ca kedāraṃ puṣkaraṃ tathā // 
mānasaṃ ca kramasarastathaivottaramānasam / vaḍavāvadanaṃ caiva tīrthavṛndaṃ sa sādaram // 
agnitīrthaṃ mahātīrthamindradyumnasarastathā / sarāṃsi saritaścaiva tathā nadahradāvalīm // 
svāminaṃ kārtikeyaṃ ca śālagrāmaṃ hariṃ tathā / sthānāni ca catuḥṣaṣṭiṃ hareratha harasya ca // 
nānāścaryavicitrāṇi caturabdhitaṭāni ca / vindhyamandarakuñjāṃśca kulaśailasthalāni ca // 
rājarṣīṇāṃ ca mahatāṃ brahmarṣīṇāṃ tathaiva ca / devānāṃ brāhmaṇānāṃ ce pāvanānāśramāñchubhān // 
bhūyobhūyaḥ sa babhrāma bhrātṛbhyāṃ saha mānadaḥ / caturṣvapi diganteṣu sarvāneva mahītaṭān // 
amarakinnaramānavamānitaḥ samavalokya mahīmakhilāmimām / upayayau svagṛhaṃ raghunandano vihṛtadik śivalokamiveśvaraḥ // 
śrīvālmīkiruvāca / rāmaḥ puṣpāñjalivrātairvikīrṇaḥ puravāsibhiḥ / praviveśa gṛhaṃ śrīmāñjayanto viṣṭapaṃ yathā // 
praṇanāmātha pitaraṃ vasiṣṭhaṃ bhrātṛbāndhavān / brāhmaṇānkulavṛddhāṃśca rāghavaḥ prathamāgataḥ // 
suhṛdbhirbhrātṛbhiścaiva pitrā dvijagaṇena ca / muhurāliṅgitācāro rāghavo na mamau mudā // 
tasmingṛhe dāśaratheḥ priyaprakathanairmithaḥ / jughūrṇurmadhurairāśā mṛduvaṃśastanairiva // 
babhūvātha dinānyaṣṭau rāmāgamana utsavaḥ / sukhaṃ mattajanonmuktakalakolāhalākulaḥ // 
uvāsa sa sukhaṃ gehe tataḥ prabhṛti rāghavaḥ / varṇayanvividhākārāndeśācārānitastataḥ // 
prātarutthāya rāmo'sau kṛtvā saṃdhyāṃ yathāvidhi / sabhāsaṃsthaṃ dadarśendrasamaṃ svapitaraṃ tathā // 
kathābhiḥ suvicitrābhiḥ sa vasiṣṭhādibhiḥ saha / sthitvā dinacaturbhāgaṃ jñānagarbhābhirādṛtaḥ // 
jagāma pitrānujñāto mahatyā senayāvṛtaḥ / varāhamahiṣākīrṇaṃ vanamākheṭakecchayā // 
tata āgatya sadane kṛtvā snānādikaṃ kramam / samitrabāndhavo bhuktvā nināya sasuhṛnniśām // 
evaṃprāyadinācāro bhrātṛbhyāṃ saha rāghavaḥ / āgatya tīrthayātrāyāḥ samuvāsa piturgṛhe // 
nṛpatisaṃvyavahāramanojñayā sujanacetasi candrikayānayā / parinināya dināni sa ceṣṭayā stutasudhārasapeśalayā'nagha // 
śrīvālmīkiruvāca / athonaṣoḍaśe varṣe vartamāne raghūdvahe / rāmānuyāyini tathā śatrughne lakṣmaṇe'pi ca // 
bharate saṃsthite nityaṃ mātāmahagṛhe sukham / pālayatyavaniṃ rājñi yathāvadakhilābhimām // 
janyatrārthaṃ ca putrāṇāṃ pratyahaṃ saha mantribhiḥ / kṛtamantre mahāprājñe tajjñe daśarathe nṛpe // 
kṛtāyāṃ tīrthayātrāyāṃ rāmo nijagṛhe sthitaḥ / jagāmānudinaṃ kārśyaṃ śaradīvāmalaṃ saraḥ // 
kumārasya viśālākṣaṃ pāṇḍutāṃ mukhamādade / pākaphulladalaṃ śuklaṃ sālimālamivāmbujam // 
kapolatalasaṃlīnapāṇiḥ padmāsanasthitaḥ / cintāparavaśastūṣṇīmavyāpāro babhūva ha // 
kṛśāṅgaścintayā yuktaḥ khedī paramadurmanāḥ / novāca kasyacitkiṃcillipikarmārpitopamaḥ // 
khedātparijanenāsau prārthyamānaḥ punaḥ punaḥ / cakārāhnikamācāraṃ parimlānamukhāmbujaḥ // 
evaṃguṇaviśiṣṭaṃ taṃ rāmaṃ guṇagaṇākaram / ālokya bhrātarāvasya tāmevāyayaturdaśām // 
tathā teṣu tanūjeṣu khedavatsu kṛśeṣu ca / sapatnīko mahīpālaścintāvivaśatāṃ yayau // 
kā te putra ghanā cintetyevaṃ rāmaṃ punaḥ punaḥ / apṛcchatsnigdhayā vācā naivākathayadasya saḥ // 
na kiṃcittāta me duḥkhamityuktvā pituraṅkagaḥ / rāmo rājīvapatrākṣastūṣṇīmeva sma tiṣṭhati // 
tato daśaratho rājā rāmaḥ kiṃ khedavāniti / apṛcchatsarvakāryajñaṃ vasiṣṭhaṃ vadatāṃ varam // 
ityuktaścintayitvā sa vasiṣṭhamuninā nṛpaḥ / astyatra kāraṇaṃ śrīmanmā rājanduḥkhamastu te // 
kopaṃ viṣādakalanāṃ vitataṃ ca harṣaṃ nālpena kāraṇavaśena vahanti santaḥ / sargeṇa saṃhṛtijavena vinā jagatyāṃ bhūtāni bhūpa na mahānti vikāravanti // 
śrīvālmīkiruvāca / ityukte munināthena saṃdehavati pārthive / khedavatyāsthite maunaṃ kiṃcitkālapratīkṣaṇe // 
parikhinnāsu sarvāsu rājñīṣu nṛpasadmasu / sthitāsu sāvadhānāsu rāmaceṣṭāsu sarvataḥ // 
etasminneva kāle tu viśvāmitra iti śrutaḥ / maharṣirabhyagāddraṣṭuṃ tamayodhyānarādhipam // 
tasya yajño'tha rakṣobhistathā vilulupe kila / māyāvīryabalonmattairdharmakāryasya dhīmataḥ // 
rakṣārthaṃ tasya yajñasya draṣṭumaicchatsa pārthivam / nahi śaknotyavighnena samāptuṃ sa muniḥ kratum // 
tatasteṣāṃ vināśārthamudyatastapasāṃ nithiḥ / viśvāmitro mahātejā ayodhyāmabhyagātpurīm // 
sa rājño darśanākāṅkṣī dvārādhyakṣānuvāca ha / śīghramākhyāta māṃ prāptaṃ kauśikaṃ gādhinaḥ sutam // 
tasya tadvacanaṃ śrutvā dvāsthā rājagṛhaṃ yayuḥ / saṃbhrāntamanasaḥ sarve tena vākyena coditāḥ // 
te gatvā rājasadanaṃ viśvāmitramṛṣiṃ tataḥ / prāptamāvedayāmāsuḥ pratīhārāḥ patestadā // 
athāsthānagataṃ bhūpaṃ rājamaṇḍalamālinam / samupetya tvarāyukto yāṣṭīko'sau vyajijñapat // 
deva dvāri mahātejā bālabhāskarabhāsuraḥ / jvālāruṇajaṭājūṭaḥ pumāñchrīmānavasthitaḥ // 
sabhāsurapatākāntaṃ sāśvebhapuruṣāyudham / kṛtavāṃstaṃ pradeśaṃ yastejobhiḥ kīrṇakāñcanam // 
vīkṣyamāṇe tu yāṣṭīke nivedayati rājani / viśvāmitro muniḥ prāpta ityanuddhatayā girā // 
iti yāṣṭīkavacanamākarṇya nṛpasattamaḥ / sa samantrī sasāmantaḥ prottasthau hemaviṣṭarāt // 
padātireva sahasā rājñāṃ vṛndena mālitaḥ / vasiṣṭhavāmadevābhyāṃ saha sāmantasaṃstutaḥ // 
jagāma tatra yatrāsau viśvāmitro mahāmuniḥ / dadarśa muniśārdūlaṃ dvārabhūmāvavasthitam // 
kenāpi kāraṇenorvītalamarkamupāgatam / brāhmeṇa tejasākrāntaṃ kṣātreṇa ca mahaujasā // 
jarājaraṭhayā nityaṃ tapaḥprasararūkṣayā / jaṭāvalyā vṛtaskandhaṃ sasaṃdhyābhramivācalam // 
upaśāntaṃ ca kāntaṃ ca dīptamapratighāti ca / nibhṛtaṃ corjitākāraṃ dadhānaṃ bhāsvaraṃ vapuḥ // 
peśalenātibhīmena prasannenākulena ca / gambhīreṇātipūrṇena tejasā rañjitaprabham // 
anantajīvitadaśāsakhīmekāmaninditām / dhārayantaṃ kare ślakṣṇāṃ kuṇḍīmamlānamānasam // 
karuṇākrāntacetattavātprasannairmadhurākṣaraiḥ / vīkṣaṇairamṛteneva saṃsiñcantamimāḥ prajāḥ // 
yuktayajñopavītāṅga dhavalapronnatasruvam / anantaṃ vismayaṃ cāntaḥ prayacchantamivekṣituḥ // 
sunimālokya bhūpālo dūrādevānatākṛtiḥ / praṇanāma galanmaulimaṇimānitabhūtalam // 
munirapyavanīnāthaṃ bhāsvāniva śatakratum / tatrābhivādayāṃcakre madhurodārayā girā // 
tato vasiṣṭhapramukhāḥ sarva eva dvijātayaḥ / svāgatādikrameṇainaṃ pūjayāmāsurādṛtāḥ // 
daśaratha uvāca / aśaṅkitopanītena bhāsvatā darśanena te / sādho svanugṛhītāḥ smo raviṇevāmbujākarāḥ // 
yadanādi yadakṣuṇṇaṃ yadapāyavivarjitam / tadānandasukhaṃ prāptaṃ mayā tvaddarśanānmune // 
adya vartāmahe nūnaṃ dhanyānāṃ dhuri dharmataḥ / bhavadāgamanasyeme yadvayaṃ lakṣyamāgatāḥ // 
evaṃ prakathayanto'tra rājāno'tha maharṣayaḥ / āsaneṣu sabhāsthānamāsādya samupāviśan // 
sa dṛṣṭvā mālitaṃ lakṣmyā bhītastamṛṣisattamam / prahṛṣṭavadano rājā svayamarghyaṃ nyavedayat // 
sa rājñaḥ pratigṛhyārghyaṃ śāstradṛṣṭena karmaṇā / pradakṣiṇaṃ prakurvantaṃ rājānaṃ paryapūjayat // 
sa rājñā pūjitastena prahṛṣṭavadanastadā / kuśalaṃ cāvyayaṃ caiva paryapṛcchannarādhipam // 
vasiṣṭhena samāgamya prahasya munipuṃgavaḥ / yathārhaṃ cārcayitvainaṃ papracchānāmayaṃ tataḥ // 
kṣaṇaṃ yathārhamanyonyaṃ pūjayitvā sametya ca / te sarve hṛṣṭamanaso mahārājaniveśane // 
yathocitāsanagatā mithaḥ saṃvṛddhatejasaḥ / paraspareṇa papracchuḥ sarve'nāmayamādarāt // 
upaviṣṭāya tasmai sa viśvāmitrāya dhīmate / pādyamarghyaṃ ca gāṃ caiva bhūyobhūyo nyavedayat // 
arcayitvā tu vidhivadviśvāmitramabhāṣata / prāñjaliḥ prayato vākyamidaṃ prītamanā nṛpaḥ // 
yathā'mṛtasya saṃprāptiryathā varṣamavarṣake / yathāndhasyekṣaṇaprāptirbhavadāgamanaṃ tathā // 
yatheṣṭadārasaṃparkātputrajanmā'prajāvataḥ / svapnadṛṣṭārthalābhaśca bhavadāgamanaṃ tathā // 
yathepsitena saṃyoga iṣṭasyāgamanaṃ yathā / praṇaṣṭasya yathā lābho bhavadāgamanaṃ tathā // 
yathā harṣo nabhogatyā mṛtasya punarāgamāt / tathā tvadāgamādbrahmansvāgataṃ te mahāmune // 
brahmalokanivāso hi kasya na prītimāvahet / mune tavāgamastadvatsatyameva bravīmi te // 
kaśca te paramaḥ kāmaḥ kiṃ ca te karavāṇyaham / pātrabhūto'si me vipra prāptaḥ paramadhārmikaḥ // 
pūrvaṃ rājarṣiśabdena tapasā dyotitaprabhaḥ / brahmarṣitvamanuprāptaḥ pūjyo'si bhagavanmayā // 
gaṅgājalābhiṣekeṇa yathā prītirbhavenmama / tathā tvaddarśanātprītirantaḥ śītayatīva mām // 
vigatecchābhayakrodho vītarāgo nirāmayaḥ / idamatyadbhutaṃ brahmanyadbhavānmāmupāgataḥ // 
śubhakṣetragataṃ cāhamātmānamapakalmaṣam / candrabimba ivonmagnaṃ vedavedyavidāṃvara // 
sākṣādiva brahmaṇo me tavābhyāgamanaṃ matam / pūto'smyanugṛhītaśca tavābhyāgamanānmune // 
tvadāgamanapuṇyena sādho yadanurañjitam / adya me saphalaṃ janma jīvitaṃ tatsujīvitam // 
tvāmihābhyāgataṃ dṛṣṭvā pratipūjya praṇamya ca / ātmanyeva namāmyantardṛṣṭvenduṃ jaladhiryathā // 
yatkāryaṃ yena vārthena prāpto'si munipuṅgava / kṛtamityeva tadviddhi mānyo'sīti sadā mama // 
svakārye na vimarśaṃ tvaṃ kartumarhasi kauśika / bhagavannāstyadeyaṃ me tvayi yatpratipadyate // 
kāryasya na vicāraṃ tvaṃ kartumarhasi dharmataḥ / kartā cāhamaśeṣaṃ te daivataṃ paramaṃ bhavān // 
idamatimadhuraṃ niśamya vākyaṃ śrutisukhamātmavidā vinītamuktam / prathitaguṇayaśāguṇairviśiṣṭaṃ munivṛṣabhaḥ paramaṃ jagāma harṣam // 
śrīvālmīkiruvāca / tacchrutvā rājasiṃhasya vākyamadbhutavistaram / hṛṣṭaromā mahātejā viśvāmitro'bhyabhāṣata // 
sadṛśaṃ rājaśārdūla tavaivaitanmahītale / mahāvaṃśaprasūtasya vasiṣṭhavaśavartinaḥ // 
yattu me hṛdgataṃ vākyaṃ tasya kāryavinirṇayam / kuru tvaṃ rājaśārdūla dharmaṃ samanupālaya // 
ahaṃ dharmaṃ samātiṣṭhe siddhayarthaṃ puruṣarṣabha / tasya vighnakarā ghorā rākṣasā mama saṃsthitāḥ // 
yadā yadā tu yajñena yaje'haṃ vibudhavrajān / tadā tadā tu me yajñaṃ vinighnanti niśācarāḥ // 
bahuśo vihite tasminmayā rākṣasanāyakāḥ / akiraṃste mahīṃ yāge māṃsena rudhireṇa ca // 
avadhūte tathābhūte tasminyāgakadambake / kṛtaśramo nirutsāhastasmāddeśādupāgataḥ // 
na ca me krodhamutsraṣṭuṃ buddhirbhavati pārthiva / tathābhūtaṃ hi tatkarma na śāpastasya vidyate // 
īdṛśī yajñadīkṣā sā mama tasminmahākratau / tvatprasādādavighnena prāpayeyaṃ mahāphalam // 
trātumarhasi māmārtaṃ śaraṇārthinamāgatam / arthināṃ yannirāśatvaṃ sattame'bhibhavo hi saḥ // 
tavāsti tanayaḥ śrīmāndṛptaśārdūlavikramaḥ / mahendrasadṛśo vīrye rāmo rakṣovidāraṇaḥ // 
taṃ putraṃ rājaśārdūla rāmaṃ satyaparākramam / kākapakṣadharaṃ śūraṃ jyeṣṭhaṃ me dātumarhasi // 
śakto hyeṣa mayā gupto divyena svena tejasā / rākṣasā ye'pakartārasteṣāṃ mūrdhavinigrahe // 
śreyaścāsya kariṣyāmi bahurūpamanantakam / trayāṇāmapi lokānāṃ yena pūjyo bhaviṣyati // 
na ca te rāmamāsādya sthātuṃ śaktā niśācarāḥ / kruddhaṃ kesariṇaṃ dṛṣṭvā vaneraṇa ivaiṇakāḥ // 
teṣāṃ na cānyaḥ kākutsthādyoddhumutsahate pumān / ṛte kesariṇaḥ kruddhānmattānāṃ kariṇāmiva // 
vīryotsiktā hi te pāpāḥ kālakūṭopamā raṇe / kharadūṣaṇayorbhṛtyāḥ kṛtāntāḥ kupitā iva // 
rāmasya rājaśārdūla sahiṣyante na sāyakān / anāratagatā dhārā jaladasyeva pāṃsavaḥ // 
na ca putrakṛtaṃ snehaṃ kartumarhasi pārthiva / na tadasti jagatyasminyanna deyaṃ mahātmanām // 
hanta nūnaṃ vijānāmi hatāṃstānviddhirākṣasān / nahyasmadādayaḥ prājñāḥ saṃdigdhe saṃpravṛttayaḥ // 
ahaṃ vedmi mahātmānaṃ rāmaṃ rājīvalocanam / vasiṣṭhaśca mahātejā ye cānye dīrghadarśinaḥ // 
yadi dharmo mahattvaṃ ca yaśaste manasi sthitam / tanmahyaṃ samabhipretamātmajaṃ dātumarhasi // 
daśarātraśca me yajño yasminrāmeṇa rākṣasāḥ / hantavyā vighnakartāro mama yajñasya vairiṇaḥ // 
atrāpyanujñāṃ kākutstha dadatāṃ tava mantriṇaḥ / vasiṣṭhapramukhāḥ sarve tena rāmaṃ visarjaya // 
nātyeti kālaḥ kālajña yathāyaṃ mama rāghava / tathā kuruṣva bhadraṃ te mā ca śoke manaḥ kṛthāḥ // 
kāryamaṇvapi kāle tu kṛtametyupakāratām / mahadapyupakāro'pi riktatāmetyakālataḥ // 
ityevamuktvā dharmātmā dharmārthasahitaṃ vacaḥ / virarāma mahātejā viśvāmitro munīśvaraḥ // 
śrutvā vaco munivarasya mahānubhāvastūṣṇīmatiṣṭhadupapannapadaṃ sa vaktum / no yuktiyuktakathanena vinaiti toṣaṃ dhīmānapūritamano'bhimataśca lokaḥ // 
aṣṭamaḥ sargaḥ vālmīkiruvāca / tacchrutvā rājaśārdūlo viśvāmitrasya bhāṣitam / muhūrtamāsīnniśceṣṭaḥ sadainyaṃ cedamabravīt // 
ūnaṣoḍaśavarṣo'yaṃ rāmo rājīvalocanaḥ / na yuddhayogyatāmasya paśyāmi saha rākṣasaiḥ // 
iyamakṣauhiṇī pūrṇā yasyāḥ patirahaṃ prabho / tayā parivṛto yuddhaṃ dāsyāmi piśitāśinām // 
ime hi śūrā vikrāntā bhṛtyā mantraviśāradāḥ / ahaṃ caiṣāṃ dhanuṣpāṇirgoptā samaramūrdhani // 
ebhiḥ sahaiva vīrāṇāṃ mahendramahatāmapi / dadāmi yuddhaṃ mattānāṃ kariṇāmiva kesarī // 
bālo rāmastvanīkeṣu na jānāti balābalam / antaḥpurādṛte dṛṣṭā nānenānyā raṇāvaniḥ // 
na śastraiḥ paramairyukto na ca yuddhaviśāradaḥ / navāstraiḥ śūrakoṭīnāṃ tajjñaḥ samarabhūmiṣu // 
kevalaṃ puṣpakhaṇḍeṣu nagaropavaneṣu ca / udyānavanakuñjeṣu sadaiva pariśīlanam // 
vihartumeṣa jānāti saha rājakumārakaiḥ / kīrṇapuṣpopahārāsu svakāsvajirabhūmiṣu // 
adya tvatitarāṃ brahmanmama bhāgyaviparyayāt / himeneva hi padmābhaḥ saṃpanno hariṇaḥ kṛśaḥ // 
nāttumannāni śaknoti na vihartuṃ gṛhāvanim / antaḥkhedaparītātmā tūṣṇīṃ tiṣṭhati kevalam // 
sadāraḥ sahabhṛtyo'haṃ tatkṛte munināyaka / śaradīva payovāho nūnaṃ niḥsāratāṃ gataḥ // 
īdṛśo'sau suto bāla ādhinā'tha vaśīkṛtaḥ / kathaṃ dadāmi taṃ tubhyaṃ yoddhuṃ saha niśācaraiḥ // 
api bālāṅganāsaṅgādapi sādho sudhārasāt / rājyādapi sukhāyaiva putrasneho mahāmate // 
ye durantā mahārambhāstriṣu lokeṣu khedadāḥ / putrasnehena santo'pi kurvate tānasaṃśayam // 
asavo'tha dhanaṃ dārāstyajyante mānavaiḥ sukham / na putro muniśārdūla svabhāvo hyeṣa jantuṣu // 
rākṣasāḥ krūrakarmāṇaḥ kūṭayuddhaviśāradāḥ / rāmastānyodhayatvitthaṃ yuktirevātiduḥsahā // 
viprayukto hi rāmeṇa muhūrtamapi notsahe / jīvituṃ jīvitākāṃkṣī ca rāmaṃ netumarhasi // 
navavarṣasahasrāṇi mama jātasya kauśika / duḥkhenotpāditāstvete catvāraḥ putrakā mayā // 
pradhānabhūtasteṣveva rāmaḥ kamalalocanaḥ / taṃ vineha trayo'pyanye dhārayanti na jīvitam // 
sa eva rāmo bhavatā nīyate rākṣasānprati / yadi tatputrahīnaṃ tvaṃ mṛtamevāśu viddhi mām // 
caturṇāmātmajānāṃ hi prītiratraiva me parā / jyeṣṭhaṃ dharmamayaṃ tasmānna rāmaṃ netumarhasi // 
niśācarabalaṃ hantuṃ mune yadi tavepsitam / caturaṅgasamāyuktaṃ mayā saha balaṃ naya // 
kiṃvīryā rākṣasāste tu kasya putrāḥ kathaṃ ca te / kiyatpramāṇāḥ ke caiva iti varṇaya me sphuṭam // 
kathaṃ tena prakartavyaṃ teṣāṃ rāmeṇa rakṣasām / māmakairbālakairbrahmanmayā vā kūṭayodhinām // 
sarvaṃ me śaṃsa bhagavanyathā teṣāṃ mahāraṇe / sthātavyaṃ duṣṭabhāgyānāṃ vīryotsiktā hi rākṣasāḥ // 
śrūyate hi mahāvīryo rāvaṇo nāma rākṣasaḥ / sākṣādvaiśravaṇabhrātā putro viśravaso muneḥ // 
sa cettava makhe vighnaṃ karoti kila durmatiḥ / tatsaṃgrāme na śaktāḥ smo vayaṃ tasya durātmanaḥ // 
kāle kāle pṛthagbrahmanbhūrivīryavibhūtayaḥ / bhūteṣvabhyudayaṃ yānti pralīyante ca kālataḥ // 
adyāsmiṃstu vayaṃ kāle rāvaṇādiṣu śatruṣu / na samarthāḥ puraḥ sthātuṃ niyatereṣa niścayaḥ // 
tasmātprasādaṃ dharmajña kuru tvaṃ mama putrake / mama caivālpabhāgyasya bhavānhi paradaivatam // 
devadānavagandharvā yakṣāḥ patagapannagāḥ / na śaktā rāvaṇaṃ yoddhuṃ kiṃ punaḥ puruṣā yudhi // 
mahāvīryavatāṃ vīryamādatte yudhi rākṣasaḥ / tena sārdhaṃ na śaktāḥ sma saṃyuge tasya bālakaiḥ // 
ayamanyatamaḥ kālaḥ pelavīkṛtasajjanaḥ / rāghavo'pi gato dainyaṃ yato vārdhakajarjaraḥ // 
athavā lavaṇaṃ brahmanyajñaghnaṃ taṃ madhoḥ sutam / kathayatvasuraprakhyaṃ naiva mokṣyāmi putrakam // 
sundopasundayoścaiva putrau vaivasvatopamau / yajñavighnakarau brūhi na te dāsyāmi putrakam // 
atha neṣyasi cedbrahmaṃstaddhato'smyahameva te / anyathā tu na paśyāmi śāśvataṃ jayamātmanaḥ // 
ityuktvā mṛdu vacanaṃ raghūdvaho'sau kallole munimatasaṃśaye nimagnaḥ / nājñāsītkṣaṇamapi niścayaṃ mahātmā prodvīcāviva jaladhau sa muhyamānaḥ // 
vālmīkiruvāca / tacchrutvā vacanaṃ tasya snehaparyākulekṣaṇam / samanyuḥ kauśiko vākyaṃ pratyuvāca mahīpatim // 
kariṣyāmīti saṃśrutya pratijñāṃ hātumarhasi / sa bhavānkesarī bhūtvā mṛgatāmiva vāñchasi // 
rāghavāṇāmayukto'yaṃ kulasyāsya viparyayaḥ / na kadācana jāyante śītāṃśoruṣṇaraśmayaḥ // 
yadi tvaṃ na kṣamo rājangamiṣyāmi yathāgatam / hīnapratijña kākutstha sukhī bhava sabāndhavaḥ // 
vālmīkiruvāca / tasminkopaparīte'tha viśvāmitre mahātmani / cacāla vasudhā kṛtsnā surāṃśca bhayamāviśat // 
krodhābhibhūtaṃ vijñāya jaganmitraṃ mahāmunim / dhṛtimānsuvrato dhīmānvasiṣṭho vākyamabravīt // 
vasiṣṭha uvāca / ikṣvākūṇāṃ kule jātaḥ sākṣāddharma ivāparaḥ / bhavāndaśarathaḥ śrīmāṃstrailokyaguṇabhūṣitaḥ // 
dhṛtimānsuvrato bhūtvā na dharmaṃ hātumarhasi / triṣu lokeṣu vikhyāto dharmeṇa yaśasā yutaḥ // 
svadharmaṃ pratipadyasva na dharmaṃ hātumarhasi / munestribhuvaneśasya vacanaṃ kartumarhasi // 
kariṣyāmīti saṃśrutya tatte rājannakurvataḥ / iṣṭāpūrtaṃ hareddharmaṃ tasmādrāmaṃ visarjaya // 
ikṣvākuvaṃśajāto'pi svayaṃ daśaratho'pi san / na pālayasi cedvākyaṃ ko'paraḥ pālayiṣyati // 
yuṣmadādipraṇītena vyavahāreṇa jantavaḥ / maryādāṃ na vimuñcanti tāṃ na hātuṃ tvamarhasi // 
guptaṃ puruṣasiṃhena jvalanenāmṛtaṃ yathā / kṛtāstramakṛtāstraṃ vā nainaṃ śakṣyanti rākṣasāḥ // 
eṣa vigrahavāndharma epa vīryavatāṃ varaḥ / eṣa buddhyā'dhiko loke tapasāṃ ca parāyaṇam // 
eṣo'straṃ vividhaṃ vetti trailokye sacarācare / naitadanyaḥ pumānvetti na ca vetsyati kaścana // 
na devā narṣayaḥ kecinnāsurā na ca rākṣasāḥ / na nāgā yakṣagandharvāḥ sametāḥ sadṛśā muneḥ // 
astramasmai kṛśāśvena paraiḥ paramadurjayam / kauśikāya purā dattaṃ yadā rājyaṃ samanvagāt // 
te hi putrāḥ kṛśāśvasya prajāpatisutopamāḥ / enamanvacaranvīrā dīptimanto mahaujasaḥ // 
jayā ca suprabhā caiva dākṣāyaṇyau sumadhyame / tayostu yānyapatyāni śataṃ paramadurjayam // 
pañcāśataṃ sutāñjajñe jayā labdhavarā purā / vadhārthaṃ surasainyānāṃ te kṣamāḥ kāmacāriṇaḥ // 
suprabhā janayāmāsa putrānpañcāśataṃ parān / saṃgharṣānnāma durdharṣāndurākārānvalīyasaḥ // 
evaṃvīryo mahātejā viśvāmitro jaganmuniḥ / na rāmagamane buddhiṃ viklavāṃ kartumarhasi // 
asminmahāsattvatame munīndre sthite samīpe purūṣasya sādho / prāpte'pi mṛtyāvamaratvameti mā dīnatāṃ gaccha yathā vimūḍhaḥ // 
daśamaḥ sargaḥ vālmīkiruvāca / tathā vasiṣṭhe bruvati rājā daśarathaḥ sutam / saṃprahṛṣṭamanā rāmamājuhāva salakṣmaṇam // 
daśaratha uvāca / pratihāra mahābāhuṃ rāmaṃ satyaparākramam / salakṣmaṇamavighnena puṇyārthaṃ śīghramānaya // 
iti rājñā visṛṣṭo'sau gatvāntaḥpuramandiram / muhūrtamātreṇāgatya samuvāca mahīpatim // 
deva dordalitāśeṣaripo rāmaḥ svamandire / vimanāḥ saṃsthito rātrau ṣaṭpadaḥ kamale yathā // 
āgacchāmi kṣaṇeneti vakti dhyāyati caikataḥ / na kasyacicca nikaṭe sthātumicchati khinnadhīḥ // 
ityuktastena bhūpālastaṃ rāmānucaraṃ janam / sarvamāśvāsayāmāsa papraccha ca yathākramam // 
kathaṃ kīdṛgvidho rāma iti pṛṣṭo mahībhṛtā / rāmabhṛtyajanaḥ khinno vākyamāha mahīpatim // 
dehayaṣṭimimāṃ deva dhārayanta ime vayam / khinnāḥ khede parimlānatanau rāme sute tava // 
rāmo rājīvapatrākṣo yataḥprabhṛti cāgataḥ / saviprastīrthayātrāyāstataḥprabhṛti durmanāḥ // 
yatnaprārthanayāsmākaṃ nijavyāpāramāhnikam / so'yamāmlānavadanaḥ karoti na karoti vā // 
snānadevārcanādānabhojanādiṣu durmanāḥ / prārthito'pi hi nātṛpteraśnātyaśanamīśvaraḥ // 
lolāntaḥpuranārībhiḥ kṛtadolābhiraṅgaṇe / naca krīḍati līlābhirdhārābhiriva cātakaḥ // 
māṇikyamukulaprotā keyūrakaṭakāvaliḥ / nānandayati taṃ rājandyauḥ pātaviṣayaṃ yathā // 
krīḍadvadhūvilokeṣu vahatkusumavāyuṣu / latāvalayageheṣu bhavatyativiṣādavān // 
yaddravyamucitaṃ svādu peśalaṃ cittahāri ca / bāṣpapūrṇekṣaṇa iva tenaiva parikhidyate // 
kimimā duḥkhadāyinyaḥ prasphurantīḥ purāṅganāḥ / iti nṛttavilāseṣu kāminīḥ parinindati // 
bhojanaṃ śayanaṃ yānaṃ vilāsaṃ snānamāsanam / unmattaceṣṭita iva nābhinandatyaninditam // 
kiṃ saṃpadā kiṃ vipadā kiṃ gehena kimiṅgitaiḥ / sarvamevāsadityuktvā tūṣṇīmeko'vatiṣṭhate // 
nodeti parihāseṣu na bhogeṣu nimajjati / na ca tiṣṭhati kāryeṣu maunamevāvalambate // 
vilolālakavallaryo helāvalitalocanāḥ / nānandayanti taṃ nāryo mṛgyo vanataruṃ yathā // 
ekānteṣu diganteṣu tīreṣu vipineṣu ca / ratimāyātyaraṇyeṣu vikrīta iva jantuṣu // 
vastrapānāśanādānaparāṅmukhatayā tayā / parivrāḍdharmiṇaṃ bhūya so'nuyāti tapasvinam // 
eka eva vasandeśe janaśūnye janeśvara / na hasatyekayā buddhyā na gāyati na roditi // 
baddhapadmāsanaḥ śūnyamanā vāmakarasthale / kapolatalamādhāya kevalaṃ paritiṣṭhati // 
nābhimānamupādatte na ca vāñchati rājatām / nodeti nāstamāyāti sukhaduḥkhānuvṛttiṣu // 
na vidmaḥ kimasau yāti kiṃ karoti kimīhate / kiṃ dhyāyati kimāyāti kathaṃ kimanudhāvati // 
pratyahaṃ kṛśatāmeti pratyahaṃ yāti pāṇḍutām / virāgaṃ pratyahaṃ yāti śaradanta iva drumaḥ // 
anuyātau tathaivaitau rājañchatrughnalakṣmaṇau / tādṛśāveva tasyaiva pratibimbāviva sthitau // 
bhṛtyai rājabhirambābhiḥ saṃpṛṣṭo'pi punaḥ punaḥ / uktvā na kiṃcideveti tūṣṇīmāste nirīhitaḥ // 
āpātamātrahṛdyeṣu mā bhogeṣu manaḥ kṛthāḥ / iti pārśvagataṃ bhavyamanuśāsti suhṛjjanam // 
nānāvibhavaramyāsu strīṣu goṣṭhīgatāsu ca / purasthitamivāsneho nāśamevānupaśyati // 
nītamāyuranāyāsapadaprāptivivarjitaiḥ / ceṣṭitairiti kākalyā bhūyobhūyaḥ pragāyati // 
samrāḍbhaveti pārśvasthaṃ vadantamanujīvinam / pralapantamivonmattaṃ hasatyanyamanā muniḥ // 
na proktamākarṇayati īkṣate na purogatam / karotyavajñāṃ sarvatra susametyāpi vastuni // 
apyākāśasarojinyā apyākāśamahāvane / itthametanmana iti vismayo'sya na jāyate // 
kāntāmadhyagatasyāpi mano'sya madaneṣavaḥ / na bhedayanti durbhedyaṃ dhārā iva mahopalam // 
āpadāmekamāvāsamabhivāñchasi kiṃ dhanam / anuśiṣyeti sarvasvamarthine saṃprayacchati // 
iyamāpadiyaṃ saṃpadityevaṃ kalpanāmayaḥ / manaso'bhyudito moha iti ślokānpragāyati // 
hā hato'hamanātho'hamityākrandaparo'pi san / na jano yāti vairāgyaṃ citramityeva vaktyasau // 
raghukānanaśālena rāmeṇa ripughātinā / bhṛśamitthaṃ sthitenaiva vayaṃ khedamupāgatāḥ // 
na vidmaḥ kiṃ mahābāho tasya tādṛśacetasaḥ / kurmaḥ kamalapatrākṣa gatiratra hi no bhavān // 
rājānamathavā vipramupadeṣṭāramagrataḥ / hasatyajñamivāvyagraḥ so'vadhīrayati prabho // 
yadevedamidaṃ sphāraṃ jagannāma yadutthitam / naitadvastu nacaivāhamiti nirṇīya saṃsthitaḥ // 
nārau nātmani no mitre na rājye na ca mātari / na saṃpadā na vipadā tasyāsthā na vibho bahiḥ // 
nirastāstho nirāśo'sau nirīho'sau nirāspadaḥ / na mūḍho na ca mukto'sau tena tapyāmahe bhṛśam // 
kiṃ dhanena kimambābhiḥ kiṃ rājyena kimīhayā / iti niścayavānantaḥ prāṇatyāgaparaḥ sthitaḥ // 
bhoge'pyāyuṣi rājyeṣu mitre pitari mātari / paramudvegamāyātaścātako'vagrahe yathā // 
iti toke samāyātāṃ śākhāprasaraśālinīm / āpattāmalamuddhartuṃ samudetu dayāparaḥ // 
tasya tādṛksvabhāvasya samagravibhavānvitam / saṃsārajālamābhogi prabho prativiṣāyate // 
īdṛśaḥ syānmahāsattvaḥ ka ivāsminmahītale / prakṛte vyavahāre taṃ yo niveśayituṃ kṣamaḥ // 
manasi mohamapāsya mahāmanāḥ sakalamārtitamaḥ kila sādhutām / saphalatāṃ nayatīha tamo haran dinakaro bhuvi bhāskaratāmiva // 
viśvāmitra uvāca / evaṃ cettanmahāprājñā bhavanto raghunandanam / ihānayantu tvaritā hariṇaṃ hariṇā iva // 
eṣa moho raghupaternāpadbhyo na ca rāgataḥ / vivekavairāgyavato bodha eva mahodayaḥ // 
ihāyātu kṣaṇādrāma iha caiva vayaṃ kṣaṇāt / mohaṃ tasyāpaneṣyāmo māruto'drerghanaṃ yathā // 
etasminmārjite yuktyā mohe sa raghunandanaḥ / viśrāntimeṣyati pade tasminvayamivottame // 
satyatāṃ muditāṃ prajñāṃ viśrāntimapatāpatām / pīnatāṃ varavarṇatvaṃ pītāmṛta ivaiṣyati // 
nijāṃ ca prakṛtāmeva vyavahāraparamparām / paripūrṇamanā mānya ācariṣyatyakhaṇḍitam // 
bhaviṣyati mahāsattvo jñātalokaparāvaraḥ / sukhaduḥkhadaśāhīnaḥ samaloṣṭāśmakāñcanaḥ // 
ityukte munināthena rājā saṃpūrṇamānasaḥ / prāhiṇodrāmamānetuṃ bhūyo dūtaparamparām // 
etāvatātha kālena rāmo nijagṛhāsanāt / pituḥ sakāśamāgantumutthito'rka ivācalāt // 
vṛtaḥ katipayairbhṛtyairbhrātṛbhyāṃ ca jagāma ha / tatpuṇyaṃ svapituḥ sthānaṃ svargaṃ surapateriva // 
dūrādeva dadarśāsau rāmo daśarathaṃ tadā / vṛtaṃ rājasamūhena devaugheneva vāsavam // 
vasiṣṭhaviśvāmitrābhyāṃ sevitaṃ pārśvayordvayoḥ / sarvaśāstrārthatajjñena mantrivṛndena mālitam // 
cārucāmarahastābhiḥ kāntābhiḥ samupāsitam / kakubbhiriva mūrtābhiḥ saṃsthitābhiryathocitam // 
vasiṣṭhaviśvāmitrādyāstathā daśarathādayaḥ / dadṛśū rāghavaṃ dūrādupāyāntaṃ guhopamam // 
sattvāvaṣṭabdhagarbheṇa śalyeneva himācalam / śritaṃ sakalasevyena gambhīreṇa sphuṭena ca // 
saumyaṃ samaṃ śubhākāraṃ vinayodāramānasam / kāntopaśāntavapuṣaṃ parasyārthasya bhājanam // 
samudyadyauvanārambhaṃ vṛddhopaśamaśobhanam / anudvignamanānandaṃ pūrṇaprāyamanoratham // 
vicāritajagadyātraṃ pavitraguṇagocaram / mahāsattvaikalobhena guṇairiva samāśritam // 
udāramāryamāpūrṇamantaḥkaraṇakoṭaram / avikṣubhitayā vṛttyā darśayantamanuttamam // 
evaṅguṇagaṇākīrṇo dūrādeva raghūdvahaḥ / parimeyasmitācchācchasvahārāmbarapallavaḥ // 
praṇanāma calaccārucūḍāmaṇimarīcinā / śirasā vasudhākampaloladevācalaśriyā // 
evaṃ munīndre bruvati pituḥ pādābhivandanam / kartumabhyājagāmātha rāmaḥ kamalalocanaḥ // 
prathamaṃ pitaraṃ paścānmunī mānyaikamānitau / tato viprāṃstato bandhūṃstato gurugaṇānsuhṛt // 
jagrāha ca tato dṛṣṭyā manāṅmūrdhnā tathā girā / rājalokena vihitāṃ tāṃ praṇāmaparamparām // 
vihitāśīrmunibhyāṃ tu rāmaḥ susamamānasaḥ / āsasāda pituḥ puṇyaṃ samīpaṃ surasundaraḥ // 
pādābhivandanaparaṃ tamathāsau mahīpatiḥ / śirasyabhyāliliṅgāśu cucumba ca punaḥpunaḥ // 
śatrughnaṃ lakṣmaṇaṃ caiva tathaiva paravīrahā / āliliṅga ghanasneho rājahaṃso'mbuje yathā // 
utsaṅge putra tiṣṭheti vadatyatha mahīpatau / bhūmau parijanāstīrṇe soṃ'śuke'tha nyavikṣata // 
rājovāca / putra prāptavivekastvaṃ kalyāṇānāṃ ca bhājanam / jaḍavajjīrṇayā buddhyā khedāyātmā na dīyatām // 
vṛddhavipraguruproktaṃ tvādṛśenānutiṣṭhatā / padamāsādyate puṇyaṃ na mohamanudhāvatā // 
tāvadevā''pado dūre tiṣṭhanti paripelavāḥ / yāvadeva na mohasya prasaraḥ putra dīyate // 
śrīvasiṣṭha uvāca / rājaputra mahābāho śūrastvaṃ vijitāstvayā / durucchedā durārambhā apyamī viṣayārayaḥ // 
kimatajjña ivājñānāṃ yogye vyāmohasāgare / vinimajjasi kallolabahule jāḍyaśālini // 
viśvāmitra uvāca calannīlotpalavyūhasamalocanalolatām / brūhi cetaḥkṛtāṃ tyaktvā hetunā kena muhyasi // 
kiṃniṣṭhāḥ ke ca te kena kiyantaḥ kāraṇena te / ādhayaḥ pravilumpanti mano gehamivākhavaḥ // 
manye nānucitānāṃ tvamādhīnāṃ padamuttamam / āpatsu cā'prayojyaṃ te nihīnā api cādhayaḥ // 
yathābhimatamāśu tvaṃ brūhi prāpsyasi cānagha / sarvameva punaryena bhetsyante tvāṃ tu nādhayaḥ // 
ityuktamasya sumate raghuvaṃśaketurākarṇya vākyamucitārthavilāsagarbham / tatyāja khedamabhigarjati vārivāhe barhī yathā tvanumitābhimatārthasiddhiḥ // 
vālmīkiruvāca / iti pṛṣṭo munīndreṇa samāśvasya ca rāghavaḥ / uvāca vacanaṃ cāru paripūrṇārthamantharam // 
śrīrāma uvāca / bhagavanbhavatā pṛṣṭo yathāvadadhunā'khilam / kathayāmyahamajño'pi ko laṅghayati sadvacaḥ // 
ahaṃ tāvadayaṃ jāto nije'sminpitṛsadmani / krameṇa vṛddhiṃ saṃprāptaḥ prāptavidyaśca saṃsthitaḥ // 
tataḥ sadācāraparo bhūtvāhaṃ munināyaka / vihṛtastīrthayātrārthamurvīmambudhimekhalām // 
etāvatātha kālena saṃsārāsthāmimāṃ haran / samudbhūto manasi me vicāraḥ so'yamīdṛśaḥ // 
vivekena parītātmā tenāhaṃ tadanu svayam / bhoganīrasayā buddhyā pravicāritavānidam // 
kiṃnāmedaṃ bata sukhaṃ yeyaṃ saṃsārasaṃtatiḥ / jāyate mṛtaye loko mriyate jananāya ca // 
asthirāḥ sarva eveme sacarācaraceṣṭitāḥ / āpadāṃ patayaḥ pāpā bhāvā vibhavabhūmayaḥ // 
ayaḥśalākāsadṛśāḥ parasparamasaṅginaḥ / śliṣyante kevalaṃ bhāvā manaḥkalpanayā svayā // 
manaḥsamāyattamidaṃ jagadābhogi dṛśyate / manaścāsadivābhāti kena sma parimohitāḥ // 
asataiva vayaṃ kaṣṭaṃ vikṛṣṭā mūḍhabuddhayaḥ / mṛgatṛṣṇāmbhasā dūre vane mugdhamṛgā iva // 
na kenacicca vikrītā vikrītā iva saṃsthitāḥ / bata mūḍhā vayaṃ sarve jānānā api śāmbaram // 
kimeteṣu prapañceṣu bhogā nāma sudurbhagāḥ / mudhaiva hi vayaṃ mohātsaṃsthitā baddhabhāvanāḥ // 
ā jñātaṃ bahukālena vyarthameva vayaṃ vane / mohe nipatitā mugdhāḥ śvabhre mugdhā mṛgā iva // 
kiṃ me rājyena kiṃ bhogaiḥ ko'haṃ kimidamāgatam / yanmithyaivāstu tanmithyā kasya nāma kimāgatam // 
evaṃ vimṛśato brahmansarveṣveva tato mama / bhāveṣvaratirāyātā pathikasya maruṣviva // 
tadetadbhagavanbrūhi kimidaṃ pariṇaśyati / kimidaṃ jāyate bhūyaḥ kimidaṃ parivardhate // 
jarāmaraṇamāpacca jananaṃ saṃpadastathā / āvirbhāvatirobhāvairvivardhante punaḥpunaḥ // 
bhogaistaireva taireva tucchairvayamamī kila / paśya jarjaratāṃ nītā vātairiva giridrumāḥ // 
acetanā iva janāḥ pavanaiḥ prāṇanāmabhiḥ / dhvanantaḥ saṃsthitā vyarthaṃ yathā kīcakaveṇavaḥ // 
śāmyatīdaṃ kathaṃ duḥkhamiti tapto'smi cintayā / jaraddruma ivogreṇa koṭarasthena vahninā // 
saṃsāraduḥkhapāṣāṇanīrandhrahṛdayo'pyaham / nijalokabhayādeva galadvāṣpaṃ na rodimi // 
śūnyā manmukhavṛttīstāḥ śuṣkarodananīrasāḥ / viveka eva hṛtsaṃstho mamaikānteṣu paśyati // 
bhṛśaṃ muhyāmi saṃsmṛtya bhāvābhāvamayīṃ sthitim / dāridryeṇeva subhago dūre saṃsāraceṣṭayā // 
mohayanti manovṛttiṃ khaṇḍayanti guṇāvalim / duḥkhajālaṃ prayacchanti vipralambhaparāḥ śriyaḥ // 
cintānicayacakrāṇi nānandāya dhanāni me / saṃprasūtakalatrāṇi gṛhāṇyugrāpadāmiva // 
vividhadoṣadaśāparicintanairvitatabhaṅgurakāraṇakalpitaiḥ / mama na nirvṛtimeti mano mune nigaḍitasya yathā vanadantinaḥ // 
khalāḥ kālekāle niśi niśitamohaikamihikāgatāloke loke viṣayaśatacaurāḥ sucaturāḥ / pravṛttāḥ prodyuktā diśidiśi vivekaikaharaṇe raṇe śaktāsteṣāṃ ka iva viduṣaḥprojjhya subhaṭāḥ // 
trayodaśaḥ sargaḥ śrīrāma uvāca / iyamasminsthitodārā saṃsāre parikalpitā / śrīrmune parimohāya sāpi nūnaṃ kadarthadā // 
ullāsabahulānantakallolānalamākulān / jaḍānpravahati sphārānprāvṛṣīva taraṅgiṇī // 
cintāduhitaro bahvayo bhūridurlalitaidhitāḥ / cañcalāḥ prabhavantyasyāstaraṅgāḥ sarito yathā // 
eṣā hi padamekatra na nibadhnāti durbhagā / dagdhevāniyatācāramitaścetaśca dhāvati // 
janayantī paraṃ dāhaṃ parāmṛṣṭāṅgikā satī / vināśameva dhatte'ntardīpalekheva kajjalam // 
guṇāguṇavicāreṇa vinaiva kila pārśvagam / rājaprakṛtivanmūḍhā durārūḍhā'valambate // 
karmaṇā tenatenaiṣā vistāramanugacchati / doṣāśīviṣavegasya yatkṣīraṃ vistarāyate // 
tāvacchītamṛdusparśāḥ pare sve ca jane janāḥ / vātyayeva himaṃ yāvacchriyā na paruṣīkṛtāḥ // 
prājñāḥ śūrāḥ kṛtajñāśca peśalā mṛdavaśca ye / pāṃsumuṣṭyeva maṇayaḥ śriyā te malinīkṛtāḥ // 
na śrīḥ sukhāya bhagavanduḥkhāyaiva hi vardhate / guptā vināśanaṃ dhatte mṛtiṃ viṣalatā yathā // 
śrīmānajananindyaśca śūraścāpyavikatthanaḥ / samadṛṣṭiḥ prabhuścaiva durlabhāḥ puruṣāstrayaḥ // 
eṣā hi viṣamā duḥkhabhogināṃ gahanā guhā / ghanamohagajendrāṇāṃ vindhyaśailamahātaṭī // 
satkāryapadmarajanī duḥkhakairavacandrikā / sudṛṣṭidīpikāvātyā kallolaughataraṅgiṇī // 
saṃbhramābhrādipadavī viṣādaviṣavardhinī / kedārikā vikalpānāṃ khedāyabhayabhoginī // 
himaṃ vairāgyavallīnāṃ vikārolūkayāminī / rāhudaṃṣṭrā vivekendoḥ saujanyāmbhojacandrikā // 
indrāyudhavadālolanānārāgamanoharā / lolā taḍidivotpannadhvaṃsinī ca jaḍāśrayā // 
cāpalāvajitāraṇya nakulī nakulīnajā / vipralambhanatātparyajitogramṛgatṛṣṇikā // 
laharīvaikarūpeṇa padaṃ kṣaṇamakurvatī / calā dīpaśikhevātidurjñeyagatigocarā // 
siṃhīva vigrahavyagrakarīndrakulapothinī / khaḍgadhāreva śiśirā tīkṣṇatīkṣṇāśayāśrayā // 
nānayāpahṛtārthinyā durādhiparilīnayā / paśyāmyabhavyayā lakṣmyā kiṃcidduḥkhādṛte sukham // 
dūreṇotsāritā'lakṣmyā punareva samādarāt / aho batāśliṣyatīva nirlajjā durjanā sadā // 
manoramā karṣati cittavṛttiṃ kadarthasādhyā kṣaṇabhaṅgurā ca / vyālāvalīgātravivṛttadehā śvabhrotthitā puṣpalateva lakṣmīḥ // 
śrīrāma uvāca / āyuḥ pallavakoṇāgralambāmbukaṇabhaṅguram / unmattamiva saṃtyajya yātyakāṇḍe śarīrakam // 
viṣayāśīviṣāsaṅgaparijarjaracetasām / aprauḍhātmavivekānāmāyurāyāsakāraṇam // 
ye tu vijñātavijñeyā viśrāntā vitate pade / bhāvābhāvasamāśvāsamāyusteṣāṃ sukhāyate // 
vayaṃ parimitākārapariniṣṭhitaniścayāḥ / saṃsārābhrataḍitpuñje mune nāyuṣi nirvṛtāḥ // 
yujyate veṣṭanaṃ vāyorākāśasya ca khaṇḍanam / grathanaṃ ca taraṅgāṇāmāsthā nāyuṣi yujyate // 
pelavaṃ śaradīvābhramasneha iva dīpakaḥ / taraṅgaka ivālolaṃ gatamevopalakṣyate // 
taraṅgaṃ pratibimbenduṃ taḍitpuñjaṃ nabhombujam / grahītumāsthāṃ badhnāmi na tvāyuṣi hatasthitau // 
aviśrāntamanāḥ śūnyamāyurātatamīhate / duḥkhāyaiva vimūḍho'ntargarbhamaśvatarī yathā // 
saṃsārasaṃsṛtāvasyāṃ pheno'sminsargasāgare / kāyavallayāmbhaso brahmañjīvitaṃ me na rocate // 
prāpyaṃ saṃprāpyate yena bhūyo yena na śocyate / parāyā nirvṛteḥ sthānaṃ yattajjīvitamucyate // 
taravo'pi hi jīvanti jīvanti mṛgapakṣiṇaḥ / sa jīvati mano yasya mananena na jīvati // 
jātāsta eva jagati jantavaḥ sādhujīvitāḥ / ye punarneha jāyante śeṣā jaraṭhagardabhāḥ // 
bhāro'vivekinaḥ śāstraṃ bhāro jñānaṃ ca rāgiṇaḥ / aśāntasya mano bhāro bhāro'nātmavido vapuḥ // 
rūpamāyurmano buddhirahaṃkārastathehitam / bhāro bhāradharasyeva sarvaṃ duḥkhāya durdhiyaḥ // 
aviśrāntamanāpūrṇamāpadāṃ paramāspadam / nīḍaṃ rogavihaṅgānāmāyurāyāsanaṃ dṛḍham // 
pratyahaṃ khedamutsṛjya śanairalamanāratam / ākhuneva jaracchubhraṃ kālena vinihanyate // 
śarīrabilaviśrāntairviṣadāhapradāyibhiḥ / rogairāpīyate raudrairvyālairiva vanānilaḥ // 
prasnuvānairavicchedaṃ tucchairantaravāsibhiḥ / duḥkhairāvṛścyate krūrairghuṇairiva jaraddrumaḥ // 
nūnaṃ nigaraṇāyāśu ghanagardhamanāratam / ākhurmārjārakeṇeva maraṇenāvalokyate // 
gandhādiguṇagarbhiṇyā śūnyayā'śaktiveśyayā / annaṃ mahāśaneneva jarayā parijīryate // 
dinaiḥ katipayaireva parijñāya gatādaram / durjanaḥ sujaneneva yauvanenāvamucyate // 
vināśasuhṛdā nityaṃ jarāmaraṇabandhunā / rūpaṃ khiṅgavareṇeva kṛtāntenābhilaṣyate // 
sthiratayā sukhabhāsitayā tayā satatamujjñitamuttamaphalgu ca / jagati nāsti tathā guṇavarjitaṃ maraṇabhājanamāyuridaṃ yathā // 
śrīrāma uvāca / mudhaivābhyutthito mohānmudhaiva parivardhate / mithyāmayena bhīto'smi durahaṃkāraśatruṇā // 
ahaṃkāravaśādeva doṣakośakadarthatām / dadāti dīnadīnānāṃ saṃsāro vividhākṛtiḥ // 
ahaṃkāravaśādāpadahaṃkārāhurādhayaḥ / ahaṃkāravaśādīhā tvahaṃkāro mamāmayaḥ // 
tamahaṃkāramāśritya paramaṃ ciravairiṇam / na bhuje na pibāmyambhaḥ kimu bhogānbhuje mune // 
saṃsārarajanī dīrghā māyā manasi mohinī / tato'haṃkāradoṣeṇa kirāteneva vāgurā // 
yāni duḥkhāni dīrghāṇi viṣamāṇi mahānti ca / ahaṃkārātprasūtāni tānyagātkhadirā iva // 
śamendusaiṃhikeyāsyaṃ guṇapadmahimāśanim / sāmyameghaśaratkālamahaṃkāraṃ tyajāmyaham // 
nāhaṃ rāmo na me vāñchā bhāveṣu na ca me manaḥ / śānta āsitumicchāmi svātmanīva jino yathā // 
ahaṃkāravaśādyadyanmayā bhuktaṃ hutaṃ kṛtam / sarvaṃ tattadavastveva vastvahaṃkārariktatā // 
ahamityasti cedbrahmannahamāpadi duḥkhitaḥ / nāsti cetsukhitastasmādanahaṃkāritā varam // 
ahaṃkāraṃ parityajya mune śāntamanastayā / avatiṣṭhe gatodvego bhogaugho bhaṅgurāspadaḥ // 
brahmanyāvadahaṃkāravāridaḥ parijṛmbhate / tāvadvikāsamāyāti tṛṣṇākuṭajamañjarī // 
ahaṃkāraghane śānte tṛṣṇā navataḍillatā / śāntadīpaśikhāvṛttyā kvāpi yātyatisatvaram // 
ahaṃkāramahāvindhye manomattamahāgajaḥ / visphūrjati ghanāsphoṭaiḥ stanitairiva vāridaḥ // 
iha dehamahāraṇye ghanāhaṃkārakesarī / yo'yamullasati sphārastenedaṃ jagadātatam // 
tṛṣṇātantulavaprotā bahujanmaparamparā / ahaṃkārograkhiṅgena kaṇṭhe muktāvalī kṛtā // 
putramitrakalatrāditantramantravivarjitam / prasāritamaneneha mune'haṃkāravairiṇā // 
pramārjite'hamityasminpade svayamapi drutam / pramārjitā bhavantyete sarva eva durādhayaḥ // 
ahamityambude śānte śanaiśca śamaśātinī / manogaganasaṃmohamihikā kvāpi gacchati // 
nirahaṃkāravṛtterme maurkhyācchokena sīdataḥ / yatkiṃciducitaṃ brahmaṃstadākhyātumihārhasi // 
sarvāpadāṃ nilayamadhruvamantarasthamunmuktamuttamaguṇena na saṃśrayāmi / yatnādahaṃkṛtipadaṃ parito'tiduḥkhaṃ śeṣeṇa māṃ samanuśādhi mahānubhāva // 
śrīrāma uvāca / doṣairjarjaratāṃ yāti satkāryādāryasevanāt / vātāntaḥpicchalavavaccetaścalati cañcalam // 
itaścetaśca suvyagraṃ vyarthamevābhidhāvati / dūrāddūrataraṃ dīnaṃ grāme kauleyako yathā // 
na prāpnoti kvacitkiṃcitprāptairapi mahādhanaiḥ / nāntaḥ saṃpūrṇatāmeti karaṇḍaka ivāmbubhiḥ // 
nityameva mune śūnyaṃ kadāśāvāgurāvṛtam / na mano nivṛtiṃ yāti mṛgo yūthādiva cyutaḥ // 
taraṅgataralāṃ vṛttiṃ dadhadālūnaśīrṇatām / parityajya kṣaṇamapi hṛdaye yāti na sthitim // 
mano mananavikṣubdhaṃ diśo daśa vidhāvati / mandarāhananoddhūtaṃ kṣīrārṇavapayo yathā // 
kallolakalitāvartaṃ māyāmakaramālitam / na niroddhuṃ samartho'smi manomayamahārṇavam // 
bhogadūrvāṅkurākāṅkṣī śvabhrapātamacintayan / manohariṇako brahmandūraṃ viparidhāvati // 
na kadācana me cetaḥ svāmālūnaviśīrṇatām / tyajatyākulayā vṛttyā cañcalatvamivārṇavaḥ // 
cetaścañcalayā vṛttyā cintānicayacañcuram / dhṛtiṃ badhnāti naikatra pañjare kesarī yathā // 
mano moharathārūḍhaṃ śarīrātsamatāsukham / haratyapahatodvegaṃ haṃsaḥ kṣīramivāmbhasaḥ // 
analpakalpanātalpe vilīnāścittavṛttayaḥ / munīndra na prabudhyante tena tapye'hamākulaḥ // 
kroḍīkṛtadṛḍhagranthitṛṣṇāsūtre sthitātmanā / vihago jālakeneva brahmanbaddho'smi cetasā // 
saṃtatāmarṣadhūmena cintājvālākulena ca / vahnineva tṛṇaṃ śuṣkaṃ mune dagdho'smi cetasā // 
krūreṇa jaḍatāṃ yātastṛṣṇābhāryānugāminā / śavaṃ kauleyakeneva brahmanmukto'smi cetasā // 
taraṅgataralāsphālavṛttinā jaḍarūpiṇā / taṭavṛkṣa ivaughena brahmannīto'smi cetasā // 
avāntaranipātāya śūnye vā bhramaṇāya ca / tṛṇaṃ caṇḍānileneva dūre nīto'smi cetasā // 
saṃsārajaladherasmānnityamuttaraṇonmukhaḥ / setuneva payaḥpūro rodhito'smi kucetasā // 
pātālādgacchatā pṛthvīṃ pṛthvyāḥ pātālagāminā / kūpakāṣṭhaṃ kudāmneva veṣṭito'smi kucetasā // 
mithyaiva sphārarūpeṇa vicārādviśarāruṇā / bālo vetālakeneva gṛhīto'smi kucetasā // 
vahneruṣṇataraḥ śailādapi kaṣṭatarakramaḥ / vajrādapi dṛḍho brahmandurnigrahamanograhaḥ // 
cetaḥ patati kāryeṣu vihagaḥ svāmiṣeṣviva / kṣaṇena viratiṃ yāti bālaḥ krīḍanakādiva // 
jaḍaprakṛtirālolo vitatāvartavṛttimān / mano'bdhirahitavyālo dūraṃ nayati tāta mām // 
apyabdhipānānmahataḥ sumerūnmūlanādapi / api vahnyaśanātsādho viṣamaścittanigrahaḥ // 
cittaṃ kāraṇamarthānāṃ tasminsati jagattrayam / tasminkṣīṇe jagatkṣīṇaṃ taccikitsyaṃ prayatnataḥ // 
cittādimāni sukhaduḥkhaśatāni nūnamabhyāgatānyagavarādiva kānanāni / tasminvivekavaśatastanutāṃ prayāte manye mune nipuṇameva galanti tāni // 
sakalaguṇajayāśā yatra baddhā mahadbhistamarimiha vijetuṃ cittamabhyutthito'ham / vigataratitayāntarnābhinandāmi lakṣmīṃ jaḍamalinavilāsāṃ meghalekhāmivenduḥ // 
saptadaśaḥ sargaḥ śrīrāma uvāca / hārdāndhakāraśarvaryā tṛṣṇayeha durantayā / sphuranti cetanākāśe doṣakauśikapaṅkatayaḥ // 
antardāhapradāyinyā samūḍharasamārdavaḥ / paṅka ādityadīptyeva śoṣaṃ nīto'smi cintayā // 
mama cittamahāraṇyevyāmohatimirākule / śūnye tāṇḍavinī jātā bhṛśamāśāpiśācikā // 
vacoracitanīhārā kāñcanopavanojjvalā / nūnaṃ vikāsamāyāti cintācaṇakamañjarī // 
alamantarbhramāyaiva tṛṣṇātaralitāśayā / āyātā viṣamollāsamūrmirambunidhāviva // 
uddāmakallolaravā dehādrau vahatīha me / taraṅgataralākārā tarattṛṣṇātaraṅgiṇī // 
vegaṃ saroddhumudito vātyayeva jarattṛṇam / nītaḥ kaluṣayā kvāpi tṛṣṇayā cittacātakaḥ // 
yāṃ yāmahamatīvāsthāṃ saṃśrayāmi guṇaśriyām / tāṃ tāṃ kṛntati me tṛṣṇā tantrīmiva kumūṣikā // 
payasīva jaratparṇaṃ vāyāviva jarattṛṇam / nabhasīva śaranmeghaścintācakre bhramāmyaham // 
gantumāspadamātmīyamasamarthadhiyo vayam / cintājāle vimuhyāmo jāle śakunayo yathā // 
tṛṣṇābhidhānayā tāta dagdho'smi jvālayā tathā / yathā dāhopaśamanamāśaṃke nāmṛtairapi // 
dūraṃ dūramito gatvā sametya ca punaḥpunaḥ / bhramatyāśu diganteṣu tṛṣṇonmattā turaṅgamī // 
jaḍasaṃsargiṇī tṛṣṇā kṛtordhvādhogamāgamā / kṣubdhā granthimatī nityamāraghaṭṭāgrarajjuvat // 
antargrathitayā dehe sarvaduśchedayā'nayā / rajjvevāśu balīvardastṛṣṇayā vāhyate janaḥ // 
putramitrakalatrāditṛṣṇayā nityakṛṣṭayā / khageṣviva kirātyedaṃ jālaṃ lokeṣu racyate // 
bhīṣayatyapi dhīraṃ māmandhayatyapi sekṣaṇam / khedayatyapi sānandaṃ tṛṣṇākṛṣṇeva śarvarī // 
kuṭilā komalasparśā viṣavaiṣamyaśaṃsinī / daśatyapi manākspṛṣṭā tṛṣṇā kṛṣṇeva bhoginī // 
bhindatī hṛdayaṃ puṃsāṃ māyāmayavidhāyinī / daurbhāgyadāyinī dīnā tṛṣṇā kṛṣṇeva rākṣasī // 
tandrītantrīgaṇaiḥ kośaṃ dadhānā pariveṣṭitam / nānande rājate brahmaṃstṛṣṇā jarjaravallakī // 
nityamevātimalinā kaṭukonmādadāyinī / dīrghatantrī ghanasnehā tṛṣṇā gahvaravallarī // 
anānandakarī śūnyā niṣphalā vyarthamunnatā / amaṅgalakarī krūrā tṛṣṇā kṣīṇeva mañjarī // 
anāvarjitacittāpi sarvamevānudhāvati / na cāpnoti phalaṃ kiṃcittṛṣṇā jīrṇeva kāminī // 
saṃsāravṛnde mahati nānārasasamākule / bhuvanābhogaraṅgeṣu tṛṣṇā jaraṭhanartakī // 
jarākusumitārūḍhā pātotpātaphalāvaliḥ / saṃsārajaṃgale dīrghe tṛṣṇā viṣalatā tatā // 
yanna śakroti tatrāpi dhatte tāṇḍavitāṃ gatim / nṛtyatyānandarahitaṃ tṛṣṇā jīrṇeva nartakī // 
bhṛśaṃ sphurati nīhāre śāmyatyāloka āgate / durlaṅghayeṣu padaṃ dhatte cintā capalabarhiṇī // 
jaḍakallolabahulā ciraṃ śūnyāntarāntarā / kṣaṇamullāsamāyāti tṛṣṇā prāvṛṭtaraṅgiṇī // 
naṣṭamutsṛjya tiṣṭhantaṃ tṛṣṇā vṛkṣamivāparam / puruṣātpuruṣaṃ yāti tṛṣṇā loleva pakṣiṇī // 
padaṃ karotyalaṅghye'pi tṛptāpi phalamīhate / ciraṃ tiṣṭhati naikatra tṛṣṇā capalamarkaṭī // 
idaṃ kṛtvedamāyāti sarvamevāsamañjasam / anārataṃ ca yatate tṛṣṇā ceṣṭeva daivikī // 
kṣaṇamāyāti pātālaṃ kṣaṇaṃ yāti nabhasthalam / kṣaṇaṃ bhramati dikkuñje tṛṣṇā hṛtpadmaṣaṭpadī // 
sarvasaṃsāradoṣāṇāṃ tṛṣṇaikā dīrghaduḥkhadā / antaḥpurasthamapi yā yojayatyatisaṃkaṭe // 
prayacchati paraṃ jāḍyaṃ paramālokarodhinī / mohanīhāragahanā tṛṣṇā jaladamālikā // 
sarveṣāṃ jantujātānāṃ saṃsāravyavahāriṇām / pariprotamanomālā tṛṣṇā bandhanarajjuvat // 
vicitravarṇā viguṇā dīrghā malinasaṃsthitiḥ / śūnyā śūnyapadā tṛṣṇā śakrakārmukadharmiṇī // 
aśanirguṇasasyānāṃ phalitā śaradāpadām / himaṃ saṃvitsarojānāṃ tamasāṃ dīrghayāminī // 
saṃsāranāṭakanaṭī kāryālayavihaṃgamī / mānasāraṇyahariṇī smarasaṃgītavallakī // 
vyavahārābdhilaharī mohamātaṅgaśrṛṅkhalā / sarganyagrodhasulatā duḥkhakairavacandrikā // 
jarāmaraṇaduḥkhānāmekā ratnasamudgikā / ādhivyādhivilāsānāṃ nityaṃ mattā vilāsinī // 
kṣaṇamālokavimalā sāndhakāralavā kṣaṇam / vyomavīthyupamā tṛṣṇā nīhāragahanā kṣaṇam // 
gacchatyupaśamaṃ tṛṣṇā kāyavyāyāmaśāntaye / tamī ghanatamaḥkṛṣṇā yathā rakṣonivṛttaye // 
tāvanmuhyatyayaṃ mūko loko vilulitāśayaḥ / yāvadevānusaṃdhatte tṛṣṇā viṣaviṣūcikā // 
loko'yamakhilaṃ duḥkhaṃ cintayojjhitayojjhati / tṛṣṇāviṣūcikāmantraścintātyāgo hi kathyate // 
tṛṇapāṣāṇakāṣṭhādisarvamāmiṣaśaṅkayā / ādadānā sphuratyante tṛṣṇā matsyī hrade yathā // 
rogārtiraṅganātṛṣṇā gambhīramapi mānavam / uttānatāṃ nayantyāśu sūryāṃśava ivāmbujam // 
antaḥśūnyā granthimatyo dīrghasvāṅkurakaṇṭakāḥ / muktāmaṇipriyā nityaṃ tṛṣṇā veṇulatā iva // 
aho bata mahaccitraṃ tṛṣṇāmapi mahādhiyaḥ / ducchedāmapi kṛntanti vivekenāmalāsinā // 
nāsidhārā na vajrārcirna taptāyaḥkaṇārciṣaḥ / tathā tīkṣṇā yathā brahmaṃstṛṣṇeyaṃ hṛdi saṃsthitā // 
ujjvalā'sitatīkṣṇāgrā snehadīrghadaśā parā / prakāśā dāhaduḥsparśā tṛṣṇā dīpaśikhā iva // 
api merusamaṃ prājñamapi śūramapi sthiram / tṛṇīkaroti tṛṣṇaikā nimeṣeṇa narottamam // 
saṃstīrṇagahanā bhīmā ghanajālarajomayī / sāndhakārogranīhārā tṛṣṇā vindhyamahātaṭī // 
ekaiva sarvabhuvanāntaralabdhalakṣyā durlakṣyatāmupagataiva vapuḥsthitaiva / tṛṣṇā sthitā jagati cañcalavīcimāle kṣīrodakāmbutarale madhureva śaktiḥ // 
śrīrāma uvāca / ārdrāntratantrīgahano vikārī paripātavān / dehaḥ sphurati saṃsāre so'pi duḥkhāya kevalam // 
ajño'pi tajjñasadṛśo valitātmacamatkṛtiḥ / yuktyā bhavyo'pyabhavyo'pi na jaḍo nāpi cetanaḥ // 
jaḍājaḍadṛśormadhye dolāyitadurāśayaḥ / avivekī vimūḍhātmā mohameva prayacchati // 
stokenānandamāyāti stokenāyāti kheditām / nāsti dehasamaḥ śocyo nīco guṇabahiṣkṛtaḥ // 
āgamāpāyinā nityaṃ dantakesaraśālinā / vikāsasmitapuṣpeṇa pratikṣaṇamalaṃkṛtaḥ // 
bhujaśākho ghanaskandho dvijastambhaśubhasthitiḥ / locanālivilākrāntaḥ śiraḥpīṭhabṛhatphalaḥ // 
śravadantarasagrasto hastapādasupallavaḥ / gulmavānkāryasaṃghāto vihaṅgamakṛtāspadaḥ // 
sacchāyo dehavṛkṣo'yaṃ jīvapānthagaṇāspadaḥ / kasyātmīyaḥ kasya para āsthānāsthe kilātra ke // 
tāta saṃtaraṇārthena gṛhītāyāṃ punaḥpunaḥ / nāvi dehalatāyāṃ ca kasya syādātmabhāvanā // 
dehanāmni vane śūnye bahugartasamākule / tanūruhāsaṃkhyatarau viśvāsaṃ ko'dhigacchati // 
māṃsasnāyvasthivalite śarīrapaṭahe'dṛḍhe / mārjāravadahaṃ tāta tiṣṭhāmyatra gatadhvanau // 
saṃsārāraṇyasaṃrūḍho vilasaccittamarkaṭaḥ / cintāmañjaritākāro dīrghaduḥkhaghuṇakṣataḥ // 
tṛṣṇābhujaṅgamīgehaṃ kopa kāka kṛtālayaḥ / smitapuṇyodgamaḥ śrīmāñchubhāśubhamahāphalaḥ // 
suskandhoghalatājālo hastastabakasundaraḥ / pavanaspanditāśeṣasvāṅgāvayavapallavaḥ // 
sarvendriyakhagādhāraḥ sujānustambha unnataḥ / sarasacchāyayā yuktaḥ kāmapānthaniṣevitaḥ // 
mūrdhasaṃjanitā''dīrghaśiroruhatṛṇāvaliḥ / ahaṃkāragṛdhrakṛtakulāyaḥ suṣirodaraḥ // 
vicchinnavāsanājālamūlatvāddurlavākṛtiḥ / vyāyāmavirasaḥ kāyaplakṣo'yaṃ na sukhāya me // 
kalevaramahaṃkāragṛhasthasya mahāgṛham / luṭhatvabhyetu vā sthairyaṃ kimanena mune mama // 
paṅktibaddhendriyapaśuṃ valattṛṣṇāgṛhāṅganam / rāgarañjitasarvāṅgaṃ neṣṭaṃ dehagṛhaṃ mama // 
pṛṣṭhāsthikāṣṭhasaṃghaṭṭaparisaṃkaṭakoṭaram / āntrarajjubhirābaddhaṃ neṣṭaṃ dehagṛhaṃ mama // 
prasṛtasnāyutantrīkaṃ raktāmbukṛtakardamam / jarāmaṅkoladhavalaṃ neṣṭaṃ dehagṛhaṃ mama // 
cittabhṛtyakṛtānantaceṣṭāvaṣṭabdhasaṃsthiti / mithyāmohamahāsthūṇaṃ neṣṭaṃ dehagṛhaṃ mama // 
duḥkhārbhakakṛtākrandaṃ sukhaśayyāmanoramam / durīhādagdhadāsīkaṃ neṣṭaṃ dehagṛhaṃ mama // 
malāḍhyaviṣayavyūhabhāṇḍopaskarasaṃkaṭam / ajñānakṣāravalitaṃ neṣṭaṃ dehagṛhaṃ mama // 
gulphagugguluviśrāntajānūrdhvastambhamastakam / dīghadordārusudṛḍhaṃ neṣṭaṃ dehagṛhaṃ mama // 
prakaṭākṣagavākṣāntaḥ krīḍatprajñāgṛhāṅganam / cintāduhitṛkaṃ brahmanneṣṭaṃ dehagṛhaṃ mama // 
mūrdhajācchādanacchannakarṇaśrīcandraśālikam / ādīrghāṅgulinirvyūhaṃ neṣṭaṃ dehagṛhaṃ mama // 
sarvāṅgakuḍyasaṃghātaghanaromayavāṅkuram / saṃśūnyapeṭavivaraṃ neṣṭaṃ dehagṛhaṃ mama // 
nakhorṇanābhinilayaṃ saramāraṇitāntaram / bhāṅkārakāripavanaṃ neṣṭaṃ dehagṛhaṃ mama // 
praveśanirgamavyagravātavegamanāratam / vitatākṣagavākṣaṃ tanneṣṭaṃ dehagṛhaṃ mama // 
jihvāmarkaṭikākrāntavadanadvārabhīṣaṇam / dṛṣṭadantāsthiśakalaṃ neṣṭaṃ dehagṛha mama // 
tvaksudhālepamasṛṇaṃ yantrasaṃcāracañcalam / manaḥ sadākhunotkhātaṃ neṣṭaṃ dehagṛhaṃ mama // 
smitadīpaprabhodbhāsi kṣaṇamānandasundaram / kṣaṇaṃ vyāptaṃ tamaḥpūrairneṣṭaṃ dehagṛhaṃ mama // 
samastarogāyatanaṃ valīpalitapattanam / sarvādhisāragahanaṃ neṣṭaṃ dehagṛhaṃ mama // 
akṣarkṣakṣobhaviṣamā śūnyā niḥsārakoṭarā / tamogahanadikkuñjā neṣṭā dehāṭavī mama // 
dehālayaṃ dhārayituṃ na śaknomi munīśvara / paṅkamagnaṃ samuddhartuṃ gajamalpabalo yathā // 
kiṃ śriyā kiṃ ca rājyena kiṃ kāyena kimīhitaiḥ / dinaiḥ katipayaireva kālaḥ sarvaṃ nikṛntati // 
raktamāṃsamayasyāsya sabāhyābhyantaraṃ mune / nāśaikadharmiṇo brūhi kaiva kāyasya ramyatā // 
maraṇāvasare kāyā jīvaṃ nānusaranti ye / teṣu tāta kṛtaghneṣu kaivāsthā vada dhīmatām // 
mattebhakarṇāgracalaḥ kāyo lambāmbubhaṅguraḥ / na saṃtyajati māṃ yāvattāvadenaṃ tyajāmyaham // 
pavanaspandataralaḥ pelavaḥ kāyapallavaḥ / jarjarastanuvṛttaśca neṣṭo me kaṭunīrasaḥ // 
bhuktvā pītvā ciraṃ kālaṃ bālapallavapelavām / tanutāmetya yatnena vināśamanudhāvati // 
tānyeva sukhaduḥkhāni bhāvābhāvamayānyasau / bhūyo'pyanubhavankāyaḥ prākṛto hi na lajjate // 
suciraṃ prabhutāṃ kṛtvā saṃsevya vibhavaśriyam / nocchrāyameti na sthairyaṃ kāyaḥ kimiti pālyate // 
jarākāle jarāmeti mṛtyukāle tathā mṛtim / sama evāviśeṣajñaḥ kāyo bhogidaridrayoḥ // 
saṃsārāmbhodhijaṭhare tṛṣṇākuharakāntare / suptastiṣṭhati mukteho mūko'yaṃ kāyakacchapaḥ // 
dahanaikārthayogyāni kāyakāṣṭhāni bhūriśaḥ / saṃsārābdhāvihohyante kaṃcitteṣu naraṃ viduḥ // 
dīrghadaurātmyavalayā nipātaphalapātayā / na dehalatayā kāryaṃ kiṃcidasti vivekinaḥ // 
majjankardamakośeṣu jhaṭityeva jarāṃ gataḥ / na jñāyate yātyacirātkaḥ kathaṃ dehadarduraḥ // 
niḥsārasakalārambhāḥ kāyāścapalavāyavaḥ / rajomārgeṇa gacchanto dṛśyante neha kenacit // 
vāyordīpasya manaso gacchato jñāyate gatiḥ / āgacchataśca bhagavañcharīrasya kadācana // 
baddhāsthā ye śarīreṣu baddhāsthā ye jagatsthitau / tānmohamadironmattāndhigdhigastu punaḥpunaḥ // 
nāhaṃ dehasya no deho mama nāyamahaṃ tathā / iti viśrāntacittā ye te mune puruṣottamāḥ // 
mānāvamānabahulā bahulābhamanoramāḥ / śarīramātrabaddhāsthaṃ ghnanti doṣadṛśo naram // 
śarīraśvabhraśāyinyā piśācyā peśalāṅgayā / ahaṃkāracamatkṛtyā chalena chalitā vayam // 
prajñā varākā sarvaiva kāyabaddhāsthayānayā / mithyājñānakurākṣasyā chalitā kaṣṭamekikā // 
na kiṃcidapi dṛśye'sminsatyaṃ tena hatātmanā / citraṃ dagdhaśarīreṇa janatā vipralabhyate // 
dinaiḥ katipayaireva nirjharāmbukaṇo yathā / patatyayamayatnena jaraṭhaḥ kāyapallavaḥ // 
kāyo'yamacirāpāyo budbudo'mbunidhāviva / vyarthaṃ kāryaparāvarte parisphurati niṣphalaḥ // 
mithyājñānavikāre'sminsvapnasaṃbhramapattane / kāye sphuṭatarāpāye kṣaṇamāsthā na me dvija // 
taḍitsu śaradabhreṣu gandharvanagareṣu ca / sthairyaṃ yena vinirṇītaṃ sa viśvasitu vigrahe // 
satatabhaṅgurakāryaparamparā vijayijātajayaṃ haṭhavṛttiṣu / prabaladoṣamidaṃ tu kalevaraṃ tṛṇamivāhamapohya sukhaṃ sthitaḥ // 
śrīrāma uvāca / labdhvāpi taralākāre kāryabhārataraṃgiṇi / saṃsārasāgare janma bālyaṃ duḥkhāya kevalam // 
aśaktirāpadastṛṣṇā mūkatā mūḍhabuddhitā / gṛdhnutā lolatā dainyaṃ sarvaṃ bālye pravartate // 
roṣarodanaraudrāsu dainyajarjaritāsu ca / daśāsu bandhanaṃ bālyamālānaṃ kariṇāmiva // 
na mṛtau na jarāroge na cāpadi na yauvane / tāścintāḥ parikṛntanti hṛdayaṃ śaiśaveṣu yāḥ // 
tiryagjātisamārambhaḥ sarvairevāvadhīritaḥ / lolo bālasamācāro maraṇādapi duḥkhadaḥ // 
pratibimbaghanājñānaṃ nānāsaṃkalpapelavam / bālyamālūnasaṃśīrṇamanaḥ kasya sukhāvaham // 
jalavahnayanilājasrajātabhītyā pade pade / yadbhayaṃ śaiśave'buddhyā kasyāpadi hi tadbhavet // 
līlāsu durvilāseṣu durīhāsu durāśaye / paramaṃ mohamādhatte bālo balavadāpatan // 
vikalpakalpitārambhaṃ durvilārasaṃ durāspadam / śaiśavaṃ śāsanāyaiva puruṣasya na śāntaye // 
ye doṣā ye durācārā duṣkramā ye durādhayaḥ / te sarve saṃsthitā bālye durgarta iva kauśikāḥ // 
bālyaṃ ramyamiti vyarthabuddhayaḥ kalpayanti ye / tānmūrkhapuruṣānbrahmandhigastu hṛtacetasaḥ // 
yatra dolākṛti manaḥ parisphurati vṛttiṣu / trailokyā'bhavyamapi tatkathaṃ bhavati tuṣṭaye // 
sarveṣāmeva sattvānāṃ sarvāvasthābhya eva hi / manaścañcalatāmeti bālye daśaguṇaṃ mune // 
manaḥ prakṛtyaiva calaṃ bālyaṃ ca calatāṃ varam / tayoḥ saṃśliṣyatostrātā ka ivāntaḥ kucāpale // 
strīlocanaistaḍitpuñjairjvalājālaistaraṅgakaiḥ / cāpalaṃ śikṣitaṃ brahmañchaiśavākrāntacetasaḥ // 
śaiśavaṃ ca manaścaiva sarvāsveva hi vṛttiṣu / bhrātarāviva lakṣyete satataṃ bhaṅgurasthitī // 
sarvāṇi duḥkhabhūtāni sarve doṣā durādhayaḥ / bālamevopajīvanti śrīmantamiva mānavāḥ // 
navaṃ navaṃ prītikaraṃ na śiśuḥ pratyahaṃ yadi / prāpnoti tadasau yāti viṣavaiṣamyamūrcchanām // 
stokena vaśamāyāti stokenaiti vikāritām / amedhya eva ramate bālaḥ kauleyako yathā // 
ajasravāṣpavadanaḥ kardamākto jaḍāśayaḥ / varṣokṣitasya taptasya sthalasya sadṛśaḥ śiśuḥ // 
bhayāhāraparaṃ dīnaṃ dṛṣṭādṛṣṭābhilāṣi ca / lolabuddhi vapurdhatte bālyaṃ duḥkhāya kevalam // 
svasaṃkalpābhilaṣitānbhāvānaprāpya taptadhīḥ / duḥkhametyabalo bālo viniṣkṛtta ivāśaye // 
durīhālabdhalakṣāṇi bahuvakrolbaṇāni ca / bālasya yāni duḥkhāni mune tāni na kasyacit // 
bālo balavatā svena manorathavilāsinā / manasā tapyate nityaṃ grīṣmeṇeva vanasthalī // 
vidyāgṛhagato bālo parāmeti kadarthanām / ālāna iva nāgendro viṣavaiṣamyabhīṣaṇām // 
nānāmanorathamayī mithyākalpitakalpanā / duḥkhāyātyantadīrghāya bālatā pelavāśayā // 
saṃhṛṣṭo bhuvanaṃ bhoktamindumādātumambarāt / vāñchate yena maurkhyeṇa tatsukhāya kathaṃ bhavet // 
antaścitteraśaktasya śītātapanivāraṇe / ko viśeṣo mahābuddhe bālasyorvīruhastathā // 
uḍḍītumabhivāñchanti pakṣābhyāṃ kṣutparāyaṇāḥ / bhayāhāraparā nityaṃ bālā vihagadharmiṇaḥ // 
śaiśave guruto bhītirmātṛtaḥ pitṛtastathā / janato jyeṣṭhabālācca śaiśavaṃ bhayamandiram // 
sakaladoṣadaśāvihatāśayaṃ śaraṇamapyavivekavilāsinaḥ / iha na kasyacideva mahāmune bhavati bālyamalaṃ parituṣṭaye // 
śrīrāma uvāca / bālyānarthamatha tyaktvā pumānabhihatāśayaḥ / ārohati nipātāya yauvanaṃ saṃbhrameṇa tu // 
tatrānantavilāsasya lolasya svasya cetasaḥ / vṛttīranubhavanyāti duḥkhādduḥkhāntaraṃ jaḍaḥ // 
svacittabilasaṃsthena nānāsaṃbhramakāriṇā / balātkāmapiśācena vivaśaḥ paribhūyate // 
cintānāṃ lolavṛttīnāṃ lalanānāmivā'vṛtīḥ / arpayatyavaśaṃ ceto bālānāmañjanaṃ yathā // 
te te doṣā durārambhāstatra taṃ tādṛśāśayam / tadrūpaṃ pratilumpanti duṣṭāstenaiva ye mune // 
mahānarakabījena saṃtatabhramadāyinā / yauvanena na ye naṣṭā naṣṭā nānyena te janāḥ // 
nānārasamayī citravṛttāntanicayombhitā / bhīmā yauvanabhūryena tīrṇā dhīraḥ sa ucyate // 
nimeṣabhāsurākāramālolaghanagarjitam / vidyutprakāśamaśivaṃ yauvanaṃ me na rocate // 
madhuraṃ svādu tiktaṃ ca dūṣaṇaṃ doṣabhūṣaṇam / surākallolasadṛśaṃ yauvanaṃ me na rocate // 
asatyaṃ satyasaṃkāśamacirādvipralambhadam / svapnāṅganāsaṅgasamaṃ yauvanaṃ me na rocate // 
sarvasyāgre sarvapuṃsaḥ kṣaṇamātramanoharam / gandharvanagaraprakhyaṃ yauvanaṃ me na rocate // 
iṣuprapātamātraṃ hi sukhadaṃ duḥkhabhāsuram / dāhapoṣapradaṃ nityaṃ yauvanaṃ me na rocate // 
āpātamātraramaṇaṃ sadbhāvarahitāntaram / veśyāstrīsaṃgamaprakhyaṃ yauvanaṃ me na rocate // 
ye kecana samārambhāste sarve sarvaduḥkhadāḥ / tāruṇye saṃnidhiṃ yānti mahotpātā iva kṣaye // 
hārdāndhakārakāriṇyā bhairavākāravānapi / yauvanājñānayāminyā bibheti bhagavānapi // 
suvismṛtaśubhācāraṃ buddhivaidhuryadāyinam / dadātyatitarāmeṣa bhramaṃ yauvanasaṃbhramaḥ // 
kāntāviyogajātena hṛdi duḥsparśavahninā / yauvane dahyate jantustarurdāvāgninā yathā // 
sunirmalāpi vistīrṇā pāvanyapi hi yauvane / matiḥ kaluṣatāmeti prāvṛṣīva taraṅgiṇī // 
śakyate ghanakallolā bhīmā laṅghayituṃ nadī / na tu tāruṇyataralā tṛṣṇātaralitāntarā // 
sā kāntā tau stanau pīnau te vilāsāstadānanam / tāruṇya iti cintābhiryāti jarjaratāṃ janaḥ // 
naraṃ taralatṛṣṇārti yuvānamiha sādhavaḥ / pūjayanti na tu cchinnaṃ jarattṛṇalavaṃ yathā // 
nāśāyaiva madārtasya doṣamauktikadhāriṇaḥ / abhimānamahebhasya nityālānaṃ hi yauvanam // 
manovipulamūlānāṃ doṣāśīviṣadhāriṇām / śoṣarodanavṛkṣāṇāṃ yauvanaṃ bata kānanam // 
rasakesarasaṃbādhaṃ kuvikalpadalākulam / duścintācañcarīkāṇāṃ puṣkaraṃ viddhi yauvanam // 
kṛtākṛtakupakṣāṇāṃ hṛtsarastīracāriṇām / ādhivyādhivihaṃgānāmālayo navayauvanam // 
jaḍānāṃ gatasaṃkhyānāṃ kallolānāṃ vilāsinām / anapekṣitamaryādo vāridhirnavayauvanam // 
sarveṣāṃ guṇasargāṇāṃ parirūḍharajastamāḥ / apanetuṃ sthitiṃ dakṣo viṣamo yauvanānilaḥ // 
nayanti pāṇḍutāṃ vakramākulāvakarotkaṭāḥ / ārohanti parāṃ koṭiṃ rūkṣā yauvanapāṃsavaḥ // 
udvodhayati doṣāliṃ nikṛntati guṇāvalim / narāṇāṃ yauvanollāso vilāso duṣkṛtaśriyām // 
śarīrapaṅkajarajaścañcalāṃ matiṣaṭpadīm / nibadhnanmohayatyeṣa navayauvanacandramāḥ // 
śarīrakhaṇḍakodbhūtā ramyā yauvanavallarī / lagnameva manobhṛṅgaṃ madayatyunnatiṃ gatā // 
śarīramarutāpotthāṃ yuvatāmṛgatṛṣṇikām / manomṛgāḥ pradhāvantaḥ patanti viṣayāvaṭe // 
śarīraśarvarījyotsnā cittakesariṇaḥ saṭā / laharī jīvitāmbhodheryuvatā me na tuṣṭaye // 
dināni katicidyeyaṃ phalitā dehajaṅgale / yuvatā śaradasyāṃ hi na samāśvāsamarhatha // 
jhaṭityeva prayātyeva śarīrādyuvatākhagaḥ / kṣaṇenaivālpabhāgyasya hastāccintāmaṇiryathā // 
yadā yadā parāṃ koṭimadhyārohati yauvanam / valganti sajvarāḥ kāmāstadā nāśāya kevalam // 
tāvadeva vivalganti rāgadveṣapiśācakāḥ / nāstameti samastaiṣā yāvadyauvanayāminī // 
nānāvikārabahule varāke kṣaṇanāśini / kāruṇyaṃ kuru tāruṇye mriyamāṇe sutai yathā // 
harṣamāyāti yo mohātpuruṣaḥ kṣaṇabhaṅginā / yauvanena mahāmugdhaḥ sa vai naramṛgaḥ smṛtaḥ // 
mānamohānmadonmattaṃ yauvanaṃ yo'bhilaṣyati / acireṇa sa durbuddhiḥ paścāttāpena yujyate // 
te pūjyāste mahātmānasta eva puruṣā bhuvi / ye sukhena samuttīrṇāḥ sādho yauvanasaṃkaṭāt // 
sukhena tīryate'mbhodhirutkṛṣṭamakarākaraḥ / na kallolabalollāsi sadoṣaṃ hatayauvanam // 
vinayabhūṣitamāryajanāspadaṃ karuṇayojjvalamāvalitaṃ guṇaiḥ / iha hi durlabhamaṅga suyauvanaṃ jagati kānanamambaragaṃ yathā // 
śrīrāma uvāca / māṃsapāñcālikāyāstu yantralole'ṅgapañjare / snāyvasthigranthiśālinyāḥ striyāḥ kimiva śobhanaṃ // 
tvaṅmāṃsaraktabāṣpāmbu pṛthakkṛtvā vilocanam / samālokaya ramyaṃ cetkiṃ mudhā parimuhyasi // 
itaḥ keśā ito raktamitīyaṃ pramadātanuḥ / kimetayā ninditayā karoti vipulāśayaḥ // 
vāsovilepanairyāni lālitāni punaḥ punaḥ / tānyaṅgānyaṅga luṇṭhanti kravyādāḥ sarvadehinām // 
meruśrṛṃgataṭollāsigaṃgājalarayopamā / dṛṣṭā yasminstane muktāhārasyollāsaśālitā // 
śmaśāneṣu diganteṣu sa eva lalanāstanaḥ / śvabhirāsvādyate kāle laghupiṇḍa ivāndhasaḥ // 
raktamāṃsāsthidigdhāni karabhasya yathā vane / tathaivāṅgāni kāminyāstāṃ pratyapi hi ko grahaḥ // 
āpātaramaṇīyatvaṃ kalpate kevalaṃ striyāḥ / manye tadapi nāstyatra mune mohaikakāraṇam // 
vipulollāsadāyinyā madamanmathapūrvakam / ko viśeṣo vikāriṇyā madirāyāḥ striyāstathā // 
lalanālānasaṃlīnā mune mānavadantinaḥ / prabodhaṃ nādhigacchanti dṛḍhairapi śamāṅkuśaiḥ // 
keśakajjaladhāriṇyo duḥsparśā locanapriyāḥ / duṣkṛtāgniśikhā nāryo dahanti tṛṇavannaram // 
jvalatāmatidūre'pi sarasā api nīrasāḥ / striyo hi narakāgnīnāmindhanaṃ cāru dāruṇam // 
vikīrṇākārakabarī tarattārakalocanā / purṇendubimbavadanā kusumotkarahāsinī // 
līlāvilolapuruṣā kāryasaṃhārakāriṇī / paraṃ vimohanaṃ buddheḥ kāminī dīrghayāminī // 
puṣpābhirāmamadhurā karapallavaśālinī / bhramarākṣivilāsāḍhyā stanastabakadhāriṇī // 
puṣpakesaragaurāṅgī naramāraṇatatparā / dadātyunmattavaivaśyaṃ kāntā viṣalatā yathā // 
satkāryocchvāsamātreṇa bhujaṅgadalanotkayā / kāntayoddhriyate jantuḥ karabhyevorago bilāt // 
kāmanāmnā kirātena vikīrṇā mugdhacetasām / nāryo naravihaṃgānāmaṅgabandhanavāgurāḥ // 
lalanāvipulālāne manomattamataṃgajaḥ / ratiśṛṅkhalayā brahmanbaddhastiṣṭhati mūkavat // 
janmapalvalamatsyānāṃ cittakardamacāriṇām / puṃsāṃ durvāsanārajjurnārī baḍiśapiṇḍikā // 
manduraṃ ca turaṅgāṇāmālānamiva dantinām / puṃsāṃ mantra ivāhīnāṃ bandhanaṃ vāmalocanā // 
nānārasavatī citrā bhogabhūmiriyaṃ mune / striyamāśritya saṃyātā parāmiha hi saṃsthitim // 
sarveṣāṃ doṣaratnānāṃ susamudgikayā'nayā / duḥkhaśṛṅkhalayā nityamalamastu mama striyā // 
kiṃ stanena kimakṣṇā vā kiṃ nitambena kiṃ bhuvā / māṃsamātraikasāreṇa karomyahamavastunā // 
ito māṃsamito raktamito'sthīnīti vāsaraiḥ / brahmankatipayaireva yāti strī viśarārutām // 
yāstāta puruṣaiḥ sthūlairlalitā manujaiḥ priyāḥ / tā mune pravibhaktāṅgyaḥ svapanti pitṛbhūmiṣu // 
yasminghanatarasnehaṃ mukhe patrāṅkurāḥ striyaḥ / kāntena racitā brahmanpīyate tena jaṅgale // 
keśāḥ śmaśānavṛkṣeṣu yānti cāmaralekhikām / asthīnyuḍuvadābhānti dinairavanimaṇḍale // 
pibanti pāṃsavo raktaṃ kravyādāścāpyanekaśaḥ / carmāṇi ca śivā bhuṅkte khaṃ yānti prāṇavāyavaḥ // 
ityeṣā lalanāṅgānāmacireṇaiva bhāvinī / sthitirmayā vaḥ kathitā kiṃ bhrāntimanudhāvatha // 
bhūtapañcakasaṃghaṭṭasaṃsthānaṃ lalanābhidham / rasādabhipatatvetatkathaṃ nāma dhiyānvitaḥ // 
śākhāpratānagahanā kaṭvamlaphalamālinī / sutālottālatāmeti cintā kāntānusāriṇī // 
kāndigbhūtatayā ceto ghanagardhāndhamākulam / paraṃ mohamupādatte yūthabhraṣṭamṛgo yathā // 
śocyatāṃ paramāṃ yāti taruṇastaruṇīparaḥ / nibaddhaḥ kariṇīlolo vindhyakhāte yathā gajaḥ // 
yasya strī tasya bhogecchā niḥstrīkasya kva bhogabhūḥ / striyaṃ tyaktvā jagattyaktaṃ jagattyaktvā sukhī bhavet // 
āpātamātraramaṇeṣu sudustareṣu bhogeṣu nāhamalipakṣaticañcaleṣu / brahmanrame maraṇarogajarādibhītyā śāmyāmyahaṃ paramupaimi padaṃ prayatnāt // 
śrīrāma uvāca / aparyāptaṃ hi bālatvaṃ balātpibati yauvanam / yauvanaṃ ca jarā paścātpaśya karkaśatāṃ mithaḥ // 
himāśanirivāmbhojaṃ vātyeva śaradambukam / dehaṃ jarā nāśayati nadī tīrataruṃ yathā // 
jarjarīkṛtasarvāṅgī jarā jaraṭharūpiṇī / virūpatāṃ nayatyāśu dehaṃ viṣalavo yathā // 
śithilādīrṇasarvāṅgaṃ jarājīrṇakalevaram / samaṃ paśyanti kāminyaḥ puruṣaṃ karabhaṃ yathā // 
anāyāsakadarthinyā gṛhīte jarasā jane / palāyya gacchati prajñā sapatnyevāhatāṅganā // 
dāsāḥ putrāḥ striyaścaiva bāndhavāḥ suhṛdastathā / hasantyunmattakamiva naraṃ vārdhakakampitam // 
duṣprekṣyaṃ jaraṭhaṃ dīnaṃ hīnaṃ guṇaparākramaiḥ / gṛdhro vṛkṣamivādīrghaṃ gardho hyabhyeti vṛddhakam // 
dainyadoṣamayī dīrghā hṛdi dāhapradāyinī / sarvāpadāmekasakhī vārdhake vardhate spṛhā // 
kartavyaṃ kiṃ mayā kaṣṭaṃ paratretyatidāruṇam / apratīkārayogyaṃ hi vardhate vārdhake bhayam // 
ko'haṃ varākaḥ kimiva karomi kathameva ca / tiṣṭhāmi maunameveti dīnatodeti vārdhake // 
kathaṃ kadā me kimiva svādu syādbhojanaṃ janāt / ityajasraṃ jarā caiṣā ceto dahati vārdhake // 
gardho'bhyudeti sollāsamupabhoktuṃ na śakyate / hṛdayaṃ dahyate nūnaṃ śaktidausthyena vārdhake // 
jarājīrṇabakī yāvatkāyakleśāpakāriṇī / rauti rogoragākīrṇā kāyadrumaśiraḥsthitā // 
tāvadāgata evāśu kuto'pi paridṛśyate / ghanāndhyatimirākāṅkṣī mune maraṇakauśikaḥ // 
sāyaṃsaṃdhyāṃ prajātāṃ vai tamaḥ samanudhāvati / jarāṃ vapuṣi dṛṣṭvaiva mṛtiḥ samanudhāvati // 
jarākusumitaṃ dehadrumaṃ dṛṣṭvaiva dūrataḥ / adhyāpatati vegena mune maraṇamarkaṭaḥ // 
śūnyaṃ nagaramābhāti bhāti cchinnalato drumaḥ / bhātyanāvṛṣṭimāndeśo na jarājarjaraṃ vapuḥ // 
kṣaṇānnigaraṇāyaiva kāsakvaṇitakāriṇī / gṛdhrīvāmiṣamādatte tarasaiva naraṃ jarā // 
dṛṣṭvaiva sotsukevāśu pragṛhya śirasi kṣaṇam / pralunāti jarā dehaṃ kumārī kairavaṃ yathā // 
sītkārakāriṇī pāṃsuparuṣā parijarjaram / śarīraṃ śātayatyeṣā vātyeva tarupallavam // 
jarasopahato deho dhatte jarjaratāṃ gataḥ / tuṣāranikarākīrṇaparimlānāmbujaśriyam // 
jarā jyotsnoditaiveyaṃ śiraḥśikharipṛṣṭhataḥ / vikāsayati saṃrabdhaṃ vātakāsakumudvatī // 
paripakvaṃ samālokya jarākṣāravidhūsaram / śiraḥkūṣmāṇḍakaṃ bhuṅkte puṃsāṃ kālaḥ kileśvaraḥ // 
jarājahnusutodyuktā mūlānyasya nikṛntati / śarīratīravṛkṣasya calatyāyuṣi satvaram // 
jarāmārjārikā bhuṅkte yauvanākhuṃ tathoddhatā / paramullāsamāyāti śarīrāmiṣagardhinī // 
kācidasti jagatyasminnāmaṅgalakarī tathā / yathā jarākrośakarī dehajaṅgalajambukī // 
kāsaśvāsasasītkārā duḥkhadhūmatamomayī / jarājvālā jvalatyeṣā yasyāsau dagdha eva hi // 
jarasā vakratāmeti śuklāvayavapallavā / tāta tanvī tanurnṛṇāṃ latā puṣpānatā yathā // 
jarākarpūradhavalaṃ dehakarpūrapādapam / mune maraṇamātaṅgo nūnamuddharati kṣaṇāt // 
maraṇasya mune rājño jarādhavalacāmarā / āgacchato'gre niryāti svādhivyādhipatākinī // 
na jitāḥ śatrubhiḥ saṃkhye praviṣṭā ye'drikoṭare / te jarājīrṇarākṣasyā paśyāśu vijitā mune // 
jarātuṣāravalite śarīrasadanāntare / śaknuvantyakṣaśiśavaḥ spandituṃ na manāgapi // 
daṇḍatṛtīyapādena praskhalantī muhurmuhuḥ / kāsādhovāyumurajā jarā yoṣitpranṛtyati // 
saṃsārasaṃsṛterasyā gandhakuṭyāṃ śirogatā / dehayaṣṭyāṃ jarānāmnī cāmaraśrīrvirājate // 
jarācandrodayasite śarīranagare sthite / kṣaṇādvikāsamāyāti mune maraṇakairavam // 
jarāsudhālepasite śarīrāntaḥpurāntare / aśaktirārtirāpacca tiṣṭhanti sukhamaṅganāḥ // 
abhāvo'gresarī yatra jarā jayati jantuṣu / kastatreha samāśvāso mama mandamatermune // 
kiṃ tena durjīvitadurgraheṇa jarāgatenāpi hi jīvyate yat / jarājagatyāmajitā janānāṃ sarvaiṣaṇāstāta tiraskaroti // 
śrīrāma uvāca / vikalpakalpanānalpajalpitairalpabuddhibhiḥ / bhedairuddhuratāṃ nītaḥ saṃsārakuhare bhramaḥ // 
satāṃ kathamivāstheha jāyate jālapañjare / bālā evāttumicchanti phalaṃ mukurabimbitam // 
ihāpi vidyate yeṣāṃ pelavā sukhabhāvanā / ākhustantumivāśeṣaṃ kālastāmapi kṛntati // 
na tadastīha yadayaṃ kālaḥ sakalaghasmaraḥ / grasate tajjagajjātaṃ protthābdhimiva vāḍavaḥ // 
samastasāmānyatayā bhīmaḥ kālo maheśvaraḥ / dṛśyasattāmimāṃ sarvāṃ kavalīkartumudyataḥ // 
mahatāmapi no devaḥ pratipālayati kṣaṇam / kālaḥ kavalitānantaviśvo viśvātmatāṃ gataḥ // 
yugavatsarakalpākhyaiḥ kiṃcitprakaṭatāṃ gataḥ / rūpairalakṣyarūpātmā sarvamākramya tiṣṭhati // 
ye ramyā ye śubhārambhāḥ sumeruguravo'pi ye / kālena vinigīrṇāste garuḍeneva pannagāḥ // 
nirdayaḥ kaṭhinaḥ krūraḥ karkaśaḥ kṛpaṇo'dhamaḥ / na tadasti yadadyāpi na kālo nigiratyayam // 
kālaḥ kavalanaikāntamatiratti girannapi / anantairapi lokaughairnāyaṃ tṛpto mahāśanaḥ // 
haratyayaṃ nāśayati karotyatti nihanti ca / kālaḥ saṃsāranṛttaṃ hi nānārūpaṃ yathā naṭaḥ // 
bhinatti pravibhāgasthabhūtabījānyanāratam / jagatyasattayā bandhāddāḍimāni yathā śukaḥ // 
śubhāśubhaviṣāṇāgravilūnajanapallavaḥ / sphūrjati sphītajanatājīvarājīvanīgajaḥ // 
viriñcimūlabrahmāṇḍabṛhaddevaphaladrumam / brahmakānanamābhogi paramāvṛtya tiṣṭhati // 
yāminī bhramarāpūrṇā racayandinamañjarīḥ / varṣakalpakalāvallīrna kadācana khidyate // 
bhidyate nāvabhagno'pi dagdho'pi hi na dahyate / dṛśyate nāpi dṛśyo'pi dhūrtacūḍāmaṇirmune // 
ekenaiva nimeṣeṇa kiṃcidutthāpayatyalam / kiṃcidvināśayatyuccairmanorājyavadātataḥ // 
durvilāsavilāsinyā ceṣṭayā kaṣṭaṣuṣṭayā / dravyaikarūpakṛdrūpaṃ janamāvartayansthitaḥ // 
tṛṇaṃ pāṃsuṃ mahendraṃ ca sumeruṃ parṇamarṇavam / ātmaṃbharitayā sarvamātmasātkartumudyataḥ // 
krauryamatraiva paryāptaṃ lubdhatātraiva saṃsthitā / sarvadaurbhāgyamatraiva cāpalaṃ vāpi duḥsaham // 
preraya~llīlayārkendū krīḍatīva nabhastale / nikṣiptalīlāyugalo nije bāla ivāṅgaṇe // 
sarvabhūtāsthimālābhirāpādavalitākṛtiḥ / vilasatyeva kalpānte kālaḥ kalitakalpanaḥ // 
asyoḍḍāmaravṛttasya kalpānte'ṅgavinirgataiḥ / prasphuratyambare merurbhūrjatvagiva vāyubhiḥ // 
rudro bhūtvā bhavatyeṣa mahendro'tha pitāmahaḥ / śakro vaiśravaṇaścāpi punareva na kiṃcana // 
dhatte'jasrotthitoddhvastānsargānamitabhāsvarān / anyāndadhaddivānaktaṃ vīcīrabdhirivātmani // 
mahākalpābhidhānebhyo vṛkṣebhyaḥ pariśātayan / devāsuragaṇānpakvānphalabhārāniva sthitaḥ // 
kālo'yaṃ bhūtamaśakaghuṃghumānāṃ prapātinām / brahmāṇḍodumbaraughānāṃ bṛhatpādapatāṃ gataḥ // 
sattāmātrakumudvatyā cijjyotsnāpariphullayā / vapurvinodayatyekaṃ kriyāpriyatamānvitaḥ // 
anantāpāraparyantabaddhapīṭhaṃ nijaṃ vapuḥ / mahāśailavaduttuṅgamavalambya vyavasthitaḥ // 
kvacicchayāmatamaḥśyāmaṃ kvacitkāntiyutaṃ tatam / dvayenāpi kvacidriktaṃ svabhāvaṃ bhāvayan sthitaḥ // 
saṃlīnāsaṃkhyasaṃsārasārayā svātmasattayā / urvyeva bhāraghanayā nibaddhapadatāṃ gataḥ // 
na khidyate nādriyate nāyāti na ca gacchati / nāstameti na codeti mahākalpaśatairapi // 
kevalaṃ jagadārambhalīlayā ghanahelayā / pālayatyātmanātmānamanahaṃkāramātatam // 
yāminīpaṅkakalitāṃ dinakokanadāvalīm / meghabhramarikāmātmasarasyāropayansthitaḥ // 
gṛhītvā kṛpaṇaḥ kṛṣṇāṃ rajanīṃ jīrṇamārjanīm / ālokakanakakṣodānāharatyabhito girim // 
saṃcārayankriyāṅgulyā koṇakeṣvarkadīpikām / jagatsadmani kārpaṇyātkva kimastīti vīkṣate // 
prekṣyāharvinimeṣeṇa sūryākṣṇā pākavantyalam / lokapālaphalānyatti jagajjīrṇavanādayam // 
jagajjīrṇakuṭīkīrṇānarpayatyugrakoṭare / krameṇa guṇavallokamaṇīnmṛtyusamudgake // 
guṇairāpūryate yaiva lokaratnāvalī bhṛśam / bhūṣārthamiva tāmaṅge kṛtvā bhūyo nikṛntati // 
dinahaṃsānusṛtayā niśendīvaramālayā / tārakesarayājasraṃ capalo valayatyalam // 
śailārṇadyudharāśṛṅgajagadūrṇāyusaunikaḥ / pratyahaṃ pibate prekṣya tārāraktakaṇānapi // 
tāruṇyanalinīsoma āyurmātaṅgakesarī / na tadasti na yasyāyaṃ tucchātucchasya taskaraḥ // 
kalpakelivilāsena piṣṭapātitajantunā / abhāvo bhāvabhāsena ramate svātmanātmani // 
kartā bhoktātha saṃhartā smartā sarvapadaṃ gataḥ // 
sakalamapyakalākalitāntaraṃ subhagadurbhagarūpadharaṃ vapuḥ / prakaṭayansahasaiva ca gopayan vilasatīha hi kālabalaṃ nṛṣu // 
śrīrāma uvāca / asyoḍḍāmaralīlasya dūrāstasakalāpadaḥ / saṃsāre rājaputrasya kālasyākalitaujasaḥ // 
asyaivācarato dīnairmugdhairbhūtamṛgabrajaiḥ / ākheṭakaṃ jarjarite jagajjaṅgalajālake // 
ekadeśollasaccāruvaḍavānalapaṅkajā / krīḍāpuṣkariṇī ramyā kalpakālamahārṇavaḥ // 
kaṭutiktāmlabhūtādyaiḥ sadadhikṣīrasāgaraiḥ / taireva taiḥ paryuṣitairjagadbhiḥ kalvavartanam // 
caṇḍī caturasaṃcārā sarvamātṛgaṇānvitā / saṃsāravanavinyastā vyāghrī bhūtaughaghātinī // 
jñadhvī karatale jñathvī pānapātrī rasānvitā / kamalotpalakahlāralolajālakamālitā // 
virāvī vikaṭāsphoṭo nṛsiṃho bhujapañjare / saṭāvikaṭapīnāṃsaḥ kṛtaḥ krīḍāśakuntakaḥ // 
alābuvīṇāmadhuraḥ śaradvyomalasacchaviḥ / devaḥ kila mahākālo līlākokilabālakaḥ // 
ajasrasphūrjitākāro vāntaduḥkhaśarāvaliḥ / abhāvanāmakodaṇḍaḥ parisphurati sarvataḥ // 
anuttamastvadhikavilāsapaṇḍito bhramaccalanparivilasanvidārayan / jarajjagajjanitavilolamarkaṭaḥ parisphuradvapuriha kāla īhate // 
śrīrāma uvāca atraiva durvilāsānāṃ cūḍamaṇirihāparaḥ / karotyattīti loke'smindaivaṃ kālaśca kathyate // 
kriyāmātrādṛte yasya svaparispandarūpiṇaḥ / nānyadālakṣyate rūpaṃ na karma na samīhitam // 
teneyamakhilā bhūtasaṃtatiḥ paripelavā / tāpena himamāleva nītā vidhuratāṃ bhṛśam // 
yadidaṃ dṛśyate kiṃcijjagadābhogi maṇḍalam / tattasya nartanāgāramihāsāvatinṛtyati // 
tṛtīyaṃ ca kṛtānteti nāma bibhratsudāruṇam / kāpālikavapurmattaṃ daivaṃ jagati nṛtyati // 
nṛtyato hi kṛtāntasya nitāntamiva rāgiṇaḥ / nityaṃ niyatikāntāyāṃ mune paramakāmitā // 
śeṣaḥ śaśikalāśubhro gaṅgāvāhaśca tau tridhā / upavīte avīte ca ubhau saṃsāravakṣasi // 
candrārkamaṇḍale hemakaṭakau karamūlayoḥ / līlāsarasijaṃ haste brahmanbrahmāṇḍakarṇikā // 
tārābinducitaṃ lolapuṣkarāvartapallavam / ekārṇavapayodhau tamekamambaramambaram // 
evaṃrūpasya tasyāgre niyatirnityakāminī / anastamitasaṃrambhamārambhaiḥ parinṛtyati // 
tasyā nartanalolāyā jaganmaṇḍapakoṭare / aruddhaspandarūpāyā āgamāpāyacañcure // 
cārubhūṣaṇamaṅgeṣu devalokāntarāvalī / āpātālaṃ nabholambaṃ kabarīmaṇḍalaṃ bṛhat // 
narakālī ca mañjīramālā kalakalojjvalā / protā duṣkṛtasūtreṇa pātālacaraṇe sthitā // 
kastūrikātilakakaṃ kriyāsaṃkhyopakalpitam / citritaṃ citraguptena yame vadanapaṭṭake // 
kālāsyaṃ samupādāya kalpānteṣu kilākulā / nṛtyatyeṣā punardevī sphuṭacchailaghanāravam // 
paścātprālambavibhrāntakaumārabhṛtabarhibhiḥ / netratrayavṛhadrandhrabhūribhāṅkārabhīṣaṇaiḥ // 
lambalolajaṭācandravikīrṇaharamūrdhabhiḥ / uccaraccārumandāragaurīkabaracāmaraiḥ // 
uttāṇḍavācalākārabhairavodaratumbakaiḥ / raṇatsaśatarandhrendradehabhikṣākapālakaiḥ // 
śuṣkaśārīrakhaṭvāṅgabharairāpūritāmbaram / bhīṣayatyātmanātmānaṃ sarvasaṃhārakāriṇī // 
viśvarūpaśiraścakracārupuṣkaramālayā / tāṇḍaveṣu vivalgantyā mahākalpeṣu rājate // 
pramattapuṣkarāvartaḍamaroḍḍāmarāravaiḥ / tasyāḥ kila palāyante kalpānte tumburādayaḥ // 
nṛtyato'ntaḥ kṛtāntasya candramaṇḍalabhāsinaḥ / tārakācandrikācāruvyomapicchāvacūlinaḥ // 
ekasmiñchravaṇe dīptā himavānasthimudrikā / apare ca mahāmeruḥ kāntā kāñcanakarṇikā // 
atraiva kuṇḍale lole candrārkau gaṇḍamaṇḍale / lokālokācalaśreṇī sarvataḥ kaṭimekhalā // 
itaścetaśca gacchantī vidyudvalayakarṇikā / anilāndolitā bhāti nīradāṃśukapaṭṭikā // 
musalaiḥ paṭṭiśaiḥ prāsaiḥ śūlaistomaramudgaraiḥ / tīkṣṇaiḥ kṣīṇajagadvāntakṛtāntairiva saṃbhṛtaiḥ // 
saṃsārabandhanādīrghe pāśe kālakaracyute / śeṣabhogamahāsūtraprote mālāsya śobhate // 
jīvollasanmakarikāratnatejobhirujjvalā / saptābdhikaṅkaṇaśreṇī bhujayorasya bhūṣaṇam // 
vyavahāramahāvartā sukhaduḥkhaparamparā / rajaḥpūrṇatamaḥśyāmā romālī tasya rājate // 
evaṃprāyaḥ sa kalpānte kṛtāntastāṇḍavodbhavām / upasaṃhṛtya nṛtyehāṃ sṛṣṭvā saha maheśvaram // 
punarlāsyamayīṃ nṛtyalīlāṃ sargasvarūpiṇīm / tanotīmāṃ jarāśokaduḥkhābhibhavabhūṣitām // 
bhūyaḥ karoti bhuvanāni vanāntarāṇi lokāntarāṇi janajālakakalpanāṃ ca / ācāracārukalanāmacalāṃ calāṃ ca paṅkādyathārbhakajano racanāmakhinnaḥ // 
śrīrāma uvāca / vṛtte'sminnevameteṣāṃ kālādīnāṃ mahāmune / saṃsāranāmni kaivāsthā mādṛśānāṃ vadatviha // 
vikrītā iva tiṣṭhāma etairdaivādibhirvayam / mune prapañcaracanairmugdhā vanamṛgā iva // 
eṣo'nāryasamāmnāyaḥ kālaḥ kavalanonmukhaḥ / jagatyavirataṃ lokaṃ pātayatyāpadarṇave // 
dahatyantardurāśābhirdevo dāruṇaceṣṭayā / lokamuṣṇaprakāśābhijvālābhirdahano yathā // 
dhṛtiṃ vidhurayatyeṣā maryādārūpavallabhā / strītvātsvabhāvacapalā niyatirniyatonmukhī // 
grasate'virataṃ bhūtajālaṃ sarpa ivānilam / kṛtāntaḥ karkaśācāro jarāṃ nītvā'jaraṃ vapuḥ // 
yamo nirghṛṇarājendro nārtaṃ nāmānukampate / sarvabhūtadayodāro jano durlabhatāṃ gataḥ // 
sarvā eva mune phalguvibhavā bhūtajātayaḥ / duḥkhāyaiva durantāya dāruṇā bhogabhūmayaḥ // 
āyuratyantacapalaṃ mṛtyurekāntaniṣṭhuraḥ / tāruṇyaṃ cātitaralaṃ bālyaṃ jaḍatayā hṛtam // 
kalākalaṅkito loko bandhavo bhavabandhanam / bhogā bhavamahārogāstṛṣṇāśca mṛgatṛṣṇikāḥ // 
śatravaścendriyāṇyeva satyaṃ yātamasatyatām / praharatyātmanaivātmā manasaiva mano ripuḥ // 
ahaṃkāraḥ kalaṅkāya buddhayaḥ paripelavāḥ / kriyā duṣphaladāyinyo līlāḥ strīniṣṭhatāṃ gatāḥ // 
vāñchāviṣayaśālinyaḥ saccamatkṛtayaḥ kṣatāḥ / nāryo doṣapatākinyo rasā nīrasatāṃ gatāḥ // 
vastvavastutayā jñātaṃ dattaṃ cittamahaṃkṛtau / abhāvavedhitā bhāvā bhāvānto nādhigamyate // 
tapyate kevalaṃ sādho matirākulitāntarā / rāgarogo vilasati virāgo nopagacchati // 
rajoguṇahatā dṛṣṭistamaḥ saṃparivardhate / na cādhigamyate sattvaṃ tattvamatyantadūrataḥ // 
sthitirasthiratāṃ yātā mṛtirāgamanonmukhī / dhṛtirvaidhuryamāyātā ratirnityamavastuni // 
matirmāndyena malinā pātaikaparamaṃ vapuḥ / jvalatīva jarā dehe pratisphurati duṣkṛtam // 
yatnena yāti yuvatā dūre sajjanasaṃgatiḥ / gatirna vidyate kācitkvacinnodeti satyatā // 
mano vimuhyatīvāntarmuditā dūratāṃ gatā / nojjvalā karuṇodeti dūrādāyāti nīcatā // 
dhīratā'dhīratāmeti pātotpātaparo janaḥ / sulabho durjanāśleṣo durlabhaḥ satsamāgamaḥ // 
āgamāpāyino bhāvā bhāvanā bhavabandhanī / nīyate kevalaṃ kvāpi nityaṃ bhūtaparamparā // 
diśo'pi hi na dṛśyante deśo'pyanyāpadeśabhāk / śailā api viśīryante kaivāsthā mādṛśe jane // 
adyate sattayāpi dyaurbhu'vana cāpi ūyate / dharāpi yāti vaidhuryaṃ kevāsthā mādṛśe jane // 
śuṣyantyapi samudrāśca śīryante tārakā api / siddhā api vinaśyanti kaivāsthā mādṛśe jane // 
dānavā api dīryante dhruvo'pyadhruvajīvitaḥ / amarā api māryante kaivāsthā mādṛśe jane // 
śakro'pyākramyate vakrairyamo'pi hi niyamyate / vāyurapyetyavāyutvaṃ kaivāsthā mādṛśe jane // 
somo'pi vyomatāṃ yāti mārtaṇḍo'pyeti khaṇḍatām / magnatāmagnirapyeti kaivāsthā mādṛśe jane // 
parameṣṭhyapi niṣṭhāvānhriyate hīrarapyajaḥ / bhavo'pyabhāvamāyāti kaivāsthā mādṛśe jane // 
kālaḥ saṃkālyate yena niyatiścāpi nīyate / khamapyālīyate'nantaṃ kaivāsthā mādṛśe jane // 
aśrāvyāvācyadurdarśatattvenājñātamūrtinā / bhuvanāni viḍambyante kenacidbhramadāyinā // 
ahaṃkārakalāmetya sarvatrāntaravāsinā / na so'sti triṣu lokeṣu yasteneha na bādhyate // 
śilāśailakavapreṣu sāśvabhūto divākaraḥ / vanapāṣāṇavannityamavaśaḥ paricodyate // 
dharāgolakamantasthasurāsuragaṇāspadam / veṣṭyate dhiṣṇyacakreṇa pakvākṣoṭamiva tvacā // 
divi devā bhuvi narāḥ pātāleṣu ca bhoginaḥ / kalpitāḥ kalpamātreṇa nīyante jarjarāṃ daśām // 
kāmaśca jagadīśānaraṇalabdhaparākramaḥ / akrameṇaiva vikrānto lokamākramya valgati // 
vasanto mattamātaṅgo madaiḥ kusumavarṣaṇaiḥ / āmoditakakupcakraśceto nayati cāpalam // 
anuraktāṅganālolalocanālokitākṛti / svasthīkartuṃ manaḥ śakto na viveko mahānapi // 
paropakārakāriṇyā parārtiparitaptayā / buddha eva sukhī manye svātmaśītalayā dhiyā // 
utpannadhvaṃsinaḥ kālavaḍavānalapātinaḥ / saṃkhyātuṃ kena śakyante kallolā jīvitāmbudhau // 
sarva eva narā mohāddurāśāpāśapāśinaḥ / doṣagulmakasāraṅgā viśīrṇā janmajaṅgale / saṃkṣīyate jagati janmaparamparāsu lokasya tairiha kukarmabhirāyuretat // 
ākāśapādapalatākṛtapāśakalpaṃ yeṣāṃ phalaṃ nahi vicāravido'pi vidmaḥ // 
adyotsavo'yamṛtureṣa tatheha yātrā te bandhavaḥ sukhamidaṃ saviśeṣabhogam / itthaṃ mudhaiva kalayansuvikalpajālamālolapelavamatirgalatīha lokaḥ // 
śrīrāma uvāca / anyacca tātā'titarāmaramye manorame ceha jagatsvarūpe / na kiṃcidāyāti tadarthajātaṃ yenātiviśrāntimupaiti cetaḥ // 
bālye gate kalpitakelilole manomṛge dāradarīṣu jīrṇe / śarīrake jarjaratāṃ prayāte vidūyate kevalameva lokaḥ // 
jarātuṣārābhihatāṃ śarīrasarojinīṃ dūratare vimucya / kṣaṇādgate jīvitacañcarīke janasya saṃsārasaro'vaśuṣkam // 
yadā yadā pākamupaiti nūnaṃ tadā tadeyaṃ ratimātanoti / jarābharā'nalpanavaprasūnā vijarjarā kāyalatā narāṇām // 
tṛṣṇānadī sāratarapravāhagrastākhilānantapadārthajātā / taṭasthasaṃtoṣasuvṛkṣamūlanikāṣadakṣā vahatīha loke // 
śārīranauścarmanibandhabaddhā bhavāmbudhāvālulitā bhramantī / praloḍyate pañcabhirindriyākhyairadhobhavantī makarairadhīrā // 
tṛṣṇālatākānanacāriṇo'mī śākhāśataṃ kāmamahīruheṣu / paribhramantaḥ kṣapayanti kālaṃ manomṛgā no phalamāpnuvanti // 
kṛcchreṣu dūrāstaviṣādamohāḥ svāsthyeṣu notsiktamanobhirāmāḥ / sudurlabhāḥ saṃprati sundarībhiḥ ranāhatāntaḥkaraṇā mahāntaḥ // 
taranti mātaṅgaghaṭātaraṅgaṃ raṇāmbudhiṃ ye mayi te na śūrāḥ / śūrāsta eveha manastaraṅgaṃ dehendriyāmbhodhimimaṃ taranti // 
akliṣṭaparyantaphalābhirāmā na dṛśyate kasyacideva kācit / kriyādurāśāhatacittavṛttiryāmetya viśrāntimupaiti lokaḥ // 
kīrtyā jagaddikkuharaṃ pratāpaiḥ śriyā gṛhaṃ sattvabalena lakṣmīm / ye pūrayantyakṣatadhairyabandhā na te jagatyāṃ sulabhā mahāntaḥ // 
apyantarasthaṃ giriśailabhittervajrālayābhyantarasaṃsthitaṃ vā / sarvaṃ samāyānti sasiddhivegāḥ sarvāḥ śriyaḥ santatamāpadaśca // 
putrāśca dārāśca dhanaṃ ca buddhyā prakalpyate tāta rasāyanābham / sarvaṃ tu tannopakarotyathānte yatrātiramyā viṣamūrcchanaiva // 
viṣādayukto viṣamāmavasthā mupāgataḥ kāyavayovasāne / bhāvānsmaransvāniha dharmariktān janturjarāvāniha dahyate'ntaḥ // 
kāmārthadharmāptikṛtāntarābhiḥ kriyābhirādau divasāni nītvā / cetaścaladbarhiṇapicchalolaṃ viśrāntimāgacchatu kena puṃsaḥ // 
purogatairapyanavāptarūpaistaraṅgiṇītuṅgataraṅgakalpaiḥ / kriyāphalairdaivavaśādupetairviḍambyate bhinnarucirhi lokaḥ // 
imānyamūnīhi vibhāvitāni kāryāṇyaparyantamanoramāṇi / janasya jāyājanarañjanena javājjarāntaṃ jarayanti cetaḥ // 
parṇāni jīrṇāni yathā tarūṇāṃ sametya janmāśu layaṃ prayānti / tathaiva lokāḥ svavivekahīnāḥ sametya gacchanti kuto'pyahobhiḥ // 
itastato dūrataraṃ vihṛtya praviśya gehaṃ divasāvasāne / vivekilokāśrayasādhukarma rikte'hni rātrau ka upaiti nidrām // 
vidrāvite śatrujane samaste samāgatāyāmabhitaśca lakṣmyām / sevyanta etāni sukhāni yāvattāvatsamāyāti kuto'pi mṛtyuḥ // 
kuto'pi saṃvardhitatuccharūpairbhāvairamībhiḥ kṣaṇanaṣṭadṛṣṭaiḥ / viloḍyamānā janatā jagatyāṃ navetyupāyātamaho na pātam // 
priyāsubhiḥ kālamukhaṃ kriyante janaiḍakāste hatakarmabaddhāḥ / yaiḥ pīnatāmeva balādupetya śarīrabādhena na te bhavanti // 
ajasramāgacchati satvaraivamanārataṃ gacchati satvaraiva / kuto'pi lolā janatā jagatyāṃ taraṅgamālā kṣaṇabhaṅgureva // 
prāṇāpahāraikaparā narāṇāṃ mano manohāritayā haranti / raktacchadāścañcalaṣaṭpadākṣyo viṣadrumālolalatāḥ striyaśca // 
ito'nyataścopagatā mudhaiva samānasaṃketanibaddhabhāvā / yātrāsamāsaṃgasamā narāṇāṃ kalatramitravyavahāramāyā // 
pradīpaśāntiṣviva bhuktabhūridaśāsvatisnehanibandhanīṣu / saṃsāramālāsu calācalāsu na jñāyate tattvamatāttvikīṣu // 
saṃsārasaṃrambhakucakrikeyaṃ prāvṛṭpayobudbudabhaṅgurapi / asāvadhānasya janasya buddhau cirasthirapratyayamātanoti // 
śobhojjvalā daivavaśādvinaṣṭā guṇāḥ sthitāḥ saṃprati jarjaratve / āśvāsanādūrataraṃ prayātā janasya hemanta ivāmbujasya // 
punaḥpunardaivavaśādupetya svadehabhāreṇa kṛtopakāraḥ / vilūyate yatra taruḥ kuṭhārairāśvāsane tatra hi kaḥ prasaṅgaḥ // 
manoramasyāpyatidoṣavṛtterantarviṃghātāya samutthitasya / viṣadrumasyeva janasya saṅgādāsādyate saṃprati mūrcchanaiva // 
kāstā dṛśo yāsu na santi doṣāḥ kāstā diśo yāsu na duḥkhadāhaḥ / kāstāḥ prajā yāsu na bhaṅguratvaṃ kāstāḥ kriyā yāsu na nāma māyā // 
kalpābhidhānakṣaṇajīvino hi kalpaughasaṃkhyākalane viriñcayāḥ / ataḥ kalāśālini kālajāle laghutvadīrghatvadhiyo'pyasatyāḥ // 
sarvatra pāṣāṇamayā mahīdhrā mṛdā mahī dārubhireva vṛkṣāḥ / māṃsairjanāḥ pauruṣabaddhabhāvā nāpūrvamastīha vikārahīnam // 
ālokyate cetanayā'nuviddhā payonubaddho'stanayo nabhaḥ sthāḥ / pṛthagvibhāgena padārthalakṣmyā etajjagannetaradasti kiṃcit // 
camatkṛtiśceha manasvilokacetaścamatkārakarī narāṇām / svapne'pi sādho viṣayaṃ kadācitkeṣāṃcidabhyeti na citrarūpā // 
adyāpi yāte'pi ca kalpanāyā ākāśavallīphalavanmahattve / udeti no lobhalavāhatānāmudāravṛttāntamayī kathaiva // 
ādātumicchanpadamuttamānāṃ svacetasaivāpahato'dya lokaḥ / patatyaśaṅkaṃ paśuradrikūṭādānīlavallīphalavāñchayaiva // 
avāntaranyastanirarthakāṃśacchāyālatāpatraphalaprasūnāḥ / śarīra eva kṣatasaṃpadaśca śvabhradrumā adyatanā narāśca // 
kvacijjanā mārdavasundareṣu kvacitkaṭhoreṣu ca saṃcaranti / deśāntarāleṣu nirantareṣu vanāntakhaṇḍeṣviva kṛṣṇasārāḥ // 
dhāturnavāni divasaṃ prati bhīṣaṇāni ramyāṇi vā vilulitāntatamākulāni / kāryāṇi kaṣṭaphalapākahatodayāni vismāpayanti na śavasya manāṃsi keṣām // 
janaḥ kāmāsakto vividhakukalāceṣṭanaparaḥ sa tu svapne'pyasmiñjagati sulabho nādya sujanaḥ / kriyā duḥkhāsaṅgā'vidhuravidhurā nūnamakhilā na jāne netavyā kathamiva daśā jīvitamayī // 
śrīrāma uvāca / yaccedaṃ dṛśyate kiṃcijjagatsthāvarajaṃgamam / tatsarvamasthiraṃ brahmansvapnasaṃgamasaṃnibham // 
śuṣkasāgarasaṃkāśo nikhāto yo'dya dṛśyate / sa prātarabhrasaṃvīto nagaḥ saṃpadyate mune // 
yo vanavyūhavistīrṇo vilīḍhagagano mahān / dinaireva sa yātyurvīsamatāṃ kūpatāṃ ca vā // 
yadaṅgamadya saṃvītaṃ kauśeyasragvilepanaiḥ / digambaraṃ tadeva śvo dūre viśaritā'vaṭe // 
yatrādya nagaraṃ dṛṣṭaṃ vicitrācāracañcalam / tatraivodeti divasaiḥ saṃśūnyāraṇyadharmatā // 
yaḥ pumānadya tejasvī maṇḍalānyadhitiṣṭhati / sa bhasmakūṭatāṃ rājandivasairadhigacchati // 
araṇyānī mahābhīmā yā nabhomaṇḍalopamā / patākācchāditākāśā saiva saṃpadyate purī // 
yā latāvalitā bhīmā bhātyadya vipināvalī / divasaireva sā yāti punarmarumahīpadam // 
salilaṃ sthalatāṃ yāti sthalībhavati vāribhūḥ / viparyasyati sarvaṃ hi sakāṣṭhāmbutṛṇaṃ jagat // 
anityaṃ yauvanaṃ bālyaṃ śarīraṃ dravyasaṃcayāḥ / bhāvādbhāvāntaraṃ yānti taraṅgavadanāratam // 
vātāntardīpakaśikhālolaṃ jagati jīvitam / taḍitsphuraṇasaṃkāśā padārthaśrīrjagatrtraye // 
viparyāsamiyaṃ yāti bhūribhūtaparamparā / bījarāśirivājasraṃ pūryamāṇaḥ punaḥpunaḥ // 
manaḥpavanaparyastabhūribhūtarajaḥpaṭā / pātotpātaparāvartaparābhinayabhūṣitā // 
ālakṣyate sthitiriyaṃ jāgatī janitabhramā / nṛttāveśavivṛtteva saṃsārārabhaṭīnaṭī // 
gandharvanagarākāraviparyāsavidhāyinī / apāṅgabhaṅgurodāravyavahāramanoramā // 
taḍittaralamālokamātanvānā punaḥpunaḥ / saṃsāraracanā rājannṛttasakteva rājate // 
divasāste mahāntaste saṃpadastāḥ kriyāśca tāḥ / sarvaṃ smṛtipathaṃ yātaṃ yāmo vayamapi kṣaṇāt // 
pratyahaṃ kṣayamāyāti pratyahaṃ jāyate punaḥ / adyāpi hatarūpāyā nānto'syā dagdhasaṃsṛteḥ // 
tiryaktvaṃ puruṣā yānti tiryañco naratāmapi / devāścādevatāṃ yānti kimiveha vibho sthiram // 
racayanraśmijālena rātryahāni punaḥpunaḥ / ativāhya raviḥ kālo vināśāvadhimīkṣate // 
brahmā viṣṇuśca rudraśca sarvā vā bhūtajātayaḥ / nāśamevānudhāvanti salilānīva vāḍavam // 
dyauḥ kṣamā vāyurākāśaṃ parvatāḥ sarito diśaḥ / vināśavāḍavasyaitatsarvaṃ saṃśuṣkamindhanam // 
dhanāni bāndhavā bhṛtyā mitrāṇi vibhavāśca ye / vināśabhayabhītasya sarvaṃ nīrasatāṃ gatam // 
svadante tāvadevaite bhāvā jagati dhīmate / yāvatsmṛtipathaṃ yāti na vināśakurākṣasaḥ // 
kṣaṇamaiśvaryamāyāti kṣaṇameti daridratām / kṣaṇaṃ vigatarogatvaṃ kṣaṇamāgatarogatām // 
pratikṣaṇaviparyāsadāyinā nihatātmanā / jagadbhrameṇa ke nāma dhīmanto hi na mohitāḥ // 
tamaḥpaṅkasamālabdhaṃ kṣaṇamākāśamaṇḍalam / kṣaṇa kanakaniṣyandakomalālokasundaram // 
kṣaṇaṃ jaladanīlābjamālāvalitakoṭaram / kṣraṇamuḍḍāmararavaṃ kṣaṇaṃ mūkamiva sthitam // 
kṣaṇaṃ tārāviracitaṃ kṣaṇamarkeṇa bhūṣitam / kṣaṇamindukṛtāhlādaṃ kṣaṇaṃ sarvabahiṣkṛtam // 
āgamāpāyaparayā kṣaṇasaṃsthitināśayā / na bibheti hi saṃsāre dhīro'pi ka ivānayā // 
āpadaḥ kṣaṇamāyānti kṣaṇamāyānti saṃpadaḥ / kṣaṇaṃ janma kṣaṇaṃ mṛtyurmune kimiva na kṣaṇam // 
prāgāsīdanya eveha jātastvanyo naro dinaiḥ / sadaikarūpaṃ bhagavankiṃcidasti na susthiram // 
ghaṭasya paṭatā dṛṣṭā paṭasyāpi ghaṭasthitiḥ / na tadasti na yaddṛṣṭaṃ viparyasyati saṃsṛtau // 
tanotyutpādayatyatti nihatyāsṛjati kramāt / satataṃ rātryahānīva nivartante naraṃ prati // 
aśūreṇa hataḥ śūra ekenāpi hataṃ śatam / prākṛtāḥ prabhutāṃ yātāḥ sarvamāvartyate jagat // 
janateyaṃ viparyāsamajasramanugacchati / jaḍaspandaparāmarśāttaraṅgāṇāmivāvalī // 
bālyamalpadinaireva yauvanaśrīstato jarā / dehe'pi naikarūpatvaṃ kāsthā bāhyeṣu vastuṣu // 
kṣaṇamānanditāmeti kṣaṇameti viṣāditām / kṣaṇaṃ saumyatvamāyāti sarvasminnaṭavanmanaḥ // 
itaścānyaditaścānyaditaścānyadayaṃ vidhiḥ / racayanvastunāyāti khedaṃ līlāsvivārbhakaḥ // 
cinotyutpādayatyatti nihatyāsṛjati kramāt / satataṃ rātryahānīva nivartante naraṃ prati // 
āvirbhāvatirobhāvabhāgino bhavabhāginaḥ / janasya sthiratāṃ yānti nāpado na ca saṃpadaḥ // 
kālaḥ krīḍatyayaṃ prāyaḥ sarvamāpadi pātayan / helāvicalitāśeṣacaturācāracañcuraḥ // 
samaviṣamavipākato vibhinnāstribhuvanabhūtaparamparāphalaughāḥ / samayapavanapātitāḥ patanti pratidinamātatasaṃsṛtidrumebhyaḥ // 
śrīrāma uvāca / iti me doṣadāvāgnidagdhe mahati cetasi / prasphuranti na bhogāśā mṛgatṛṣṇāḥ saraḥsviva // 
pratyahaṃ yāti kaṭutāmeṣā saṃsārasaṃsthitiḥ / kālapākavaśāllolā rasā nimbalatā yathā // 
vṛddhimāyāti daurjanyaṃ saujanyaṃ yāti tānavam / karañjakarkaśe rājanpratyahaṃ janacetasi // 
bhajyate bhuvi maryādā jhaṭityeva dinaṃ prati / śuṣkeva māṣaśimbīkā ṭaṅkārakaravaṃ vinā // 
rājyebhyo bhogapūgebhyaścintāvadbhyo munīśvara / nirastacintākalitā varamekāntaśīlatā // 
nānandāya mamodyānaṃ na sukhāya mama striyaḥ / na harṣāya mamārthāśā śāmyāmi manasā saha // 
anityaścāsukho lokastṛṣṇā tāta durudvahā / cāpalopahataṃ cetaḥ kathaṃ yāsyāmi nirvṛtim // 
nābhinandāmi maraṇaṃ nābhinandāmi jīvitam / yathā tiṣṭhāmi tiṣṭhāmi tathaiva vigatajvaram // 
kiṃ me rājyena kiṃ bhogaiḥ kimarthena kimīhitaiḥ / ahaṃkāravaśādetatsa eva galito mama // 
janmāvalivaratrāyāmindriyagranthayo dṛḍhāḥ / ye baddhāstadvimokṣārthaṃ yatante ye ta uttamāḥ // 
mathitaṃ māninīlokairmano makaraketunā / komalaṃ khuraniṣpeṣaiḥ kamalaṃ kariṇā yathā // 
adya cetsvacchayā buddhyā munīndra na cikitsyate / bhūyaścittacikitsāyāstatkilāvasaraḥ kutaḥ // 
viṣaṃ viṣayavaiṣamyaṃ na viṣaṃ viṣamucyate / janmāntaraghnā viṣayā ekadehaharaṃ viṣam // 
na sukhāni na duḥkhāni na mitrāṇi na bāndhavāḥ / na jīvitaṃ na maraṇaṃ bandhāya jñasya cetasaḥ // 
tadbhavāmi yathā brahmanpūrvāparavidāṃ vara / vītaśokabhayāyāso jñastathopadiśāśu me // 
vāsanājālavalitā duḥkhakaṇṭakasaṃkulā / nipātotpātabahulā bhīmarūpā'jñatāṭavī // 
krakacāgraviniṣpeṣaṃ soḍhuṃ śaknomyahaṃ mune / saṃsāravyavahārotthaṃ nāśāviṣayavaiśasam // 
idaṃ nāstīdamastīti vyavahārāñjanabhramaḥ / dhunotīdaṃ calaṃ ceto rajorāśimivānilaḥ // 
tṛṣṇātantulavaprotaṃ jīvasaṃcayamauktikam / cidacchāṅgatayā nityaṃ vikasaccittanāyakam // 
saṃsārahāramaratiḥ kālavyālavibhūṣaṇam / troṭayāmyahamakrūraṃ vāgurāmiva kesarī // 
nīhāraṃ hṛdayāṭavyāṃ manastimiramāśu me / kena vijñānadīpena bhindhi tattvavidāṃvara // 
vidyanta eveha na te mahātman durādhayo na kṣayamāpnuvanti / ye saṅgamenottamamānasānāṃ niśātamāṃsīva niśākareṇa // 
āyurvāyuvighaṭṭitābhrapaṭalīlambāmbuvadbhaṅguraṃ bhogā meghavitānamadhyavilasatsaudāminīcañcalāḥ / lolāyauvanalālanājalarayaścetyākalayya drutaṃ mudraivādya dṛḍhārpitā nanu mayā citte ciraṃ śāntaye // 
śrīrāma uvāca / evamabhyutthitānarthaśatasaṃkaṭakoṭare / jagadālokya nirmagnaṃ mano mananakardame // 
mano me bhramatīvedaṃ saṃbhramaścopajāyate / gātrāṇi parikampante patrāṇīva jarattaroḥ // 
anāptottamasaṃtoṣadhairyotsaṅgākulā matiḥ / śūnyāspadā bibhetīha bālevālpabaleśvarā // 
vikalpebhyo luṭhantyetāścāntaḥkaraṇavṛttayaḥ / śvabhrebhya iva sāraṅgāstucchālambaviḍambitāḥ // 
avivekāspadā bhraṣṭāḥ kaṣṭe rūḍhā na satpade / andhakūpamivāpannā varākāścakṣurādayaḥ // 
nāvasthitimupāyāti na ca yāti yathepsitam / cintā jīveśvarāyattā kānteva priyasadmani // 
jarjarīkṛtya vastūni tyajantī vibhratī tathā / mārgaśīrṣāntavallīva dhṛtirvidhuratāṃ gatā // 
apahastitasarvārthamanavasthitirāsthitā / gṛhītvotsṛjya cātmānaṃ bhavasthitiravasthitā // 
calitācalitenāntaravaṣṭambhena me matiḥ / daridrā chinnavṛkṣasya mūleneva viḍambyate // 
cetaścañcalamābhogi bhuvanāntarvihāri ca / na saṃbhramaṃ jahātīdaṃ svavimānamivāmarāḥ // 
ato'tucchamanāyāsamanupādhi gatabhramam / kiṃ tatsthitipadaṃ sādho yatra śoko na vidyate // 
sarvārambhasamārūḍhāḥ sujanā janakādayaḥ / vyavahāraparā eva kathamuttamatāṃ gatāḥ // 
lagnenāpi kilāṅgeṣu bahudhā bahumānada / kathaṃ saṃsārapaṅkena pumāniha na lipyate // 
kāṃ dṛṣṭiṃ samupāśritya bhavanto vītakalmaṣāḥ / mahānto vicarantīha jīvanmuktā mahāśayāḥ // 
lobhayanto bhayāyaiva viṣayābhogabhoginaḥ / bhaṅgurākāravibhavāḥ kathamāyānti bhavyatām // 
mohamātaṅgamṛditā kalaṅkakalitāntarā / paraṃ prasādamāyāti śemuṣīsarasī katham // 
saṃsāra eva nivahe jano vyavaharannapi / na bandhaṃ kathamāpnoti padmapatre payo yathā // 
ātmavattṛṇavaccedaṃ sakalaṃ kalayañjanaḥ / kathamuttamatāmeti manomanmathamaspṛśan // 
kaṃ mahāpuruṣaṃ pāramupāyātaṃ mahodadheḥ / ācāreṇānusaṃsmṛtya jano yāti na duḥkhitām // 
kiṃ tasyāducitaṃ śreyaḥ kiṃ tatsyāducitaṃ phalam / vartitavyaṃ ca saṃsāre kathaṃ nāmāsamañjase // 
tattvaṃ kathaya me kiṃcidyenāsya jagataḥ prabho / vedmi pūrvāparaṃ dhātuśceṣṭitasyānavasthiteḥ // 
hṛdayākāśaśaśinaścetaso malamārjanam / yathā me jāyate brahmaṃstathā nirvighnamācara // 
kimiha syādupādeyaṃ kiṃvā heyamathetarat / kathaṃ viśrāntimāyātu cetaścapalamadrivat // 
kena pāvanamantreṇa duḥsaṃsṛtiviṣūcikā / śāmyatīyamanāyāsamāyāsaśatakāriṇī // 
kathaṃ śītalatāmantarānandatarumañjarīm / pūrṇacandra ivākṣīṇāṃ bhṛśamāsādayāmyaham // 
prāpyāntaḥ pūrṇatāṃ pūrṇo na śocāmi yathā punaḥ / santo bhavantastattvajñāstathehopadiśantu mām // 
anuttamānandapadapradhānaviśrāntiriktaṃ satataṃ mahātman / kadarthayantīha bhṛśaṃ vikalpāḥ śvāno vane dehamivālpajīvam // 
śrīrāma uvāca / proccavṛkṣacalatpatralambāmbulavabhaṅgure / āyuṣīśānaśītāṃśukalāmṛduni dehake // 
kedāraviraṭadbhekakaṇṭhatvakkoṇabhaṅgure / vāgurāvalaye jantoḥ suhṛtsujanasaṃgame // 
vāsanāvātavalite kadāśātaḍiti sphuṭe / mohogramihikāmeghe ghanaṃ sphūrjati garjati // 
nṛtyatyuttāṇḍavaṃ caṇḍe lole lobhakalāpini / suvikāsini sāsphoṭe hyanarthakuṭajadrume // 
krūre kṛtāntamārjāre sarvabhūtākhuhāriṇi / aśrāntasyandasaṃcāre kuto'pyuparipātini // 
ka upāyo gatiḥ kā vā kā cintā kaḥ samāśrayaḥ / keneyamaśubhodarkā na bhavejjīvitāṭavī // 
na tadasti pṛthivyāṃ vā divi deveṣu vā kvacit / sudhiyastucchamapyetadyannayanti na ramyatām // 
ayaṃ hi dagdhasaṃsāro nīrandhrakalanākulaḥ / kathaṃ susvādutāmeti nīraso mūḍhatāṃ vinā // 
āśāprativipākena kṣīrasnānena ramyatām / upaiti puṣpaśubhreṇa madhuneva vasuṃdharā // 
apamṛṣṭamalodeti kṣālanenāmṛtadyutiḥ / manaścandramasaḥ kena tena kāmakalaṅkitāt // 
dṛṣṭasaṃsāragatinā dṛṣṭādṛṣṭavināśinā / keneva vyavahartavyaṃ saṃsāravanavīthiṣu // 
rāgadveṣamahārogā bhogapūgā vibhūtayaḥ / kathaṃ jantuṃ na bādhante saṃsārārṇavacāriṇam // 
kathaṃ ca dhīravaryāgnau patatāpi na dahyate / pāvake pāradeneva rasena rasaśālinā // 
yasmātkila jagatyasminvyavahārakriyā vinā / na sthitiḥ saṃbhavatyabdhau patitasyājalā yathā // 
rāgadveṣavinirmuktā sukhaduḥkhavivarjitā / kṛśānordāhahīneva śikhā nāstīha satkriyā // 
manomananaśālinyāḥ sattāyā bhuvanatraye / kṣayo yuktiṃ vinā nāsti brūta tāmalamuttamām // 
vyavahāravato yuktyā duḥkhaṃ nāyāti me yayā / athavā vyavahārasya brūta tāṃ yuktimuttamām // 
tatkathaṃ kena vā kiṃ vā kṛtamuttamacetasā / pūrvaṃ yenaiti viśrāmaṃ paramaṃ pāvanaṃ manaḥ // 
yathā jānāsi bhagavaṃstathā mohanivṛttaye / brūhi me sādhavo yena nūnaṃ nirduḥkhatāṃ gatāḥ // 
athavā tādṛśī yuktiryadi brahmanna vidyate / na vakti mama vā kaścidvidyamānāmapi sphuṭam // 
svayaṃ caiva na cāpnomi tāṃ viśrāntimanuttamām / tadahaṃ tyaktasarveho nirahaṃkāratāṃ gataḥ // 
na bhokṣye na pibāmyambu nāhaṃ paridadhe'mbaram / karomi nāhaṃ vyāpāraṃ snānadānāśanādikam // 
na ca tiṣṭhāmi kāryeṣu saṃpatsvāpaddaśāsu ca / na kiṃcidapi vāñchāmi dehatyāgādṛte mune // 
kevalaṃ vigatāśaṅko nirmamo gatamatsaraḥ / mauna eveha tiṣṭhāmi lipikarmasvivārpitaḥ // 
atha krameṇa saṃtyajya praśvāsocchvāsasaṃvidaḥ / saṃniveśaṃ tyajāmīmamanarthaṃ dehanāmakam // 
nāhamasya na me nānyaḥ śāmyāmyasnehadīpavat / sarvameva parityajya tyajāmīdaṃ kalevaram // 
śrīvālmīkiruvāca / ityuktavānamalaśītakarābhirāmo rāmo mahattaravicāravikāsicetāḥ / tūṣṇīṃ babhūva purato mahatāṃ ghanānāṃ kekāravaṃ śramavaśādiva nīlakaṇṭhaḥ // 
śrīvālmīkiruvāca / vadatyevaṃ manomohavinivṛttikaraṃ vacaḥ / rāme rājīvapatrākṣe tasminrājakumārake // 
sarve babhūvustatrasthā vismayotphullalocanāḥ / bhinnāmbarā deharuhairgiraḥ śrotumivoddhuraiḥ // 
virāgavāsanāpāstasamastabhavavāsanāḥ / muhūrtamamṛtāmbhodhivīcīvilulitā iva // 
tā giro rāmabhadrasya tasya citrārpitairiva / saṃśrutāḥ śrṛṇukairantarānandapadapīvaraiḥ // 
vasiṣṭhaviśvāmitrādyairmunibhiḥ saṃsadi sthitaiḥ / jayantadhṛṣṭipramukhairmantribhirmantrakovidaiḥ // 
nṛpairdaśarathaprakhyaiḥ pauraiḥ pāraśavādibhiḥ / sāmantai rājaputraiśca brāhmaṇairbrahmavādibhiḥ // 
tathā bhṛtyai'ramātyaiśca pañjarasthaiśca pakṣibhiḥ / krīḍāmṛgairgataspandaisturaṃgaistyaktacarvaṇaiḥ // 
kausalyāpramukhaiścaiva nijavātāyanasthitaiḥ / saṃśāntabhūṣaṇārāvairaspandairvanitāgaṇaiḥ // 
udyānavallīnilayairviṭaṅkanilayairapi / akṣubdhapakṣatatibhirvihaṅgairviratāravaiḥ // 
siddhairnabhaścaraiścaiva tathā gandharvakinnaraiḥ / nāradavyāsapulahapramukhairmunipuṅgavaiḥ // 
anyaiśca devadeveśavidyādharamahoragaiḥ / rāmasya tā vicitrārthā mahodārā giraḥ śrutāḥ // 
atha tūṣṇīṃ sthitavati rāme rājīvalocane / tasminraghukulākāśaśaśāṅke śaśisundare // 
sādhuvādagirā sārdhaṃ siddhasārthasamīritā / vitānakasamā vyomnaḥ pauṣpī vṛṣṭiḥ papāta ha // 
mandārakośaviśrāntabhramaradvandvanādinī / madhurāmodasaundaryamuditonmadamānavā // 
vyomavātavinunneva tārakāṇāṃ paramparā / patiteva dharāpīṭhe svargastrīhasitacchaṭā // 
vṛṣyamūkakacanmeghalavāvaliriva cyutā / haiyaṃgavīnapiṇḍānāmīriteva paramparā // 
himavṛṣṭirivodārā muktāhāracayopamā / aindavī raśmimāleva kṣīrormīṇāmivātatiḥ // 
kiñjalkāmbhojavalitā bhramadbhṛṅgakadambakā / sītkāragāyadāmodimadhurānilalolitā // 
prabhramatketakīvyūhā prasphuratkairavotkarā / prapatatkundavalayā calatkuvalayālayā // 
āpūritāṅgaṇarasā gṛhācchādanacatvarā / udgrīvapuravāstavyanaranārīvilokitā // 
nirabhrotpalasaṃkāśavyomavṛṣṭiranākulā / adṛṣṭapūrvā sarvasya janasya janitasmayā // 
adṛśyāmbarasiddhaughakarotkarasamīritā / sā muhūrtacaturbhāgaṃ puṣpavṛṣṭiḥ papāta ha // 
āpūritasabhāloke śānte kusumavarṣaṇe / imaṃ siddhagaṇālāpaṃ śuśruvuste sabhāgatāḥ // 
ākalpaṃ siddhasenāsu bhramadbhirabhitodivam / apūrvamidamasmābhiḥ śrutaṃ śrutirasāyanam // 
yadanena kilodāramuktaṃ raghukulendunā / vītarāgatayā taddhi vākpaterapyagocaram // 
aho bata mahatpuṇyamadyāsmābhiridaṃ śrutam / vaco rāmamukhodbhūtaṃ mahāhlādakaraṃ dhiyaḥ // 
upaśamāmṛtasundaramādarā dadhigatottamatāpadameṣa yat / kathitavānucitaṃ raghunandanaḥ sapadi tena vayaṃ pratibodhitāḥ // 
siddhā ūcuḥ / pāvanasyāsya vacasaḥ proktasya raghuketunā / nirṇayaṃ śrotumucitaṃ vakṣyamāṇaṃ maharṣibhiḥ // 
nāradavyāsapulahapramukhā munipuṅgavāḥ / āgacchatāśvavighnena sarva eva maharṣayaḥ // 
patāmaḥ paritaḥ puṇyāmetāṃ dāśarathīṃ sabhām / nīrandhrāṃ kanakodyotāṃ padminīmiva ṣaṭpadāḥ // 
śrīvālmīkiruvāca / ityuktā sā samastaiva vyomavāsanivāsinī / tāṃ papāta sabhāṃ tatra divyā muniparamparā // 
ratnāvalirivānyonyaṃ nānāvarṇakṛtāṃgikā / muktāvalirivānyonyaṃ kṛtaśobhātiśāyinī // 
kaumudīvṛṣṭiranyeva dvitīyevārkamaṇḍalī / saṃbhṛtevātikālena pūrṇacandraparamparā // 
tārājāla ivāmbhodo vyāso yatra virājate / tāraugha iva śītāṃśurnārado'tra virājate // 
deveṣviva surādhīśaḥ pulastyo'tra virājate / āditya iva devānāmaṃgirāstu virājate // 
athāsyāṃ siddhasenāyāṃ patantyāṃ nabhaso rasām / uttasthau munisaṃpūrṇā tadā dāśarathī sabhā // 
miśrībhūtā virejuste nabhaścaramahīcarāḥ / parasparavṛtāṃgābhā bhāsayanto diśo daśa // 
veṇudaṇḍāvṛtakarā līlākamaladhāriṇaḥ / dūrvāṃkurākrāntaśikhāḥ sacūḍāmaṇimūrdhajāḥ // 
jaṭājūṭaiśca kapilā maulimālitamastakāḥ / prakoṣṭhagākṣavalayā mallikāvalayānvitāḥ // 
cīravalkalasaṃvītāḥ srakkauśeyāvaguṇṭhitāḥ / vilolamekhalāpāśāścalanmuktākalāpinaḥ // 
vasiṣṭhaviśvāmitrau tānpūjayāmāsatuḥ kramāt / arghyaiḥ pādyaurvacobhiśca sarvāneva nabhaścarān // 
vasiṣṭhaviśvāmitrau te pūjayāmāsurādarāt / arghyaiḥ pādyairvacobhiśca nabhaścaramahāgaṇāḥ // 
sarvādareṇa siddhaughaṃ pūjayāmāsa bhūpatiḥ / siddhaugho bhūpatiṃ caiva kuśalapraśnavārtayā // 
taistaiḥ praṇayasaṃrambhairanyonyaṃ prāptasatkriyāḥ / upāviśanviṣṭareṣu nabhaścaramahīcarāḥ // 
vacobhiḥ puṣpavarṣeṇa sādhuvādena cābhitaḥ / rāmaṃ te pūjayāmāsuḥ puraḥ praṇatamāsthitam // 
āsāṃcakre ca tatrāsau rājyalakṣmīvirājitaḥ / viśvāmitro vasiṣṭhaśca vāmadevo'tha mantriṇaḥ // 
nārado devaputraśca vyāsaśca munipuṃgavaḥ / marīciratha durvāsā munirāṃgirasastathā // 
kratuḥ pulastyaḥ pulahaḥ śaralomā munīśvaraḥ / vātsyāyano bharadvājo vālmīkirmunipuṃgavaḥ // 
uddālaka ṛcīkaśca śaryātiścyavanastathā // 
ete cānye ca bahavo vedavedāṃgapāragāḥ / jñātajñeyā mahātmāna āsthitāstatra nāyakāḥ // 
vasiṣṭhaviśvāmitrābhyāṃ saha te nāradādayaḥ / idamūcuranūcānā rāmamānamitānanam // 
aho bata kumāreṇa kalyāṇaguṇaśālinī / vāguktā paramodārā vairāgyarasagarbhiṇī // 
pariniṣṭhitavaktavyaṃ sabodhamucitaṃ sphuṭam / udāraṃ priyamāryārhamavihnalamapi sphuṭam // 
abhivyaktapadaṃ spaṣṭamiṣṭaṃ spaṣṭaṃ ca tuṣṭimat / karoti rāghavaproktaṃ vacaḥ kasya na vismayam // 
śatādekatamasyaiva sarvodāracamatkṛtiḥ / īpsitārthārpaṇaikāntadakṣā bhavati bhāratī // 
kumāra tvāṃ vinā kasya vivekaphalaśālinī / paraṃ vikāsamāyāti prajñāśaralatātatā // 
prajñādīpaśikhā yasya rāmasyeva hṛdi sthitā / prajvalatyasamālokakāriṇī sa pumānsmṛtaḥ // 
raktamāṃsāsthiyantrāṇi bahūnyatitarāṇi ca / padārthānabhikarṣanti nāsti teṣu sacetanaḥ // 
janmamṛtyujarāduḥkhamanuyānti punaḥpunaḥ / vimṛśanti na saṃsāraṃ paśavaḥ parimohitāḥ // 
kathaṃcitkvacidevaiko dṛśyate vimalāśayaḥ / pūrvāparavicārārho yathāyamarimardanaḥ // 
anuttamacamatkāraphalāḥ subhagamūrtayaḥ / bhavyā hi viralā loke sahakāradrumā iva // 
samyagdṛṣṭajagadyātrā svavivekacamatkṛtiḥ / asminmānyamatāvantariyamadyeva dṛśyate // 
subhagāḥ sulabhārohāḥ phalapallavaśālinaḥ / jāyante taravo deśe na tu candanapādapāḥ // 
vṛkṣāḥ prativanaṃ santi nityaṃ saphalapallavāḥ / natvapūrvacamatkāro lavaṅgaḥ sulabhaḥ sadā // 
jyotsneva śītā śaśinaḥ sutaroriva mañjarī / puṣpādāmodalekheva dṛṣṭā rāmāccamatkṛtiḥ // 
asminnuddāmadaurātmyadaivanirmāṇanirmite / dvijendrā dagdhasaṃsāre sāro hyatyantadurlabhaḥ // 
yatante sārasaṃprāptau ye yaśonidhayo dhiyaḥ / dhanyā dhuri satāṃ gaṇyāsta eva puruṣottamāḥ // 
na rāmeṇa samo'stīha dṛṣṭo lokeṣu kaścana / vivekavānudārātmā na bhāvī ceti no matiḥ // 
sakalalokacamatkṛtikāriṇo'pyabhimataṃ yadi rāghavacetasaḥ / phalati no tadime vayameva hi sphuṭataraṃ munayo hatabuddhayaḥ // 
vālmīkiruvāca / iti nādena mahatā vacasyukte sabhāgataiḥ / rāmamagragataṃ prītyā viśvāmitro'bhyabhāṣata // 
na rāghava tavāstyanyajjñeyaṃ jñānavatāṃ vara / svayaiva sūkṣmayā buddhyā sarvaṃ vijñātavānasi // 
kevalaṃ mārjanāmātraṃ manāgevopayujyate / svabhāvavimale nityaṃ svabuddhimukure tava // 
bhagavadvyāsaputrasya śukasyeva matistava / viśrāntimātramevāntarjñātajñeyāpyapekṣate // 
śrīrāma uvāca / bhagavadvyāsaputrasya śukasya bhagavankatham / jñeye'pyādau na viśrāntaṃ viśrāntaṃ ca dhiyā punaḥ // 
viśvāmitra uvāca / ātmodantasamaṃ rāma kathyamānamidaṃ mayā / śrṛṇu vyāsātmajodantaṃ janmanāmantakāraṇam // 
yo'yamañjanaśailābho niviṣṭo hemaviṣṭare / pārśve tava piturvyāso bhagavānbhāskaradyutiḥ // 
asyābhūdinduvadanastanayo nayakovidaḥ / śuko nāma mahāprājño yajño mūrtyeva susthitaḥ // 
pravicārayato lokayātrāmalamimāṃ hṛdi / taveva kila tasyāpi viveka udbhūdayam // 
tenāsau svavivekena svayameva mahāmanāḥ / pravicārya ciraṃ cāru yatsatyaṃ tadavāptavān // 
svayaṃ prāpte pare vastunyaviśrāntamanāḥ sthitaḥ / idaṃ vastviti viśvāsaṃ nāsāvātmanyupāyayau // 
kevalaṃ virarāmāsya ceto vigatacāpalam / bhogebhyo bhūribhaṅgebhyo dhārābhya iva cātakaḥ // 
ekadā so'malaprajño merāvekāntasusthitam / papraccha pitaraṃ bhaktyā kṛṣṇadvaipāyanaṃ munim // 
saṃsārāḍambaramidaṃ kathamabhyutthitaṃ mune / kathaṃ ca praśamaṃ yāti kiyatkasya kadeti vā // 
iti pṛṣṭena muninā vyāsenākhilamātmaje / yathāvadamalaṃ proktaṃ vaktavyaṃ viditātmanā // 
ā'jñāsiṣaṃ pūrvametadahamityatha tatpituḥ / sa śukaḥ śubhayā buddhyā na vākyaṃ bahvamanyata // 
vyāso'pi bhagavānbuddhavā putrābhiprāyamīdṛśam / pratyuvāca punaḥ putraṃ nāhaṃ jānāmi tattvataḥ // 
janako nāma bhūpālo vidyate vasudhātale / yathāvadvettyasau vedyaṃ tasmātsarvamavāpsyasi // 
pitretyukte śukaḥ prāyātsumerorvasudhātale / videhanagarīṃ prāpa janakenābhipālitām // 
āvedito'sau yāṣṭīkairjanakāya mahātmane / dvāri vyāsasuto rājañśuko'tra sthitavāniti // 
jijñāsārthaṃ śukasyāsāvāstāmevetyavajñayā / uktvā babhūva janakastūṣṇīṃ sapta dinānyatha // 
tataḥ praveśayāmāsa janakaḥ śukamaṅgaṇam / tatrāhāni sa saptaiva tathaivāvasadunmanāḥ // 
atha praveśayāmāsa janako'ntaḥpuraṃ śukam / rājā na dṛśyate tāvaditi sapta dināni ca // 
tatronmadābhiḥ kāntābhirbhojanairbhogasaṃcayaiḥ / janako lālayāmāsa śukaṃ śaśisamānanam // 
te bhogāstāni duḥkhāni vyāsaputrasya tanmanaḥ / nājahnurmandapavanā baddhapīṭhamivācalam // 
kevalaṃ susamaḥ svastho maunī muditamānasaḥ / atiṣṭhatsa śukastatra saṃpūrṇa iva candramāḥ // 
parijñātasvabhāvaṃ taṃ śukaṃ sa janako nṛpaḥ / ānītaṃ muditātmānamavalokya nanāma ha // 
niḥśeṣitajagatkāryaṃ prāptākhilamanoratha / kimīpsitaṃ tavetyāśu kṛtasvāgatamāha tam // 
śrīśuka uvāca / saṃsārāḍambaramidaṃ kathamabhyutthitaṃ guro / kathaṃ praśamamāyāti yathāvatkathayāśu me // 
viśvāmitra uvāca / janakeneti pṛṣṭena śukasya kathitaṃ tadā / tadeva yatpurā proktaṃ tasya pitrā mahātmanā // 
śrīśuka uvāca / svayameva mayā pūrvametajjñātaṃ vivekataḥ / etadeva ca pṛṣṭena pitrā me samudāhṛtam // 
bhavatāpyeṣa evārthaḥ kathito vāgvidāṃ vara / eṣa eva ca vākyārthaḥ śāstreṣu paridṛśyate // 
yathāyaṃ svavikalpotthaḥ svavikalpaparikṣayāt / kṣīyate dagdhasaṃsāro niḥsāra iti niścayaḥ // 
tatkimetanmahābāho satyaṃ brūhi mamācalam / tvatto viśrāntimāpnomi cetasā bhramatā jagat // 
janaka uvāca / nātaḥ parataraḥ kaścinniścayo'styaparo mune / svayameva tvayā jñātaṃ gurutaśca punaḥ śrutam // 
avicchinnacidātmaikaḥ pumānastīha netarat / svasaṃkalpavaśādbaddho niḥsaṃkalpaśca mucyate // 
tena tvayā sphuṭaṃ jñātaṃ jñeyaṃ yasya mahātmanaḥ / bhogebhyo viratirjātā dṛśyātprāksakalādiha // 
tava bāla mahāvīra matirviratimāgatā / bhogebhyo dīrgharogebhyaḥkimanyacchrotumicchasi // 
na tathā pūrṇatā jātā sarvajñānamahānidheḥ / tiṣṭhatastapasi sphāre pitustava yathā tava // 
vyāsādadhika evāhaṃ vyāsaśiṣyo'si tatsutaḥ / bhogecchātānaveneha matto'pyatyadhiko bhavān // 
prāptaṃ prāptavyamakhilaṃ bhavatā pūrṇacetasā / na dṛśye patasi brahmanmuktastvaṃ bhrāntimutsṛja // 
anuśiṣṭaḥ sa ityevaṃ janakena mahātmanā / atiṣṭhatsa śukastūṣṇīṃ svacche paramavastuni // 
vītaśokabhayāyāso nirīhaśchinnasaṃśayaḥ / jagāma śikharaṃ meroḥ samādhyarthamaninditam // 
tatra varṣasahasrāṇi nirvikalpasamādhinā / daśa sthitvā śaśāmāsāvātmanyasnehadīpavat // 
vyapagatakalanākalaṅkaśuddhaḥ svayamamalātmani pāvane pade'sau / salilakaṇa ivāmbudhau mahātmā vigalitavāsanamekatāṃ jagāma // 
viśvāmitra uvāca / tasya vyāsatanūjasya malamātropamārjanam / yathopayuktaṃ te rāma tāvadevopayujyate // 
jñeyametena vijñātamaśeṣeṇa munīśvarāḥ / svadante'smai na yadbhogā rogā iva sumedhase // 
jñātajñeyasya manaso nūnametaddhi lakṣaṇam / na svadante samagrāṇi bhogavṛndāni yatpunaḥ // 
bhogabhāvanayā yāti bandho dārḍhyamavastujaḥ / tayopaśāntayā yāti bandho jagati tānavam // 
vāsanātānavaṃ rāma mokṣa ityucyate budhaiḥ / padārthavāsanādārḍhyaṃ bandha ityabhidhīyate // 
svātmatattvābhigamanaṃ bhavati prāyaśo nṛṇām / mune viṣayavairasyaṃ kadarthādupajāyate // 
samyakpaśyati yastajjño jñātajñeyaḥ sa paṇḍitaḥ / na svadante balādeva tasmai bhogā mahātmane // 
yaśaḥprabhṛtinā yasmai hetunaiva vinā punaḥ / bhuvi bhogā na rocante sa jīvanmukta ucyate // 
jñeyaṃ yāvanna vijñātaṃ tāvattāvanna jāyate / viṣayeṣvaratirjantormarubhūmau latā yathā // 
ataeva hi vijñātajñeyaṃ viddhi raghūdvaham / yadenaṃ rañjayantyetā na ramyā bhogabhūmayaḥ // 
rāmo yadantarjānāti tadvastvityeva sanmukhāt / ākarṇya cittaviśrāntimāpnotyeva munīśvarāḥ // 
kevalaṃ kevalībhāvaviśrāntiṃ samapekṣate / rāmabuddhiḥ śarallakṣmīḥ khalu viśramaṇaṃ yathā // 
atrāsya cittaviśrāntyai rāghavasya mahātmanaḥ / yuktiṃ kathayatu śrīmānvasiṣṭho bhagavānayam // 
raghūṇāmeṣa sarveṣāṃ prabhuḥ kulaguruḥ sadā / sarvajñaḥ sarvasākṣī ca trikālāmaladarśanaḥ // 
vasiṣṭha bhagavanpūrvaṃ kaccitsmarasi yatsvayam / āvayorvairaśāntyarthaṃ śreyase ca mahādhiyām // 
niṣadhādrermunīnāṃ ca sānau saralasaṃkule / upadiṣṭaṃ bhagavatā jñānaṃ padmabhuvā bahu // 
yena yuktimatā brahmanjñāneneyaṃ hi vāsanā / sāṃsārī nūnamāyāti śamaṃ śyāmeva bhāsvatā // 
tadeva yuktimajjñeyaṃ rāmāyāntenivāsine / brahmannupadiśāśu tvaṃ yena viśrāntimeṣyati // 
kadarthanā ca naivaiṣā rāmo hi gatakalpaṣaḥ / nirmale mukure vaktramayatnenaiva bimbati // 
tajjñānaṃ sa ca śāstrārthastvadvaidagdhyamaninditam / sacchiṣyāya viraktāya sādho yadupadiśyate // 
aśiṣyāyāviraktāya yatkiṃcidupadiśyate / tatprayātyapavitratvaṃ gokṣīraṃ śvadṛtāviva // 
vītarāgabhayakrodhā nirmānā galitainasaḥ / vadanti tvādṛśā yatra tatra viśrāmyatīha dhīḥ // 
ityukte gādhiputreṇa vyāsanāradapūrvakāḥ / munayaste tamevārthaṃ sādhusādhvityapūjayan // 
athovāca mahātejā rājñaḥ pārśve vyavasthitaḥ / brahmeva brahmaṇaḥ putro vasiṣṭho bhagavānmuniḥ // 
śrīvasiṣṭha uvāca / mune yadādiśasi me tadavighnaṃ karomyaham / kaḥ samarthaḥ samartho'pi satāṃ laṅghayituṃ vacaḥ // 
ahaṃ hi rājaputrāṇāṃ rāmādīnāṃ manastamaḥ / jñānenāpanayāmyāśu dīpeneva niśātamaḥ // 
smarāmyakhaṇḍitaṃ sarva saṃsārabhramaśāntaye / niṣadhādrau purā proktaṃ yajjñānaṃ padmajanmanā // 
vālmīkiruvāca / iti nigaditavānasau mahātmā parikarabandhagṛhītavaktṛtejāḥ / akathayadidamajñatopaśāntyai paramapadaikavibodhanaṃ vasiṣṭhaḥ // 
śrīvasiṣṭha uvāca / pūrvamuktaṃ bhagavatā yajjñānaṃ padmajanmanā / sargādau lokaśāntyarthaṃ tadidaṃ kathayāmyaham // 
śrīrāma uvāca / kathayiṣyasi vistīrṇā bhagavanmokṣasaṃhitām / imaṃ tāvatkṣaṇaṃ jātaṃ saṃśayaṃ me nivāraya // 
pitā śukasya sarvajño gururvyāso mahāmatiḥ / videhamukto na kathaṃ kathaṃ muktaḥ suto'sya saḥ // 
śrīvasiṣṭha uvāca / paramārkaprakāśāntastrijagattrasareṇavaḥ / utpatyotpatya līnā ye na saṃkhyāmupayānti te // 
vartamānāśca yāḥ santi trailokyagaṇakoṭayaḥ / śakyante tāśca saṃkhyātuṃ naiva kāścana kenacit // 
bhaviṣyanti parāmbhodhau jantasargataraṅgakāḥ / tāṃśca vai parisaṃkhyātuṃ sā kathaiva na vidyate // 
śrīrāma uvāca / yā bhūtā yā bhaviṣyantyo jagatsargaparamparāḥ / tāsāṃ vicāraṇā yuktā vartamānāstu kā iva // 
śrīvasiṣṭha uvāca / tiryakpuruṣadevāderyo nāma sa vinaśyati / yasminneva pradeśe'sau tadaivedaṃ prapaśyati // 
ātivāhikanāmnāntaḥ svahṛdyeva jagattrayam / vyomni cittaśarīreṇa vyomātmānubhavatyajaḥ // 
evaṃ mṛtā mriyante ca mariṣyanti ca koṭayaḥ / bhūtānāṃ yāṃ jagantyāśāmuditāni pṛthakpṛthak // 
saṃkalpanirmāṇamiva manorājyavilāsavat / indrajālāmāla iva kathārthapratibhāsavat // 
durvātabhūkampa iva trastabālapiśācavat / muktālīvāmale vyomni nauspandataruyānavat // 
svapnasaṃvittiṣuravatsmṛtijātakhapuṣpavat / jagatsaṃsaraṇaṃ svāntarmṛto'nubhavati svayam // 
tatrātipariṇāmena tadeva ghanatāṃ gatam / ihaloko'yamityeva jīvākāśe vijṛmbhate // 
punastatraiva jagnedvāmaraṇādyanubhūtimān / paraṃ lokaṃ kalpayati mṛtastatra tathā punaḥ // 
tadantaranye puruṣāstevāmantastathetare / saṃsāra iti bhāntīme kadalīdalapīṭhavat // 
na pṛmbyādimahābhūtagaṇā na ca jagatkramāḥ / mṛtānāṃ santi tatrāpi tathāpyeṣāṃ jagadbhamāḥ // 
avidyaiva hyananteyaṃ nānāprasaraśālinī / jaḍānāṃ saridādīrghā taratsargataraṅgiṇī // 
paramārthāmbudhau sphāre rāma sargataraṅgakāḥ / bhūyobhūyo'nuvartante ta evānye ca bhūriśaḥ // 
sarvataḥ sadṛśāḥ kecitkulakramamanoguṇeḥ / kecidardhena sadṛśāḥ keciccātivilakṣaṇāḥ // 
imaṃ vyāsaṅga tatra dvātriṃśaṃ saṃsmarāmyaham / yathāsaṃbhavavijñānadṛśā saṃlaśyamānayā // 
dvādaśālpadhiyastatra kulākārehitaiḥ samāḥ / daśa sarve samākārāḥ śiṣṭāḥ kulavilakṣaṇāḥ // 
adyapayanye bhaviṣyanti vyāsavālmīkayastathā / bhṛgvaṅgiraḥpulastyāśca tathaivāpyanyathaiva ca // 
narāḥ surarṣidevānāṃ gaṇāḥ saṃbhūya bhūriśaḥ / utpadyante vilīyante kadācicca pṛthakpṛthak // 
brāhmī dvāsaptatistraitā āsīdasti bhaviṣyati / sa evānyaśca lokāśca tvaṃ cāhaṃ ceti vedayaham // 
krameṇāsya muneritthaṃ vyāsasyādbhutakarmaṇaḥ / saṃlakṣyate'vatāro'yaṃ daśamo dīrghadarśinaḥ // 
abhūma vyāsavālmīkiyuktā vayamanekaśaḥ / abhūma vayameveme bahuśaśca pṛthakpṛthak // 
abhūm vayameveme sadṛśā itare vidaḥ / abhūma vayameveme nānākārā samāśayā' // 
bhāvyamadyāpyaneneha nanu vārāṣṭakaṃ punaḥ / bhūyo'pi bhārataṃ nāma setihāsaṃ kariṣyati // 
kṛtvā vedavibhāgaṃ ca nītvānena kulaprathām / brahmatvaṃ ca tathā kṛtvā bhāvyaṃ vaidehamokṣaṇam // 
vītaśokabhayaḥ śāntanirvāṇo gatakalpanaḥ / jīvanmukto jitamanā vyāso'yamiti varṇitaḥ // 
vittaktadhuvayaḥkarmavidyāvijñānaceṣṭitaiḥ / samāni santi bhūtāni kadācinnatu tāni tu // 
kvacitsargaśataistāni bhavanti na bhavanti vā / kadācidapi māyeyamitthamantavivarjitā // 
yacchatīyaṃ viparyāsaṃ bhūribhūtaparamparā / bījarāśirivājasraṃ pūryamāṇaḥ punaḥpunaḥ // 
tenaiva saṃniveśena tathānyena punaḥpunaḥ / sargākārāḥ pravartante taraṅgāḥ kālavāridheḥ // 
āśvastāntaḥkaraṇaḥ śāntavikalpaḥ svarūpasāramayaḥ / paramaśamāmṛtatṛptastiṣṭhati vidvānnirāvaraṇaḥ // 
śrīvasiṣṭha uvāca / saumyāmbutve taraṅgatve salilasyāmbutā yathā / samaivābdhau tathā'dehasadehamunimuktatā // 
sadehā vāstvadehā vā muktatā viṣaye na ca / anāsvāditabhogasya kuto bhojyānubhūtayaḥ // 
jīvanmukta muniśreṣṭhaṃ kevalaṃ hi padārthavat / paśyāmaḥ purato nāsya punarvighno'ntarāśayam // 
sadehādehamuktānāṃ bhedaḥ ko bodharūpiṇām / yadevāmbutaraṅgatve saumyatve'pi tadeva tat // 
na manāgapi bhedo'sti sadehādehamuktayoḥ / saspando'pyathavā'spando vāyureva yathānilaḥ // 
sadehā vā videhā vā muktatā na pramāspadam / asmākamapi tasyāsti svaikatāstyavibhāginī // 
tasmātprakṛtamevedaṃ śṛṇu śravaṇabhūṣaṇam / mayopadiśyamānaṃ tvaṃ jñānamajñāndhyanāśanam // 
sarvameveha hi sadā saṃsāre raghunandana / samyakprayuktātsarveṇa pauruṣātsamavāpyate // 
iha hīndorivodeti śītalāhlādanaṃ hṛdi / parispandaphalaprāptau pauruṣādeva nānyataḥ // 
pauruṣaṃ spandaphalavaddṛṣṭaṃ pratyakṣato nayat / kalpitaṃ mohitairmandairdaivaṃ kiṃcinna vidyate // 
sādhūpadiṣṭamārgeṇa yanmanoṅgaviceṣṭitam / tatpauruṣaṃ tatsaphalamanyadunmattaceṣṭitam // 
yo yamarthaṃ prārthayate tadarthaṃ cehate kramāt / avaśyaṃ sa tamāpnoti na cedardhānnivartate // 
pauruṣeṇa prayatnena trailokyaiśvaryasundarām / kaścitprāṇiviśeṣo hi śakratāṃ samupāgataḥ // 
pauruṣeṇaiva yatnena sahasāmbhoruhāspadam / kaścideva cidullāso brahmatāmadhitiṣṭhati // 
sāreṇa puruṣārthena svenaiva garuḍadhvajaḥ / kaścideva pumāneva puruṣottamatāṃ gataḥ // 
pauruṣeṇaiva yatnena lalanāvalitākṛtiḥ / śarīrī kaścideveha gataścandrārdhacūḍatām // 
prāktanaṃ caihikaṃ ceti dvividhaṃ viddhi pauruṣam / prāktano'dyatanenāśu puruṣārthena jīyate // 
yatnavadbhirdṛḍhābhyāsaiḥ prajñotsāhasamanvitaiḥ / meravo'pi nigīryante kaiva prākpauruṣe kathā // 
śāstraniyantritapauruṣaparamā puruṣasya puruṣatā yā syāt / abhimataphalabharasiddhyai bhavati hi saivānyathā tvanarthāya // 
kasyāṃcitsvayamātmaduḥsthitivaśātpuṃso daśāyāṃ śanai raṅgulyagranipīḍitaikaculukādāvāpabindurbahuḥ / kasyāṃcijjalarāśiparvatapuradvīpāntarālīkṛtā bhartavyocitasaṃvibhāgakaraṇe pṛthvī na pṛthvī bhavet // 
śrīvasiṣṭha uvāca / pravṛttireva prathamaṃ yathāśāstravihāriṇām / prabheva varṇabhedānāṃ sādhanī sarvakarmaṇām // 
manasā vāñchate yacca yathāśāstraṃ na karmaṇā / sādhyate mattalīlāsau mohanī nārthasādhanī // 
yathā saṃyatate yena tathā tenānubhūyate / svakarmaiveti cāste'nyā vyatiriktā na daivadṛk // 
ucchāstraṃ śāstritaṃ ceti dvividhaṃ pauruṣaṃ smṛtam / tatrocchāstramanarthāya paramārthāya śāstritam // 
dvau huḍāviva yudhyete puruṣārthau samāsamau / prāktanaścaihikaścaiva śāmyatyatrālpavīryavān // 
ataḥ puruṣayatnena yatitavyaṃ yathā tathā / puṃsā tantreṇa sadyogādyenāśvadyatano jayet // 
dvau huḍāviva yudhyete puruṣārthau samāsamau / ātmīyaścānyadīyaśca jayatyatibalastayoḥ // 
anarthaḥ prāpyate yatra śāstritādapi pauruṣāt / anarthakartṛ balavattatra jñeyaṃ svapauruṣam // 
paraṃ pauruṣamāśritya dantairdantānvicūrṇayan / śubhenā'śubhamudyuktaṃ prāktanaṃ pauruṣaṃ jayet // 
prāktanaḥ puruṣārtho'sau māṃ niyojayatīti dhīḥ / balādadhaspadīkāryā pratyakṣādadhikā na sā // 
tāvattāvatprayatnena yatitavyaṃ supauruṣam / prāktanaṃ pauruṣaṃ yāvadaśubhaṃ śāmyati svayam // 
doṣaḥ śāmyatyasaṃdehaṃ prāktano'dyatanairguṇaiḥ / dṛṣṭānto'tra hyastanasya doṣasyādya guṇaiḥ kṣayaḥ // 
asaddaivamadhaḥkṛtvā nityamudriktayā dhiyā / saṃsārottaraṇaṃ bhūtyai yatetā''dhātumātmani // 
na gantavyamanudyogaiḥ sāmyaṃ puruṣagardabhaiḥ / udyogastu yathāśāstraṃ lokadvitayasiddhaye // 
saṃsārakuharādasmānnirgantavyaṃ svayaṃ balāt / pauruṣaṃ yatnamāśritya hariṇevāripañjarāt // 
pratyahaṃ pratyavekṣeta dehaṃ naśvaramātmanaḥ / saṃtyajetpaśubhistulyaṃ śrayetsatpuruṣocitam // 
kiṃcitkāntānnapānādikalilaṃ komalaṃ gṛhe / vraṇe kīṭa ivāsvādya vayaḥ kāryaṃ na bhasmasāt // 
śubhena pauruṣeṇāśu śubhamāsādyate phalam / aśubhenāśubhaṃ nityaṃ daivaṃ nāma na kiṃcana // 
pratyakṣamānamutsṛjya yo'numānamupaityasau / svabhujābhyāmimau sarpāviti prekṣya palāyate // 
daivaṃ saṃprerayati māmiti dagdhadhiyāṃ mukham / adṛṣṭaśreṣṭhadṛṣṭīnāṃ dṛṣṭvā lakṣmīrnivartate // 
tasmātpuruṣayatnena vivekaṃ pūrvamāśrayet / ātmajñānamahārthāni śāstrāṇi pravicārayet // 
citte cintayatāmarthaṃ yathāśāstraṃ nijehitaiḥ / asaṃsādhayatāmeva mūḍhānāṃ dhigdurīpsitam // 
pauruṣaṃ ca navānantaṃ na yatnamabhivācchyate / na yatnenāpi mahatā prāpyate ratnamaśmataḥ // 
yathā ghaṭaḥ parimito yathā parimitaḥ paṭaḥ / niyataḥ parimāṇasthaḥ puruṣārthastathaiva ca // 
sa ca sacchāstrasatsaṅgasadācārairnijaṃ phalam / dadātīti svabhāvo'yamanyathā nārthasiddhaye // 
svarūpaṃ pauruṣasyaitadevaṃ vyavaharannaraḥ / yāti niṣphalayatnatvaṃ na kadācana kaścana // 
dainyadāridryaduḥkhārtā apyanye puruṣottamāḥ / pauruṣeṇaiva yatnena yātā devendratulyatām // 
ābālyādalamabhyastaiḥ śāstrasatsaṅgamādibhiḥ / guṇaiḥ puruṣayatnena svārthaḥ saṃprāpyate yataḥ // 
iti pratyakṣato dṛṣṭamanubhūtaṃ śrutaṃ kṛtam / daivāttamiti manyante ye hatāste kubuddhayaḥ // 
ālasyaṃ yadi na bhavejjagatyanarthaḥ ko na syādbahudhanako bahuśruto vā / ālasyādiyamavaniḥ sasāgarāntā saṃpūrṇā narapaśubhiśca nirdhanaiśca // 
bālye gate'viratakalpitakelilole dordaṇḍamaṇḍitavayaḥprabhṛti prayatnāt / satsaṅgamaiḥ padapadārthaviśuddhabuddhiḥ kuryānnaraḥ svaguṇadoṣavicāraṇāni // 
vālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikareṇa sahājagāma // 
śrīvasiṣṭha uvāca / tasmātprākpauruṣāddaivaṃ nānyattatprojjhya dūrataḥ / sādhusaṃgamasacchāstrairjīvamuttārayedbalāt // 
yathā yathā prayatnaḥ syādbhavedāśu phalaṃ tathā / iti pauruṣamevāsti daivamastu tadeva ca // 
duḥkhādyathā duḥkhakāle hā kaṣṭamiti kathyate / hākaṣṭaśabdaparyāyastathā hā daivamityapi // 
prāksvakarmetarākāraṃ daivaṃ nāma na vidyate / bālaḥ prabalapuṃseva tajjetumiha śakyate // 
hyastano duṣṭa ācāra ācāreṇādya cāruṇā / yathāśu śubhatāmeti prāktanaṃ karma tattathā // 
tajjayāya yatante ye na lobhalavalampaṭāḥ / te dīnāḥ prākṛtā mūḍhāḥ sthitā daivaparāyaṇāḥ // 
pauruṣeṇa kṛtaṃ karma daivādyadabhinaśyati / tatra nāśayiturjñeyaṃ pauruṣaṃ balavattaram // 
yadekavṛntaphalayorathaikaṃ śūnyakoṭaram / tatra prayatnaḥ sphuritastathā tadrasasaṃvidaḥ // 
yatprayānti jagadbhāvāḥ saṃsiddhā api saṃkṣayam / kṣayakārakayatnasya hyatra jñeyaṃ mahadbalam // 
dvau huḍāviva yudhyete puruṣārthau parasparam / ya eva balavāṃstatra sa eva jayati kṣaṇāt // 
bhikṣuko maṅgalebhena nṛpo yatkriyate balāt / tadamātyebhapaurāṇāṃ prayatnasya balaṃ mahat // 
pauruṣeṇānnamākramya yathā dantena cūrṇyate / anyaḥ pauruṣamāśritya tathā śūreṇa cūrṇyate // 
annabhūtā hi mahatāṃ laghavo yatnaśālinām / yatheṣṭaṃ viniyojyante tena karmasu loṣṭavat // 
śaktasya pauruṣaṃ dṛśyamadṛśyaṃ vāpi yadbhavet / taddaivamityaśaktena buddhamātmanyabuddhinā // 
bhūtānāṃ balavadbhūtaṃ yanna daivamiti sthitam / tatteṣāmapyadhiṣṭhātṛ satāmetatsphuṭaṃ mithaḥ // 
śāstrāmātyebhapaurāṇāmavikalpā svabhāvadhīḥ / yā sā bhikṣukarājyasya kartṛ dhartṛ prajāsthiteḥ // 
bhikṣuko maṅgalebhena nṛpo yatkriyate kvacit / prāktanaṃ pauruṣaṃ tatra balavadvāpi kāraṇam // 
aihikaḥ prāktanaṃ hanti prāktano'dyatanaṃ balāt / sarvadā puruṣaspandastatrānudvegavāñjayī // 
dvayoradyatanasyaiva pratyakṣādbalitā bhavet / daivaṃ jetuṃ yato yatnairbālo yūneva śakyate // 
meghena nīyate yadvadvatsaropārjitā kṛṣiḥ / meghasya puruṣārtho'sau jayatyadhikayatnavān // 
krameṇopārjite'pyarthe naṣṭe kāryā na kheditā / na balaṃ yatra me śaktaṃ tatra kā paridevanā // 
yanna śaknomi tasyārthe yadi duḥkhaṃ karomyaham / tadamāritamṛtyorme yuktaṃ pratyaharodanam // 
deśakālakriyādravyavaśato visphurantyamī / sarva eva jagadbhāvā jayatyadhikayatnavān // 
tasmātpauruṣamāśritya sacchāstraiḥ satsamāgamaiḥ / prajñāmamalatāṃ nītvā saṃsārajaladhiṃ taret // 
prāktanaścaihikaścemau puruṣārthau phaladdrumau / saṃjātau puruṣāraṇye jayatyabhyadhikastayoḥ // 
karma yaḥ prāktanaṃ tucchaṃ na nihanti śubhehitaiḥ / ajño janturanīśo'sāvātmanaḥ sukhaduḥkhayoḥ // 
īśvaraprerito gacchetsvargaṃ narakameva vā / sa sadaiva parādhīnaḥ paśureva na saṃśayaḥ // 
yastūdāracamatkāraḥ sadācāravihāravān / sa niryāti jaganmohānmṛgendraḥ pañjarādiva // 
kaścinmāṃ prerayatyevamityanarthakukalpane / yaḥ sthito'dṛṣṭamutsṛjya tyājyo'sau dūrato'dhamaḥ // 
vyavahārasahasrāṇi yānyupāyānti yānti ca / yathāśāstraṃ vihartavyaṃ teṣu tyaktvā sukhāsukhe // 
yathāśāstramanucchinnāṃ maryādāṃ svāmanujjhataḥ / upatiṣṭhanti sarvāṇi ratnānyambunidhāviva // 
svārthaprāpakakāryaikaprayatnaparatā budhaiḥ / proktā pauruṣaśabdena sā siddhyai śāstrayantritā // 
kriyayā spandadharmiṇyā svārthasādhakatā svayam / sādhusaṃgamasacchāstratīkṣṇayonnīyate dhiyā // 
anantaṃ samatānandaṃ paramārthaṃ vidurbudhāḥ / sa yebhyaḥ prāpyate nityaṃ te sevyāḥ śāstrasādhavaḥ // 
devalokādihāgatya lokadvayahitaṃ bhavet / prāktanaṃ pauruṣaṃ tadvai daivaśabdena kathyate // 
tadyuktametadetasminnāsti nāpavadāmahe / mūḍhaiḥ prakalpitaṃ daivaṃ manyante ye kṣayaṃ gatāḥ // 
nityaṃ svapauruṣādeva lokadvayahitaṃ bhavet / hyastanī duṣkriyābhyeti śobhāṃ satkriyayā yathā // 
adyaivaṃ prāktanī tasmādyatnādyaḥ kāryavānbhavet / karāmalakavaddṛṣṭaṃ pauruṣādeva tatphalam / mūḍhaḥ pratyakṣamutsṛjya daivamohe nimajjati // 
sakalakāraṇakāryavivarjitaṃ nijavikalpabalādupakalpitam / tadanapekṣya hi daivamasanmayaṃ śraya śubhāśaya pauruṣamātmanaḥ // 
śāstraiḥ sadācaravijṛmbhitadeśadharmairyatkalpitaṃ phalamatīva ciraprarūḍham / tasminhṛdi sphurati copanameti cittamaṅgāvalī tadanu pauruṣametadāhuḥ // 
buddhvaiva pauruṣaphalaṃ puruṣatvametadātmaprayatnaparataiva sadaiva kāryā / neyā tataḥ saphalatāṃ paramāmathāsau sacchāstrasādhujanapaṇḍitasevanena // 
daivapauruṣavicāracārubhiścedamācaritamātmapauruṣam / nityameva jayatīti bhāvitaiḥ kārya āryajanasevayodyamaḥ // 
janmaprabandhamayamāmayameṣa jīvo buddhvaihikaṃ sahajapauruṣameva siddhyai / śāntiṃ nayatvavitathena varauṣadhena mṛṣṭena tuṣṭaparapaṇḍitasevanena // 
śrīvasiṣṭha uvāca / prāpya vyādhivinirmuktaṃ dehamalpādhivedanam / tathātmani samādadhyādyathā bhūyo na jāyate // 
daivaṃ puruṣakāreṇa yo nivartitumicchati / iha vāmutra jagati sa saṃpūrṇābhivāñchitaḥ // 
ye samudyogamutsṛjya sthitā daivaparāyaṇāḥ / te dharmamarthaṃ kāmaṃ ca nāśayantyātmavidviṣaḥ // 
saṃvitspando manaḥspanda aindriyaspanda eva ca / etāni puruṣārthasya rūpāṇyebhyaḥ phalodayaḥ // 
yathā saṃvedanaṃ cetastathā tatspandamṛcchati / tathaiva kāyaścalati tathaiva phalabhoktṛtā // 
ābālametatsaṃsiddhaṃ yatra yatra yathā yathā / daivaṃ tu na kvaciddṛṣṭamato jagati pauruṣam // 
puruṣārthena devānāṃ gurureva bṛhaspatiḥ / śukro daityendragurutāṃ puruṣārthena cāsthitaḥ // 
dainyadāridryaduḥkhārtā api sādho narottamāḥ / pauruṣeṇaiva yatnena yātā devendratulyatām // 
mahānto vibhavāsvādairnānāścaryasamāśrayāḥ / pauruṣeṇaiva doṣeṇa narakātithitāṃ gatāḥ // 
bhāvābhāvasahasreṣu daśāsu vividhāsu ca / svapauruṣavaśādeva nivṛttā bhūtajātayaḥ // 
śāstrato gurutaścaiva svataśceti trisiddhayaḥ / sarvatra puruṣārthasya na daivasya kadācana // 
aśubheṣu samāviṣṭaṃ śubheṣvevāvatārayet / prayatnāccittamityeṣa sarvaśāstrārthasaṃgrahaḥ // 
yacchreyo yadatucchaṃ ca yadapāyavivarjitam / tattadācara yatnena putreti guravaḥ sthitāḥ // 
yathā yathā prayatno me phalamāśu tathā tathā / ityahaṃ pauruṣādeva phalabhāṅ na tu daivataḥ // 
pauruṣāddṛśyate siddhiḥ pauruṣāddhīmatāṃ kramaḥ / daivamāśvāsanāmātraṃ duḥkhe pelavabuddhiṣu // 
pratyakṣapramukhairnityaṃ pramāṇaiḥ pauruṣakramaḥ / phalito dṛśyate loke deśāntaragamādikaḥ // 
bhoktā tṛpyati nābhoktā gantā gacchati nāgatiḥ / vaktā vakti na cāvaktā pauruṣaṃ saphalaṃ nṛṇām // 
pauruṣeṇa durantebhyaḥ saṃkaṭebhyaḥ subuddhayaḥ / samuttarantyayatnena na tu moghatayānayā // 
yo yo yathā prayatate sa sa tattatphalaikabhāk / na tu tūṣṇīṃ sthiteneha kenacitprāpyate phalam // 
śubhena puruṣārthena śubhamāsādyate phalam / aśubhenāśubhaṃ rāma yathecchasi tathā kuru // 
puruṣārthātphalaprāptirdeśakālavaśādiha / prāptā cireṇa śīghraṃ vā yāsau daivamiti smṛtā // 
na daivaṃ dṛśyate dṛṣṭyā na ca lokāntare sthitam / uktaṃ daivābhidhānena svarloke karmaṇaḥ phalam // 
puruṣo jāyate loke vardhate jīryate punaḥ / na tatra dṛśyate daivaṃ jarāyauvanabālyavat // 
arthaprāpakakāryaikaprayatnaparatā budhaiḥ / proktā pauruṣaśabdena sarvamāsādyate'nayā // 
deśāddeśāntaraprāptirhastasya dravyadhāraṇam / vyāpāraśca tathāṅgānāṃ pauruṣeṇa na daivataḥ // 
anarthaprāptikāryaikaprayatnaparatā tu yā / proktā pronmattaceṣṭeti na kiṃcitprāpyate'nayā // 
kriyayā spandadharmiṇyā svārthasādhakatā svayam / sādhusaṃgamasacchāstratīkṣṇayonnīyate dhiyā // 
anantasamatānandaṃ paramārthaṃ svakaṃ viduḥ / sa yebhyaḥ prāpyate yatnātsevyāste śāstrasādhavaḥ // 
sacchāstrādiguṇo matyā sacchāstrādiguṇānmatiḥ / vivardhete mitho'bhyāsātsarojāviva kālataḥ // 
ābālyādalamabhyastaiḥ śāstrasatsaṃgamādibhiḥ / guṇaiḥ puruṣayatnena svārthaḥ saṃpadyate hitaḥ // 
pauruṣeṇa jitā daityāḥ sthāpitā bhuvanakriyāḥ / racitāni jagantīha viṣṇunā na ca daivataḥ // 
jagati puruṣakārakāraṇe'smin kuru raghunātha ciraṃ tathā prayatnam / vrajasi tarusarīsṛpābhidhānāṃ subhaga yathā na daśāmaśaṅka eva // 
śrīvasiṣṭha uvāca / nākṛtirna ca karmāṇi na spando na parākramaḥ / tanmithyājñānavadrūḍhaṃ daivaṃ nāma kimucyate // 
svakarmaphalasaṃprāptāvidamitthamitīti yāḥ / girastā daivanāmnaitāḥ prasiddhiṃ samupāgatāḥ // 
tatraiva mūḍhamatibhirdaivamastīti niścayaḥ / ātto duravabodhena rajjvāmiva bhujaṃgamaḥ // 
hyastanī duṣkriyābhyeti śobhāṃ satkriyayā yathā / adyaivaṃ prāktanī tasmādyatnātsatkāryavānbhavet // 
mūḍhānumānasaṃsiddhaṃ daivaṃ yasyāsti durmateḥ / daivāddāho'sti naiveti gantavyaṃ tena pāvake // 
daivameveha cetkartuṃ puṃsaḥ kimiva ceṣṭayā / snānadānāsanoccārāndaivameva kariṣyati // 
kiṃvā śāstropadeśena mūko'yaṃ puruṣaḥ kila / saṃcāryate tu daivena kiṃ kasyehopadiśyate // 
na ca nispandatā loke dṛṣṭeha śavatāṃ vinā / spandācca phalasaṃprāptistasmāddaivaṃ nirarthakam // 
na cāmūrtena daivena mūrtasya sahakartṛtā / puṃsaḥ saṃdṛśyate kācittasmāddaivaṃ nirarthakam // 
mitho'ṅgāni samāsādya dvayorekaikakartṛtā / hastādīnāṃ hatatve ha na daivena kvacitkṛtam // 
manobuddhivadapyetaddaivaṃ nehānubhūyate / āgopālaṃ kṛtaprajñaistena daivamasatsadā // 
pṛthakcedbuddhiranyo'rthaḥ saiva cetkānyatā tayoḥ / kalpanāyāṃ pramāṇaṃ cetpauruṣaṃ kiṃ na kalpyate // 
nāmūrtestena saṅgo'sti nabhaseva vapuṣmataḥ / mūrtaṃ ca dṛśyate lagnaṃ tasmāddaivaṃ na vidyate // 
viniyokratha bhūtānāmastyanyaccejjagattraye / śerate bhūtavṛndāni daivaṃ sarvaṃ kariṣyati // 
daivena tvabhiyukto'haṃ tatkaromīdṛśaṃ sthitam / samāśvāsanavāgeṣā na daivaṃ paramārthataḥ // 
mūḍhaiḥ prakalpitaṃ daivaṃ tatparāste kṣayaṃ gatāḥ / prājñāstu pauruṣārthena padamuttamatāṃ gatāḥ // 
ye śūrā ye ca vikrāntā ye prājñā ye ca paṇḍitāḥ / taistaiḥ kimiva loke'sminvada daivaṃ pratīkṣyate // 
kālavidbhirvinirṇītā yasyāticirajīvitā / sa cejjīvati saṃchinnaśirāstaddaivamuttamam // 
kālavidbhirvinirṇītaṃ pāṇḍityaṃ yasya rāghava / anadhyāpita evāsau tajjñaśceddaivamuttamam // 
viśvāmitreṇa muninā daivamutsṛjya dūrataḥ / pauruṣeṇaiva saṃprāptaṃ brāhmaṇyaṃ rāma nānyathā // 
asmābhiraparai rāma puruṣairmunitāṃ gataiḥ / pauruṣeṇaiva saṃprāptā ciraṃ gaganagāmitā // 
utsādya devasaṃghātaṃ cakrustribhuvanodare / pauruṣeṇaiva yatnena sāmrājyaṃ dānaveśvarāḥ // 
ālūnaśīrṇamābhogi jagadājahrurojasā / pauruṣeṇaiva yatnena dānavebhyaḥ sureśvarāḥ // 
rāma pauruṣayuktyā ca salilaṃ dhāryate'nayā / ciraṃ karaṇḍake cāru na daivaṃ tatra kāraṇam // 
bharaṇādānasaṃrambhavibhramaśramabhūmiṣu / śaktatā dṛśyate rāma na daivasyauṣadheriva // 
sakalakāraṇakāryavivarjitaṃ nijavikalpavaśādupakalpitam / tvamanapekṣya hi daivamasanmayaṃ śraya śubhāśaya pauruṣamuttamam // 
śrīrāma uvāca / bhagavantatvadharmajña pratiṣṭhāmalamāgatam / yalloke tadvada brahmandaiva nāma kimucyate // 
śrīvasiṣṭha uvāca / pauruṣaṃ sarvakāryāṇāṃ kartṛ rāghava netarat / phalabhoktṛ ca sarvatra na daivaṃ tatra kāraṇam // 
daivaṃ na kiṃcitkurute na bhuṅte na ca vidyate / na dṛśyate nādriyate kevalaṃ kalpanedṛśī // 
siddhasya pauruṣeṇeha phalasya phalaśālinā / śubhāśubhārthasaṃpattirdaivaśabdena kathyate // 
pauruṣopanatā nityamiṣṭāniṣṭasya vastunaḥ / prāptiriṣṭāpyaniṣṭā vā daivaśabdena kathyate // 
bhāvī tvavaśyamevārthaḥ puru'ṣārthaikasādhanaḥ / yaḥ so'smi~llokasaṃghāte daivaśabdena kathyate // 
nanu rāghava lokasya kasyacitkiṃcideva hi / daivamākāśarūpaṃ hi karoti na karoti ca // 
puruṣārthasya siddhasya śubhāśubhaphalodaye / idamitthaṃ sthitamiti yoktistaddaivamucyate // 
itthaṃ mamābhavadbuddhititha me niścayo hyabhūt / iti karmaphalaprāptau yoktistaddaivamucyate // 
iṣṭāniṣṭaphalaprāptāvidamityasya vācakam / āśvāsanāmātravaco daivamityeva kathyate // 
śrīrāma uvāca / bhagavansarvadharmajña yatprākkarmopasaṃcitam / taddaiva daivamityuktamapamṛṣṭa kathaṃ tvayā // 
śrīvasiṣṭha uvāca / sādhu rāghava jānāsi śṛṇu vakṣyāmi te'khilam / daivaṃ nāstīti te yena sthirā buddhirbhaviṣyati // 
yā manovāsanā pūrva babhūva kila bhūriśaḥ / saiveyaṃ karmabhāvena nṛṇāṃ pariṇatiṃ gatā // 
janturyadvāsano rāma tatkartā bhavati kṣaṇāt / anyakarmānyabhāvaścetyetannaivopapadyate // 
grāmago grāmamāpnoti pattanārthī ca pattanam / yo yo yadvāsanastatra sa sa prayatate sadā // 
yadeva tīvrasaṃvegāddṛḍhaṃ karma kṛtaṃ purā / tadeva daivaśabdena paryāyeṇeha kathyate // 
evaṃ karmasthakarmāṇi karmaprauḍhā svavāsanā / vāsanā manaso nānyā mano hi puruṣaḥ smṛtaḥ // 
yadaivaṃ tāni karmāṇi karma sādho mano hi tat / mano hi ṣuruṣastasmāddaiva nāstīti niścayaḥ // 
eṣa eva manojanturyadyatprayatate hitam / kṛtaṃ tattadavāpnoti svata eva hi daivataḥ // 
manaścittaṃ vāsanā ca karma daivaṃ ca niścayaḥ / rāma durniścayasyaitāḥ saṃjñāḥ sadbhirudāhṛtāḥ // 
evaṃnāmā hi puruṣo dṛḍhabhāvanayā yathā / nityaṃ prayatate rāma phalamāpnotyalaṃ tathā // 
evaṃ puruṣakāreṇa sarvameva radhūdvaha / prāpyate netareṇeha tasmātsa śubhado'stu te // 
śrīrāma uvāca / prāktanaṃ vāsanājālaṃ niyojayati māṃ yathā / mune tathaiva tiṣṭhāmi kṛpaṇaḥ kiṃ karomyaham // 
śrīvasiṣṭha uvāca / ata eva hi rāma tvaṃ śreyaḥ prāpnoṣi śāśvatam / svaprayatnopanītena pauruṣeṇaiva nānyathā // 
dvividho vāsanāvyūhaḥ śubhaścaivāśubhaśca te / prāktano vidyate rāma dvayorekataro'tha vā // 
vāsanaughena śuddhena tatra cedadya nīyase / tatkrameṇa śubhenaiva padaprāpsyasi śāśvatam // 
atha cedaśubho bhāvastvāṃ yojayati saṃkaṭe / prāktanastadasau yatnājjetavyo bhavatā balāt // 
prājñaścetanamātrastvaṃ na dehastvaṃ jaḍātmakaḥ / anyena cetasā tatte cetyatvaṃ kveva vidyate // 
anyastvāṃ cetayati cettaṃ cetayati ko'paraḥ / ka imaṃ cetayettasmādanavasthā na vāstavī // 
śubhāśubhābhyāṃ mārgābhyāṃ vahantī vāsanāsarit / pauruṣeṇa prayatnena yojanīyā śubhe pathi // 
aśubheṣu samāviṣṭaṃ śubheṣvevāvatāraya / svaṃ manaḥ puruṣārthena balena balināṃ vara // 
aśubhāccālitaṃ yāti śubhaṃ tasmādapītarat / jantościttaṃ tu śuvittanmuhūścatūyedgalāt // 
samatā sāṃtvanenāśu na drāgiti śaneśaneḥ / pauruṣeṇaiva yatnena pālayeccittabālakam // 
vāsanaughastvayā pūrvamabhyāsena ghanīkṛtaḥ / śubho vāpyaśubho vāpi śubhamadya ghanīkuru // 
prāgabhyāsavaśādyātā yadā te vāsanodayam / tadābhyāsasya sāphalyaṃ viddhi tvamarimardana // 
idānīmapi te yāti ghanatāṃ vāsanānagha / abhyāsavaśatastasmācchubhābhyāsamupāhara // 
pūrve ceddhanatāṃ yātā nābhyāsāttava vāsanā / vardhiṣyate tu nedānīmapi tāta sukhī bhava // 
saṃdigdhāyāmapi bhṛśaṃ śubhāmeva samāhara / asyāṃ tu vāsanāvṛddhau śubhāddoṣo na kaścana // 
yadyadabhyasyate loke tanmayenaiva bhūyate / ityākumāraṃ prājñeṣu dṛṣṭaṃ saṃdehavajitam // 
yūbhāsanā yuktastadatra bhava bhūtaye / paraṃ poruṣamāśritya vijityendriyapañcakam // 
avyutpannamanā yāvadbhavānajñātatatpadaḥ / guruśāstrapramāṇaistu nirṇītaṃ tāvadācara // 
tataḥ pakvakaṣāyeṇa nūnaṃ vijñātavastunā / śubhopyasautvayā tyājyo vāsanaugho nirādhinā // 
yadatisubhagamāryasevitaṃ cchubhamanusṛtya manojñabhāvabuddhyā / adhigamaya padaṃ sadā viśoka tadanu tadapyavamucya sādhu tiṣṭha // 
śrīvasiṣṭha uvāca / yathāsthitaṃ brahmatattvaṃ sattāniyatirucyate / sā vineturvinetṛtvaṃ sā vineyavineyatā // 
ataḥ pauruṣamāśritya śreyase nityabāndhavam / ekāgraṃ kuru taccittaṃ śṛṇu coktamidaṃ mama // 
avāntaranipātīni svārūḍhāni manoratham / pauruṣeṇendriyāṇyāśu saṃyamya samatāṃ naya // 
ihāmutra ca siddhyarthaṃ puruṣārthaphalapradām / mokṣopāyamayīṃ vakṣye saṃhitāṃ sāranirmitām // 
apunargrahaṇāyāntastyaktvā saṃsāravāsanām / saṃpūrṇau śamasaṃtoṣāvādāyodārayā dhiyā // 
sapūrvāparavākyārthavicāraviṣayāhatam / manaḥ samarasaṃ kṛtvā sānusaṃ'dhānamātmani // 
sukhaduḥkhakṣayakaraṃ mahānandekakāraṇam / mokṣopāyamimaṃ rāma vakṣyamāṇaṃ mayā śṛṇu // 
imāṃ mokṣakathāṃ śrutvā saha sarvairvivekibhiḥ / paraṃ yāsyasi nirduḥkhaṃ nāśo yatra na vidyate // 
idamuktaṃ purākalpe brahmaṇā parameṣṭhinā / sarvaduḥkhakṣayakaraṃ paramāśvāsanaṃ śriyaḥ // 
śrīrāma uvāca / kenoktaṃ kāraṇenedaṃ brahmanpūrva svayaṃbhuvā / kathaṃ ca bhavatā prāptametatkathaya me prabho // 
śrīvasiṣṭha uvāca / astyanantavilāsātmā sarvagaḥ sarvasaṃśrayaḥ / cidākāśo'vināśātmā pradīpaḥ sarvajantuṣu // 
spandāspandasamākārāttato viṣṇurajāyata / syandamānarasāpūrāttaraṅgaḥ sāgarādiva // 
sumerukarṇikāttasya digdalāddhṛdayāmbujāt / tārakākesaravataḥ parameṣṭhī vyajāyata // 
vedavedārthaviddevamunimūṇḍalamaṇḍitaḥ / so'sṛjatsakala saga vikalpaughaṃ yathā manaḥ // 
jambūdvūpisya koṇe'khiravarṣe bhāratanāmani / sasaja janasargaudhaṃ hyādhivyādhipariplutam // 
bhāvābhāvaviṣaṇṇāṅgamutpātadhvasatatparam / sarge'sminbhūtajātīnā nānāvyasanasakulam // 
janasyaitasya duḥkhaṃ taddṛṣṭvā sakalalokakṛt / jagāma karuṇāmīśaḥ putraduḥkhātpitā yathā // 
ka eteṣāṃ hatāśānāṃ duḥkhasyānto hatāyuṣām / syāditi kṣaṇamekāgraṃ cintayāmāsa bhūtaye // 
iti saṃcintya bhagavānsasarja svayamīśvaraḥ / tapo dharma ca dānaṃ ca satyaṃ tīrthāni caiva hi // 
etatsṛṣṭvā punadavāścantayāmāsa bhūtakṛt / puṃsāṃ nānena sargasya duḥkhasyānta iti svayam // 
nirvāṇaṃ nāma paramaṃ sukhaṃ yena punarjanaḥ / na jāyate na mriyate tajjñānādeva labhyate // 
saṃsārottaraṇe jantorupāyo jñānameva hi / tapo dānaṃ tathā tīrthamanupāyāḥ prakīrtitāḥ // 
tattāvaduḥkhamokṣārtha janasyāsya hatātmanaḥ / pratyagraṃ taraṇopāyamāśu prakaṭayāmyaham // 
iti saṃcintya bhagavānbrahmā kamalasaṃsthitaḥ / manasā parisaṃkalpya māmutpāditavānimam // 
kuto'pyutpanna evāśu tato'haṃ samupasthitaḥ / pitustasya punaḥ śīghramūrmirūrmerivānagha // 
kamaṇḍaludharo nāthaḥ sakamaṇḍalunā mayā / sākṣamālaḥ sākṣamālaṃ sa praṇamyābhivāditaḥ // 
ehi putreti māmuktvā sa svābjasyottare dale / śuklāśca iva śītāṃśu yojayāmāsa pāṇinā // 
mṛgakṛttiparīdhāno mṛgakṛttinijāmbaram / māmuvāca pitā brahmā suhaṃsaḥ sārasaṃ yathā // 
muhūrtamātraṃ te putra ceto vānaracañcalam / ajñānamabhyāsraśatu śaśaḥ śaśadharaṃ yathā // 
iti tenāśu śaptaḥ sanvicārasamanantaram / ahaṃ vismṛtavānsarve svarūpamamalaṃ kila // 
athāhaṃ dīnatā yātaḥ sthito'saṃbuddhayā dhiyā / duḥkhaśokābhisaṃtapto jāto jana ivādhanaḥ // 
kaṣṭaṃ saṃsāranāmāyaṃ doṣaḥ kathamihāgataḥ / iti cintitavānantastūṣṇīmeva vyavasthitaḥ // 
athābhyadhātsa māṃ tātaḥ putra kiṃ duḥkhavānasi / duḥkhopaghātaṃ māṃ pṛccha sukhī nityaṃ bhaviṣyasi // 
tataḥ pṛṣṭaḥ sa bhagavānmayā sakalalokakṛt / hemapadmadalasthena saṃsāravyādhibheṣajam // 
kathaṃ nātha mahāduḥkhamayaḥ saṃsāra āgataḥ / kathaṃ ca kṣīyate jantoriti pṛṣṭena tena me // 
tajjñānaṃ subahu proktaṃ yajjñātvā pāvanaṃ param / ahaṃ piturabhiprāyaḥ kilādhika iva sthitaḥ // 
tato viditavedyaṃ māṃ nijāṃ prakṛtimāsthitam / sa uvāca jagatkartā vaktā sakalakāraṇam // 
śāpenājñapadaṃ nītvā pṛcchakastvaṃ mayā kṛtaḥ / putrāsya jñānasārasya samastajanasiddhaye // 
idānīṃ śāntaśāpastvaṃ paraṃ bodhamupāgataḥ / saṃsthito'hamivaikānmā'kanaka kanakādivat // 
gacchedānīṃ mahīpṛṣṭhe jambūdvīpāntarasthitam / sādho bharatavarṣa tvaṃ lokānugrahahetunā // 
tatra kriyākāṇḍaparāstvayā putra mahādhiyā / upadeśvāḥ kriyākāṇḍakrameṇa kramaśālinā // 
virarktācettāśca tathā mahāprājñā vicāriṇaḥ / upadeśyāstvayā sādho jñānenānandadāyinā // 
iti tena niyukto'haṃ pitrā kamalayoninā / iha rāghava tiṣṭhāmi yāvadbhūtaparamparā // 
kartavyamasti na mameha hi kiṃcideva sthātavyamityatimanā bhuvi saṃsthito'smi / saṃśāntayā satatasuptadhiyeha vṛtyā kārya karomi na ca kiṃcidahaṃ karomi // 
śrīvasiṣṭha uvāca / etatte kathitaṃ sarva jñānāvataraṇaṃ bhuvi / mayā svamīhitaṃ ceva kamalodbhavaceṣṭitam // 
tadidaṃ paramaṃ jñānaṃ śrotumadya tavānagha / bhṛśamutkaṇṭhitaṃ ceto mahataḥ sukṛtodayāt // 
śrīrāma uvāca / kathaṃ brahmanmagavato loke jñānāvatāraṇe / sargādanantaraṃ buddhiḥ pravṛttā parameṣṭhinaḥ // 
śrīvasiṣṭha uvāca / parame brahmaṇi brahmā svabhāvavaśataḥ svayam / jātaḥ spandamayo nityamūrmirambunidhāviva // 
dṛṣṭvaivamāturaṃ sarga sargasya sakalāṃ gatim / bhūtabhavyabhaviṣyasthāṃ daśa parameśvaraḥ // 
sakriyākramakālasya kṛtādeḥ kṣaya āgate / mohamālocya lokānāṃ kāruṇyamagamatprabhuḥ // 
tato māmīśvaraḥ sṛṣṭvā jñānenāyojya cāsakṛt / visasarja mahīpīṭhaṃ lokasyājñānaśāntaye // 
yathāhaṃ prahitastena tathānye ca maharṣayaḥ / sanatkumārapramukhā nāradādyāśca bhūriśaḥ // 
kriyākrameṇa puṇyena tathā jñānakrameṇa ca / manomohāmayonnaddhamuddhartuṃ lokamīritāḥ // 
maharṣibhistatastaistaiḥ kṣīṇe kṛtayuge purā / kramātkriyākrame śuddhe pṛthivyā tanutāṃ gate // 
kriyākramavidhānārthaṃ maryādāniyamāya ca / pṛthagdeśavibhāgena bhūpālāḥ parikalpitāḥ // 
bahūni smṛtiśāstrāṇi yajñaśāstrāṇi cāvanau / dharmakāmārthasiddhyarthaṃ kalpitānyucitānyatha // 
kālacakre vahatyasmiṃstato vigalite krame / pratyahaṃ bhojanapare jane śālyarjanonmukhe // 
dvandvāni saṃpravṛttāni viṣayārthe mahībhujām / daṇḍyatāṃ saṃprayātāni bhūtāni bhūvi bhūriśaḥ // 
tato yuddha vinā bhūpā mahī pālayituṃ kṣamāḥ / na samathostadā yātāḥ prajābhiḥ saha dainyatām // 
teṣāṃ dainyāpanodārthaṃ samyagdṛṣṭikramāya ca / tato'smadādibhiḥ proktā mahatyo jñānadṛṣṭayaḥ // 
adhyātmavidyā teneyaṃ pūrva rājasu varṇitā / tadanu prasṛtā loke rājavidyetyudāhṛtā // 
rājavidyā rājaguhyamadhyātmajñānamuttamam / jñātvā rāghava rājānaḥ parāṃ nirduḥkhatāṃ gatāḥ // 
atha rājasvatīteṣu bahuṣvamalakīrtiṣu / asmāddaśarathādrāma jāto'dya tvamihāvanau // 
tava cātiprasanne'smiñjātaṃ manasi pāvanam / nirnimittamidaṃ cāru vairāgyamarimardana // 
sarvasyaiva hiṃ sarvasya sādhorrāṃpe vivekinaḥ / nimittapūrvaṃ vairāgyaṃ jāyate rāma rājasam // 
idaṃ tvapūrvamutpanna camatkārakaraṃ / tavānimittaṃ vairāgyaṃ sāttvikaṃ svavivekajam // 
bībhatsaṃ viṣayaṃ dṛṣṭvā kau nāma na virajyate / satāmuttamavairāgya vivekādeva jāyate // 
te mahāntau mahāprājñā nimittena vinaiva hi / vairāgyaṃ jāyate yeṣāṃ teṣāṃ hyamalamānasam // 
svavivekacamatkāraparāmarśaviraktayā / rājate hi dhiyā janturyuveva varamālayā // 
parāmṛśya vivekenasaṃsāraracanāmimām / vairāgyaṃ ye'dhigacchanti ta eva puruṣottamāḥ // 
svavivekavaśādeva vicāryedaṃ punaḥpunaḥ / indrajālaṃ parityājyaṃ sabāhyābhyantaraṃ balāt // 
śmaśānamāpada dainyaṃ dṛṣṭvā ko na virajyate / tadvairāgyaṃ paraṃ śreyaḥ svato yadabhijāyate // 
akṛtrimavirāgatvaṃ mahattvamalamāgataḥ / yogyo'si jñānasārasya bījasyeva mṛdusthalam // 
prasādātparameśasya nāthasya paramātmanaḥ / tvādṛśasya śubhā buddhirvivekamanudhāvati // 
kriyākrameṇa mahatā tapasā niyamena ca / dānena tīrthayātrābhiścirakālaṃ vivekataḥ // 
duṣkṛte kṣayamāpanne paramārthavicāraṇe / kākatālīyayogena buddhirjantoḥ pravartate // 
kriyāparāstāvadalaṃ cakrāvartibhirāvṛtāḥ / bhramantīha janā yāvanna paśyanti paraṃ padam // 
yathābhūtamidaṃ dṛṣṭvā saṃsāraṃ tanmayīṃ dhiyam / parityajya paraṃ yānti nirālānā gajā iva // 
viṣameyamananteha rāma saṃsārasaṃsṛtiḥ / dehayukto mahājanturvinā jñānaṃ na paśyati // 
jñānayuktiplavenaiva saṃsārābdhiṃ sudustaram / mahādhiyaḥ samuttīrṇā nimeṣeṇa raghūdvaha // 
tāmimāṃ jñānayuktiṃ tvaṃ saṃsārāmbhodhitāriṇīm / śṛṇuṣvāvahito buddhyā nityāvahitayā tayā // 
yasmādanantasaṃrambhā jāgatyo duḥkhabhītayaḥ / cirāyāntardahantyetā vinā yuktimaninditām // 
śītavātātapādīni dvandvaduḥkhāni rāghava / jñānaśaktiṃ vinā kena sahyatāṃ yānti sādhuṣu // 
āpatanti pratipadaṃ yathākālaṃ dahanti ca / duḥkhacintā naraṃ mūḍhaṃ tṛṇamagniśikhā iva // 
prājñaṃ vijñātavijñeyaṃ samyagdarśanamādhayaḥ / na dahanti vanaṃ varṣāsiktamagniśikhā iva // 
ādhivyādhiparāvarte saṃsāramarumārute / kṣubhite'pi na tattvajño bhajyate kalpavṛkṣavat // 
tattvaṃ jñātumato yatnāddhīmāneva hi dhīmatā / prāmāṇikaḥ prabuddhātmā praṣṭavyaḥ praṇayānvitam // 
prāmāṇikasya pṛṣṭasya vakturuttamacetasaḥ / yatnena vacanaṃ grāhyamaṃśukeneva kuṅkumam // 
atattvajñamanādeyavacanaṃ vāgvidāṃ vara / yaḥ pṛcchati naraṃ tasmānnāsti mūḍhataro'paraḥ // 
prāmāṇikasya tajjñasya vaktuḥ pṛṣṭasya yatnataḥ / nānutiṣṭhati yo vākya nānyastasmānnarādhamaḥ // 
ajñatātajjñate pūrva vakturnirṇīya kāryataḥ / yaḥ karati naraḥ praśnaṃ pracchakaḥ sa mahāmatiḥ // 
anirṇīya pravaktāraṃ bālaḥ praśnaṃ karoti yaḥ / adhama pracchakaḥ sa syānna mahārthasya bhājanam // 
pūrvāparasamādhānakṣamabuddhāvanindite / pṛṣṭaṃ prājñena vaktavyaṃ nādhame paśudharmiṇi // 
prāmāṇikārthayogyatvaṃ pracchakasyāvicārya ca / yo vakti tamiha prājñāḥ prāhurmūḍhataraṃ naram // 
tvamatīva guṇaślāghī pracchako raghunandana / ahaṃ ca vaktuṃ jānāmi samo yogo'yamāvayoṃ // 
yadahaṃ vacmi tadyatnāttvayā śabdārthakovida / etadvastviti nirṇīya hṛdi kāryamakhaṇḍitam // 
mahānasi virakto'si tattvajño'si janasthitau / tvayi coktaṃ lagatyantaḥ kuṅkumāmbu yathāṃśuke // 
uktāvadhānaparamā paramārthavivecinī / viśatyarthaṃ tava prajñā jalamadhyamivārkabhāḥ // 
yadyadvacmi tadādeyaṃ hṛdi kārya prayatnataḥ / nocetpraṣṭavya evāhaṃ na tvayeha nirarthakam // 
mano hi capalaṃ rāma saṃsāravanamarkaṭam / saṃśodhya hṛdi yatnena śrotavyā paramārthagīḥ // 
avivekinamajñānamasajjanaratiṃ janam / ciraṃ dūratare kṛtvā pūjanīyā hi sādhavaḥ // 
nityaṃ sajjanasaṃparkādviveka upajāyate / vivekapādapasyaiva bhogamokṣau phale smṛtau // 
mokṣadvāre dvārapālāścatvāraḥ parikīrtitāḥ / śamo vicāraḥ saṃtoṣaścaturthaḥ sādhusaṃgamaḥ // 
ete sevyāḥ prayatnena catvārau dvau trayo'thavā / dvāramuddhāṭayantyete mokṣarājagṛhe tathā // 
ekaṃ vā sarvayatnena prāṇāṃstyaktvā samāśrayet / ekasminvaśage yānti catvāro'pi vaśaṃ yataḥ // 
saviveko hi śāstrasya jñānasya tapasaḥ śruteḥ / bhājanaṃ bhūṣaṇākāro bhāskarastejasāmiva // 
ghanataṣapayātaṃ hi prajñāmāndyamacetasām / yāti sthāvaratāmambu jāḍyātpāṣāṇatāmiva // 
tvaṃ tu rāghava saujanyaguṇaśāstrārthadṛṣṭibhiḥ / vikāsitāntaḥkaraṇaḥ sthitaḥ padma ivodaye // 
imāṃ jñānagiraṃ śrotumavaboddhaṃ ca sanmate / arhasyuddhatakarṇastvaṃ janturvīṇāsvanaṃ yathā // 
vairāgyābhyāsayogena samasaujanyasaṃpadām / arjanāṃ kurutāṃ rāma yatra nāśo na vidyate // 
śāstrasajjanasaṃsargapūrvakaiḥ satapodamaiḥ / ādau saṃsāramu'ktyartha prajñāmevābhivardhayet // 
etadevāsya mauryasya paramaṃ viddhi nāśanam / yadidaṃ prekṣyate śāstraṃ kiṃcitsaṃskṛtayā dhiyā // 
saṃsāraviṣavṛkṣo'yamekamāspadamāpadām / ajñaṃ saṃmohayennityaṃ maurkhya yatnena nāśayet // 
durāśāsarpagatyena maurkhyeṇa hṛdi valgatā / cetaḥ saṃkocamāyāti carmāgnāviva yojitam // 
prājñe yathārthabhūteyaṃ vastudṛṣṭiḥ prasīdati / dṛgivendau nirambhode sakalāmalamaṇḍale // 
pūryāpavicārārthaścāstvāturyaśālinī / savikāsā matiryasya sa pumāniha kathyate // 
vikasitena sitena tamomucā varavicāraṇaśītalarociṣā / guṇavatā hṛdayena virājase tvamamalena nabhaḥ śaśinā yathā // 
śrīvasiṣṭha uvāca / paripūrṇamanā mānyaḥ praṣṭuṃ jānāsi rāghava / vetsi coktaṃ ca tenāhaṃ pravṛtto vaktumādarāt // 
rajastamobhyāṃ rahitā śuddhasattvānupātinīm / matimātmani saṃsthāpya jñānaṃ śrotuṃ sthirau bhava // 
vidyate tvayi sarvaiva pracchakasya guṇāvalī / vakturguṇāścaiva mayi ratnaśrīrjaladhau yathā // 
āptavānasi vairāgyaṃ vivekāsaṅgajaṃ suta / candrakānta ivārdratvaṃ lagnacandrakarotkaraḥ // 
ciramāśaiśavādeva tavābhyāso'sti sadguṇaiḥ / śuddhaiḥ śuddhasya dīrghaiśca padmasyevātisaṃtataiḥ // 
ataḥ śṛṇu kathāṃ vakṣye tvamevāsyā hi bhājanam / na hi candraṃ vinā śuddhā savikāsā kumudvatī // 
ye kecana samārambhā yāśca kāścana dṛṣṭayaḥ / te ca tāśca pade dṛṣṭe niḥśeṣe yānti vai śamam // 
yadi vijñānaviśrāntirna bhavedbhavyacetasaḥ / tadasyāṃ saṃsṛtau sādhuścintāmauḍhyaṃ saheta kaḥ // 
paraṃ prāpya vilīyante sarvā mananavṛttayaḥ / kalpāntārkagaṇāsaṅgātkulaśailaśilā iva // 
duḥsahā rāma saṃsāraviṣāveśaviṣūcikā / yogagāruḍamantreṇa pāvanena praśāmyati // 
sa ca yogaḥ sajjanena saha śāstravicāraṇāt / paramārthajñānamantro nūnaṃ labhyata eva ca // 
avaśyamiha hi vicāre kṛte sakaladuḥkhaparikṣayo bhavatīti mantavyaṃ nāto vicāradṛṣṭayo'vahelayā draṣṭavyāḥ // 
vicāravatā puruṣeṇa sakalamidamādhipañjaraṃ sarpeṇa tvacamiva paripakvāṃ saṃtyajya vigatajvareṇa śītalāntaḥkaraṇena vinodādindrajālamiva jagadakhilamālokyate samyagdarśanavatā asamyagdarśanavato hi paraṃ duḥkhamidam // 
viṣamo hyatitarāṃ saṃsārarāgo bhogīva daśati asiriva cchinatti kunta iva vedhayati rajjurivāveṣṭayati pāvaka iva dahati rātririvāndhayati aśaṅkitaparipatitapuruṣānpāṣāṇa iva vivaśīkaroti harati prajñāṃ nāśayati sthitiṃ pātayati mohāndhakūpe tṛṣṇā jarjarīkaroti na tadasti kiṃcidduḥkhaṃ saṃsārī yanna prāpnoti // 
duranteyaṃ kila viṣayaviṣūcikā yadi na cikitsyate tannitarāṃ narakanagaranikaraphalānubandhinī tattatkaroti // 
yatra śilāśitāsiśātaḥ pāta upalatāḍanamagnidāho himāvaseko'ṅgāvakartanaṃ candanacarcātaruvanāni ghuṇavṛttāntaḥpariveṣo'ṅgaparimārjanamanavaratānalavicalitasamaranārācanipāto nidāghavinodanaṃ dhārāgṛhasīkaravarṣaṇaṃ śiraśchedaḥ sukhanidrāmūkīkaraṇamānanamudrābāndhurya mahānupacayaḥ // 
tadevaṃvidhakaṣṭaceṣṭāsahasradāruṇe saṃsāracalayantre'smin rāghava nāvahelanā kartavyā avaśyameva vidhāraṇīyamevaṃ cāvaboddhavyaṃ yathā kila śāstravicārācchreyo bhavatīti // 
anyasya raghukulendo yadi caite mahāmunayo maharṣayaśca viprāśca rājānaśca jñānakavacenāvaguṇṭhitaśarīrāste kathamaduḥkhakṣamā api duḥkhakarīṃ tāṃ tāṃ vṛttipūrvikāṃ saṃsārakadarthanāmanubhavantaḥ satatameva muditamanasastiṣṭhanti // 
iha hi / vikautukā vigatavikalpaviplavā yathā sthitā hariharapadmajādayaḥ / narottamāḥ samadhigatātmadīpakāstathā sthitā jagati viśuddhabuddhayaḥ // 
parikṣīṇe mohe vigalati ghane jñānajalade parijñāte tattve samadhigata ātmanyatitate / vicāryāryaiḥ sārdhaṃ calitavapuṣo vai sadṛśato dhiyā dṛṣṭe tattve ramaṇamaṭanaṃ jāgatamidam // 
anyacca rāghava / prasanne cittattve hṛdi śamabhave valgati pare śamābhogībhūtāsvakhilakalanādṛṣṭiṣu puraḥ / samaṃ yāti svāntaḥkaraṇaghaṭanāsvāditarasaṃ dhiyā dṛṣṭe tattve ramaṇamaṭanaṃ jāgatamidam // 
anyacca / rathaḥ sthāṇurdehasturagaracanā cendriyagatiḥ parispando vāto vahanakalitānandaviṣayaḥ / paro'ṇurvā dehī jagati viharāmītyanaghayā dhiyā dṛṣṭe tattveramaṇamaṭanaṃ jāgatamidam // 
śrīvasiṣṭha uvāca / etāṃ dṛṣṭimavaṣṭabhya dṛṣṭātmānaḥ subuddhayaḥ / vicarantīha saṃsāre mahānto'bhyuditā iva // 
na śocanti na vāñchanti na yācante śubhāśubham / sarvameva ca kurvanti na kurvantīha kiṃcana // 
svacchamevāvatiṣṭhante svacchaṃ kurvanti yānti hi / heyopādeyatāpakṣarahitāḥ svātmani sthitāḥ // 
āyānti ca na cāyānti prayānti ca na yānti ca / kurvantyapi na kurvanti na vadanti vadanti ca // 
ye kecana samārambhā yāśca kāścana dṛṣṭayaḥ / heyopādeyatastāstāḥ kṣīyante'dhigate pade // 
parityaktasamastehaṃ manomadhuravṛttimat / sarvataḥ sukhamabhyeti candrabimba iva sthitam // 
api nirmananārambhamavyastākhilakautukam / ātmanyeva na mātyantarindāviva rasāyanam // 
na karotīndrajālāni nānudhāvati vāsanām / bālacāpalamutsṛjya pūrvameva virājate // 
evaṃvidhā hi vṛttaya ātmatattvāvalokanāllabhyante nānyathā // 
tasmādvicāreṇātmaivānveṣṭavya upāsanīyo jñātavyo yāvajjīvaṃ puruṣeṇa netaraditi // 
svānubhūteśca śāstrasya guroścaivaikavākyatā / yasyābhyāsena tenātmā santatenāvalokyate // 
avahelitaśāstrārthairavajñātamahājanaiḥ / kaṣṭāmapyāpadaṃ prāpto na mūḍhaiḥ samatāmiyāt // 
na vyādhirna viṣaṃ nāpattathā nādhiśca bhūtale / khedāya svaśarīrasthaṃ maurkhyamekaṃ yathā nṛṇām // 
kiṃcitsaṃskṛtabuddhīnāṃ śrutaṃ śāstramidaṃ yathā / maurkhyāpahaṃ tathā śāstramanyadasti na kiṃcana // 
idaṃ śrāvyaṃ sukhakaraṃ yathā dṛṣṭāntasundaram / aviruddhamaśeṣeṇa śāstraṃ vākyārthabandhunā // 
āpado yā duruttārā yāśca tucchāḥ kuyonayaḥ / tāstā maurkhyātprasūyante khadirādiva kaṇṭakāḥ // 
varaṃ śarāvahastasya cāṇḍālāgāravīthiṣu / bhikṣārthamaṭanaṃ rāma na maurkhyahatajīvitam // 
varaṃ ghorāndhakūpeṣu koṭareṣveva bhūruhām / andhakīṭatvamekānte na maurkhyamatiduḥkhadam // 
imamālokamāsādya mokṣopāyamayaṃ janaḥ / andhatāmeti na punaḥ kaścinmohatamasyapi // 
tāvannayati saṃkocaṃ tṛṣṇā vai mānavāmbujam / yāvadvivekasūryasya noditā vimalā prabhā // 
saṃsāraduḥkhamokṣārthe mādṛśaiḥ saha bandhubhiḥ / svarūpamātmano jñātvā guruśāstrapramāṇataḥ // 
jīvanmuktāścarantīha yathā hariharādayaḥ / yathā brahmarṣayaścānye tathā vihara rāghava // 
anantānīha duḥkhāni sukhaṃ tṛṇalavopamam / nātaḥ sukheṣu badhnīyāddṛṣṭiṃ duḥkhānubandhiṣu // 
yadanantamanāyāsaṃ tatpadaṃ sārasiddhaye / sādhanīyaṃ prayatnena puruṣeṇa vijānatā // 
ta eva puruṣārthasya bhājanaṃ puruṣottamāḥ / anuttamapadālambi mano yeṣāṃ gatajvaram // 
saṃbhogāśanamātreṇa rājyādiṣu sukheṣu ye / saṃtuṣṭā duṣṭamanaso viddhi tānandhadardurān // 
ye śaṭheṣu duranteṣu duṣkṛtārambhaśāliṣu / dviṣatsu mitrarūpeṣu bhaktā vai bhogabhogiṣu // 
te yānti durgamāddurgaṃ duḥkhādduḥkhaṃ bhayādbhayam / narakānnarakaṃ mūḍhā mohamantharabuddhayaḥ // 
parasparavināśokteḥ śreyaḥstho na kadācana / sukhaduḥkhadaśe rāma taḍitprasarabhaṅgure // 
ye viraktā mahātmānaḥ suviviktā bhavādṛśāḥ / puruṣānviddhi tānvandyānbhogamokṣaikabhājanān // 
vivekaṃ paramāśritya vairāgyābhyāsayogataḥ / saṃsārasaritaṃ ghorāmimāmāpadamuttaret // 
na svaptavyaṃ ca saṃsāramāyāsviha vijānatā / viṣamūrcchanasaṃmohadāyinīṣu vivekinā // 
saṃsāramimamāsādya yastiṣṭhatyavahelayā / jvalitasya gṛhasyoccaiḥ śete tārṇasya saṃstare // 
yatprāpya na nivartante yadāsādya na śocati / tatpadaṃ śemuṣīlabhyamastyevātra na saṃśayaḥ // 
nāsti cettadvicāreṇa doṣaḥ ko bhavatāṃ bhavet / asti cettatsamuttīrṇā bhaviṣyatha bhavārṇavāt // 
pravṛttiḥ puruṣasyeha mokṣopāyavicāraṇe / yadā bhavatyāśu tadā mokṣabhāgī sa ucyate // 
anapāyi nirāśaṅkaṃ svāsthyaṃ vigatavibhramam / na vinā kevalībhāvādvidyate bhuvanatraye // 
tatprāptāvuttamaprāptau na kleśa upajāyate / na dhanānyupakurvanti na mitrāṇi na bāndhavāḥ // 
na hastapādacalanaṃ na deśāntarasaṃgamaḥ / na kāyakleśavaidhuryaṃ na tīrthāyatanāśrayāḥ // 
puruṣārthaikasādhyena vāsanaikārthakarmaṇā / kevalaṃ tanmanomātrajayenāsādyate padam // 
vivekamātrasādhyaṃ tadvicāraikāntaniścayam / tyajatā duḥkhajālāni nareṇaitadavāpyate // 
sukhasevyāsanasthena tadvicārayatā svayam / na śocyate padaṃ prāpya na sa bhūyo hi jāyate // 
tatsamastasukhāsārasīmāntaṃ sādhavo viduḥ / tadanuttamaniṣpandaṃ paramāhū rasāyanam // 
kṣayitvātsarvabhāvānāṃ svargamānuṣyayordvayoḥ / sukhaṃ nāstyeva salilaṃ mṛgatṛṣṇāsvivaitayoḥ // 
ato manojayaścintyaḥ śamasaṃtoṣasādhanaḥ / anantasamasaṃyogastasmādānanda āpyate // 
tiṣṭhatā gacchatā caiva patatā bhramatā tathā / rakṣasā dānavenāpi devena puruṣeṇa vā // 
manaḥ praśamanodbhūttaṃ tatprāpyaṃ paramaṃ sukham / vikāsiśamapuṣpasya vivekoccataroḥ phalam // 
vyavahārapareṇāpi kāryavṛndamavindatā / bhānunevāmbarasthena nojjhyate na ca vāñchayate // 
manaḥpraśāntamatyacchaṃ viśrāntaṃ vigatabhramam / anīhaṃ vigatābhīṣṭaṃ nābhivāñchati nojjhati // 
mokṣadvāre dvārapālānimāñchraṇu yathākramam / yeṣāmekatamāsaktyā mokṣadvāraṃ praviśyate // 
sukhadoṣadaśādīrghā saṃsāramarumaṇḍalī / jantoḥ śītalatāmeti śītaraśmeḥ samaprabhā // 
śamenāsādyate śreyaḥ śamo hi paramaṃ padam / śamaḥ śivaḥ śamaḥ śānti śamo bhrāntinivāraṇam // 
puṃsaḥ praśamatṛptasya śītalācchatarātmanaḥ / śamabhūṣitacittasya śatrurapyeti mitratām // 
śamacandramasā yeṣāmāśayaḥ samalaṃkṛtaḥ / kṣīrodānāmivodeti teṣāṃ paramaśuddhatā // 
hṛtkuśeśayakośeṣu yeṣāṃ śamakuśeśayam / satāṃ vikasitaṃ te hi dvihṛtpadmāḥ samā hareḥ // 
śamaśrīḥ śobhate yeṣāṃ mukhendāvakalaṅkite / te kulīnendavo vandyāḥ saundaryavijitendriyāḥ // 
trailokyodaravartinyo nānandāya tathā śriyaḥ / sāmrājyasaṃpatpratimā yathā śamavibhūtayaḥ // 
yāni duḥkhāni yā tṛṣṇā duḥsahā ye durādhayaḥ / tatsarvaṃ śāntacetaḥsu tamo'rkeṣviva naśyati // 
mano hi sarvabhūtānāṃ prasādamadhigacchati / na tathendoryathā śānte jane janitakautukam // 
śamaśālini sauhārdavati sarveṣu jantuṣu / sujane paramaṃ tattvaṃ svayameva prasīdati // 
mātarīva paraṃ yānti viṣamāṇi mṛdūni ca / viśvāsamiha bhūtāni sarvāṇi śamaśālini // 
na rasāyanapānena na lakṣmyāliṅganena ca / tathā sukhamavāpnoti śamenāntaryathā manaḥ // 
sarvādhivyādhicalitaṃ krāntaṃ tṛṣṇāvaratrayā / manaḥ śamāmṛtāsekaiḥ samāśvāsaya rāghava // 
yatkaroṣi yadaśnāsi śamaśītalayā dhiyā / tatrātisvadate svādu netarattāta mānase // 
śamāmṛtarasācchannaṃ mano yāmeti nirvṛtim / chinnānyapi tayāṅgāni manye rohanti rāghava // 
na piśācā na rakṣāṃsi na daityā na ca śatravaḥ / na ca vyāghrabhujaṅgā vā dviṣanti śamaśālinam // 
susaṃnaddhasamastāṅgaṃ praśamāmṛtavarmaṇā / vedhayanti na duḥkhāni śarā vajraśilāmiva // 
na tathā śobhate rājā apyantaḥpurasaṃsthitaḥ / samayā svacchayā buddhyā yathopaśamaśīlayā // 
prāṇātpriyataraṃ dṛṣṭvā tuṣṭimeti na vai janaḥ / yāmāyāti janaḥ śāntimavalokya śamāśayam // 
samayā śamaśālinyā vṛttyā yaḥ sādhu vartate / abhinanditayā loke jīvatīha sa netaraḥ // 
anuddhatamanāḥ śāntaḥ sādhuḥ karma karoti yat / tatsarvamabhinandanti tasyemā bhūtajātayaḥ // 
śrutvā spṛṣṭvā ca dṛṣṭvā ca bhuktvā ghrātvā śubhāśubham / na hṛṣyati glāyati yaḥ sa śānta iti kathyate // 
yaḥ samaḥ sarvabhūteṣu bhāvi kāṅkṣati nojjhati / jitvendriyāṇi yatnena sa śānta iti kathyate // 
spṛṣṭvā'vadātayā buddhyā yathaivāntastathā bahiḥ / dṛśyante yatra kāryāṇi sa śānta iti kathyate // 
tuṣārakarabimbābhaṃ mano yasya nirākulam / maraṇotsavayuddheṣu sa śānta iti kathyate // 
sthito'pi na sthita iva na hṛṣyati na kupyati / yaḥ suṣuptasamaḥ svasthaḥ sa śānta iti kathyate // 
amṛtasyandasubhagā yasya sarvajanaṃ prati / dṛṣṭiḥ prasarati prītā sa śānta iti kathyate // 
yo'ntaḥ śītalatāṃ yāto yo bhāveṣu na majjati / vyavahārī na saṃmūḍhaḥ sa śānta iti kathyate // 
apyāpatsu durantāsu kalpānteṣu mahatsvapi / tucche'haṃ na mano yasya sa śānta iti kathyate // 
ākāśasadṛśī yasya puṃsaḥ saṃvyavahāriṇaḥ / kalaṅkameti na matiḥ sa śānta iti kathyate // 
tapasviṣu bahujñeṣu yājakeṣu nṛpeṣu ca / balavatsu guṇāḍhyeṣu śamavāneva rājate // 
śamasaṃsaktamanasāṃ mahatāṃ guṇaśālinām / udeti nirvṛtiścittājjyotsneva sitarociṣaḥ // 
sīmānto guṇapūgānāṃ pauruṣaikāntabhūṣaṇam / saṃkaṭeṣu bhayasthāne śamaḥ śrīmānvirājate // 
śamamamṛtamahāryamāryaguptaṃ paramavalambya paraṃ padaṃ prayātāḥ / raghutanaya yathā mahānubhāvāḥ kramamanupālaya siddhaye tameva // 
śrīvasiṣṭha uvāca / śāstrāvabodhāmalayā dhiyā paramapūtayā / kartavyaḥ kāraṇajñena vicāro'niśamātmanaḥ // 
vicārāttīkṣṇatāmetya dhīḥ paśyati paraṃ padam / dīrghasaṃsārarogasya vicāro hi mahauṣadham // 
āpadvanamanantehāparipallavitākṛti / vicārakrakacacchinnaṃ naiva bhūyaḥ prarohati // 
mohena bandhunāśeṣu saṃkaṭeṣu śameṣu ca / sarvaṃ vyāptaṃ mahāprājña vicāro hi satāṃ gatiḥ // 
na vicāraṃ vinā kaścidupāyo'sti vipaścitām / vicārādaśubhaṃ tyaktvā śubhamāyāti dhīḥ satām // 
balaṃ buddhiśca tejaśca pratipattiḥ kriyāphalam / phalantyetāni sarvāṇi vicāreṇaiva dhīmatām // 
yuktāyuktamahādīpamabhivāñchitasādhakam / sphāraṃ vicāramāśritya saṃsārajaladhiṃ taret // 
ālūnahṛdayāmbhojānmahāmohamataṅgajān / vidārayati śuddhātmā vicāro nāma kesarī // 
mūḍhāḥ kālavaśeneha yadgatāḥ paramaṃ padam / tadvicārapradīpasya vijṛmbhitamanuttamam // 
rājyāni saṃpadaḥ sphārā bhogo mokṣaśca śāśvataḥ / vicārakalpavṛkṣasya phalānyetāni rāghava // 
yā vivekavikāsinyo matayo mahatāmiha / na tā vipadi majjanti tumbakānīva vāriṇi // 
vicārodayakāriṇyā dhiyā vyavaharanti ye / phalānāmatyudārāṇāṃ bhājanaṃ hi bhavanti te // 
mūrkhahṛtkānanasthānāmāśāprathamarodhinām / avicārakarañjānāṃ mañjaryo duḥkharītayaḥ // 
kajjalakṣodamalinā madirāmadadharmiṇī / avicāramayī nidrā yātu te rāghava kṣayam // 
mahāpadatidīrgheṣu sadvicāraparo naraḥ / na nimajjati moheṣu tejorāśistamaḥsviva // 
mānase sarasi svacche vicārakamalotkaraḥ / nūnaṃ vikasito yasya himavāniva bhāti saḥ // 
vicāravikalā yasya matirmāndyamupeyuṣaḥ / tasyodetyaśaniścandrānmudhā yakṣaḥ śiśoriva // 
duḥkhakhaṇḍakamasthūlaṃ vipannavalatāmadhuḥ / rāma dūre parityājyo nirviveko narādhamaḥ // 
ye kecana durārambhā durācārā durādhayaḥ / avicāreṇa te bhānti vetālāstamasā yathā // 
avicāriṇamekāntavanadrumasadharmakam / akṣamaṃ sādhukāryeṣu dūre kuru raghūdvaha // 
viviktaṃ hi mano jantorāśāvaivaśyavarjitam / parāṃ nirvṛtimabhyeti pūrṇacandra ivātmani // 
vivekitoditā dehe sarvaṃ śītalayatyalam / alaṃkaroti cātyantaṃ jyotsneva bhuvanaṃ yathā // 
paramārthapatākāyā dhiyo dhavalacāmaram / vicāro rājate janto rajanyāmiva candramāḥ // 
vicāracāravo jīvā bhāsayanto diśo daśa / bhānti bhāskaravannūnaṃ bhūyo bhavabhayāpahāḥ // 
bālasya svamanomohakalpitaḥ prāṇahārakaḥ / rātrau nabhasi vetālo vicāreṇa vilīyate // 
sarvaṃ eva jagadbhāvā avicāreṇa cāravaḥ / avidyamānasadbhāvā vicāraviśarāravaḥ // 
puṃso nijamanomohakalpito'nalpaduḥkhadaḥ / saṃsāraciravetālo vicāreṇa vilīyate // 
samaṃ sukhaṃ nirābādhamanantamanapāśrayam / viddhīmaṃ kevalībhāvaṃ vicāroccataroḥ phalam // 
acalasthititodārā prakaṭābhogatejasā / tena niṣkāmatodeti śītatevendunoditā // 
svavicāramahauṣadhyā sādhuścittaniṣaṇṇayā / tayottamatvapradayā nābhivāñchati nojjhati // 
tatpadālambanaṃ cetaḥ sphāramābhāsamāgatam / nāstameti na codeti khamivātitatāntaram // 
na dadāti na cādatte na connamati śāmyati / kevalaṃ sākṣivatpaśyañjagadābhogi tiṣṭhati // 
na ca śāmyati nāpyantarnāpi bāhye'vatiṣṭhati / na ca naiṣkarmyamādatte na ca karmaṇi majjati // 
upekṣate gataṃ vastu saṃprāptamanuvartate / na kṣubdho na ca vā'kṣubdho bhāti pūrṇa ivārṇavaḥ // 
evaṃ pūrṇena manasā mahātmāno mahāśayāḥ / jīvanmuktā jagatyasminviharantīha yoginaḥ // 
uṣitvā suciraṃ kālaṃ dhīrāste yāvadīpsitam / te tamante parityajya yānti kevalatāṃ tatām // 
ko'haṃ kasya ca saṃsāra ityāpadyapi dhīmatā / cintanīyaṃ prayatnena sapratīkāramātmanā // 
kāryasaṃkaṭasaṃdehaṃ rājā jānāti rāghava / niṣphalaṃ saphalaṃ vāpi vicāreṇaiva nānyathā // 
vedavedāntasriddhāntasthitayaḥ sthitikāraṇam / nirṇīyante vicāreṇa dīpena ca bhuvo niśi // 
anaṣṭamandhakāreṣu bahutejaḥsvajihmitam / paśyatyapi vyavahitaṃ vicāraścārulocanam // 
vivekāndho hi jātyandhaḥ śocyaḥ sarvasya durmatiḥ / divyacakṣurvivekātmā jayatyakhilavastuṣu // 
paramātmamayī mānyā mahānandaikasādhinī / kṣaṇamekaṃ parityājyā na vicāracamatkṛtiḥ // 
vicāracārupuruṣo mahatāmapi rocate / paripakvacamatkāraṃ sahakāraphalaṃ yathā // 
vicārakāntamatayo nānekeṣu punaḥpunaḥ / luṭhanti duḥkhaśvabhreṣu jñātādhvagatayo narāḥ // 
naca rauti tathā rogī nānarthaśatajarjaraḥ / avicāravinaṣṭātmā yathā'jñaḥ pariroditi // 
varaṃ kardamamekatvaṃ malakīṭakatā varam / varamandhaguhāhitvaṃ na narasyāvicāritā // 
sarvānarthanijāvāsaṃ sarvasādhutiraskṛtam / sarvadausthityasīmāntamavicāraṃ parityajet // 
nityaṃ vicārayuktena bhavitavyaṃ mahātmanā / tathāndhakūpe patatāṃ vicāro hyavalambanam // 
svayamevātmanātmānamavaṣṭabhya vicārataḥ / saṃsāramohajaladhestārayetsvamanomṛgam // 
ko'haṃ kathamayaṃ doṣaḥ saṃsārākhya upāgataḥ / nyāyeneti parāmarśo vicāra iti kathyate // 
andhāndhamohasudhanaṃ ciraṃ duḥkhāya kevalam / kṛtaṃ śilāyā hṛdayaṃ durmateścāvicāriṇaḥ // 
bhāvābhāvagrahotsargadṛśāmiha hi rāghava / na vicārādṛte tattvaṃ jñāyate sādhu kiṃcana // 
vicārājjñāyate tattvaṃ tattvādviśrāntirātmani / ato manasi śāntatvaṃ sarvaduḥkhaparikṣayaḥ // 
saphalatā phalate bhuvi karmaṇāṃ prakaṭatāṃ kila gacchati uttamām / sphuṭavicāradṛśaiva vicāritā śamavate bhavate ca virocatām // 
śrīvasiṣṭha uvāca / saṃtoṣo hi paraṃ śreyaḥ saṃtoṣaḥ sukhamucyate saṃtuṣṭaḥ paramabhyeti viśrāmamarisūdana // 
saṃtoṣaiśvaryasukhināṃ ciraviśrāntacetasām / sāmrājyamapi śāntānāṃ jarattṛṇalavāyate // 
saṃtoṣaśālinī buddhī rāma saṃsāravṛttiṣu / viṣamāsvapyanudvignā na kadācana hīyate // 
saṃtoṣāmṛtapānena ye śāntāstṛptimāgatāḥ / bhogaśrīratulā teṣāmeṣā prativiṣāyate // 
na tathā sukhayantyetāḥ pīyūṣarasavīcayaḥ / yathātimadhurāsvādaḥ saṃtoṣo doṣanāśanaḥ // 
aprāptavāñchāmutsṛjya saṃprāpte samatāṃ gataḥ / adṛṣṭakhedākhedo yaḥ sa saṃtuṣṭa ihocyate // 
ātmanātmani saṃtoṣaṃ yāvadyāti na mānasam / udbhavantyāpadastāvallatā iva manobilāt // 
saṃtoṣaśītalaṃ cetaḥ śuddhavijñānadṛṣṭibhiḥ / bhṛśaṃ vikāsamāyāti sūryāṃśubhirivāmbujam // 
āśāvaivaśyavivaśe citte saṃtoṣavarjite / mlāne vakramivādarśe na jñānaṃ pratibimbati // 
ajñānaghanayāminyā saṃkocaṃ na narāmbujam / yātyasāvudito yasya nityaṃ saṃtoṣabhāskaraḥ // 
akiṃcano'pyasau jantuḥ sāmrājyasukhamaśnute / ādhivyādhivinirmuktaṃ saṃtuṣṭaṃ yasya mānasam // 
nābhivāñchatyasaṃprāptaṃ prāptaṃ bhuṃkte yathākramam / yaḥ susaumyasamācāraḥ saṃtuṣṭa iti kathyate // 
saṃtuṣṭiparatṛptasya mahataḥ pūrṇacetasaḥ / kṣīrābdheriva śuddhasya mukhe lakṣmīrvirājate // 
pūrṇatāmalamāśritya svātmanyevātmanā svayam / pauruṣeṇa prayatnena tṛṣṇāṃ sarvatra varjayet // 
saṃtoṣā'mṛtapūrṇasya śāntaśītalayā dhiyā / svayaṃ sthairyaṃ mano yāti śītāṃśoriva śāśvatam // 
saṃtoṣapuṣṭamanasaṃ bhṛtyā iva maharddhayaḥ / rājānamupatiṣṭhanti kiṃkaratvamupāgatāḥ // 
ātmanaivātmani svasthe saṃtuṣṭe puruṣe sthite / praśāmyantyādhayaḥ sarve prāvṛṣīvāśu pāṃśavaḥ // 
nityaṃ śītalayā rāma kulaṅkaparibhinnayā / puruṣaḥ śuddhayā vṛttyā bhāti pūrṇatayenduvat // 
samatāsundaraṃ vakraṃ puruṣasyāvalokayan / toṣameti yathā loko na tathā dhanasaṃcayaiḥ // 
samatayā matayā guṇaśālināṃ puruṣarāḍiha yaḥ samalaṃkṛtaḥ / tamamalaṃ praṇamanti nabhaścarā api mahāmunayo raghunandana // 
śrīvasiṣṭha uvāca / viśeṣeṇa mahābuddhe saṃsārottaraṇe nṛṇām / sarvatropakarotīha sādhuḥ sādhusamāgamaḥ // 
sādhusaṅgatarorjātaṃ vivekakusumaṃ sitam / rakṣanti ye mahātmāno bhājanaṃ te phalaśriyaḥ // 
śūnyamākīrṇatāmeti mṛtirapyutsavāyate / āpatsaṃpadivābhāti vidvajjanasamāgame // 
himamāpatsarojinyā mohanīhāramārutaḥ / jayatyeko jagatyasminsādhuḥ sādhusamāgamaḥ // 
paraṃ vivardhanaṃ buddherajñānataruśātanam / samutsāraṇamādhīnāṃ viddhi sādhusamāgamam // 
vivekaḥ paramo dīpo jāyate sādhusaṃgamāt / manoharojjvalo nūnamāsekādiva gucchakaḥ // 
nirapāyāṃ nirābādhāṃ nirvṛtiṃ nityapīvarīm / anuttamāṃ prayacchanti sādhusaṅgavibhūtayaḥ // 
api kaṣṭatarāṃ prāptairdaśāṃ vivaśatāṃ gataiḥ / manāgapi na saṃtyājyā mānavaiḥ sādhusaṃgatiḥ // 
sādhusaṃgatayo loke sanmārgasya ca dīpikāḥ / hārdāndhakārahāriṇyo bhāso jñānavivasvataḥ // 
yaḥ snātaḥ śītasitayā sādhusaṃgatigaṅgayā / kiṃ tasya dānaiḥ kiṃ tīrthaiḥ kiṃ tapobhiḥ kimadhvaraiḥ // 
nīrāgāśchinnasaṃdehā galitagranthayo'nagha / sādhavo yadi vidyante kiṃ tapastīrthasaṃgrahaiḥ // 
viśrāntamanaso dhanyāḥ prayatnena pareṇa hi / daridreṇeva maṇayaḥ prekṣaṇīyā hi sādhavaḥ // 
satsamāgamasaundaryaśālinī dhīmatāṃ matiḥ / kamalevāpsarovṛnde sarvadaiva virājate // 
tenāmalavicārasya padasyāgrāvacūlitā / prathitā yena dhanyena na tyaktā sādhusaṃgatiḥ // 
vicchinnagranthayastajjñāḥ sādhavaḥ sarvasaṃmatāḥ / sarvopāyena saṃsevyāste hyupāyā bhavāmbudhau // 
te ete narakāgnīnāṃ saṃśuṣkendhanatāṃ gatāḥ / yairdṛṣṭā helayā santo narakānalavāridāḥ // 
dāridryaṃ maraṇaṃ duḥkhamityādiviṣayo bhramaḥ / saṃpraśāmyatyaśeṣeṇa sādhusaṃgamabheṣajaiḥ // 
saṃtoṣaḥ sādhusaṅgaśca vicāro'tha śamastathā / eta eva bhavāmbhodhāvupāyāstaraṇe nṛṇām // 
saṃtoṣaḥ paramo lābhaḥ satsaṅgaḥ paramā gatiḥ / vicāraḥ paramaṃ jñānaṃ śamo hi paramaṃ sukham // 
catvāra ete vimalā upāyā bhavabhedane / yairabhyastāsta uttīrṇā mohavāribhavārṇavāt // 
ekasminneva vai teṣāmabhyaste vimalodaye / catvāro'pi kilābhyastā bhavanti sudhiyāṃ vara // 
eko'pyeko'pi sarveṣāmeṣāṃ prasavabhūriha / sarvasaṃsiddhaye tasmātyatnenaikaṃ samāśrayet // 
satsamāgamasaṃtoṣavicārāḥ suvicāritam / pravartante śamasvacche vāhanānīva sāgare // 
vicārasaṃtoṣaśamasatsamāgamaśālini / pravartante śriyo jantau kalpavṛkṣāśrite yathā // 
vicāraśamasatsaṅgasaṃtoṣavati mānave / pravartante prapūrṇendau saundaryādyā guṇā iva // 
satsaṅgasaṃtoṣaśamavicāravati sanmatau / pravartante mantrivare rājanīva jayaśriyaḥ // 
tasmādekatamaṃ nityameteṣāṃ raghunandana / pauruṣeṇa mano jitvā yatnenābhyāharedguṇam // 
paraṃ pauruṣamāśritya jitvā cittamataṅgajam / yāvadeko guṇo nāntastāvannāstyuttamā gatiḥ // 
pauruṣeṇa prayatnena dantairdantānvicūrṇayet / yāvannābhiniviṣṭaṃ te mano rāma guṇārjane // 
devo bhavātha yakṣo vā puruṣaḥ pādapo'tha vā / tāvattava mahābāho nopāyo'stīha kaścana // 
ekasminneva phalade guṇe balamupāgate / kṣīyante sarva evāśu doṣā vivaśacetasaḥ // 
guṇe vivṛddhe vardhante guṇā doṣajayapradāḥ / doṣe vivṛddhe vardhante doṣā guṇavināśanāḥ // 
manomohavane hyasminveginī vāsanāsarit / śubhāśubhabṛhatkūlā nityaṃ vahati jantuṣu // 
sā hi svena prayatnena yasminneva nipātyate / kūle tenaiva vahati yathecchasi tathā kuru // 
puruṣayatnajavena manovane śubhataṭānugatāṃ kramaśaḥ kuru / varamate nijabhāvamahānadīmahaha tena manāgapi nohyase // 
śrīvasiṣṭha uvāca / evamantarviveko yaḥ sa mahāniha rāghava / yogyo jñānagiraḥ śrotuṃ rājeva nayabhāratīm // 
avadāto'vadātasya vicārasya mahāśayaḥ / jaḍasaṅgojjhito yogyaḥ śaradindoryathā nabhaḥ // 
tvametayā khaṇḍitayā guṇalakṣmyā samāśritaḥ / manomohaharaṃ vākyaṃ vakṣyamāṇamidaṃ śrṛṇu // 
puṇyakalpadrumo yasya phalabhārānataḥ sthitaḥ / muktaye jāyate jantostasyedaṃ śrotumudyamaḥ // 
pāvanānāmudārāṇāṃ parabodhaikadāyinām / vacasāṃ bhājanaṃ bhūtyai bhavyo bhavati nādhamaḥ // 
mokṣopāyābhidhāneyaṃ saṃhitā sārasaṃmitā / triṃśaddve ca sahasrāṇi jñātā nirvāṇadāyinī // 
dīpe yathā vinidrasya jvalite saṃpravartate / āloko'nicchato'pyevaṃ nirvāṇamanayā bhavet // 
svayaṃ jñātā śrutā vāpi bhrāntiśāntyaikasaukhyadā / āprekṣya varṇitā sadyo yathā svargataraṅgiṇī // 
yathā rajjvāmahibhrāntirvinaśyatyavalokanāt / tathaitatprekṣaṇācchāntimeti saṃsāraduḥkhitā // 
yuktiyuktārthavākyāni kalpitāni pṛthakpṛthak / dṛṣṭāntasārasūktāni cāsyāṃ prakaraṇāni ṣaṭ // 
vairāgyākhyaṃ prakaraṇaṃ prathamaṃ parikīrtitam / virāgo vardhate yena sekeneva marau taruḥ // 
anubandhena sahitaṃ diṣṭatattvanirūpaṇam / sārdhaṃ sahasraṃ granthasya yasminhṛdi vicārite / prakāśācchuddhatodeti maṇāviva sumārjite // 
mumukṣuvyavahārākhyaṃ tataḥ prakaraṇaṃ kṛtam / sahasramātraṃ granthasya yuktigranthena sundaram // 
svabhāvo hi mumukṣūṇāṃ narāṇāṃ yatra varṇyate / athotpattiprakaraṇaṃ dṛṣṭāntākhyāyikāmayam // 
saptagranthasahasrāṇi vijñānapratipādakam / jāgatī draṣṭṛdṛśyaśrīrahaṃtvamitirūpiṇī // 
anutpannaivotthiteva yatreti parivarṇyate / yasminśrute jagadidaṃ śrotāntarbudhyate'khilam // 
sāsmadyuṣmatsavistāraṃ salokākāśaparvatam / piṇḍagrahavinirmuktaṃ nirbhittikamaparvatam // 
pṛthvyādibhūtarahitaṃ saṃkalpa iva pattanam / svapnopalambhabhāvābhaṃ manorājyavadātatam // 
gandharvanagaraprakhyamarthaśūnyopalambhanāt / dvicandravibhramābhāsaṃ mṛgatṛṣṇāmbuvartanam // 
nauyānalolaśailābhaṃ satyalābhavivarjitam / cittabhramapiśācābhaṃ nirbījamapi bhāsuram // 
kathārthapratibhāsābhaṃ vyomamuktāvalīnibham / kaṭakatvaṃ yathā hemni taraṅgatvaṃ yathāmbhasi // 
yathā nabhasi nīlatvamasadevotthitaṃ sadā / abhittiraṅgarahitamupalabdhimanoharam // 
svapne vā vyomni vā citramakartṛ cirabhāsuram / avahnireva vahnitvaṃ dhatte citrānalo yathā // 
dadhātyevaṃ jagacchabdarūpārthamasadātmakam / taraṅgotpalamālābhaṃ dṛṣṭanṛtyamivotthitam // 
cakracītkārapūrṇasya jalarāśimivodyatam / śīrṇapatraṃ bhraṣṭanaṣṭaṃ grīṣme vanamivārasam // 
maraṇavyagracittābhaṃ śilāgṛhaguhāspadam / andhakāraguhaikaikanṛttamunmattaceṣṭitam // 
praśāntājñānanīhāraṃ vijñānaśaradambaram / samutkīrṇamiva stambhe citraṃ bhittāvivoditam // 
paṅkādivābhiracitaṃ sacetanamacetanam / tataḥ sthitiprakaraṇaṃ caturthaṃ parikalpitam // 
trīṇi granthasahasrāṇi vyākhyānākhyāyikāmayam / itthaṃ jagadahaṃbhāvarūpasthitimupāgatam // 
draṣṭṛdṛśyakramaṃ prauḍhamityatra parikīrtitam / daśadiṅmaṇḍalābhogabhāsuro'yaṃ jagadbhramaḥ // 
itthamabhyāgato vṛddhimiti tatrocyate ciram / upaśāntiprakaraṇaṃ tataḥ pañcasahasrakam // 
pañcamaṃ pāvanaṃ proktaṃ yuktisaṃtatisundaram / idaṃ jagadahaṃ tvaṃ ca sa iti bhrāntirutthitā // 
itthaṃ saṃśāmyatītyasminkathyate ślokasaṃgrahaiḥ / upaśāntiprakaraṇe śrute śāmyati saṃsṛtiḥ // 
prabhraṣṭacitraseneva kiṃcillabhyopalambhanā / śatāṃśaśiṣṭā bhavati saṃśāntabhrāntarūpiṇī // 
anyasaṃkalpacittasthā nagaraśrīrivāsatī / alabhyavastupārśvasthasvapnayuddhacirāravā // 
śāntasaṃkalpamattābhrabhīṣaṇāśaniśabdavat / vismṛtasvapnasaṃkalpanirmāṇanagaropamā // 
bhaviṣyannagarodyānaprasūvandhyāmalāṅgikā / tasyā jihvocyamānograkathārthānubhavopamā // 
anullikhitacitrasya citravyāpteva bhittibhūḥ / parivismaryamāṇārthakalpanānagarīnibhā // 
sarvartumadanutpannavanaspandāsphuṭākṛtiḥ / bhāvipuṣpavanākāravasantarasarañjanā // 
antarlīnataraṅgaughasaumyavārisaritsamā / nirvāṇākhyaṃ prakaraṇaṃ tataḥ ṣaṣṭhamudāhṛtam // 
śiṣṭo granthaḥ parīmāṇaṃ tasya jñānamahārthadaḥ / buddhe tasminbhavecchreyo nirvāṇaṃ śāntakalpanam // 
acetyacitprakāśātmā vijñānātmā nirāmayaḥ / paramākāśakośācchaḥ śāntasarvabhavabhramaḥ // 
nirvāpitajagadyātraḥ kṛtakartavyasusthitaḥ / samastajanatārambhavajrastambho nabhonibhaḥ // 
vinigīrṇayathāsaṃkhyajagajjālātitṛptimān / ākāśībhūtaniḥśeṣarūpālokamanaskṛtiḥ // 
kāryakāraṇakartṛtvaheyādeyadṛśojjhitaḥ / sadeha iva nirdehaḥ sasaṃsāro'pyasaṃsṛtiḥ // 
cinmayo ghanapāṣāṇajaṭharāpīvaropamaḥ / cidādityastapa~llokānandhakāroparopamam // 
paraprakāśarūpo'pi paramāndhyamivāgataḥ / ruddhasaṃsṛtidurlīlaḥ prakṣīṇāśāviṣūcikaḥ // 
naṣṭāhaṃkāravetālo dehavānakalevaraḥ / kasmiṃścidromakoṭyagre tasyeyamavatiṣṭhate / jagallakṣmīrmahāmeroḥ puṣpe kvacidivālinī // 
paramāṇau paramāṇau cidākāśaḥ svakoṭare / jagallakṣmīsahasrāṇi dhatte kṛtvātha paśyati // 
vitatatā hṛdayasya mahāmaterhariharāñjajalakṣaśatairapi / tulanameti na muktimato yataḥ pravitatāsti niruttamavastunaḥ // 
śrīvasiṣṭha uvāca / asyāṃ vā cittamātrāyāṃ prabodhaḥ saṃpravartate / bījādiva sato vyuptādavaśyaṃbhāvi satphalam // 
api pauruṣamādeyaṃ śāstraṃ cedyuktibodhakam / anyattvārṣamapi tyājyaṃ bhāvyaṃ nyāyyaikasevinā // 
yuktiyuktamupādeyaṃ vacanaṃ bālakādapi / anyattṛṇamiva tyājyamapyuktaṃ padmajanmanā // 
yo'smattātasya kūpo'yamiti kaupaṃ pibatyapaḥ / tyaktvā gāṅgaṃ purasthaṃ taṃ ko nāśāstyatirāgiṇam // 
yathoṣasi pravṛttāyāmāloko'vaśyameṣyati / asyāṃ vā cittamātrāyāṃ suvivekastathaiṣyati // 
śrutāyāṃ prājñavadanādbuddhvāntaṃ svayameva ca / śanaiḥśanairvicāreṇa buddhau saṃskāra āgate // 
pūrvaṃ tāvadudetyantarbhṛśaṃ saṃskṛtavākyatā / śuddhayuktā latevoccairyā sabhāsthānabhūṣaṇam // 
parā nāgaratodeti mahattvaguṇaśālinī / sā yayā snehamāyānti rājāno amarā api // 
pūrvāparajñaḥ sarvatra naro bhavati buddhimān / padārthānāṃ yathā dīpahasto niśi sulocanaḥ // 
lobhamohādayo doṣāstānavaṃ yāntyalaṃ śanaiḥ / dhiyo diśaḥ samāsannaśarado mihikā yathā // 
kevalaṃ samavekṣyante vivekādhyāsanaṃ dhiyaḥ / na kiṃcana phalaṃ dhatte svābhyāsena vinā kriyā // 
manaḥ prasādamāyāti śaradīva mahatsaraḥ / paraṃ sāmyamupādatte nirmandara ivārṇavaḥ // 
nirastakālimāratnaśikhevāstatamaḥpaṭā / prati jvalatyalaṃ prajñā padārthapravibhāginī // 
dainyadāridryadoṣāḍhyā dṛṣṭayo darśitāntarāḥ / na nikṛntanti marmāṇi sasaṃnāhamiveṣavaḥ // 
hṛdayaṃ nāvalumpanti bhīmāḥ saṃsṛtibhītayaḥ / puraḥsthitamapi prājñaṃ mahopalamiveṣavaḥ // 
kathaṃ syādāditā janmakarmaṇāṃ daivapuṃstvayoḥ / ityādisaṃśayagaṇaḥ śāmyatyahni yathā tamaḥ // 
sarvadā sarvabhāveṣu saṃśāntirupajāyate / yāminyāmiva śāntāyāṃ prajāloka upāgate // 
samudrasyeva gāmbhīryaṃ dhairyaṃ meroriva sthitam / antaḥ śītalatā cendorivodeti vicāriṇaḥ // 
sā jīvanmuktatā tasya śanaiḥ pariṇatiṃ gatā / śāntāśeṣaviśeṣasya bhavatyaviṣayo girām // 
sarvārthaśītalā śuddhā paramālokadāsyadhīḥ / paraṃ prakāśamāyāti jyotsneva śaradaindavī // 
hṛdyākāśe vivekārke śamālokini nirmale / anarthasārthakartāro nodyanti kila ketavaḥ // 
śāmyanti śuddhimāyānti saumyāstiṣṭhanti sūnnate / acañcale jale'tṛṣṇāḥ śaradīvābhramālikāḥ // 
yatkiṃcanakarī krūrā grāmyatā vinivartate / dīnānanā piśācānāṃ līleva divasāgame // 
dharmabhittau bhṛśaṃ lagnāṃ dhiyaṃ dhairyadhuraṃ gatām / ādhayo na vidhunvanti vātāścitralatāmiva // 
na patatyavaṭe jñastu viṣayāsaṅgarūpiṇi / kaḥ kila jñātasaraṇiḥ śvabhraṃ samanudhāvati // 
sacchāstrasādhuvṛttānāmavirodhini karmaṇi / ramate dhīryathāprāpte sādhvīvāntaḥpurājire // 
jagatāṃ koṭilakṣeṣu yāvantaḥ paramāṇavaḥ / teṣāmekaikaśo'ntaḥsthānsargānpaśyatyasaṅgadhīḥ // 
mokṣopāyāvabodhena śuddhāntaḥkaraṇaṃ janam / na khedayati bhogaugho na cānandayati kvacit // 
paramāṇau paramāṇau sarvavargā nirargalāḥ / ye patantyutpatantyambuvīcivattānsa paśyati // 
na dveṣṭi saṃpravṛttāni na nivṛttāni kāṅkṣati / kāryāṇyeṣa prabuddho'pi niṣprabuddha iva drumaḥ // 
dṛśyate lokasāmānyo yathāprāptānuvṛttimān / iṣṭāniṣṭaphalaprāptau hṛdayenāparājitaḥ // 
buddhvedamakhilaṃ śāstraṃ vācayitvā vivicyatām / anubhūyata evaitanna tūktaṃ varaśāpavat // 
śāstraṃ subodhamevedaṃ sālaṃkāravibhūṣitam / kāvyaṃ rasamayaṃ cāru dṛṣṭāntaiḥ pratipāditam // 
budhyate svayamevedaṃ kiṃcitpadapadārthavit / svayaṃ yastu na vettīdaṃ śrotavyaṃ tena paṇḍitāt // 
yasminśrute mate jñāte tapodhyānajapādikam / mokṣaprāptau narasyeha na kiṃcidupayujyate // 
etacchāstraghanābhyāsātpaunaḥpunyena vīkṣaṇāt / pāṇḍityaṃ syādapūrvaṃ hi cittasaṃskārapūrvakam // 
ahaṃ jagaditi prauḍho draṣṭṛdṛśyapiśācakaḥ / piśāco'rkodayeneva svayaṃ śāmyatyayatnataḥ // 
bhramo jagadahaṃ ceti sthita evopaśāmyati / svapnamohaḥ parijñāta iva no bhramayatyalam // 
yathā saṃkalpanagare puṃso harṣaviṣāditā / na bādhate tathaivāsminparijñāte jagadbhrame // 
citrasarpaḥ parijñāto na sarpabhayado yathā / dṛśyasarpaḥ parijñātastathā na sukhaduḥkhadaḥ // 
parijñānena sarpatvaṃ citrasarpasya naśyati / yathā tathaiva saṃsāraḥ sthita evopaśāmyati // 
sumanaḥpallavāmarde kiṃcidvyatikaro bhavet / paramārthapadaprāptau natu vyatikaro'lpakaḥ // 
gacchatyavayavaḥ spandaṃ sumanaḥpatramardane / iha dhīmātrarodhastu nāṅgāvayavacālanam // 
sukhāsanopaviṣṭena yathāsaṃbhavamaśnatā / bhogajālaṃ sadācāraviruddheṣu na tiṣṭhatā // 
yathākṣaṇaṃ yathādeśaṃ pravicārayatā sukham / yathāsaṃbhavasatsaṅgamidaṃ śāstramathetarat // 
āsādyate mahājñānabodhaḥ saṃsāraśāntidaḥ / na bhūyo jāyate yena yoniyantraprapīḍanam // 
etāvatyapi ye'bhītāḥ pāpā bhogarase sthitāḥ / svamātṛviṣṭhākṛmayaḥ kīrtanīyā na te'dhamāḥ // 
śrṛṇu tāvadidānīṃ tvaṃ kathyamānamidaṃ mayā / rāghava jñānavistāraṃ buddhisāratarāntaram // 
yathedaṃ śrūyate cāstraṃ tāmāpātanikāṃ śrṛṇu / vicāryate yathārtho'yaṃ yathā ca paribhāṣayā // 
yenehānanubhūte'rthe dṛṣṭenārthena bodhanam / bodhopakāraphaladaṃ taṃ dṛṣṭāntaṃ vidurbudhāḥ // 
dṛṣṭāntena vinā rāma nāpūrvārtho'vabudhyate / yathā dīpaṃ vinā rātrau bhāṇḍopaskaraṇaṃ gṛhe // 
yairyaiḥ kākutstha dṛṣṭāntaistvaṃ mayehāvabodhyase / sarve sakāraṇāste hi prāpyantu sadakāraṇam // 
upamānopameyānāṃ kāryakāraṇatoditā / varjayitvā paraṃ brahma sarveṣāmeva vidyate // 
brahmopadeśe dṛṣṭānto yastaveha hi kathyate / ekadeśasadharmatvaṃ tatrāntaḥ parigṛhyate // 
yo yo nāmeha dṛṣṭānto brahmatattvāvabodhane / dīyate sa sa boddhavyaḥ svapnajāto jagadgataḥ // 
evaṃ sati nirākāre brahmaṇyākāravānkatham / dṛṣṭānta iti nodyanti mūrkhavaikalpikoktayaḥ // 
anyāsiddhaviruddhādidṛgdṛṣṭāntapradūṣaṇaiḥ / svapnopamatvājjagataḥ samudeti na kiṃcana // 
avastu pūrvāparayorvartamāne vicāritam / yathā jāgrattathā svapnaḥ siddhamābālamāgatam // 
svapnasaṃkalpanādhyānavaraśāpauṣadhādibhiḥ / yathārthā iha dṛṣṭāntāstadrūpatvājjagatsthiteḥ // 
mokṣopāyakṛtā granthakāreṇānye'pi ye kṛtāḥ / granthāsteṣviyamevaikā vyavasthā bodhyabodhane // 
svapnābhatvaṃ ca jagataḥ śrute śāstre'vabodhyate / śīghraṃ na pāryate vaktuṃ vākkila kramavartinī // 
svapnasaṃkalpanādhyānanagarādyupamaṃ jagat / yatasta eva dṛṣṭāntāstasmātsantīha netare // 
akāraṇe kāraṇatā yadbodhāyopamīyate / na tatra sarvasādharmyaṃ saṃbhavatyupamāśramaiḥ // 
upameyasyopamānādekāṃśena sadharmatā / aṅgīkāryāvabodhāya dhīmatā nirvivādinā // 
arthāvalokane dīpādābhāmātrādṛte kila / na sthānatailavartyādi kiṃcidavyupayujyate // 
ekadeśasamarthatvādupameyāvabodhanam / upamānaṃ karotyaṅga dīpo'rthaprabhayā yathā // 
dṛṣṭāntasyāṃśamātreṇa bodhyabodhodaye sati / upādeyatayā grāhyo mahāvākyārthaniścayaḥ // 
na kutārkikatāmetya nāśanīyā prabuddhatā / anubhūtyapalāpāntairapavitrairvikalpitaiḥ // 
vicāraṇādanubhavakārivairiṇo'pi vāṅmayaṃ tvanugatamasmadādiṣu / striyoktamapyapaparamārthavaidikaṃ vaco vacaḥpralapanameva nāgamaḥ // 
asmākamasti matiraṅga tayeti sarvaśāstraikavākyakaraṇaṃ phalitaṃ yato yaḥ / prātītikārthamapaśāstranijāṅgapuṣṭātsaṃvedanāditaradasti tataḥ pramāṇam // 
śrīvasiṣṭha uvāca / viśiṣṭāṃśasamarthatvamupamāneṣu gṛhyate / ko bhedaḥ sarvasādṛśye tūpamānopameyayoḥ // 
dṛṣṭāntabuddhāvekātmajñānaśāstrārthavedanāt / mahāvākyārthasaṃsiddhā śāntinirvāṇamucyate // 
tasmāddṛṣṭāntadārṣṭāntavikalpollasitairalam / yayā kayācidyuktyā tu mahāvākyārthamāśrayet // 
śāntiḥ śreyaḥ paraṃ viddhi tatprāptau yatnavānbhava / bhoktavyamodanaṃ prāptaṃ kiṃ tatsiddhau vikalpitaiḥ // 
akāraṇaiḥ kāraṇibhirbodhārthamupamīyate / upamānaistūpameyaiḥ sadṛśairekadeśataḥ // 
sthātavyaṃ neha bhogeṣu vivekarahitātmanā / upalodarasaṃjātaparipīnāndhabhekavat // 
dṛṣṭāntairyatnamāśritya jetavyaṃ parame padam / vicāraṇavatā bhāvyaṃ śāntiśāstrārthaśālinā // 
śāstropadeśasaujanyaprajñātajjñasamāgamaiḥ / antarāntarasaṃpannadharmārthopārjanakriyaḥ // 
tāvadvicārayetprājño yāvadviśrāntimātmani / saṃprayātyapunarnāśāṃ śāntiṃ turyapadābhidhām // 
turyaviśrāntiyuktasya pratīpasya bhavārṇavāt / jīvato'jīvataścaiva gṛhasthasya tathā yateḥ // 
na kṛtenākṛtenārtho na śrutismṛtivibhramaiḥ / nirmandara ivāmbhodhiḥ sa tiṣṭhati yathāsthitam // 
ekāṃśenopamānānāmupameyasadharmatā / boddhavyaṃ bodhyabodhāya na stheyaṃ bodhacañcunā // 
yayā kayācidyuktyā tu boddhavyaṃ bodhyameva te / yuktāyuktaṃ na paśyanti vyākulā bodhacañcavaḥ // 
hṛdaye saṃvidākāśe viśrānte'nubhavātmani / vastunyanarthaṃ yaḥ prāha bodhacañcuḥ sa ucyate // 
abhimānavikalpāṃśairajño jñaptiṃ vikalpayet / bodhaṃ malinayatyantaḥ svaṃ khamabda ivāmalam // 
sarvapramāṇasattānāṃ padamabdhirapāmiva / pramāṇamekameveha pratyakṣaṃ tadataḥ śṛṇu // 
sarvākṣasāramadhyakṣaṃ vedanaṃ viduruttamāḥ / nūnaṃ tatpratipatsiddhaṃ tatpratyakṣamudāhṛtam // 
anubhūtervedanasya pratipatteryathābhidham / pratyakṣamiti nāmeha kṛtaṃ jīvaḥ sa eva naḥ // 
sa eva saṃvitsa pumānahaṃtāpratyayātmakaḥ / sa yayodeti saṃvittyā sā padārtha iti smṛtā // 
sasaṃkalpavikalpādyaiḥ kṛtanānākramabhramaiḥ / jagattayā sphuratyambu taraṅgāditayā yathā // 
prāgakāraṇamevāśu sargādau sargalīlayā / sphuritvā kāraṇaṃ bhūtaṃ pratyakṣaṃ svayamātmani // 
kāraṇaṃ tvavicārotthajīvasyāsadapi sthitam / sadivāsyāṃ jagadrūpaṃ prakṛtau vyaktimāgatam // 
svayameva vicārastu svata utthaṃ svakaṃ vapuḥ / nāśayitvā karotyāśu pratyakṣaṃ paramaṃ mahat // 
vicāravānvicāro'pi ātmānamavagacchati / yadā tadā nirullekhaṃ paramevāvaśiṣyate // 
manasyanīhite śānte svabuddhīndriyakarmabhiḥ / nahi kaścitkṛtairartho nākṛtairapyabhāvanāt // 
manasyanīhite śānte na pravartanta eva te / karmendriyāṇi karmādāvasaṃcāritayantravat // 
manoyantrasya calane kāraṇaṃ vedanaṃ viduḥ / praṇālīdārumeṣasya rajjurantargatā yathā // 
rūpālokamanaskārapadārthavyākulaṃ jagat / vidyate vedanasyāntarvātāntaḥ spandanaṃ yathā // 
sarvātmavedanaṃ śuddhaṃ yathodeti tadātmakam / bhāti prasṛtadikkālabāhyāntārūpadehakam // 
dṛṣṭvaiva dṛśyatābhāsaṃ svarūpaṃ dhārayansthitaḥ / svaṃ yathā yatra yadrūpaṃ pratibhāti tathaiva tat // 
sa sarvātmā yathā yatra samullāsamupāgataḥ / tiṣṭhatyāśu tathā tatra tadrūpa iva rājate // 
sarvātmakatayā draṣṭurdṛśyatvamiva yujyate / dṛśyatvaṃ draṣṭṛsadbhāve dṛśyatāpi na vāstavī // 
akāraṇakamevāto brahma siddhamidaṃ sthitam / pratyakṣameva nirmātṛ tasyāṃśāstvanumādayaḥ // 
svayatnamātre yadupāsako yastaddaivaśabdārthamapāsya dūre / śūreṇa sādho padamuttamaṃ tat svapauruṣeṇaiva hi labhyate'ntaḥ // 
vicārayācāryaparamparāṇāṃ matena satyena sitena tāvat / yāvadviśuddhaṃ svayameva buddhayā hyanantarūpaṃ paramabhyupaiṣi // 
śrīvasiṣṭha uvāca / āryasaṃgamayuktyādau prajñāṃ vṛddhiṃ nayedbalāt / tato mahāpuruṣatāṃ mahāpuruṣalakṣaṇaiḥ // 
yo yo yena guṇeneha puruṣaḥ pravirājate / śiṣyate taṃ tamevāśu tasmādbuddhiṃ vivardhayet // 
mahāpuruṣatā hyeṣā śamādiguṇaśālinī / samyagjñānaṃ vinā rāma siddhimeti na kāṃcana // 
jñānācchamādayo yānti vṛddhiṃ satpuruṣakramāḥ / ślāghanīyāḥ phalenāntarvṛṣṭeriva navāṅkurāḥ // 
śamādibhyo guṇebhyaśca vardhate jñānamuttamam / annātmakebhyo yajñebhyaḥ śālivṛṣṭirivottamā // 
guṇāḥ śamādayo jñānācchamādibhyastathā jñatā / parasparaṃ vivardhante te abjasarasī iva // 
jñānaṃ satpuruṣācārājjñānātsatpuruṣakramaḥ / parasparaṃ gatau vṛddhiṃ jñānasatpuruṣakramau // 
śamaprajñādinipuṇapuruṣārthakrameṇa ca / abhyasetpuruṣo dhīmāñjñānasatpuruṣakramau // 
na yāvatsamamabhyastau jñānasatpuruṣakramau / eko'pi naitayostāta puruṣasyeha sidhyati // 
yathā kalamarakṣiṇyā gītyā vitatatālayā / khagotsādena sahitaṃ gītānandaḥ prasādhyate // 
jñānasatpuruṣehābhyāmakartrā kartṛrūpiṇā / tathā puṃsā niricchena samamāsādyate padam // 
sadācārakramaḥ prokto mayaivaṃ raghunandana / tathopadiśyate samyagevaṃ jñānakramo'dhunā // 
idaṃ yaśasyamāyuṣyaṃ puruṣārthaphalapradam / tajjñādāptācca sacchāstraṃ śrotavyaṃ kila dhīmatā // 
śrutvā tvaṃ buddhinairmalyādbalādyāsyasi tatpadam / yathā katakasaṃśleṣātprasādaṃ kaluṣaṃ payaḥ // 
viditavedyamidaṃ hi mano munervivaśameva hi yāti paraṃ padam / yadavabuddhamakhaṇḍitamuttamaṃ tadavabodhavaśānna jahāti hi // 
vāgbhābhirbrahmavidbrahma bhāti svapna ivātmani / yadidaṃtatsvaśabdotthairyo yadvetti sa vetti tat // 
nyāyenānena loke'sminsarge brahmāmbare sati / kimidaṃ kasya kutreti codyamūce nirākṛtam // 
ahaṃ tāvadyathājñānaṃ yathāvastu yathākramam / yathāsvabhāvaṃ tatsarvaṃ vacmīdaṃ śrūyatāṃ budha // 
svapnavatpaśyati jagaccinnabhodehavitsvayam / svapnasaṃsāradṛṣṭānta evāhaṃ tvaṃ samanvitam // 
mumukṣuvyavahāroktimayātprakaraṇātparam / athotpattiprakaraṇaṃ mayedaṃ parikathyate // 
bandho'yaṃ dṛśyasadbhāvāddṛśyābhāvena bandhanam / na saṃbhavati dṛśyaṃ tu yathedaṃ tacchraṇu kramāt // 
utpadyate yo jagati sa eva kila vardhate / sa eva mokṣamāpnoti svargaṃ vā narakaṃ ca vā // 
ataste svāvabodhārthaṃ tattāvatkathayāmyaham / utpattiḥ saṃsṛtāveti pūrvameva hi yo yathā // 
idaṃ prakaraṇārthaṃ tvaṃ saṃkṣepācchṛṇu rāghava / tataḥ saṃkathayiṣyāmi vistaraṃ te yathepsitam // 
yadidaṃ dṛśyate sarvaṃ jagatsthāvarajaṃgamam / tatsuṣuptāviva svapnaḥ kalpānte pravinaśyati // 
tataḥ stimitagambhīraṃ na tejo na tamastatam / anākhyamanabhivyaktaṃ satkiṃcidavaśiṣyate // 
ṛtamātmā paraṃ brahma satyamityādikā budhaiḥ / kalpitā vyavahārārthaṃ tasya saṃjñā mahātmanaḥ // 
sa tathābhūta evātmā svayamanya ivollasan / jīvatāmupayātīva bhāvināmnā kadarthitām // 
tataḥ sa jīvaśabdārthakalanākulatāṃ gataḥ / mano bhavati bhūtātmā mananānmantharībhavan // 
manaḥ saṃpadyate tena mahataḥ paramātmanaḥ / susthirādasthirākārastaraṅga iva vāridheḥ // 
tatsvayaṃ svairamevāśu saṃkalpayati nityaśaḥ / tenetthamindrajālaśrīrvitateyaṃ vitanyate // 
yathā kaṭakaśabdārthaḥ pṛthaktvārho na kāñcanāt / na hema kaṭakāttadvajjagacchabdārthatā pare // 
brahmaṇyevāstyanantātma yathāsthitamidaṃ jagat / na jagacchabdakārthe'sti hemnīva kaṭakātmatā // 
satī vāpyasatī tāpanadyeva laharī calā / manasehendrajālaśrīrjāgatī pravitanyate // 
avidyā saṃsṛtirbandho māyā moho mahattamaḥ / kalpitānīti nāmāni yasyāḥ sakalavedibhiḥ // 
bandhasya tāvadrūpaṃ tvaṃ kathyamānamidaṃ śrṛṇu / tataḥ svarūpaṃ mokṣasya jñāsyasīndunibhānana // 
draṣṭurdṛśyasya sattāṅga bandha ityabhidhīyate / draṣṭā dṛśyabalādbaddho dṛśyābhāve vimucyate // 
jagattvamahamityādirmithyātmā dṛśyamucyate / yāvadetatsaṃbhavati tāvanmokṣo na vidyate // 
nedaṃ nedamiti vyarthapralāpairnopaśāmyati / saṃkalpajanakairdṛśyavyādhiḥ pratyuta vardhate // 
na ca tarkabharakṣodairna tīrthaniyamādibhiḥ / sato dṛśyasya jagato yasmādeti vicārakāḥ // 
jagaddṛśyaṃ tu yadyasti na śāmyatyeva kasyacit / nāsato vidyate bhāvo nābhāvo vidyate sataḥ // 
acetyacitsvarūpātmā yatra yatraiva tiṣṭhati / draṣṭā tatrāsya dṛśyaśrīḥ samudetyapyaṇūdare // 
tasmādasti jagaddṛśyaṃ tatpramṛṣṭamidaṃ mayā / tyaktaṃ tapodhyānajapairiti kāñjikatṛptivat // 
yadi rāma jagaddṛśyamasti tatpratibimbati / paramāṇūdare'pyasmiṃścidādarśe tathaiva hi // 
yatra tatra sthite yadvaddarpaṇe pratibimbati / adyabdhyurvīnadīvāri cidādarśe tathaiva hi // 
tatastatra punarduḥkhaṃ jarā maraṇajanmanī / bhāvābhāvagrahotsargaḥ sthūlasūkṣmacalācalaḥ // 
idaṃ pramārjitaṃ dṛśyaṃ mayā cātrāhamāsthitaḥ / etadevākṣayaṃ bījaṃ samādhau saṃsṛtismṛteḥ // 
sati tvasminkuto dṛśye nirvikalpasamādhitā / samādhau cetanatvaṃ tu turyaṃ cāpyupapadyate // 
vyutthāne hi samādhānātsuṣuptānta ivākhilam / jagadduḥkhamidaṃ bhāti yathāsthitamakhaṇḍitam // 
prāptaṃ bhavati he rāma tatkiṃ nāma samādhibhiḥ / bhūyo'narthanipāte hi kṣaṇasāmye hi kiṃ sukham // 
yadi vāpi samādhāne nirvikalpe sthitiṃ vrajet / tadakṣayasuṣuptābhaṃ tanmanyetāmalaṃ padam // 
prāpyate sati dṛśye'sminna ca kiṃnāma kenacit / yatra yatra kilāyāti cittatāsya jagadbhramaḥ // 
draṣṭātha yadi pāṣāṇarūpatāṃ bhāvayanbalāt / kilāste tattadante'pi bhūyo'syodeti dṛśyatā // 
na ca pāṣāṇatātulyā nirvikalpasamādhayaḥ / keṣāṃcitsthitimāyānti sarvairityanubhūyate // 
na ca pāṣāṇatātulyā rūḍhiṃ yātāḥ samādhayaḥ / bhavantyagrapadaṃ śāntaṃ cidrūpamajamakṣayam // 
tasmādyadīdaṃ saddṛśyaṃ tanna śāmyetkadācana / śāmyettapojapadhyānairdṛśyamityajñakalpanā // 
ālīnavallarīrūpaṃ yathā padmākṣakoṭare / āste kamalinībījaṃ tathā draṣṭari dṛśyadhīḥ // 
yathā rasaḥ padārtheṣu yathā tailaṃ tilādiṣu / kusumeṣu yathā''modastathā draṣṭari dṛśyadhīḥ // 
yatra tatra sthitasyāpi karpūrādeḥ sugandhitā / yathodeti tathā dṛśyaṃ ciddhātorudare jagat // 
yathā cātra tava svapnaḥ saṃkalpaścittarājyadhīḥ / svānubhūtyaiva dṛṣṭāntastathā hṛdyasti dṛśyabhūḥ // 
tasmāccittavikalpasthapiśāco bālakaṃ yathā / vinihantyevamapyetaṃ draṣṭāraṃ dṛśyarūpikā // 
yathāṅkuro'ntarbījasya saṃsthito deśakālataḥ / karoti bhāsuraṃ dehaṃ tanotyevaṃ hi dṛśyadhīḥ // 
dravyasya hṛdyeva camatkṛtiryathā sadoditāstyastamitojjhitodare / dravyasya cinmātraśarīriṇastathā svabhāvabhūtāstyudare jagatsthitiḥ // 
śrīvasiṣṭha uvāca / idamākāśajākhyānaṃ śrṛṇu śravaṇabhūṣaṇam / utpattyākhyaṃ prakaraṇaṃ yena rāghava budhyase // 
asti hyākāśajo nāma dvijaḥ paramadhārmikaḥ / dhyānaikaniṣṭhaḥ satataṃ prajānāṃ ca hite rataḥ // 
sa ciraṃ jīvati yadā tadā mṛtyuracintayat / sarvāṇyeva krameṇāha bhūtānyadmi kilākṣayaḥ // 
enamākāśajaṃ vipraṃ na kasmādbhakṣayāmyaham / atra me kuṇṭhitā śaktiḥ khaṅgadhārā ivopale // 
iti saṃcintya taṃ hantumagacchattatpuraṃ tadā / tyajantyudyamamudyuktā na svakarmāṇi kecana // 
tatastatsadanaṃ yāvanmṛtyuḥ praviśati svayam / tāvadenaṃ dahatyagniḥ kalpāntajvalanopamaḥ // 
agnijvālāmahāmālāṃ vidāryāntargato hyasau / dvijaṃ dṛṣṭvā samādātuṃ hastenaicchatprayatnataḥ // 
nacāśakatpuro dṛṣṭamapi hastaśatairdvijam / balavānapyavaṣṭabdhuṃ saṃkalpapuruṣaṃ yathā // 
athāgatya yamaṃ mṛtyurapṛcchatsaṃśayacchidam / kimityahaṃ na śaknomi bhoktumākāśajaṃ vibho // 
yama uvāca / mṛtyo na kiṃcicchaktastvameko mārayituṃ balāt / māraṇīyasya karmāṇi tatkartṛṇīti netarat // 
tasmādetasya viprasya māraṇīyasya yatnataḥ / karmāṇyanviṣya teṣāṃ tvaṃ sāhāyyenainamatsyasi // 
tataḥ sa mṛtyurbabhrāma tatkarmānveṣaṇādṛtaḥ / maṇḍalāni digantāṃśca sarāṃsi sarito diśaḥ // 
vanajaṅgalajālāni śailānabdhitaṭāni ca / dvīpāntarāṇyaraṇyāni nagarāṇi purāṇi ca // 
grāmāṇyakhilarāṣṭrāṇi deśāntargahanāni ca / evaṃ bhūmaṇḍalaṃ bhrāntvā na kutaścitsa kānicit // 
tānyākāśajakarmāṇi labdhavānmṛtyurudyataḥ / vandhyāputramiva prājñaḥ saṃkalpādrimivāparaḥ // 
samapṛcchadathāgatya yamaṃ sarvārthakovidam / parāyaṇaṃ hi prabhavaḥ saṃdeheṣvanujīvinām // 
mṛtyuruvāca / ākāśajasya karmāṇi kva sthitāni vada prabho / dharmarājo'tha saṃcintya suciraṃ proktavānidam // 
dharmarāja uvāca / ākāśajasya karmāṇi mṛtyo santi na kānicit / eṣa ākāśajo vipro jātaḥ khādeva kevalāt // 
ākāśādeva yo jātaḥ sa vyomaivāmalaṃ bhavet / sahakārīṇi no santi na karmāṇyasya kānicit // 
saṃbandhaḥ prāktanenāsya na manāgapi karmaṇā / asti vandhyāsutasyeva tathā'jātākṛteriva // 
kāraṇānāmabhāvena tasmādākāśameva saḥ / naitasya pūrvakarmāsti nabhasīva mahādrumaḥ // 
naitadasyāvaśaṃ cittamabhāvātpūrvakarmaṇām / adya tāvadanenādyaṃ na kiṃcitkarma saṃcitam // 
evamākāśakośātmā viśadākāśarūpiṇi / svakāraṇe sthito nityaḥ kāraṇāni na kānicit // 
prāktanāni na santyasya karmāṇyadya karoti no / kiṃcidapyevameṣo'tra vijñānākāśamātrakaḥ // 
prāṇaspando'sya yatkarma lakṣyate cāsmadādibhiḥ / dṛśyate'smābhireva tanna tvasyāstyatra karmadhīḥ // 
saṃsthitā bhāvayantīva cidrūpaiva parātpadāt / bhinnamākāramātmīyaṃ citstambhe śālabhañjikā // 
tathaiva paramārthātsakhātmabhūtaḥ sthito dvijaḥ / yathā dravatvaṃ payasi śūnyatvaṃ ca yathāmbare // 
spandatvaṃ ca yathā vāyostathaiṣa parame pade / karmāṇyadyatanānyasya saṃcitāni na santi hi // 
na pūrvāṇyeṣa teneha na saṃsāravaśaṃ gataḥ / sahakārikāraṇānāmabhāve yaḥ prajāyate // 
nāsau svakāraṇādbhinno bhavatītyanubhūyate / kāraṇānāmabhāvena tasmādeṣa svayaṃbhavaḥ // 
kartā na pūrvaṃ nāpyadya kathamākramyate vada / yadaiṣa kalpanāṃ buddhyā mṛtināmnīṃ kariṣyati // 
pṛthvyādimānayamahamiti yasya ca niścayaḥ / sa pārthivo bhavatyāśu grahītuṃ sa ca śakyate // 
pṛthvyādikalanābhāvādeṣa vipro na rūpavān / dṛḍharajjveva gaganaṃ grahītuṃ naiva yujyate // 
mṛtyuruvāca / bhagavañjāyate śūnyātkathaṃ nāma vadeti me / pṛthvyādayaḥ kathaṃ santi na santi vada vā katham // 
yama uvāca / na kadācana jāto'sau na ca nāsti kadācana / dvijaḥ kevalavijñānabhāmātraṃ tattathā sthitaḥ // 
mahāpralayasaṃpattau na kiṃcidavaśiṣyate / brahmāste śāntamajaramanantātmaiva kevalam // 
śūnyaṃ nityoditaṃ sūkṣmaṃ nirupādhi paraṃ sthitam / tadā tadanu yenāsya nikaṭe'drinibhaṃ mahaḥ // 
saṃvinmātrasvabhāvatvāddeho'hamiti cetati / kākatālīyavadbhrāntamākāraṃ tena paśyati // 
sa eṣa brāhmaṇastasminsargādāvambarodare / nirvikalpaścidākāśarūpamāsthāya saṃsthitaḥ // 
nāsya deho na karmāṇi na kartṛtvaṃ na vāsanā / eṣa śuddhacidākāśo vijñānaghana ātataḥ // 
prāktanaṃ vāsanājālaṃ kiṃcidasya na vidyate / kevalaṃ vyomarūpasya bhārūpasyeva tejasaḥ // 
vedanāmātrasaṃśāntāvīdṛśo'pi na dṛśyate / tasmādyathā cidākāśastathā tatpratipattayaḥ // 
kutaḥ kilātra pṛthvyādeḥ kīdṛśaḥ saṃbhavaḥ katham / etadākramaṇe mṛtyo tasmānmā yatnavānbhava // 
grahītuṃ yujyate vyoma na kadācana kenacit / śrutvaitadvismito mṛtyurjagāma nijamandiram // 
śrīrāma uvāca / brahmaiṣa kathito devastvayā me prapitāmahaḥ / svayaṃbhūraja ekātmā vijñānātmeti me matiḥ // 
śrīvasiṣṭha uvāca / evametanmayā rāma brahmaiṣa kathitastava / vivādamakaronmṛtyuryamenaitatkṛte purā // 
manvantare sarvabhakṣo yadā mṛtyurharanprajāḥ / balametyabjajākrāntāvārambhamakarotsvayam // 
tadaiva dharmarājena yamenāśvanuśāsitaḥ / yadeva kriyate nityaṃ ratistatraiva jāyate // 
brahmā kila parākāśavapurākramyate katham / manomātraṃ ca saṃkalpaḥ pṛthvyādirahitākṛtiḥ // 
yaścidvyomacamatkāraḥ kilākārānubhūtimān / sa cidvyomaiva no tasya kāraṇatvaṃ na kāryatā // 
ākāśasphuradākāraḥ saṃkalpapuruṣo yathā / pṛthvyādirahito bhāti svayaṃbhūrbhāsate tathā // 
nirmale vyomni muktālīsaṃkalpasvapnayoḥ puram / apṛthvyādi yathā bhāti svayaṃbhūrbhāsate tathā // 
na dṛśyamasti na draṣṭā paramātmani kevale / svayaṃcittā tathāpyeṣa svayaṃbhūriti bhāsate // 
saṃkalpamātramevaitanmano brahmeti kathyate / saṃkalpākāśapuruṣo nāsya pṛthvyādi vidyate // 
yathā citrakṛdantaḥsthā nirdehā bhāti putrikā / tathaiva bhāsate brahmā cidākāśāccharañjanam // 
cidvyomakevalamanantamanādimadhyaṃ brahmeti bhāti nijacittavaśātsvayaṃbhūḥ / ākāravāniva pumāniva vastutastu vandhyātanūja iva tasya tu nāsti dehaḥ // 
śrīrāma uvāca / evameva manaḥ śuddhaṃ pṛthvyādirahitaṃ tvayā / mano brahmeti kathitaṃ satyaṃ pṛthvyādivarjitam // 
tadatra prāktanī brahmansmṛtiḥ kasmānna kāraṇam / yathā mama tavānyasya bhūtānāṃ ceti me vada // 
śrīvasiṣṭha uvāca / pūrvadeho'sti yasyādya pūrvakarmasamanvitaḥ / tasya smṛtiḥ saṃbhavati kāraṇaṃ saṃsṛtisthiteḥ // 
brahmaṇaḥ prāktanaṃ karma yadā kiṃcinna vidyate / prāktanī saṃsmṛtistasya tadodeti kutaḥ katham // 
tasmādakāraṇa bhāti vā svacittaikakāraṇam / svakāraṇādananyātmā svayaṃbhūḥ svayamātmavān // 
ātivāhika evāsau deho'styasya svayaṃbhuvaḥ / na tvādhibhautiko rāma deho'jasyopapadyate // 
śrīrāma uvāca / ātivāhika eko'sti deho'nyastvādhibhautikaḥ / sarvāsāṃ bhūtajātīnāṃ brahmaṇo'styeka eva kim // 
śrīvasiṣṭha uvāca / sarveṣāmeva dehau dvau bhūtānāṃ kāraṇātmanām / ajasya kāraṇābhāvādeka evātivāhikaḥ // 
sarvāsāṃ bhūtajātīnāmeko'jaḥ kāraṇaṃ param / ajasya kāraṇaṃ nāsti tenāsāvekadehavān // 
nāstyeva bhautiko dehaḥ prathamasya prajāpateḥ / ākāśātmā ca bhātyeṣa ātivāhikadehavān // 
cittamātraśarīro'sau na pṛthvyādikramātmakaḥ / ādyaḥ prajāpatirvyomavapuḥ pratanute prajāḥ // 
tāśca cidvyomarūpiṇyo vinānyaiḥ kāraṇāntaraiḥ / yadyatastattadevati sarvairevānubhūyate // 
nirvāṇamātraṃ puruṣaḥ paro bodhaḥ sa eva ca / cittamātraṃ tadevāste nāyāti vasudhāditām // 
sarveṣāṃ bhūtajātānāṃ saṃsāravyavahāriṇām / prathamo'sau pratispandaścittadehaḥ svatodayaḥ // 
asmātpūrvātpratispandādananyaitatsvarūpiṇī / iyaṃ pravisṛtā sṛṣṭiḥ spandasṛṣṭirivānilāt // 
pratibhānākṛterasmātpratibhāmātrarūpadhṛk / vibhātyevamayaṃ sargaḥ satyānubhavavānsthitaḥ // 
dṛṣṭānto'tra bhavatsvapnapurastrīsurataṃ yathā / asadapyarthasaṃpattyā satyānubhavabhāsuram // 
apṛthvyādimayo bhāti vyomākṛtiradehakaḥ / sadeha iva bhūteśaḥ svātmabhūḥ puruṣākṛtiḥ // 
saṃvitsakalparūpatvānnodeti samudeti ca / svāyattatvātsvabhāvasya nodeti na ca śāmyati // 
brahmā saṃkalpapuruṣaḥ pṛthvyādirahitākṛtiḥ / kevalaṃ cittamātrātmā kāraṇaṃ trijagatsthiteḥ // 
saṃkalpa eṣa kacati yathā nāma svayaṃbhuvaḥ / vyomātmaiṣa tathā bhāti bhavatsaṃkalpaśailavat // 
ātivāhikamevāntarvismṛtyā dṛḍharūpayā / ādhibhautikabodhena mudhā bhāti piśācavat // 
idaṃ prathamatodyogasaṃprabuddhaṃ mahāciteḥ / nodeti śuddhasaṃvittvādātivāhikavismṛtiḥ // 
ādhibhautikajātena nāsyodeti piśācikā / asatyā mṛgatṛṣṇeva mithyā jāḍyabhramapradā // 
manomātraṃ yadā brahmā na pṛthvyādimayātmakaḥ / manomātramato viśvaṃ yadyajjātaṃ tadeva hi // 
ajasya sahakārīṇi kāraṇāni na santi yat / tajjasyāpi na santyeva tāni tasmāttu kānicit // 
kāraṇātkāryavaicitryaṃ tena nātrāsti kiṃcana / yādṛśaṃ kāraṇaṃ śuddhaṃ kārya tādṛgiti sthitam // 
kāryakāraṇatā hyatra na kiṃcidupapadyate / yādṛgeva paraṃ brahma tādṛgeva jagattrayam // 
manastāmiva yātena brahmaṇā tanyate jagat / ananyādātmanaḥ śuddhāddravatvamiva vāriṇaḥ // 
manasā tanyate sarvamasadevedamātatam / yathā saṃkalpanagaraṃ yathā gandharvapattanam // 
ādhibhautikatā nāsti rajjvāmiva bhujaṅgatā / brahmādayaḥ prabuddhāstu kathaṃ tiṣṭhanti tatra te // 
ātivāhika evāsti na prabuddhamateḥ kila / ādhibhautikadehasya vāco vātra kutaḥ katham // 
manonāmno manuṣyasya viriñcyākāradhāriṇaḥ / manorājyaṃ jagaditi satyarūpamiva sthitam // 
mana eva viriñcitvaṃ taddhi saṃkalpanātmakam / svavapuḥ sphāratāṃ nītvā manasedaṃ vitanyate // 
viriñco manaso rūpaṃ viriñcasya mano vapuḥ / pṛthvyādi vidyate nātra tena pṛthvyādi kalpitam // 
padmākṣe padminīvāntarmano dṛdyasti dṛśyatā / manodṛśyadṛśau bhinne na kadācana kenacit // 
yathā cātra tava svapnaḥ saṃkalpaścittarājyadhīḥ / svānubhūtyaiva dṛṣṭāntastasmāddhṛdyasti dṛśyabhūḥ // 
tasmāccittavikalpasthapiśāco bālakaṃ yathā / vinihantyevameṣāntardraṣṭāraṃ dṛśyarūpikā // 
yathāṅkuro'ntarbījasya saṃsthito deśakālataḥ / karoti bhāsuraṃ dehaṃ tanotyevaṃ hi dṛśyadhīḥ // 
saccenna śāmyati kadācana dṛśyaduḥkhaṃ dṛśye tvaśāmyati na boddhari kevalatvam / dṛśye tvasaṃbhavati boddhari boddhṛbhāvaḥ śāmyetsthito'pi hi tadasya vimokṣamāhuḥ // 
śrīvālmīkiruvāca / kathayatyevamuddāmavacane munināyake / śrotumekarase jāte jane maunamupasthite // 
śānteṣu kiṅkiṇījālaraveṣu spandanaṃ vinā / pañjarāntarahārītaśukeṣvapyastakeliṣu // 
suvismṛtavilāsāsu sthitāsu lalanāsvapi / citrabhittāviva nyaste samaste rājasadmani // 
muhūrtaśeṣamabhavaddivasaṃ madhurātapam / vyavahārā ravikaraiḥ saha tānavamāyayuḥ // 
vavurutphullakamalaprakarāmodamāṃsalāḥ / vāyavo madhuraspandāḥ śravaṇārthamivāgatāḥ // 
śrutaṃ cintayituṃ bhānurivāhoracanābhramam / tatyājaikāntamagamacchūnyamastagirestaṭam // 
uttasthurmihikārambhasamatā vanabhūmiṣu / vijñānaśravaṇādantaḥśītalāḥ śāntatā iva // 
babhūvuralpasaṃcārā janā daśasu dikṣvapi / sāvadhānatayā śrotumiva saṃtyaktaceṣṭitāḥ // 
chāyā dīrghatvamājagmurvāsiṣṭhaṃ vacanakramam / iva śrotumaśeṣāṇāṃ vastūnāṃ dīrghakandharāḥ // 
pratīhāraḥ puraḥ prahvo bhūtvāha vasudhādhipam / deva snānadvijārcāsu kālo vyatigato bhṛśam // 
tato vasiṣṭho bhagavānsaṃhṛtya madhurāṃ giram / adya tāvanmahārāja śrutametāvadastu vaḥ // 
prātaranyadvadiṣyāmi ityuktvā maunavānabhūt / ityākarṇyaivamastūktvā bhūpatirbhūtivṛddhaye // 
puṣpapādyārghasanmānadakṣiṇādānapūjayā / sadevarṣimunīnviprānpūjayāmāsa sādaram // 
athottasthau sabhā sarvā sarājamunimaṇḍalā / maṇḍalākīrṇaratnaughapariveṣāvṛtānanā // 
parasparāṅgasaṃghaṭṭaraṇatkeyūrakaṅkaṇā / hārabhārāhṛtasvarṇapaṭṭābhorustanāntarā // 
śekharotsaṅgaviśrāntaprabuddhamadhupasvanaiḥ / saghuṃghumaśirobhārā vadadbhiriva mūrdhajaiḥ // 
kāñcanābharaṇoddyotakanakīkṛtadiṃgmukhāḥ / buddhisthamunivāgarthasaṃśāntendriyavṛttayaḥ // 
jagmurnabhaścarā vyoma bhūcarā bhūmimaṇḍalam / cakrurdinasamācāraṃ sarve te sveṣu sadmasu // 
etasminnantare śyāmā yāminī samadṛśyata / janasaṅgādvinirmuktā gṛhe bālāṅganā yathā // 
deśāntaraṃ bhāsayituṃ yayau divasanāyakaḥ / sarvatrālokakartṛtvameva satpuruṣavratam // 
udabhūdabhitaḥ saṃdhyā tārānikaradhāriṇī / utphullakiṃśukavanā vasantaśrīrivoditā // 
cūtanīpakadambāgragrāmacaityagṛhodare / nililyire khagāścitte'vadātā vṛttayo yathā // 
bhānorbhāsā bhūṣitairmeghaleśaiḥ kiṃcitkiṃcitkuṅkumacchāyayeva / pāścāttyo'driḥ pītavāsāḥ sameghaiḥstārāhāraḥ śrīyutaḥ khaṃ sametaḥ // 
pūjāmādāya saṃdhyāyāṃ pragatāyāṃ yathāgatam / andhakārāḥ samuttasthurvetālā vapuṣā yathā // 
avaśyāyakaṇāspandī helāvidyutapallavaḥ / komalaḥ kumudāśaṃsī vavāvāśītalo'nilaḥ // 
paramāndhyamupājagmudiśo'visphuṭatārakāḥ / lambadīrghatamaḥkeśyo vidhavā iva yoṣitaḥ // 
āyayau bhuvanaṃ tejaḥ kṣīrapūreṇa pūrayan / rasāyanamayākāraḥ śaśikṣīrārṇavo nabhaḥ // 
jagmustimirasaṃghātāḥ palāyya kvāpyadṛśyatām / śrutajñānagiraścittānmahīpānāmivājñatāḥ // 
ṛṣayo bhūmipālāśca munayo brāhmaṇāstathā / cetasīva vicitrārthāḥ svāspadeṣu viśaśramuḥ // 
yamakāyopamāśyāmā yayau timiramāṃsalā / āyayau mihikāsphārā tatra teṣāmuṣaḥ śanaiḥ // 
antardhānamupājagmustārā nabhasi bhāsurāḥ / prabhātapavaneneva hṛtāḥ kusumavṛṣṭayaḥ // 
dṛśyatāmājagāmārkaḥ prabhonmīlitalocanaḥ / vivekavṛttirmahatāṃ manasīva navoditā // 
bhānorbhāsā bhūṣitairmeghaleśaiḥ kiṃcitkiṃcitkuṅkumacchāyayeva / pūrvakṣmābhṛtpītavāsāḥ sameghaistārāhāraḥ śrīyutaḥ khaṃ sametaḥ // 
sabhāṃ punarupājagmurnabhaścaramahīcarāḥ / hyastanena krameṇaiva kṛtaprātastanakramāḥ // 
pūrvavatsaṃniveśena viveśa sakalā sabhā / babhūvāspanditākārā vātamukteva padminī // 
atha prasaṅgamāsādya rāmo madhurayā girā / uvāca muniśārdūlaṃ vasiṣṭhaṃ vadatāṃ varam // 
śrīrāma uvāca / bhagavanmanaso rūpaṃ kīdṛśaṃ vada me sphuṭam / yasmātteneyamakhilā tanyate lokamañjarī // 
śrīvasiṣṭha uvāca / rāmāsya manaso rūpaṃ na kiṃcidapi dṛśyate / nāmamātrādṛte vyomno yathā śūnyajaḍākṛteḥ // 
na bāhye nāpi hṛdaye sadrūpaṃ vidyate manaḥ / sarvatraiva sthitaṃ caitadviddhi rāma yathā nabhaḥ // 
idamasmātsamutpannaṃ mṛgatṛṣṇāmbusaṃnibham / rūpaṃ tu kṣaṇasaṃkalpāddvitīyendubhramopamam // 
madhye yadetadarthasya pratibhānaṃ prathāṃ gatam / sato vāpyasato vāpi tanmano viddhi netarat // 
yadarthapratibhānaṃ tanmana ityabhidhīyate / anyanna kiṃcidapyasti mano nāma kadācana // 
saṃkalpanaṃ mano viddhi saṃkalpāttanna bhidyate / yatho dravatvātsalilaṃ tathā spando yathānilāt // 
yatra saṃkalpanaṃ tatra tanmano'ṅga tathā sthitam / saṃkalpamanasī bhinne na kadācana kecana // 
satyamastvathavā'satyaṃ padārthapratibhāsanam / tāvanmātraṃ mano viddhi tadbrahmaiva pitāmahaḥ // 
ātivāhikadehātmā mana ityabhidhīyate / ādhibhautikabuddhiṃ tu sa ādhatte cirasthiteḥ // 
avidyā saṃsṛtiścittaṃ mano bandho malastamaḥ / iti paryāyanāmāni dṛśyasya viduruttamāḥ // 
nahi dṛśyādṛte kiṃcinmanaso rūpamasti hi / dṛśyaṃ cotpannamevaitanneti vakṣyāmyahaṃ punaḥ // 
yathā kamalabījāntaḥ sthitā kamalavallarī / mahācitparamāṇvantastathā dṛśyaṃ jagatsthitam // 
prakāśasya yathā''loko yathā vātasya cāpalam / yathā dravatvaṃ payasi dṛśyatvaṃ draṣṭarīdṛśam // 
aṅgadatvaṃ yathā hemni mṛganadyāṃ yathā jalam / bhittiryathā svapnapure tathā draṣṭari dṛśyadhīḥ // 
evaṃ draṣṭari dṛśyatvamananyadiva yatsthitam / tadapyunmārjayāmyāśu tvaccittādarśato malam // 
yaddraṣṭurasyādraṣṭṛtvaṃ dṛśyābhāve bhavedvalāt / tadviddhi kevalībhāvaṃ tata evāsataḥ sataḥ // 
tattāmupagate bhāve rāgadveṣādivāsanāḥ / śāmyantyaspandite vāte spandanakṣubdhatā yathā // 
asaṃbhavati sarvasmindigbhūmyākāśarūpiṇi / prakāśye yādṛśaṃ rūpaṃ prakāśasyāmalaṃ bhavet // 
trijagattvamahaṃ ceti dṛśye'sattāmupāgate / draṣṭuḥ syātkevalībhāvastādṛśo vimalātmanaḥ // 
anāptākhilaśailādi pratibimbe hi yādṛśī / syāddarpaṇe darpaṇatā kevalātmasvarūpiṇī // 
ahaṃ tvaṃ jagadityādau praśānte dṛśyasaṃbhrame / syāttādṛśī kevalatā sthite draṣṭaryavīkṣaṇe // 
śrīrāma uvāca / saccenna śāmyatyevedaṃ nābhāvo vidyate sataḥ / asattāṃ ca na vidmo'smindṛśye doṣapradāyini // 
tasmātkathamiyaṃ śāmyedbrahmandṛśyaviṣūcikā / manobhavabhramakarī duḥkhasaṃtatidāyinī // 
śrīvasiṣṭha uvāca / asya dṛśyapiśācasya śāntyai mantramimaṃ śrṛṇu / rāmātyantamayaṃ yena mṛtimeṣyati naṅakṣyati // 
yadasti tasya nāśo'sti na kadācana rāghava / tasmāttannaṣṭamapyantarbījabhūtaṃ bhaveddhṛdi // 
smṛtibījāccidākāśe punarudbhūya dṛśyadhīḥ / lokaśailāmbarākāraṃ doṣaṃ vitanute'tanum // 
ityanirmokṣadoṣaḥ syānna ca tasyeha saṃbhavaḥ / yasmāddevarṣimunayo dṛśyante muktibhājanam // 
yadi syājjagadādīdaṃ tasmānmokṣo na kasyacit / bāhyasthamastu hṛtsthaṃ vā dṛśyaṃ nāśāya kevalam // 
tasmādimāṃ pratijñāṃ tvaṃ śrṛṇu rāmātibhīṣaṇām / yāmuttareṇa granthena nūnaṃ tvamavabudhyase // 
ayamākāśabhūtādirūpo'haṃ ceti lakṣitaḥ / jagacchabdasya nāmārtho nanu nāstyeva kaścana // 
yadidaṃ dṛśyate kiṃciddṛśyajātaṃ purogatam / paraṃ brahmaiva tatsarvamajarāmaramavyayam // 
pūrṇe pūrṇaṃ prasarati śānte śāntaṃ vyavasthitam / vyomanyevoditaṃ vyoma brahmaṇi brahma tiṣṭhati // 
na dṛśyamasti sadrūpaṃ na draṣṭā na ca darśanam / na śūnyaṃ na jaḍaṃ no cicchāntamevedamātatam // 
śrīrāma uvāca / vandhyāputreṇa piṣṭo'driḥ śaśaśṛṅgaṃ pragāyati / prasārya bhujasaṃpātaṃ śilā nṛtyati tāṇḍavam // 
sravanti sikatāstailaṃ paṭhantyupalaputrikāḥ / garjanti citrajaladā itīvedaṃ vacaḥ prabho // 
jarāmaraṇaduḥkhādiśailākāśamayaṃ jagat / nāstīti kimidaṃ nāma bhavatā'pi mamocyate // 
yathedaṃ na sthitaṃ viśvaṃ notpannaṃ na ca vidyate / tathā kathaya me brahmanyenaitanniścitaṃ bhavet // 
śrīvasiṣṭha uvāca / nāsamanvitavāgasmi śrṛṇu rāghava kathyate / yathedamasadābhāti vandhyāputra ivā''ravī // 
idamādāvanutpannaṃ sargādau tena nāstyalam / idaṃ hi manaso bhāti svapnādau pattanaṃ yathā // 
mana eva ca sargādāvanutpannamasadvapuḥ / tadetacchraṇu vakṣyāmi yathaivamanubhūyate // 
manodṛśyamayaṃ doṣaṃ tanotīmaṃ kṣayātmakam / asadeva sadākāraṃ svapnaḥ svapnāntaraṃ yathā // 
tatsvayaṃ svairamevāśu saṃkalpayati dehakam / teneyamindrajālaśrīrvitatena vitanyate // 
sphurati valgati gacchati yācate bhramati majjati saṃharati svayam / aparatāmupayātyapi kevalaṃ calati cañcalaśaktitayā manaḥ // 
śrīrāma uvāca / bhagavanmuniśārdūla kimiveha manobhrame / vidyate kathamutpannaṃ mano māyāmayaṃ kutaḥ // 
utpattimādāviti me samāsena vada prabho / pravakṣyasi tataḥ śiṣṭaṃ vaktavyaṃ vadatāṃ vara // 
śrīvasiṣṭha uvāca / mahāpralayasaṃpattāvasatāṃ samupāgate / aśeṣadṛśyasargādau śāntamevāvaśiṣyate // 
āste'nastamito bhāsvānajo devo nirāmayaḥ / sarvadā sarvakṛtsarvaḥ paramātmā maheśvaraḥ // 
yato vāco nivartante yo muktairavagamyate / yasya cātmādikāḥ saṃjñāḥ kalpitā na svabhāvajāḥ // 
yaḥ pumānsāṃkhyadṛṣṭīnāṃ brahma vedāntavādinām / vijñānamātraṃ vijñānavidāmekāntanirmalam // 
yaḥ śūnyavādināṃ śūnyo bhāsako yo'rkatejasām / vaktā mantā ṛtaṃ bhoktā draṣṭā kartā sadaiva saḥ // 
sannapyasadyo jagati yo dehastho'pi dūragaḥ / citprakāśo hyayaṃ yasmādāloka iva bhāsvataḥ // 
yasmādviṣṇvādayo devāḥ sūryādiva marīcayaḥ / yasmājjagantyanantāni budbudā jaladheriva // 
yaṃ yānti dṛśyavṛndāni payāṃsīva mahārṇavam / ya ātmānaṃ padārthaṃ ca prakāśayati dīpavat // 
ya ākāśe śarīre ca dṛṣatsvapsu latāsu ca / pāṃsuṣvadriṣu vāteṣu pātāleṣu ca saṃsthitaḥ // 
yaḥ plāvayati saṃrabdhaṃ puryaṣṭakamitastataḥ / yena mūkīkṛtā mūḍhāḥ śilā dhyānamivāsthitāḥ // 
vyoma yena kṛtaṃ śūnyaṃ śailā yena ghanīkṛtāḥ / āpo drutāḥ kṛtā yena dīpo yasya vaśo raviḥ // 
prasaranti yataścitrāḥ saṃsārāsāravṛṣṭayaḥ / akṣayāmṛtasaṃpūrṇādambhodādiva vṛṣṭayaḥ // 
āvirbhāvatirobhāvamayāstribhuvanormayaḥ / sphurantyatitate yasminmarāviva marīcayaḥ // 
nāśarūpo vināśātmā yo'ntaḥsthaḥ sarvajantuṣu / gupto yo'pyatirikto'pi sarvabhāveṣu saṃsthitaḥ // 
prakṛtivratatirvyomni jātā brahmāṇḍasatphalā / cittamūlendriyadalā yena nṛtyati vāyunā // 
yaścinmaṇiḥ prakacati pratidehasamudgake / yasminnindau sphurantyetā jagajjālamarīcayaḥ // 
praśānte ciddhane yasmisphurantyamṛtavarṣiṇi / dhārājalāni bhūtāni sṛṣṭayastaḍitaḥ sphuṭāḥ // 
camatkurvanti vastūni yadālokatayā mithaḥ / asajjātamasadyena yena satsattvamāgatam // 
calatīdamanicchasya kāyo yo yasya saṃnidhau / jaḍaṃ paramaraktasya śāntamātmani tiṣṭhataḥ // 
niyatirdeśakālau ca calanaṃ spandanaṃ kriyā / iti yena gatāḥ sattāṃ sarvasattātigāminā // 
śuddhasaṃvinmayatvādyaḥ khaṃ bhavedvyomacintayā / padārthacintayārthatvamiva tiṣṭhatyadhiṣṭhitaḥ // 
kurvannapīha jagatāṃ mahatāmanantavṛndaṃ na kiṃcana karoti na kāścanāpi / svātmanyanastamayasaṃvidi nirvikāre tyaktodayasthitimati sthita eka eva // 
śrīvasiṣṭha uvāca / asya devādhidevasya parasya paramātmanaḥ / jñānādeva parā siddhirna tvanuṣṭhānaduḥkhataḥ // 
atra jñānamanuṣṭhānaṃ natvanyadupayujyate / mṛgatṛṣṇājalabhrāntiśāntau cedaṃ nirūpitam // 
nahyeṣa dūre nābhyāśe nālabhyo viṣame na ca / svānandābhāsarūpo'sau svadehādeva labhyate // 
kiṃcinnopakarotyatra tapodānavratādikam / svabhāvamātre viśrāntimṛte nātrāsti sādhanam // 
sādhusaṃgamasacchāstraparataivātra kāraṇam / sādhanaṃ bādhanaṃ mohajālasya yadakṛtrimam // 
aryaṃ sadeva ityeva saṃparijñānamātrataḥ / jantorna jāyate duḥkhaṃ jīvanmuktatvameti ca // 
śrīrāma uvāca / saṃparijñātamātreṇa kilānenātmanātmanā / punardoṣā na bādhante maraṇādyāḥ kadācana // 
devadevo mahāneṣa kuto dūrādavāpyate / tapasā kena tīvreṇa kleśena kiyatāthavā // 
śrīvasiṣṭha uvāca / svapauruṣaprayatnena vivekena vikāsinā / sa devo jñāyate rāma na tapaḥsnānakarmabhiḥ // 
rāgadveṣatamaḥkrodhamadamātsaryavarjanam / vinā rāma tapodānaṃ kleśa eva na vāstavam // 
rāgādyupahate citte vañcayitvā paraṃ dhanam / yadarjyate tasya dānādyasyārthāstasya tatphalam // 
rāgādyupahate citte vratādi kriyate ca yat / taddambhaḥ procyate tasya phalamasti manāṅga ca // 
tasmātpuruṣayatnena mukhyamauṣadhamāharet / sacchāstrasajjanāsaṅgau saṃsṛtivyādhināśanau // 
atraikaṃ pauruṣaṃ yatnaṃ varjayitvetarā gatiḥ / sarvaduḥkhakṣayaprāptau na kācidupapadyate // 
śrṛṇu tatpauruṣaṃ kīdṛgātmajñānasya labdhaye / yena śāmyatyaśeṣeṇa rāgadveṣaviṣūcikā // 
yathāsaṃbhavayā vṛttyā lokaśāstrāviruddhayā / saṃtoṣasaṃtuṣṭamanā bhogagandhaṃ parityajet // 
yathāsaṃbhavamudyogādanudvignatayā svayā / sādhusaṃgamasacchāstraparatāṃ prathamaṃ śrayet // 
yathāprāptārthasaṃtuṣṭo yo garhitamupekṣate / sādhusaṃgamasacchāstraparaḥ śīghraṃ sa mucyate // 
vicāreṇa parijñātasvabhāvasya mahāmateḥ / anukampyā bhavantyete brahmaviṣṇvindraśaṃkarāḥ // 
deśe yaṃ sujanaprāyā lokāḥ sādhuṃ pracakṣate / sa viśiṣṭaḥ sa sādhuḥ syāttaṃ prayatnena saṃśrayet // 
adhyātmavidyā vidyānāṃ pradhānaṃ tatkathāśrayam / śāstraṃ sacchāstramityāhurmucyate tadvicāraṇāt // 
sacchāstrasatsaṃgamajairvivekaistathā vinaśyanti balādavidyāḥ / yathā jalānāṃ katakānuṣaṅgādyathā janānāṃ matayo'pi yogāt // 
śrīrāma uvāca / ya eṣa devaḥ kathito yasmiñjñāte vimucyate / vada kvāsau sthito brahmankathamenamahaṃ labhe // 
śrīvasiṣṭha uvāca / ya eṣa devaḥ kathito naiṣa dūre'vatiṣṭhate / śarīre saṃsthito nityaṃ cinmātramiti viśrutaḥ // 
eṣa sarvamidaṃ viśvaṃ na viśvaṃ caiṣa sarvagaḥ / vidyate hyeṣa evaiko na tu viśvābhidhāsti dṛk // 
cinmātrameva śaśibhṛccinmātraṃ garuḍeśvaraḥ / cinmātrameva tapanaścinmātraṃ kamalodbhavaḥ // 
śrīrāma uvāca / bālā api vadantyetadyadi cetanamātrakam / jagadityeva kevātra nāma syādupadeśatā // 
śrīvasiṣṭha uvāca / cinmātraṃ cetanaṃ viśvamiti yajjñātavānasi / na kiṃcideva vijñātaṃ bhavatā bhavanāśanam // 
cetanaṃ rāma saṃsāro jīva eṣa paśuḥ smṛtaḥ / etasmādeva niryānti jarāmaraṇabhītayaḥ // 
paśurajño hyamūrto'pi duḥkhasyaivaiṣa bhājanam / cetanatvāccetanīyaṃ mano'narthaḥ svayaṃ sthitaḥ // 
cetyanirmuktatā yā syādacetyonmukhatāthavā / asya sā bharitāvasthā tāṃ jñātvā nānuśocati // 
bhidyate hṛdayagranthiśchidyante sarvasaṃśayāḥ / kṣīyante cāsya karmāṇi tasmindṛṣṭe parāvare // 
tasya cetyonmukhatvaṃ tu cetyāsaṃbhavanaṃ vinā / roddhuṃ na śakyate dṛśyaṃ cetyaṃ śāmyati vai katham // 
acetyacitsvarūpaṃ yattaccāsaṃbhavanaṃ vinā / kva svarūponmukhatvaṃ hi kevalaṃ cetyarodhataḥ // 
śrīrāma uvāca / yasmiñjīve hi vijñāte na vinaśyati saṃsṛtiḥ / vyomarūpī paśustvajñaḥ sa brahmankutra kīdṛśaḥ // 
sādhusaṃgamasacchāstraiḥ saṃsārārṇavatārakaḥ / dṛśyate paramātmā yaḥ sa brahmanvada kīdṛśaḥ // 
śrīvasiṣṭha uvāca / yadetaccetanaṃ jīvo viśīrṇo janmajaṅgale / etamātmānamicchanti ye te'jñāḥ paṇḍitā api // 
jīva eva hi saṃsāraścetanā duḥkhasaṃtatiḥ / asmiñjñāte na vijñātaṃ kiṃcidbhavati kutracit // 
jñāyate paramātmā cedrāma duḥkhasya saṃtatiḥ / kṣayameti viṣāveśaśāntāviva viṣūcikā // 
śrīrāma uvāca / rūpaṃ kathaya me brahmanyathāvatparamātmanaḥ / yasmindṛṣṭe mano mohānsamagrānsaṃtariṣyati // 
śrīvasiṣṭha uvāca / deśāddeśāntaraṃ dūraṃ prāptāyāḥ saṃvido vapuḥ / nimiṣeṇaiva yanmadhye tadrūpaṃ paramātmanaḥ // 
atyantābhāva evāsti saṃsārasya yathāsthiteḥ / yasminbodhamahāmbhodhau tadrūpaṃ paramātmanaḥ // 
draṣṭṛdṛśyakramo yatra sthito'pyastamayaṃ gataḥ / yadanākāśamākāśaṃ tadrūpaṃ paramātmanaḥ // 
aśūnyamiva yacchūnyaṃ yasminśūnyaṃ jagatsthitam / sargaughe sati yacchūnyaṃ tadrūpaṃ paramātmanaḥ // 
yanmahācinmayamapi bṛhatpāṣāṇavatsthitam / jaḍaṃ vā jaḍamevāntastadrūpaṃ paramātmanaḥ // 
sabāhyābhyantaraṃ yena sarvaṃ saṃprāpya saṃgamam / svarūpasattāmāpnoti tadrūpaṃ paramātmanaḥ // 
prakāśasya yathālokaḥ śūnyatvaṃ nabhaso yathā / tathedaṃ saṃsthitaṃ yatra tadrūpaṃ paramātmanaḥ // 
śrīrāma uvāca / sadrūpaṃ paramātmeti kathaṃ nāma hi budhyate / iyato'sya jagannāmno dṛśyasyāsaṃbhavaḥ katham // 
śrīvasiṣṭha uvāca / bhramasya jāgatasyāsya jātasyākāśavarṇavat / atyantābhāvasaṃbodhe yadi rūḍhiralaṃ bhavet // 
tajjñātaṃ brahmaṇo rūpaṃ bhavennānyena karmaṇā / dṛśyātyantābhāvatastu ṛte nānyā śubhā gatiḥ // 
atyantābhāvasaṃpattau dṛśyasyāsya yathā sthiteḥ / śiṣyate paramārtho'sau budhyate jāyate tataḥ // 
na vidaḥ pratibimbo'sti dṛśyābhāvādṛte kvacit / kvacinnāpratibimbena kilādarśo'vatiṣṭhate // 
jagannāmno'sya dṛśyasya svasattāsaṃbhavaṃ vinā / budhyate paramaṃ tattvaṃ na kadācana kenacit // 
śrīrāma uvāca / iyato dṛśyajātasya brahmāṇḍasya jagatsthiteḥ / mune kathamasattāsti kva meruḥ sarṣapodare // 
śrīvasiṣṭha uvāca / dināni katicidrāma yadi tiṣṭhasyakhinnadhīḥ / sādhusaṃgamasacchāstraparamastadahaṃ kṣaṇāt // 
pramārjayāmi te dṛśyaṃ bodhe mṛgajalaṃ yathā / dṛśyābhāve draṣṭṛtā ca śāmyedbodho'vaśiṣyate // 
draṣṭṛtvaṃ sati dṛśye'smindṛśyatvaṃ satyathekṣake / ekatvaṃ sati hi dvitve dvitvaṃ caikatvayojane // 
ekābhāve dvayoreva siddhirbhavati nātra hi / dvitvaikyadraṣṭṛdṛśyatvakṣaye sadavaśiṣyate // 
ahaṃtādijagadṛśyaṃ sarvaṃ te mārjayāmyaham / atyantābhāvasaṃvittyā manomukurato malam // 
nāsato vidyate bhāvo nābhāvo vidyate sataḥ / yattu nāsti svabhāvena kaḥ kleśastasya mārjane // 
jagadādāvanutpannaṃ yaccedaṃ dṛśyate tatam / tatsvātmanyeva vimale brahmacittvātsvabṛṃhitam // 
jagannāmnā na cotpannaṃ na cāsti na ca dṛśyate / hemnīva kaṭakāditvaṃ kimetanmārjane śramaḥ // 
tathaitadvistareṇāhaṃ vakṣyāmi bahuyuktibhiḥ / abādhitaṃ yathā tattvaṃ svayamevānubhūyate // 
ādāveva hi notpannaṃ yattasyehāstitā kutaḥ / kuto marau jalasariddvitīyendau kuto grahaḥ // 
yathā vandhyāsuto nāsti yathā nāsti marau jalam / yathā nāsti nabhoyakṣastathā nāsti jagadbhramaḥ // 
yadidaṃ dṛśyate rāma tadvahmaiva nirāmayam / etatpurastādvakṣyāmi yuktito na giraiva ca // 
yannāma yuktibhiriha pravadanti tajjñāstatrāvahelanamayuktamudārabuddhe / yo yaktiyuktamavamatya vimūḍhabuddhiḥ kaṣṭāgraho bhavati taṃ vidurajñameva // 
śrīrāma uvāca / kayaitajjñāyate yuktyā kathametatprasidhyati / nyāyānubhūta etasminna jñeyamavaśiṣyate // 
śrīvasiṣṭha uvāca / bahukālamiyaṃ rūḍhā mithyājñānaviṣūcikā / jagannāmnyavicārākhyā vinā jñānaṃ na śāmyati // 
vadāmyākhyāyikā rāma yā imā bodhasiddhaye / tāścecchṛṇoṣi tatsādho mukta evāsi buddhimān // 
no cedudvegaśīlatvādardhādutthāya gacchasi / tattiryagdharmiṇaste'dya na kiṃcidapi setsyati // 
yo'yamarthaṃ prārthayate tadarthaṃ yatate tathā / so'vaśyaṃ tadavāpnoti na cecchrānto nivartate // 
sādhusaṃgamasacchāstraparo bhavasi rāma cet / taddinaireva no māsaiḥ prāpnoṣi paramaṃ padam // 
śrīrāma uvāca / ātmajñānaprabodhāya śāstraṃ śāstravidāṃ vara / kiṃ nāma tatpradhānaṃ syādyasmiñjñāte na śocyate // 
śrīvasiṣṭha uvāca / ātmajñānapradhānānāmidameva mahāmate / śāstrāṇāṃ paramaṃ śāstraṃ mahārāmāyaṇaṃ śubham // 
itihāsottamādasmatādbodhaḥ pravartate / sarveṣāmitihāsānāmayaṃ sāra udāhṛtaḥ // 
śrute'sminvāḍmaye yasmājjīvanmuktatvamakṣayam / udeti svayamevāta idamevātipāvanam // 
sthitamevāstamāyāti jagaddṛśyaṃ vicāraṇāt / yathā svapne parijñāte svapnādāveva bhāvanā // 
yadihāsti tadanyatra yannehāsti na tatkvacit / imaṃ samastavijñānaśāstrakośaṃ vidurbudhāḥ // 
ya idaṃ śrṛṇuyānnityaṃ tasyodāracamatkṛteḥ / bodhasyāpi paraṃ bodhaṃ buddhireti na saṃśayaḥ // 
yasmai nedaṃ tvarucaye rocate duṣkṛtodayāt / vicārayatu yatkiṃcitsacchāstraṃ jñānavāṅmayam // 
jīvanmuktatvamasmiṃstu śrute samanubhūyate / svayameva yathā pīte nīrogatvaṃ varauṣadhe // 
śrūyamāṇe hi śāstre'smiñchrotā vettyetadātmanā / yathāvadidamasmābhirnanūktaṃ varaśāpavat // 
naśyati saṃsṛtiduḥkhamidaṃ te svātmavicāraṇayā kathayaiva / no dhanadānatapaḥśrutavedaistatkathanoditayatnaśatena // 
śrīvasiṣṭha uvāca / taccittāstadgataprāṇā bodhayantaḥ parasparam / kathayantaśca tannityaṃ tuṣyanti ca ramanti ca // 
teṣāṃ jñānaikaniṣṭhānāmātmajñānavicāriṇām / sā jīvanmuktatodeti videhānmuktataiva yā // 
śrīrāma uvāca / brahmanvidehamuktasya jīvanmuktasya lakṣaṇam / brūhi yena tathaivāhaṃ yate śāstradṛśā dhiyā // 
śrīvasiṣṭha uvāca / yathāsthitamidaṃ yasya vyavahāravato'pi ca / astaṃ gataṃ sthitaṃ vyoma jīvanmuktaḥ sa ucyate // 
bodhaikaniṣṭhatāṃ yāto jāgratyeva suṣuptavat / yā āste vyavahartaiva jīvanmuktaḥ sa ucyate // 
nodeti nāstamāyāti sukhe duḥkhe mukhaprabhā / yathāprāptasthiteryasya jīvanmuktaḥ sa ucyate // 
yo jāgarti suṣuptastho yasya jāgranna vidyate / yasya nirvāsano bodhaḥ sa jīvanmukta ucyate // 
rāgadveṣabhayādīnāmanurūpaṃ carannapi / yo'ntarvyomavadacchasthaḥ sa jīvanmukta ucyate // 
yasya nāhaṃkṛto bhāvo yasya buddhirna lipyate / kurvato'kurvato vāpi sa jīvanmukta ucyate // 
yasyonmeṣanimeṣārdhādvidaḥ pralayasaṃbhavau / paśyettrilokyāḥ svasamaḥ sa jīvanmukta ucyate // 
yasmānnodvijate loko lokānnodvijate ca yaḥ / harṣāmarṣabhayonmuktaḥ sa jīvanmukta ucyate // 
śāntasaṃsārakalanaḥ kalāvānapi niṣkalaḥ / yaḥ sacitto'pi niścittaḥ sa jīvanmukta ucyate // 
yaḥ samastārthajāteṣu vyavahāryapi śītalaḥ / padārtheṣvapi pūrṇātmā sa jīvanmukta ucyate // 
jīvanmuktapadaṃ tyaktvā dehe kālavaśīkṛte / viśatyadehamuktatvaṃ pavano'spandatāmiva // 
videhamukto nodeti nāstameti na śāmyati / na sannāsanna dūrastho na cāhaṃ na ca netaraḥ // 
sūryo bhūtvā pratapati viṣṇuḥ pāti jagattrayam / rudraḥ sarvānsaṃharati sargānsṛjati padmajaḥ // 
khaṃ bhūtvā pavanaskandhaṃ dhatte sarṣisurāsuram / kulācalagato bhūtvā lokapālapurāspadaḥ // 
bhūmirbhūtvā bibhartīmāṃ lokasthitimakhaṇḍitām / tṛṇagulmalatā bhūtvā dadāti phalasaṃtatim // 
bibhrajjalānalākāraṃ jvalati dravati drutam / candro'mṛtaṃ prasavati mṛtaṃ hālāhalaṃ viṣam // 
tejaḥ prakaṭayatyāśāstanotyāndhyaṃ tamo bhavat / śūnyaṃ sadvyomatāmeti giriḥ san rodhayatyalam // 
karoti jaṃgamaṃ cittaḥ sthāvaraṃ sthāvarākṛtiḥ / bhūtvārṇavo valayati bhūstriyaṃ valayo yathā // 
paramārkavapurbhūtvā prakāśāntaṃ visārayan / trijagattrasareṇvoghaṃ śāntamevāvatiṣṭhate // 
yatkiṃcididamābhāti bhātaṃ bhānamupaiṣyati / kālatrayagataṃ dṛśyaṃ tadasau sarvameva ca // 
śrīrāma uvāca / kathamevaṃ vada brahmanbhūyate viṣamā hi me / dṛṣṭireṣātha duṣprāpyā durākramyeti niścayaḥ // 
śrīvasiṣṭha uvāca / muktireṣocyate rāma brahmaitatsamudāhṛtam / nirvāṇametatkathitaṃ śrṛṇu tatprāpyate katham // 
yadidaṃ dṛśyate dṛśyamahantvantādisaṃyutam / sato'pyasyātyanutpattyā buddhayaitadavāpyate // 
śrīrāma uvāca / videhamuktāstrailokyaṃ saṃpadyante yadā tadā / manyete sargatāmeva gatā vedyavidāṃvara // 
śrīvasiṣṭha uvāca / vidyate cettribhuvanaṃ tattattāṃ saṃprayāntu te / yatra trailokyaśabdārtho na saṃbhavati kaścana // 
etattrilokatāṃ yātaṃ brahmetyuktārthadhīḥ kutaḥ / tasmānno saṃbhavatyeṣā jagacchabdārthakalpanā // 
ananyacchāntamābhāsamātramākāśanirmalam / brahmaiva jagadityetatsarvaṃ sattvāvabodhataḥ // 
ahaṃ hi hemakaṭake vicāryāpi na dṛṣṭavān / kaṭakatvaṃ kvacinnāma ṛte nirmalahāṭakāt // 
jalādṛte payovīcau nāhaṃ paśyāmi kiṃcana / vīcitvaṃ tādṛśaṃ dṛṣṭaṃ yatra nāstyeva tatra hi // 
spandatvaṃ pavanādanyanna kadācana kutracit / spanda eva sadā vāyurjagattasmānna bhidyate // 
yathā śūnyatvamākāśe tāpa eva marau jalam / teja eva sadā loke brahmaiva trijagattathā // 
śrīrāma uvāca / atyantābhāvasaṃpattyā jagaddṛśyasya muktatā / yayodeti mune yuktyā tāṃ mamopadiśottamām // 
mithaḥsaṃpannayordraṣṭradṛśyayorekasaṃkhyayoḥ / dvayābhāve sthitiṃ yāte nirvāṇamavaśiṣyate // 
dṛśyasya jagatastasmādatyantāsaṃbhavo yathā / brahmaivetthaṃ svabhāvasthaṃ budhyate vada me tathā // 
kayaitajjñāyate yuktyā kathametatprasiddhyati / etasmiṃstu mune siddhe na sādhyamavaśiṣyate // 
śrīvasiṣṭha uvāca / bahukālamiyaṃ rūḍhā mithyājñānaviṣūcikā / nūnaṃ vicāramantreṇa nirmūlamupaśāmyati // 
na śakyate jhaṭityeṣā samutsādayituṃ kṣaṇāt / samaprapatane hyadrau samarohāvarohaṇe // 
tasmādabhyāsayogena yuktyā nyāyopapattibhiḥ / jagadbhrāntiryathā śāmyettavedaṃ kathyate śrṛṇu // 
vakṣyāmyākhyāyikāṃ rāma yāmimāṃ bodhasiddhaye / tāṃ cecchṛṇoṣi tatsādho mukta evāsi bodhavān // 
athotpattiprakaraṇaṃ mayedaṃ tava kathyate / yatkilotpadyate rāma tena muktena bhūyate // 
iyamitthaṃ jagadbhrāntirbhātyajātaiva khātmikā / ityutpattiprakaraṇe kathyate'sminmayādhunā // 
yadidaṃ dṛśyate kiṃcijjagatsthāvarajaṅgamam / sarvaṃ sarvaprakārāḍhyaṃ sasurāsurakinnaram // 
tanmahāpralaye prāpte rudrādipariṇāmini / bhavatyasadadṛśyātma kvāpi yāti vinaśyati // 
tataḥ stimitagambhīraṃ na tejo na tamastatam / anākhyamanabhivyaktaṃ satkiṃcidavaśiṣyate // 
na śūnyaṃ nāpi cākāraṃ na dṛśyaṃ na ca darśanam / na ca bhūtapadārthaugho yadanantatayā sthitam // 
kimapyavyapadeśātma pūrṇātpūrṇatarākṛti / na sannāsanna sadasanna bhāvo bhavanaṃ na ca // 
cinmātraṃ cetyarahitamanantamajaraṃ śivam / anādimadhyaparyantaṃ yadanādi nirāmayam // 
yasmiñjagatprasphurati dṛṣṭamauktikahaṃsavat / yaścedaṃ yaśca naivedaṃ devaḥ sadasadātmakaḥ // 
akarṇajihvānāsātvagnetraḥ sarvatra sarvadā / śrṛṇotyāsvādayati yo jighretspṛśati paśyati // 
sa eva sadasadrūpaṃ yenālokena lakṣyate / sargacitramanādyantaṃ svarūpaṃ cāpya rañjanam // 
ardhonmīlitadṛśyabhrūmadhye tārakavajjagat / vyomātmaiva sadābhāsaṃ svarūpaṃ yo'bhipaśyati // 
yasyānyadasti na vibhoḥ kāraṇaṃ śaśaśṛṅgavat / yasyedaṃ ca jagatkāryaṃ taraṅgaugha ivāmbhasaḥ // 
jvalataḥ sarvato'jasraṃ cittasthāneṣu tiṣṭhataḥ / yasya cinmātradīpasya bhāsā bhāti jagattrayam // 
yaṃ vinā'rkādayo'pyete prakāśāstimiropamāḥ / sati yasminpravartante trijaganmṛgatṛṣṇikāḥ // 
saspande samudetīva niḥspandāntargate na ca / iyaṃ yasmiñjagallakṣmīralāta iva cakratā // 
jagannirmāṇavilayavilāso vyāpako mahān / spandāspandātmako yasya svabhāvo nirmalo'kṣayaḥ // 
spandāspandamayī yasya pavanasyeva sarvagā / sattā nāmnaiva bhinneva vyavahārānna vastutaḥ // 
sarvadaiva prabuddho yaḥ supto yaḥ sarvadaiva ca / na supto na prabuddhaśca yaḥ sarvatraiva sarvadā // 
yadaspandaṃ śivaṃ śāntaṃ yatspandaṃ trijagatsthitiḥ / spandāspandavilāsātmā ya eko bharitākṛtiḥ // 
āmoda iva puṣpeṣu na naśyati vināśiṣu / pratyakṣastho'pyathāgrāhyaḥ śauklyaṃ śuklapaṭe yathā // 
mūkopamo'pi yo'mūko mantā yo'pyupalopamaḥ / yo bhoktā nityatṛpto'pi kartā yaścāpyakiṃcanaḥ // 
yo'naṅgo'pi samastāṅgaḥ sahasrakaralocanaḥ / na kiṃcitsaṃsthitenāpi yena vyāptamidaṃ jagat // 
nirindriyabalasyāpi yasyāśeṣendriyakriyāḥ / yasya nirmananasyaitā manonirmāṇarītayaḥ // 
yadanālokanādbhāntisaṃsāroragabhītayaḥ / yasmindṛṣṭe palāyante sarvāśāḥ sarvabhītayaḥ // 
sākṣiṇi sphāra ābhāse dhruve dīpa iva kriyāḥ / sati yasminpravartante cittehāḥ spandapūrvikāḥ // 
yasmāddhaṭapaṭākārapadārthaśatapaṅkatayaḥ / taraṅgagaṇakallolavīcayo vāridheriva // 
sa evānyatayodeti yatpadārthaśatabhramaiḥ / kaṭakāṅgadakeyūranūpurairiva kāñcanam // 
yastvameko'vabhāsātmā yo'hamete janāśca ye / yaśca na tvamabuddhātmā nāhaṃ naite janāśca yaḥ // 
anyevāpyatirikteva saivāseva ca bhaṅgurā / payasīva taraṅgālī yasmātphurati dṛśyabhūḥ // 
yataḥ kālasya kalanā yato dṛśyasya dṛśyatā / mānasī kalanā yena yasya bhāsā vibhāsanam // 
kriyāṃ rūpaṃ rasaṃ gandhaṃ śabdaṃ sparśaṃ ca cetanam / yadvetsi tadasau devo yena vetsi tadapyasau // 
draṣṭuradarśanadṛśyānāṃ madhye yaddarśanaṃ sthitam / sādhyo tadavadhānena svātmānamavabudhyase // 
ajamajaramanādyaṃ śāśvataṃ brahma nityaṃ śivamamalamamoghaṃ vanyamuccairanindyam / sakalakalanaśūnyaṃ kāraṇaṃ kāraṇānāmanubhavanamavedyaṃ vedanaṃ viśvamantaḥ // 
śrīrāma uvāca / mahāpralayasaṃpattau yadetadavaśiṣyate / bhavatyetadanākāraṃ nāma nāstyatra saṃśayaḥ // 
na śūnyaṃ kathametatsyānna prakāśaḥ kathaṃ bhavet / kathaṃ vā na tamorūpaṃ kathaṃ vā naiva bhāsvaram // 
kathaṃ vā naiva cidrūpaṃ jīvo vā na kathaṃ bhavet / kathaṃ na buddhitattvaṃ syātkathaṃ vā na mano bhavet // 
kathaṃ vā naiva kiṃcitsyātkathaṃ vā sarvamityapi / anayaiva vacobhaṅgyā mama moha ivoditaḥ // 
śrīvasiṣṭha uvāca / viṣamo'yamatipraśno bhavatā samudāhṛtaḥ / bhettāsmyahaṃ tvayatnena naiśaṃ tama ivāṃśumān // 
mahākalpāntasaṃpattau yattatsadavaśiṣyate / tadrāma na yathā śūnyaṃ tadidaṃ śrṛṇu kathyate // 
anutkīrṇā yathā stambhe saṃsthitā śālabhañjikā / tathā viśvaṃ sthitaṃ tatra tena śūnyaṃ na tatpadam // 
ayamitthaṃ mahābhogo jagadākhyo'vabhāsate / satyo bhavatvasatyo vā yatra tatra tvaśūnyatā // 
yathā na putrikāśūnyaḥ stambho'nutkīrṇaputrikaḥ / tathā bhātaṃ jagadbrahma tena śūnya na tatpadam // 
saumyāmbhasi yathā vīcirna cāsti naca nāsti ca / tathā jagadbrahmaṇīdaṃ śūnyāśūnyapadaṃ gatam // 
deśakālādi śāntatvātputrikāracanaṃ drume / saṃbhavatyayathā'to vai tenānante vimuhyate // 
tatstambhaputrikādyetatparamārthe jagatsthiteḥ / ekadeśena sadṛśamupamānaṃ na sarvathā // 
na kadācidudetīdaṃ parasmānna ca śāmyati /  itthaṃ sthitaṃ kevalaṃ sadbrahma svātmani saṃsthitam // 
aśūnyāpekṣayā śūnyaśabdārthaparikalpanā / aśūnyatvātsaṃbhavataḥ śūnyatāśūnyate kutaḥ // 
brahmaṇyayaṃ prakāśo hi na saṃbhavati bhūtajaḥ / sūryānalendutārādiḥ kutastatra kilāvyaye // 
mahābhūtaprakāśānāmabhāvastama ucyate / mahābhūtābhāvajaṃ tu tenātra na tamaḥ kvacit // 
svānubhūtiḥ prakāśo'sya kevalaṃ vyomarūpiṇaḥ / yo'ntarasti sa tenaiva natvanyenānubhūyate // 
muktaṃ tamaḥprakāśābhyāmityetadajaraṃ padam / ākāśakośamevedaṃ viddhi kośaṃ jagatsthiteḥ // 
bilvasya bilvamadhyasya yathā bhedo na kaścana / tathāsti brahmajagatorna manāgapi bhinnatā // 
salilāntaryathā vīcirmṛdantarghaṭako yathā / tathā yatra jagatsattā tatkathaṃ khātmakaṃ bhavet // 
bhūrjalādyupamānaśrīḥ sākārāntā samānasā / brahma tvākāśaviśadaṃ tasyāntasthaṃ tathaiva tat // 
tasmādyādṛkcidākāśamākāśādapi nirmalam / tadantasthaṃ tādṛgeva jagacchabdārthabhāgapi // 
marīce'ntaryathā taikṣṇyamṛte bhokturna lakṣyate / cinmātratvaṃ cidākāśe tathā cetyakalāṃ vinā // 
tasmāccidapyacidrūpaṃ cetyariktaṃ tadātmani / jagattā tādṛgeveyaṃ tāvanmātrātmatāvaśāt // 
rūpālokamanaskārāstanmayā eva netarat / yathāsthitamato viśvaṃ suṣuptaṃ turyameva vā // 
tena yogī suṣuptātmā vyavahāryapi śāntadhīḥ / āste brahma nirābhāsaṃ sarvābhāsasamudgakaḥ // 
ākāriṇi yathā saumye sthitāstoye mahormayaḥ / anākṛtau tathā viśvaṃ sthitaṃ tatsadṛśaṃ pare // 
pūrṇātpūrṇaṃ prasarati yattatpūrṇaṃ nirākṛti / brahmaṇo viśvamābhātaṃ taddhi svārthaṃ vicakṣitam // 
pūrṇātpūrṇaṃ prasarati saṃsthitaṃ pūrṇameva tat / ato viśvamanutpannaṃ yaccotpannaṃ tadeva tat // 
cetyāsaṃbhavatastasminyadekā jagadarthatā / āsvādakā saṃbhavato marīce kaiva tīkṣṇatā // 
satyeveyamasatyaiva cittacetyāditā pare / tadbhāvātpratibimbasya pratibimbārhatā kutaḥ // 
paramāṇorapi paraṃ tadaṇīyo hyaṇīyasaḥ / śuddhaṃ sūkṣmaṃ paraṃ śāntaṃ tadākāśodarādapi // 
dikkālādyanavacchinnarūpatvādativistṛtam / tadanādyantamābhāsaṃ bhāsanīyavivarjitam // 
cidrūpameva no yatra labhyate yatra jīvatā / kathaṃ syāccittatākārā vāsanā nityarūpiṇī // 
cidrūpānudayādeva tatra nāstyeva jīvatā / na buddhitā cittatā vā nendriyatvaṃ na vāsanā // 
evamitthaṃ mahārambhapūrṇamapyajaraṃ padam / asmaddṛṣṭyā sthitaṃ śāntaṃ śūnyamākāśato'dhikam // 
śrīrāma uvāca / paramārthasya kiṃ rūpaṃ tasyānantacidākṛteḥ / punaretanmamācakṣva nipuṇaṃ bodhavṛddhaye // 
śrīvasiṣṭha uvāca / mahāpralayasaṃpattau sarvakāraṇakāraṇam / śiṣyate paramaṃ brahma tadidaṃ varṇyate śrṛṇu // 
nāśayitvā svamātmānaṃ manaso vṛttisaṃkṣaye / sadrūpaṃ yadanākhyeyaṃ tadrūpaṃ tasya vastunaḥ // 
nāsti dṛśyaṃ jagaddraṣṭā dṛśyābhāvādvilīnavat / bhātīti bhāsanaṃ yatsyāttadrūpaṃ tasya vastunaḥ // 
citerjīvasvabhāvāyā yadacetyonmukhaṃ vapuḥ / cinmātraṃ vimalaṃ śāntaṃ tadrūpaṃ paramātmanaḥ // 
aṅgalagne'pi vātādau sparśādyanubhavaṃ vinā / jīvataścetaso rūpaṃ yattadvai paramātmanaḥ // 
asvapnāyā anantāyā ajaḍāyā manaḥsthiteḥ / yadrūpaṃ ciranidrāyāstattadānagha śiṣyate // 
yadvyomno hṛdayaṃ yadvā śilāyāḥ pavanasya ca / tasyācetyasya cidvyomnastadrūpaṃ paramātmanaḥ // 
acetyasyāmanaskasya jīvato yā svabhāvataḥ / syātsthitiḥ sā parā śāntā sattā tasyādyavastunaḥ // 
citprakāśasya yanmadhyaṃ prakāśasyāpi khasya vā / darśanasya ca yanmadhyaṃ tadrūpaṃ brahmaṇo viduḥ // 
vredanasya prakāśasya dṛśyasya tamasastathā / vedanaṃ yadanādyantaṃ tadrūpaṃ paramātmanaḥ // 
yato jagadudetīva nityānuditarūpyapi / vibhinnavadivābhinnaṃ tadrūpaṃ paramārthakam // 
vyavahāraparasyāpi yatpāṣāṇavadāsanam / avyomna eva vyomatvaṃ tadrūpaṃ paramātmanaḥ // 
vedyavedanavettṛtvarūpatrayamidaṃ puraḥ / yatrodetyastamāyāti tattatparamadurlabham // 
vedyavedanavettṛtvaṃ yatredaṃ pratibimbati / abuddhyādau mahādarśe tadrūpaṃ paramaṃ smṛtam // 
manaḥ svapnendriyairmuktaṃ yadrūpaṃ syānmahāciteḥ / jaṅgame sthāvare vāpi tatsarvānte'vaśiṣyate // 
sthāvarāṇāṃ hi yadrūpaṃ taccedbodhamayaṃ bhavet / manobuddhyādinirmuktaṃ tatpareṇopamīyate // 
brahmārkaviṣṇuharaśakrasadāśivādi śāntau śivaṃ paramametadihaikamāste / sarvopadhivyayavaśādavikalparūpaṃ caitanyamātramayamujjhitaviśvasaṅgam // 
śrīrāma uvāca / idaṃ rūpamidaṃ dṛśyaṃ jagannāstīti bhāsuram / mahāpralayasaṃprāptau bho brahmankveva tiṣṭhati // 
śrīvasiṣṭha uvāca / kuta āyāti kīdṛgvā vandhyāputraḥ kva gacchati / kva yāti kuta āyāti vada vā vyomakānanam // 
śrīrāma uvāca / vandhyāputro vyomavanaṃ naivāsti na bhaviṣyati / kīdṛśī dṛśyatā tasya kīdṛśī tasya nāstitā // 
śrīvasiṣṭha uvāca / vandhyāputravyomavane yathā na staḥ kadācana / jagadādyakhilaṃ dṛśyaṃ tathā nāsti kadācana // 
na cotpanne na ca dhvaṃsi yatkilādau na vidyate / utpattiḥ kīdṛśī tasya nāśaśabdasya kā kathā // 
śrīrāma uvāca / vandhyāputranabhovṛkṣakalpanā tāvadasti hi / sā yathā nāśajanmāḍhyā tathaivedaṃ na kiṃ bhavet // 
śrīvasiṣṭha uvāca / tulyasyātuladuḥsthasya bhāvakaiḥ kila tolanam / niranvayā yathaivoktirjagatsattā tathaiva hi // 
yathā sauvarṇakaṭake dṛśyamānamidaṃ sphuṭam / kaṭakatvaṃ tu naivāsti jagattvaṃ na tathā pare // 
ākāśe ca yathā nāstiśūnyatvaṃ vyatirekavat / jagattvaṃ brahmaṇi tathā nāstyevāpyupalabdhimat // 
kajjalānna yathā kārṣṇyaṃ śaityaṃ ca na yathā himāt / pṛthagevaṃ bhavedbuddhaṃ jagannāsti pare pade // 
yathā śaityaṃ na śaśino na himādvyatiricyate / brahmaṇo na tathā sargo vidyate vyatirekavān // 
marunadyāṃ yathā toyaṃ dvitīyendau yathendutā / nāstyeveha jagannāma dṛṣṭamapyamalātmani // 
ādāveva hi yannāsti kāraṇāsaṃbhavātsvayam / vartamāne'pi tannāsti nāśaḥ syāttatra kīdṛśaḥ // 
kvāsaṃbhavadbhūtajāḍyaṃ pṛthvyāderjaḍavastunaḥ / kāryakāraṇaṃ bhavituṃ śaktaṃ chāyāyāścātapo yathā // 
kāraṇābhāvataḥ kāryaṃ nedaṃ tatkiṃcanoditam / yattatkāraṇamevāsti tadevetthamavasthitam // 
ajñānameva yadbhāti saṃvidābhāsameva tat / yajjagaddṛśyate svapne saṃvitkacanameva tat // 
saṃvitkacanamevāntaryathā svapne jagadbhramaḥ / sargādau brahmaṇi tathā jagatkacanamātatam // 
yadidaṃ dṛśyate kiṃcitsadaivātmani saṃsthitam / nāstameti na codeti jagatkiṃcitkadācana // 
yathā dravatvaṃ salilaṃ spandanaṃ pavano yathā / yathā prakāśa ābhāso brahmaiva trijagattathā // 
yathā puramivāste'ntarvideva svapnasaṃvidaḥ / tathā jagadivābhāti svātmaiva paramātmani // 
śrīrāma uvāca / evaṃ cettatkathaṃ brahmansughanapratyayaṃ vada / idaṃ dṛśyaviṣaṃ jātamasatsvapnānubhūtivat // 
sati dṛśye kila draṣṭā sati draṣṭari dṛśyatā / ekasattve dvayorbandho muktirekakṣaye dvayoḥ // 
atyantāsaṃbhavo yāvadbuddho dṛśyasya na kṣayaḥ / tāvaddraṣṭari dṛśyatvaṃ na saṃbhavati mokṣadhīḥ // 
dṛśyaṃ cetsaṃbhavatyādau paścātkṣayamupālabhet / taddṛśyasmaraṇānartharūpo bandho na śāmyati // 
yatra kvacana saṃsthasya svādarśasyeva cidgateḥ / pratibimbo lagatyeva sarvasmṛtimayo hyalam // 
ādāveva hi notpannaṃ dṛśyaṃ nāstyeva cetsvayam / draṣṭurdṛśyasvabhāvatvāttatsaṃbhavati muktatā // 
tasmādasaṃbhavanmuktermama protsārya yuktibhiḥ / atyantāsaṃbhavo yāvatkathayātmavidāṃ vara // 
śrīvasiṣṭha uvāca / asadeva sadā bhāti jagatsarvātmakaṃ yathā / śrṛṇvahaṃ kathayā rāma dīrghayā kathayāmi te // 
vyavasāyakathāvākyairyāvattatrānuvarṇitam / na viśrāmyati te tāvaddhṛdi pāṃsuryathā hrade // 
atyantābhāvamasyāstvaṃ jagatsargabhramasthiteḥ / buddhaikadhyānaniṣṭhātmā vyavahāraṃ kariṣyasi // 
bhāvābhāvagrahotsargasthūlasūkṣmacalācalāḥ / dṛśastvāṃ vedhayiṣyanti na mahādrimiveṣavaḥ // 
sa eṣo'styeka evātmā na dvitīyāsti kalpanā / jagadatra yathotpannaṃ tatte vakṣyāmi rāghava // 
tasmādimāni sakalāni vijṛmbhitāni so'pīdamaṅga sakalāsakalaṃ mahātmā / rūpāvalokanamanomananaprakārā kārāspadaṃ svayamudeti vilīyate ca // 
śrīvasiṣṭha uvāca etasmātparamācchāntātpadātparamapāvanāt / yathedamutthitaṃ viśvaṃ tacchṛṇūttamayā dhiyā // 
suṣuptaṃ svapnavadbhāti bhāti brahmaiva sargavat / sarvātmakaṃ ca tatsthānaṃ tatra tāvatkramaṃ śrṛṇu // 
tasyānantaprakāśātmarūpasyānantacinmaṇeḥ / sattāmātrātmakaṃ viśvaṃ yadajasraṃ svabhāvataḥ // 
tadātmani svayaṃ kiṃciccetyatāmiva gacchati / agṛhītātmakaṃ saṃvidahaṃmarśanapūrvakam // 
bhāvināmārthakalanaiḥ kiṃcidūhitarūpakam / ākāśādaṇu śuddhaṃ ca sarvasminbhāti bodhanam // 
tataḥ sā paramā sattā sacetaścetanonmukhī / cinnāmayogyā bhavati kiṃcillabhyatayā tathā // 
ghanasaṃvedanā paścādbhāvijīvādināmikā / saṃbhavatyāttakalanā yadojjhati paraṃ padam // 
sattaiva bhāvanāmātrasārā saṃsaraṇonmukhī / tadā vastusvabhāvena tvanuttiṣṭhati tāmimām // 
samanantaramevāsyāḥ svasattodeti śūnyatā / śabdādiguṇabījaṃ sā bhaviṣyadabhidhārthadā // 
ahaṃtodeti tadanu saha vai kālasattayā / bhaviṣyadabhidhārthena bījaṃ mukhyajagatsthiteḥ // 
tasyāḥ śakteḥ parāyāstu svasaṃvedanamātrakam / etajjālamasadrūpaṃ sadivodeti visphurat // 
evaṃprāyātmikā saṃvidbījaṃ saṃkalpaśākhinaḥ / bhavatyahaṃkārakaṇastataḥ spandatayā marut // 
cidahaṃ tāvatī vyomaśabdatanmātrabhāvanāt / svato ghanībhūya śanaiḥ svatanmātraṃ bhavatyalam // 
bhāvināmārtharūpaṃ tadbījaṃ śabdaughaśākhinaḥ / padavākyapramāṇākhyaṃ vedavṛndaṃ vikāsitam // 
tasmādudeṣyatyakhilā jagacchrīḥ paramātmanaḥ / śabdaughanirmitārthaughapariṇāmavisāriṇaḥ // 
cidevaṃparivārā sā jīvaśabdena kathyate / bhāviśabdārthajālena bījaṃ rūpaughaśākhinaḥ // 
caturdaśavidhaṃ bhūtajālamāvalitāntaram / jagajjaṭharagartaughaṃ prasariṣyati vai tataḥ // 
asaṃprāptābhidhācārā cijjavātprasphuradvapuḥ / sā caiva sparśatanmātraṃ bhāvanādbhavati kṣaṇāt // 
pavanaskandhavistāraṃ bījaṃ sparśaughaśākhinaḥ / sarvabhūtakriyāspandastasmātsaṃprasariṣyati // 
tatraiva cidvilāsena prakāśo'nubhavādbhavet / tejastanmātrakaṃ tattu bhaviṣyadabhidhārthakam // 
tatsūryāgnivijṛmbhādibījamālokaśākhinaḥ / tasmādrūpavibhedena saṃsāraḥ prasariṣyati // 
bhāvayaṃstanutāmeva rasaskandha ivāmbhasaḥ / svadanaṃ tasya saṅghasya rasatanmātramucyate // 
bhāvivārivilāsātmā tadbījaṃ rasaśākhinaḥ / anyonyasvadane tasmātsaṃsāraḥ prasariṣyati // 
bhaviṣyadrūpasaṃkalpanāmāsau kalpanātmakaḥ / saṃkalpātmaguṇairgandhatanmātratvaṃ prapaśyati // 
bhāvibhūgolakatvena bījamākṛtiśākhinaḥ / sarvādhārātmanastasmātsaṃsāraḥ prasariṣyati // 
citā vibhāvyamānāni tanmātrāṇi parasparam / svayaṃ pariṇatānyantarambunīva nirantaram // 
tathaitāni vimiśrāṇi viviktāni punaryathā / na śuddhānyupalabhyante sarvanāśāntameva hi // 
saṃvittimātrarūpāṇi sthitāni gaganodare / bhavanti vaṭajālāni yathā bījakaṇāntare // 
prasavaṃ paripaśyanti śataśākhaṃ sphuranti ca / paramāṇvantare bhānti kṣaṇātkalpībhavanti ca // 
vivartameva dhāvanti nirvivartāni santi ca / cidvedhitāni sarvāṇi kṣaṇātpiṇḍībhavanti ca // 
tanmātragaṇametatsyātsā saṃkalpātmikā citiḥ / vedanātrasareṇvābhamanākāraiva paśyati // 
bījaṃ jagatsu nanu pañcakamātrameva bījaṃ parāvyavahitasthitiśaktirādyā / bījaṃ tadeva bhavatīti sadānubhūtaṃ cinmātramevamajamādyamato jagacchīḥ // 
śrīvasiṣṭha uvāca / parame brahmaṇi sphāre same rāma samasthite / anutpannanabhastejastamaḥsattā cidātmani // 
pūrvaṃ cetyatvakalanaṃ sataścetyāṃśacetanāt / udeti cittakalanaṃ citiśaktitvacetanāt // 
tato jīvatvakalanaṃ cetyasaṃyogacetanāt / tato'sya māyākalanaṃ cetyaikaparatāvaśāt // 
tato buddhitvakalanamahantāpariṇāmataḥ / etadeva manastādiśabdatanmātrakādimat // 
ucchūnādanyatanmātrabhāvanādbhūtarūpiṇaḥ / ayamitthaṃ mahāgulmo jagadādirvilokyate // 
jhaṭityevaṃ krameṇeti svapne puramivākṛtam / mahākāśamahāṭavyāmudbhūyodbhūya naśyati // 
jagatkarañjakuñjānāṃ bījametadavāpajam / nāpekṣate kiṃcidapi kṣitivāryanalādikam // 
etaccidātmakaṃ paścātkilorvyādi kariṣyati / svaṃ svapnavitpuramiva cinmātrātmakameva yat // 
jagadādyaṅkuraṃ yatra tatrasthamapi muñcati / jagataḥ pañcakaṃ bījaṃ pañcakasya cidavyayā // 
yadbījaṃ tatphalaṃ viddhi tasmādbrahmamayaṃ jagat / evameṣa mahākāśe sargādau pañcako gaṇaḥ // 
cicchaktyā svāṅgabhūtātmā kalpitosti na vāstavaḥ / anenocchūnatāmetya yadapīdaṃ vitanyate // 
tadapyākāśarūpātmakalpanātmani sanmayam / kvacinna nāma tatsiddhaṃ yadasiddhena sādhyate // 
svarūpaṃ yadvikalpātma kathaṃ tatsatyatāmiyāt / atha cetpañcakaṃ brahma brahmātmakatayā dhiyā // 
tatpañcakaṃ viddhi prauḍho brahmaiva trijagatkramaḥ / yathā sphurati sargādāveṣa pañcakasaṃbhavaḥ // 
tathaivādyeha bhūtatve yāti kāraṇatāṃ svayam /  evaṃ na jāyate kiṃcijjagajjātaṃ na lakṣyate // 
svapnasaṃkalpapuravadasatsadanubhūyate /  brahmākāśaparākāśe jīvākāśatvamātmani // 
iti cityavadātātmā pṛthvyādīnāmasaṃbhavāt /  ityeṣa jīvaḥ kathito vyomni svātmā ivoditaḥ // 
jīvākāśastvimaṃ dehaṃ yathā vindati tacchruṇu / jīvākāśaḥ svamevāsau tasmiṃstu parameśvare // 
aṇutejaḥkaṇo'smīti svayaṃ cetati cintayā / yattadevocchūnamiva bhāvayatyātmanāmbare // 
asadeva sadākāraṃ saṃkalpenduryathā na san / tameva bhāvayan draṣṭradṛśyarūpatayā sthitaḥ // 
eka eva dvitāmeti svapne svamṛtibodhavat / kiṃcitsthaulyamivādatte tatastārakatāṃ vidan // 
yathābhāvitamātrārthabhāvitādviśvarūpataḥ / sa eva svātmā satatopyayaṃ sohamiti svayam // 
cittātpratyayamādhatte svapne svāmiva pānthatām / tārakākāramākāraṃ bhāvidehābhidhaṃ tathā // 
bhāvayatyeti tadbhāvaṃ cittaṃ cetyārthatāmiva / parityajyaiva tadbāhyaṃ tatastārakakoṭare // 
antarbhāti bahiṣṭho'pi parvato mukure yathā / kūpasaṃstho yathā dehaḥ samudgakagataṃ vacaḥ // 
svapnasaṃkalpayoḥ saṃvidvettyetajjīvako'ṇuke / svarūpatārakāntastho jīvo'yaṃ cetati svayam // 
tadetadbuddhicittādijñānasattādirūpakam / jīvākāśaḥ svatastatra tārakākāśakośagam // 
prekṣe'hamiti bhāvena draṣṭuṃ prasaratīva khe / tato randhradvayenaiva bhāvibāhyābhidhaṃ punaḥ // 
yena paśyati tannetrayugaṃ nāmnā bhaviṣyati / yena spṛśati sā vai tvagyacchṛṇoti śrutistu sā // 
yena jighrati tadghrāṇaṃ sa svamātmani paśyati / tattasya svadanaṃ paścādrasanā collasiṣyati // 
spandate yatsa tadvāyuśceṣṭā karmendriyavrajam / rūpālokamanaskārajātamityapi bhāvayat // 
ātivāhikadehātmā tiṣṭhatyambaramambare / evamucchūnatāṃ tasminbhāvayaṃstejasaḥ kaṇe // 
asatyāṃ satyasaṃkāśāṃ brahmāste jīvaśabdavat / itthaṃ sa jīvaśabdārthaḥ kalanākulatāṃ gataḥ // 
ātivāhikadehātmā cittadehāmbarākṛtiḥ / svakalpanānta ākāramaṇḍaṃ saṃsthaṃ prapaśyati // 
kaścijjalagataṃ vetti kaścitsamrāṭsvarūpiṇam / bhāvibrahmāṇḍakalanāṃ paśyatyanubhavatyapi // 
ātmagarbhagṛhaṃ cittādyathāsaṃkalpamātmanaḥ / deśakālakriyādravyakalpanāvedanaṃ sa tat // 
bhāvayañchabdanirmātā śabdairbadhnāti kalpitaiḥ / ātivāhikadeho'sāvityasatyajagadbhrame // 
asatya eva kacati svapne khoḍḍayanaṃ yathā / ityanutpanna evāsau svayaṃbhūḥ svayamutthitaḥ // 
ātivāhikadehātmā prabhurādyaḥ prajāpatiḥ / etasminnapi saṃpanne brahmāṇḍākāriṇi bhrame // 
na kiṃcidapi saṃpannaṃ na ca jātaṃ na dṛśyate / tadbrahmākāśamākāśameva sthitamanantakam // 
saṃkalpanagarākārametatsadapi naiva sat / anirmitamarāgaṃ ca etadvai citramutthitam // 
akṛtaṃ cānubhūtaṃ ca na satyaṃ satyavatsthitam / mahākalpe vimuktatvādbrahmādīnāmasaṃśayam // 
smṛtirna prāktanī kācitkāraṇaṃ vā svayaṃbhuvaḥ / tena yādṛksvayaṃbhūḥ syāttādṛktajjamidaṃ smṛtam // 
anādyanubhavastvitthaṃ yo'trāsti vanikādike / svapnānubhūtaṃ pṛthvyādi prabodhe yādṛśaṃ bhavet // 
smṛtaḥ sa vyomamātrātmā sarvadaiva smṛtaṃ jagat / yatra yatra yathā toye dravatvaṃ nāma bhidyate // 
tatra tatra tathā nānyaḥ sargo'sti paramātmani / sṛṣṭirevamiyaṃ prauḍhā sama eva tvayaṃ sthitaḥ // 
bhātyevaṃ nāma brahmāṇḍaṃ vyomātmevātinirmalam / dṛśyamevamidaṃ śāntaṃ svātmanirmitavibhramam // 
nirādhāraṃ nirādheyamadvaitaṃ caikyavarjitam / jagatsaṃvidi jātāyāmapi jātaṃ na kiṃcana // 
paramākāśamāśūnyamacchameva vyavasthitam / sarvasaṃsāratā nāsti yadeva tadavasthitam // 
nādheyaṃ tatra nādhāro na dṛśyaṃ na ca draṣṭṛtā / brahmāṇḍaṃ nāsti na brahmā na ca vaitaṇḍikā kvacit // 
na jagannāpi jagatī śāntamevākhilaṃ sthitam / brahmaiva kacati svacchamitthamātmātmanātmani // 
cittvāddravatvātsalilamivāvartatayātmani / asadevedamābhāti sadivehānubhūyate // 
vinaśyatyasadevānte svapne svamaraṇaṃ yathā / athavā svasvarūpatvātsadevedamanāmayam / akhaṇḍitamanādyantaṃ jñānamātrāmbarodaram // 
ākāśa eva parame prathamaḥ prajeśo nityaṃ svayaṃ kacati śūnyatayā samo yaḥ / sa hyātivāhikavapurnatu bhūtarūpī pṛthvyādi tena na sadasti yathā na jātam // 
śrīvasiṣṭha uvāca / itthaṃ jagadahaṃtādidṛśyajātaṃ na kiṃcana / ajātatvācca nāstveva yaccāsti parameva tat // 
paramākāśamevādau jīvatāṃ cetati svayam / niḥspandāmbhodhikuhare salilaṃ spandatāmiva // 
ākāśarūpamajahadevaṃ vettīva hṛdyatām / svapnasaṃkalpaśailādāviva cidvṛttirāntarī // 
pṛthvyādirahito deho yo viṃrāḍātmako mahān / ātivāhika evāsau cinmātrācchanabhomayaḥ // 
akṣayaḥ svapnaśailābhaḥ sthirasvapnapuropamaḥ / citrakṛtsthiracittasthacitrasainyasamākṛtiḥ // 
anikhātamahāstambhaputrikaughasamopamaḥ / brahmākāśe'nikhātātmā sustambhe śālabhañjikā // 
ādyaḥ prajāpatiḥ evaṃ svayaṃbhūriti viśrutaḥ / prāktanānāṃ svakāryāṇāmabhāvādapyakāraṇaḥ // 
mahāpralayaparyanteṣvādyakālapitāmahāḥ / mucyante sarva evātaḥ prāktanaṃ karma teṣu kim // 
so'kuḍya eva kuḍyātmā dṛśyādṛśyaḥ svayaṃsthitaḥ / na ca dṛśyaṃ na ca draṣṭā na sraṣṭā sarvameva ca // 
pratiśabdapadārthānāṃ sarveṣāmeṣa eva saḥ / tasmādudeti jīvālī dīpālī dīpakādiva // 
saṃkalpa eva saṃkalpātkilaiti kṣmādivarjitaḥ / ādimādiva niḥśūnyaḥ svapnātsvapnāntaraṃ yathā // 
asmādekapratispandājjīvāḥ saṃprasaranti ye / sahakārikāraṇānāmabhāvācca sa eva te // 
sahakārikāraṇānāmabhāve kāryakāraṇam / ekametadato nānyaḥ parasmātsargavibhramaḥ // 
brahmavādyo virāḍātmā virāḍātmeva sargatā / jīvākāśaḥ sa evetthaṃ sthitaḥ pṛthvyādyasadyataḥ // 
śrīrāma uvāca / kiṃ syātparimito jīvo rāśirāho anantakaḥ / āhosvidastyanantātmā jīvapiṇḍo'calopamaḥ // 
dhārāḥ payomuca iva śīkarā iva vāridheḥ / kaṇāstaptāyasa iva kasmānniryānti jīvakāḥ // 
iti me bhagavanbrūhi jīvajālavinirṇayam / jñātametanmayā prāyastadeva prakaṭīkuru // 
śrīvasiṣṭha uvāca / eka eva na jīvo'sti rāśīnāṃ saṃbhavaḥ kutaḥ / śaśaśṛṅgaṃ samuḍḍīya prayātīva hi te vacaḥ // 
na jīvo'sti na jīvānāṃ rāśayaḥ santi rāghava / na caikaḥ parvataprakhyo jīvapiṇḍo'sti kaścana // 
jīvaśabdārthakalanāḥ samastakalanānvitāḥ / neha kāścana santīti niścayo'stu tavācalaḥ // 
śuddhacinmātramamalaṃ brahmāstīha hi sarvagam / tadyathā sarvaśaktitvādvindate yāḥ svayaṃ kalāḥ // 
cinmātrānukrameṇaiva saṃpraphullalatāmiva / nanu mūrtāmamūrtā vā tāmevāśu prapaśyati // 
jīvo buddhiḥ kriyāspando manodvitvaikyamityapi / svasattāṃ prakacantīṃ tāṃ niyojayati vedane // 
sā'buddhaiva bhavatyevaṃ bhavedbrahmaiva bodhataḥ / abodhaḥ prekṣayā yāti nāśaṃ na tu prabudhyate // 
yathāndhakāro dīpena prekṣyamāṇaḥ praṇaśyati / na cāsya jñāyate tattvamabodhasyaivameva hi // 
evaṃ brahmaiva jīvātmā nirvibhāgo nirantaraḥ / sarvaśaktiranādyanto mahācitsārarūpavān // 
sarvānaṇutayā tvasya na kvacidbhedakalpanā / vidyate yā hi kalanā sā tadevānubhūtitaḥ // 
śrīrāma uvāca / evametatkathaṃ brahmannekajīvecchayākhilāḥ / jagajjīvā na yujyante mahājīvaikatāvaśāt // 
śrīvasiṣṭha uvāca / mahājīvātma tadbrahma sarvaśaktimayātmakam / sthitaṃ tathecchameveha nirvibhāgaṃ nirantaram // 
yadevecchati tattasya bhavatyāśu mahātmanaḥ / pūrvaṃ teneṣṭamicchādi tato dvitvamudeti yat // 
paścāddvitvavibhaktānāṃ svaśaktīnāṃ prakalpitaḥ / anenetthaṃ hi bhavatītyevaṃ tena kriyākramaḥ // 
taṃ vinānudaye tvāsāṃ pradhānecchaiva rohati / śaktyā hyajātayā brāhmyā niyamo'yaṃ prakalpitaḥ // 
yasyā jīvābhidhānāyāḥ śaktyapekṣā phalatyasau / pradhānaśaktiniyamānuṣṭhānena vinā na tu // 
pradhānaśaktiniyamaḥ supratiṣṭho na cedbhavet / tatphalaṃ śaktyadhīnatvānnehitānāṃ kvacidbhavet // 
evaṃ brahma mahājīvo vidyate'ntādivarjitaḥ / jīvakoṭi mahākoṭi bhavatyatha na kiṃcana // 
cetyasaṃvedanājjīvo bhavatyāyāti saṃsṛtim / tadasaṃvedanādrūpaṃ samāyāti samaṃ punaḥ // 
evaṃ kaniṣṭhajīvānāṃ jyeṣṭhajīvakramākramaiḥ / samudetyātmajīvatvaṃ tāmrāṇāmiva hematā // 
atrāntare mahākāśa itthameṣa gaṇo'pyasan / svātmaiva sadivodeti ciccamatkaraṇātmakaḥ // 
svayameva camatkāro yaḥ samāpadyate citaḥ / bhaviṣyannāmadehādi tadahaṃbhāvanaṃ viduḥ // 
cito yasmāccidālehastanmayatvādanantakaḥ / sa eṣa bhuvanābhoga iti tasyāṃ prabimbati // 
pariṇāmavikārādiśabdaiḥ saiva cidavyayā / tādṛgrūpādabhedyāpi svaśaktyaiva vibudhyate // 
avicchinnavilāsātma svato yatsvadanaṃ citaḥ / cetyasya ca prakāśasya jagadityeva tatsthitam // 
ākāśādapi sūkṣmaiṣā yā śaktirvitatā citaḥ / sā svabhāvata evaitāmahaṃtāṃ paripaśyati // 
ātmanyātmātmanaivāsyā yatprasphurati vārivat / jagadantamahaṃtāṇuṃ tadaiṣā saṃprapaśyati // 
camatkārakarī cāru yaccamatkurute citiḥ / svayaṃ svātmani tasyaiva jagannāma kṛtaṃ tataḥ // 
citaścetyamahaṃkāraḥ saiva rāghava kalpanā / tanmātrādi cidevāto dvitvaikatve kva saṃsthite // 
jīvahetvādisaṃtyāge tvaṃ cāhaṃ ceti saṃtyaja / śeṣaḥ sadasatormadhye bhavatyarthātmako bhavet // 
citā yathādau kalitā svasattā sā tathoditā / abhinnā dṛśyate vyomnaḥ sattāsatte na vidmahe // 
viśvaṃ khaṃ jagadīhākhyaṃ khamasti vibudhālayaḥ / sākāraściccamatkārarūpatvānnānyadasti hi // 
yo yadvilāsastasmātsa na kadācana bhidyate / api sāvayavaṃ tasmātkaivānavayave kathā // 
citernityamacetyāyā nirnāmnyā vitatākṛteḥ / yadrūpaṃ jagato rūpaṃ tattatsphuraṇarūpiṇaḥ // 
mano buddhirahaṃkāro bhūtāni girayo diśaḥ / iti yā yāstu racanāścitastattvājjagatsthiteḥ // 
citeścittvaṃ jagadviddhi nājagaccittvamasti hi / ajagattvādaciccitsyādbhānādbhedo jagatkutaḥ // 
citermarīcibījasya nijā yāntaścamatkṛtiḥ / sā caiṣā jīvatanmātramātraṃ jagaditi sthitā // 
cittātsvaśaktikacanaṃ yadahaṃbhāvanaṃ citaḥ / jīvaḥ spandanakarmātmā bhaviṣyadabhidho hyasau // 
yacciccittvena kacanaṃ svasaṃpādyābhidhātmakam / svavikārairvyavacchedyaṃ bhidyate no na vidyate // 
citspandarūpiṇorasti na bhedaḥ kartṛkarmaṇoḥ / spandamātraṃ bhavetkarma sa eva puruṣaḥ smṛtaḥ // 
jīvaścittaparispandaḥ puṃsāṃ cittaṃ sa eva ca / manastvindriyarūpaṃ satsattāṃ nāneva gacchati // 
śāntāśeṣaviśeṣaṃ hi citprakāśacchaṭā jagat / kāryakāraṇakāditvaṃ tasmādanyanna vidyate // 
acchedyo'hamadāhyo'hamakledyo'śoṣya eva ca / nityaḥ sarvagataḥ sthāṇuracalo'hamiti sthitam // 
vivadante tathā hyatra vivadanto yathā bhramaiḥ / bhramayanto vayaṃ tvete jātā vigatavibhramāḥ // 
dṛśye mūrte jñasaṃrūḍhe vikārādi pṛthagbhavet / nāmūrte tajjñakacite citkhe sadasadātmani // 
cittarau cetyarasataḥ śaktiḥ kālādināmikām / tanotyākāśaviśadāṃ cinmadhuśrīḥ svamañjarīm // 
svayaṃ vicitraṃ sphurati cidaṇḍakamanāhatam / svayaṃ vilakṣaṇaspandaṃ cidvāyuraṇḍajātmakaḥ // 
svayaṃ vicitraṃ kacanaṃ cidvāri na nikhātagam / svayaṃ vicitradhātutvaṃ śreṣṭhāṅgamapi nirmitam // 
svavicitrarasollāsā cijjyotsnā satatoditā / svayaṃ cideva prakaṭaścidāloko mahātmakaḥ // 
svayamastaṃ gate bāhye svajñānāduditā citiḥ / svayaṃ jaḍeṣu jāḍyena padaṃ sauṣuptamāgatā // 
svayaṃ spanditayāspandicittvācciti mahānabha / citprakāśaprakāśo hi jagadasti ca nāsti ca // 
cidākāśaikaśūnyatvaṃ jagadasti ca nāsti ca / cidālokamahārūpaṃ jagadasti ca nāsti ca // 
cinmārutaparispando jagadasti ca nāsti ca / ciddhanadhvāntakṛṣṇatvaṃ jagadasti ca nāsti ca // 
cidarkālokadivaso jagadasti ca nāsti ca / citkajjalarajastailaparamāṇurjagatkramaḥ // 
cidagnyauṣṇyaṃ jagallekhā jagaccicchaṅkhaśuklatā / jagaccicchailajaṭharaṃ cijjaladravatā jagat // 
jagaccidikṣumādhuryaṃ citkṣīrasnigdhatā jagat / jagacciddhimaśītatvaṃ cijjvālājvalanaṃ jagat // 
jagaccitsarṣapasneho vīciścitsarito jagat / jagaccitkṣaudramādhuryaṃ jagaccitkanakāṅgadam // 
jagaccitpuṣpasaugandhyaṃ cillatāgraphalaṃ jagat / citsattaiva jagatsattā jagatsattaiva cidvapuḥ // 
atra bhedavikārādi nakhe malamiva sthitam / itīdaṃ sanmayatvena sadasadbhuvanatrayam // 
avikalpatadātmatvātsattāsattaikataiva ca / avayavāvayavitā śabdārthau śaśaśṛṅgavat // 
anubhūtyapalāpāya kalpito yairdhigastu tān / na vidyate jagadyatra sādryabdhyurvīnadīśvaram // 
cidekatvātprasaṅgaḥ syātkastatretaravibhramaḥ / śilāhṛdayapīnāpi svākāśe viśadaiva cit // 
dhatte'ntarakhilaṃ śāntaṃ saṃniveśaṃ yathā śilā / padārthanikarākāśe tvayamākāśajo malaḥ // 
sattāsattātmatātvattāmattāśleṣā na santi te / pallavāntaralekhaughasaṃniveśavadātatam // 
anyānanyātmakamidaṃ dhatte'ntaścitsvabhāvataḥ / samastakāraṇaughānāṃ kāraṇādi pitāmahaḥ // 
svabhāvato kāraṇātma cittaṃ ciddhyanubhūtitaḥ / na cāsattvamacetyāyāścito vācāpi siddhyati // 
yadasti tadudetīti dṛṣṭaṃ bījādivāṅkuraḥ // 
gagana iva suśūnyabhedamasti tribhuvanamaṅga mahācito'ntarasyāḥ / paramapadamayaṃ samastadṛśyaṃ tvidamiti niścayavānbhavānubhūteḥ // 
ityuktavatyatha munau divaso jagāma sāyatanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / jagadākāśamevedaṃ yathā hi vyomni mauktikam / vimale bhāti svātmaiva jagaccidgaganaṃ yathā // 
anutkīrṇai bhātīva trijagacchālabhañjikā / citstambhenaiva sotkīrṇā nacotkartātra vidyate // 
samudre'ntarjalaspandāḥ svabhāvādacyutā api / vīcivegā bhavantīva pare dṛśyavidastathā // 
jālāntargatasūryābhā jālākārarajāṃsyapi / jagadbhānaṃ prati sthūlānyaṇuṃ prati yathācalāḥ // 
jagadbhānaṃ na bhātīdaṃ brahmaṇo vyatirekataḥ / jālasūryāṃśujālaṃ tu vyatirekānubhūtidam // 
anubhūtānyapīmāni jaganti vyomarūpiṇi / pṛthvyādīni na santyeva svapnasaṃkalpayoriva // 
piṇḍagraho jagatyasminvijñānākāśarūpiṇi / marunadyāṃ jalamiva na saṃbhavati kutracit // 
jagatyapiṇḍagrāhe'sminsaṃkalpanagaropame / marau saridivābhāti dṛśyatā bhrāntirūpiṇī // 
svapnāddṛśyeva jagatāṃ tulādeśena kena ca / tulitā kalanonmuktā dṛśyaśrīrvyoma jṛmbhate // 
varjayitvā jñavijñānaṃ jagacchabdārthabhājanam / jagadbrahmasvaśabdānāmarthe nāstyeva bhinnatā // 
idaṃ tvacetyacinmātraṃ bhānorbhātaṃ nabhaḥ prati / tathā sūkṣmaṃ yathā meghaṃ prati saṃkalpavāridaḥ // 
yathā svapnapuraṃ svacchaṃ jāgratpuravaraṃ prati / tathā jagadidaṃ svacchaṃ sāṃkalpikajagatprati // 
tasmādacetyacidūpaṃ jagadvyomeva kevalam / śūnyau vyomajagacchabdau paryāyau viddhi cinmayau // 
tasmānna kiṃcidutpannaṃ jagadādīha dṛśyakam / anākhyamanabhivyaktaṃ yathāsthitamavasthitam // 
jagadeva mahākāśe cidākāśamabhittimat / taddeśasyāṇumātrasya tulāyāścāprapūrakam // 
ākāśarūpamevācchaṃ piṇḍagrahavivarjitam / vyomni vyomamayaṃ citraṃ saṃkalpapuravatsthitam // 
atredaṃ maṇḍapākhyānaṃ śṛṇu śravaṇabhūṣaṇam / niḥsaṃdeho yathaiṣo'rthaścitte viśrāntimeṣyati // 
śrīrāma uvāca / sadbodhavṛddhaye brahmansamāsena vadāśu me / maṇḍapākhyānamakhilaṃ yena bodho vivardhate // 
śrīvasiṣṭha uvāca / abhūdasminmahīpīṭhe kulapadmo vikāśavān / padmo nāma nṛpaḥ śrīmānbahuputro vivekavān // 
maryādāpālanāmbhodhirdviṣattimirabhāskaraḥ / kāntākumudinīcandro doṣatṛṇahutāśanaḥ // 
merurvibudhavṛndānāṃ yaśaścandro bhavārṇave / saraḥ sadguṇahaṃsānāṃ kamalāmalabhāskaraḥ // 
saṃgrāmavīrutpavano manomātaṅgakesarī / samastavidyādayitaḥ sarvāścaryaguṇākaraḥ // 
surārisāgarakṣobhavilasanmandarācalaḥ / vilāsapuṣpaughamadhuḥ saubhāgyakusumāyudhaḥ // 
līlālatālāsyamarutsāhasotsāhakeśavaḥ / saujanyakairavaśaśī durlīlāvallikānalaḥ // 
tasyāsti subhagā bhāryā līlā nāma vilāsinī / sarvasaubhāgyavalitā kamalevoditā'vanau // 
sarvānuvṛttilalitā līlā madhurabhāṣiṇī / sānandamandacalitā dvitīyendūdayasmitā // 
alakālimanohārivadanāmbhojaśālinī / sitāṅgī karṇikāgaurī jaṅgameva sarojinī // 
latāvilāsakundaughabhāsinī rasaśālinī / pravālahastā puṣpābhā madhuśrīriva dehinī // 
avadātatanuḥ puṇyā sparśanāhlādakāriṇī gaṅgeva gāṃ gatā dehavatī haṃsavilāsinī // 
tasya bhūtalapuṣpeṣoḥ sakalāhlādadāyinaḥ / paricaryāṃ ciraṃ kartumanyā ratirivoditā // 
udvigne prodvignā mudite muditā samākulākulite / pratibimbasamā kāntā saṃkruddhe kevalaṃ bhītā // 
śrīvasiṣṭha uvāca / bhūtalāpsarasā sārdhamananyadayitāpatiḥ / akṛtrimapremarasaṃ sa reme kāntayā tayā // 
udyānavanagulmeṣu tamālagahaneṣu ca / puṣpamaṇḍaparamyeṣu latāvalayasadmasu // 
puṣpāntaḥpuraśayyāsu puṣpasaṃbhāravīthiṣu / vasantodyānadolāsu krīḍāpuṣkariṇīṣu ca // 
candanadrumaśaileṣu saṃtānakataleṣu ca / kadambanīpageheṣu pāribhadrodareṣu ca // 
vikasatkundamandāramakarandasugandhiṣu / vasantavanajāleṣu kūjatkokilapakṣiṣu // 
nānāraṇyatṛṇānāṃ ca sthaleṣu mṛdudīptiṣu / nirjhareṣu tarattārasīkarāsāravarṣiṣu // 
śailānāṃ maṇimāṇikyaśilānāṃ phalakeṣu ca / devarṣimunigeheṣu dūrapuṇyāśrameṣu ca // 
kumudvatīṣu phullāsu smerāsu nalinīṣu ca / vanasthalīṣu kṛṣṇāsu phullāsu phalinīṣu ca // 
surataiḥ suratāruṇyaiḥ sundaraḥ sundarehitaiḥ / īhitaiḥ peśalānyonyaghanapremarasādhikaiḥ // 
prahelikābhirākhyānaistathā cākṣaramuṣṭibhiḥ / aṣṭāpadairbahudyūtaistathā gūḍhacaturthakaiḥ // 
nāṭikākhyāyikābhiśca ślokairvindumatikramaiḥ / deśakālavibhāgaiśca nagaragrāmaceṣṭitaiḥ // 
sragdāmamālāvalitairnānābharaṇayojanaiḥ / līlāvilolacalanairvicitrarasabhojanaiḥ // 
ārdrakuṅkumakarpūratāmbūlīdalacarvaṇaiḥ / phullapuṣpalatāguñjādehagopanakhavraṇaiḥ // 
samālambhanalīlābhirmālāpraharaṇakramaiḥ / gṛhe kusumadolābhiranyonyaṃ dolanakramaiḥ // 
nauyānayugmahastyaśvadāntoṣṭrādigamāgamaiḥ / jalakelivilāsena parasparasamukṣaṇaiḥ // 
nṛtyagītakalālāsyatālatāṇḍavamaṇḍanaiḥ / saṃgītakaiḥ saṃkathanairvīṇāmurajavādanaiḥ // 
udyāneṣu sarittīravṛkṣeṣu varavīthiṣu / antaḥpureṣu harmyeṣu phulladolāvadolanaiḥ // 
sā tathā sukhasaṃvṛddhā tasya praṇayinī priyā / ekadā cintayāmāsa subhrūḥ saṃkalpaśālinī // 
prāṇebhyo'pi priyo bhartā mamaiṣa jagatīpatiḥ / yauvanollāsavānśrīmānkathaṃ syādajarāmaraḥ // 
bhartrānena sahottuṅgastanī kusumasadmasu / kathaṃ svairaṃ ciraṃ kāntā rame yugaśatānyaham // 
tathā yate yatnamatastapojapayamehitaiḥ / rajanīśamukho rājā yathā syādajarāmaraḥ // 
jñānavṛddhāṃstapovṛddhānvidyāvṛddhānahaṃ dvijān / pṛcchāmi tāvanmaraṇaṃ kathaṃ na syānnṛṇāmiti // 
ityānīyātha saṃpūjya dvijānpapraccha sā natā / amaratvaṃ kathaṃ viprā bhavediti punaḥpunaḥ // 
viprā ūcuḥ / tapojapayamairdevi samastāḥ siddhasiddhayaḥ / saṃprāpyante'maratvaṃ tu na kadācana labhyate // 
ityākarṇya dvijamukhāccintayāmāsa sā punaḥ / idaṃ svaprajñayaivāśu bhītā priyaviyogataḥ // 
maraṇaṃ bharturagre me yadi daivādbhaviṣyati / tatsarvaduḥkhanirmuktā saṃsthāsye sukhamātmani // 
atha varṣasahasreṇa bhartādau cenmariṣyati / tatkariṣye tathā yena jīvo gehānna yāsyati // 
tadbhramadbhartṛjīve'sminnije śuddhāntamaṇḍape / bhartrā vilokitā nityaṃ nivatsyāmi yathāsukham // 
adyaivārabhyaitadartha devīṃ jñaptiṃ sarasvatīm / japopavāsaniyamairātoṣaṃ pūjayāmyaham // 
iti niścitya sā nāthamanuktvaiva varāṅganā / yathāśāstraṃ cacārograṃ tathā niyamamāsthitā // 
trirātrasya trirātrasya paryante kṛtapāraṇā / devadvijaguruprājñavidvatpūjāparāyaṇā // 
snānadānatapodhyānanityodyuktaśarīrikā / sarvāstikyasadācārakāriṇī kleśahāriṇī // 
yathākālaṃ yathodyogaṃ yathāśāstraṃ yathākramam / toṣayāmāsa bhartāramaparijñātasaṃsthitiḥ // 
trirātraśatamevaṃ sā bālā niyamaśālinī / anārataṃ taponiṣṭhāmatiṣṭhatkaṣṭaceṣṭayā // 
trirātrāṇāṃ śate cātha pūjitā pratimānitā / tuṣṭā bhagavatī gaurī vāgīśā samuvāca tām // 
śrīsarasvatyuvāca / nirantareṇa tapasā bhartṛbhaktyatiśālinā / parituṣṭāsmi te vatse gṛhāṇa varamīpsitam // 
śrīrājñyuvāca / jaya janmajarājvālādāhadoṣaśaśiprabhe / jaya hārdāndhakāraughanivāraṇaraviprabhe // 
amba mātarjaganmātastrāyasva kṛpaṇāmimām / idaṃ varadvayaṃ dehi yadahaṃ prārthaye śubhe // 
ekaṃ tāvadvidehasya bharturjīvo mamāmbike / asmādeva hi mā yāsīnnijāntaḥpuramaṇḍapāt // 
dvitīyaṃ tvāṃ mahādevi prārthaye'haṃ yadā yadā / darśanāya varārthāya tadā me dehi darśanam // 
ityākarṇya jaganmātā tavāstvevamiti svayam / uktvāntardhānamagamatprotthāyormirivārṇave // 
atha sā rājamahiṣī parituṣṭeṣṭadevatā / śrutagīteva hariṇī babhūvānandadhāriṇī // 
pakṣamāsartukaṭake dināre varṣadaṇḍake / kṣaṇanābhau spandamaye kālacakre vahatyatha // 
antardhimājagāmāsyāḥ patyustaccetanaṃ tanau / saṃdṛśyamānamevāśu śuṣkapatraraso yathā // 
raṇakhaṇḍitadehe'sminmṛte'ntaḥpuramaṇḍape / nirjalā nalinīvāsau parāṃ mlānimupāyayau // 
viṣoṣṇaśvasanadhvastasakalādharapallavā / prāpa sā maraṇāvasthāṃ saśalyeva mṛgī yathā // 
prāpa sā tamasāndhatvaṃ tasminmaraṇamāgate / dīpajvālālave kṣīṇe sadmaśrīriva bhūṣitā // 
kārśyamāpa kṣaṇenāsau bālā virasatāṃ gatā / yathā srotasvinī srotakṣaye kṣāravidhūsarā // 
kṣipramākrandinī kṣipraṃ maunamūkā viyoginī / babhūva cakravākīva māninī maraṇonmukhī // 
atha tāmatimātravihvalāṃ sakṛpākāśabhavā sarasvatī / śapharīṃ hradaśoṣavihvalāṃ prathamā vṛṣṭirivānvakampata // 
śrīsarasvatyuvāca / śavībhūtamimaṃ vatse bhartāraṃ puṣpapuñjake / ācchādya sthāpayainaṃ tvaṃ punarbhartāramepyasi // 
puṣpāṇi mlānimeṣyanti no nacaiṣa vinaṅkṣyati / bhūyaśca tava bhartṛtvamacireṇa kariṣyati // 
etadīyaśca jīvo'sāvākāśaviśadastava / na nirgamiṣyati kṣipramito'ntaḥpuramaṇḍapāt // 
ṣaṭpadaśreṇinayanā samākarṇyeti bandhubhiḥ / sā samāśvāsitāgatya payobhiriva padminī // 
patiṃ saṃsthāpya tatraiva puṣpapūrapragopitam / kiṃcidāśvāsitā'tiṣṭhaddaridreva nidhāninī // 
tasminneva dine saiṣā tasmiñchuddhāntamaṇḍape / ardharātre parijane sarvasminnidrayā hṛte // 
jñaptiṃ bhagavatīṃ devīṃ śuddhadhyānamahādhiyā / duḥkhādāhvāyayāmāsa sovāca samupetya tām // 
kiṃ smṛtāsmi tvayā vatse dhatse kimiti śokitām / saṃsārabhrāntayo bhānti mṛgatṛṣṇāmbuvattadhā // 
līlovāca / kva mamāvasthito bhartā kiṃ karotyatha kīdṛśaḥ / samīpaṃ naya māṃ tasya naikā śaknomi jīvitum // 
śrīdevyuvāca / cittākāśaṃ cidākāśamākāśaṃ ca tṛtīyakam / dvābhyāṃ śūnyataraṃ viddhi cidākāśaṃ varānane // 
taccidākāśakośātma cidākāśaikabhāvanāt / avidyamānamapyāśu dṛśyate'thānubhūyate // 
deśāddeśāntaraprāptau saṃvido madhyameva yat / nimiṣeṇa cidākāśaṃ tadviddhi varavarṇini // 
tasminnirastaniḥśeṣasaṃkalpā sthitimeṣi cet / sarvātmakaṃ padaṃ tattvaṃ tvaṃ tadāpnoṣyasaṃśayam // 
atyantābhāvasaṃpattyā jagataścaitadāpyate / nānyathā madvareṇāśu tvaṃ tu prāpsyasi sundari // 
śrīvasiṣṭha uvāca / ityuktvā sā yayau devī divyamātmīyamāspadam / līlā tu līlayaivāsīnnirvikalpasamādhibhāk // 
tattatyāja nimeṣeṇa sāntaḥkaraṇapañjaram / svadehaṃ khamivoḍḍīnā muktanīḍā vihaṃgamī // 
dadarśa khasthā bhartāraṃ tasminnevālayāmbare / saṃsthitaṃ pṛthivīpālamāsthāne bahurājani // 
siṃhāsane samārūḍhaṃ jayajīveti saṃstutam / prastutaṃ maṇḍalānīkakāryamāhartumādṛtam // 
patākāmañjarīkīrṇarājadhānīgṛhasthitam / pūrvadvārasthitāsaṃkhyamuniviprarṣimaṇḍalam // 
dakṣiṇadvāragāsaṃkhyarājarājeśamaṇḍalam / paścimadvāragāsaṃkhyalalanālokamaṇḍalam // 
uttaradvāragāsaṃkhyarathahastyaśvasaṃkulam / ekabhṛtyavinirṇītadakṣiṇāpathavigraham // 
karṇāṭanātharacitapūrvadeśakriyākramam / surāṣṭrādhipanirṇītasarvamlecchottarāpatham // 
māladeśasamākrāntasarvapāścātyataṅgaṇam / dakṣiṇābdhitaṭāyātalaṅkādūtavinoditam // 
pūrvābdhitaṭamāhendrasiddhoktagaganāpagam / uttarābdhitaṭāyātadūtavarṇitaguhyakam // 
paścimābdhitaṭālokavarṇitāstamadyakramam / asaṃkhyavaddhabhūpālakalākīrṇākhilājiram // 
yajñavāṭapaṭhadvipra jitatūryāgraniḥsvanam / bandikolāhalollāsapratiśrudvanakuñjaram // 
geyavādyodyatadhvānapradhvanadgaganāntaram / hayahastirathārājirajomeghaghanāmbaram // 
puṣpakarpūradhūpāḍhyaṃ gandhāmoditaparvatam / sarvamaṇḍalasaṃbhāraracitānekaśāsanam // 
yaśaḥkarpūrajaladasuśubhrāmbaraparvatam / rodasīstambhabhūtaikasvapratāpajitārkakam // 
ārambhamantharodārakāryasaṃvyagrabhūmipam / nānānagaranirmāṇasodyogasthapatīśvaram // 
papātātha mahārambhā sā tāṃ narapateḥ sabhām / vyomātmikā vyomamayīṃ mihikevāmbarāṭavīm // 
bhramantīṃ tatra tāmagre dadṛśuste na kecana / saṃkalpamātraracitāṃ puruṣāḥ kāminīmiva // 
tathā te tāṃ na dadṛśuḥ saṃcarantīṃ purogatām / anyasaṃkalparacitāmanyena nagarīṃ yathā // 
prāktanāneva tānsarvānsvāndadarśa sabhāgatān / bhūbhṛteva susaṃprajñānnagarānnagarāntaram // 
taddeśāṃstatsamācārāṃstathā tāneva bālakān / tā eva bālavanitāstāṃstāneva ca mantriṇaḥ // 
tāneva bhūmipālāṃśca tāṃstāneva ca paṇḍitān / tāneva narmasacivānbhṛtyāṃstāneva tādṛśān // 
athānyānapyapūrvāṃśca paṇḍitānsuhṛdastathā / vyavahārāṃstathānyāṃśca paurānanyāṃstathaiva ca // 
madhyāhnakāle divase ghanadāvākulā diśaḥ / antarikṣaṃ sacandrārkaṃ sāmbhodapavanadhvani // 
mahīruhanadīśailapurapattanamaṇḍitam / nānānagaravinyāsa jaṅgalagrāmasaṃkulam // 
dviraṣṭavarṣaṃ bhūpālaṃ prāktanyā jarasojjhitam / prāktanīṃ janatāṃ sarvāṃ samastāngrāmavāsinaḥ // 
sā tānālokya lalanā cintāparavaśābhavat / tasminnagaravāstavyāḥ kiṃ te sarve mṛtā iti // 
punaḥ prajñaptibodhena prāktanāntaḥpuraṃ gatā / kṣaṇena ca dadarśātra sārdharātre tathaiva tān // 
atha sotthāpayāmāsa nidrākrāntaṃ sakhījanam / āha cātīva me duḥkhamāsthānaṃ dīyatāmiti // 
bhartuḥ siṃhāsanasyāsya pārśve tiṣṭhāmyahaṃ yadi / paśyāmi svabhyasaṃghātaṃ tatprajīvāmi nānyathā // 
sa rājaparivāro'tha tayetyukte yathākramam / āsīdvinidraḥ saṃvyagraḥ sarvaḥ sarvasvakarmaṇi // 
paurānsabhyātsamānetuṃ yayuryāṣṭīkapaṅktayaḥ / vyavahāraṃ kalayitumurvyāmarkakarā iva // 
āsthānabhūmiṃ bhṛtyāśca mārjayāmāsurādṛtāḥ / prāvṛṭpayodamalina khaṃ śaradvāsarā iva // 
aṅgaṇaṃ prati dīpaughāstasthuḥ pītatamombhasaḥ / āścaryadarśanāyeva saṃprāptā ṛkṣapaṅktayaḥ // 
janatāḥ pūrayāmāsuḥ pūrairajirabhūmikāḥ / abdhīnpralayasaṃśuṣkānpurāsarga ivāmbhasā // 
ājagmurmantrisāmantāḥ svaṃsvaṃ sthānamaninditāḥ / trailokye punarutpanne lokapālā yathā diśaḥ // 
vavurākīrṇakarpūrasāndrāvaśyāyaśītalāḥ / utphullakusumodvāntamāṃsalāmoditānilāḥ // 
paryanteṣu pratīhārāstasthurdhavalavāsasaḥ / ṛṣyamūkārkatāpārtameghamālā ivādriṣu // 
prabhāpītatamaḥ puñjāḥ petuḥ puṣpotkarā bhuvi / caṇḍamārutavidhvastāstārakānikarā iva // 
āsthānaṃ pūrayāmāsurmahīpālānuyāyinaḥ / utphullakamalotkīrṇaṃ haṃsā iva sarovaram // 
siṃhāsanasamīpasthe haimacitrāsane nave / upāviśadasau līlā līleva smaracetasi // 
dadarśa tānnṛpānsarvānpūrvāneva yathāsthitān / gurūnāryānsakhīnsabhyānsuhṛtsaṃbandhibāndhavān // 
sakalameva hi pūrvavadeva sā samavalokya mudaṃ paramāṃ yayau / nṛpatirāṣṭrajanaṃ khalu jīvanābhyuditayā ca babhau śaśivacchriyā // 
śrīvasiṣṭha uvāca / itthaṃ vinodayāmīdaṃ duḥkhadaṃ cittamityalam / bodhayitveṅgitairbhūpānāsthānādutthitātha sā // 
praviśyāntaḥpuraṃ bhartuḥ pārśve'ntaḥpuramaṇḍape / viveśa puṣpaguptasya cintayāmāsa cetasā // 
aho vicitrā māyeyamete'smatpuramānavāḥ / bahirantaravaddeśe tatra ceha ca saṃsthitāḥ // 
tālītamālahiṃtālamālitā girayo'pyamī / yathā tatra tathehāpi bata māyeyamātatā // 
ādarśe'ntarbahiścaiva yathā śailo'nubhūyate / bahirantaścidādarśe tathā sargo'nubhūyate // 
tatra bhrāntimayaḥ sargaḥ kaḥ syātkaḥ pāramārthikaḥ / iti pṛcchāmi vāgīśāmabhyarcyoktamasaṃśayam // 
iti niścitya tāṃ devīṃ pūjayāmāsa sā tadā / dadarśa ca puraḥ prāptāṃ kumārīrūpadhāriṇīm // 
bhadrāsanagatāṃ devīmupaviśya purogatā / paramārthamahāśaktiṃ līlā'pṛcchadbhuvi sthitā // 
līlovāca / anukampyasya no devi bhajantyudvegamuttamāḥ / tvayeva kila sargādau sthāpitā sthitiruttamā // 
tadidaṃ yatpuraḥ prahvā pṛcchāmi parameśvari / tadbrūhi tvatkṛto nūnaṃ saphalo me'stvanugrahaḥ // 
asyādarśo jagannāmnaḥ khādapyadhikanirmalaḥ / yasya yojanakoṭīnāṃ koṭayo'vayavo manāk // 
niḥsaṃdhitavacojyotirghano mṛdusuśītalaḥ / acetyaciditi khyāto nāmnā nirbhittiragrataḥ // 
dikkālakalanākāśaprakāśaniyatikramāḥ / yatreme pratibimbanti parāṃ pariṇatiṃ gatāḥ // 
trijagatpratibimbaśrīrbahirantaśca saṃsthitā / tatra vai kṛtrimā kā syātkāsau vā syādakṛtrimā // 
śrīdevyuvāca / akṛtrimatvaṃ sargasya kīdṛśaṃ vada sundari / kīdṛśaṃ kṛtrimatvaṃ syādyathāvatkathayeti me // 
līlovāca / yathāhamiha tiṣṭhāmi tvaṃ ca devi sthitāmbike / asāvakṛtrimaḥ sarga iti deveśi vedmyaham // 
yatrādhunā sa bhartā me sthitaḥ sargaḥ sa kṛtrimaḥ / ahaṃ manye yataḥ śūnyo deśakālādyapūrakaḥ // 
śrīdevyuvāca / kṛtrimo'kṛtrimātsargānna kadācana jāyate / nahi kāraṇataḥ kāryamudetyasadṛśaṃ kvacit // 
līlovāca / dṛśyate kāraṇātkāryaṃ suvilakṣaṇamambike / ambvādātumaśaktā mṛddhaṭastajjastadāspadam // 
śrīdevyuvāca / saṃpadyate hi yatkāryaṃ kāraṇaiḥ sahakāribhiḥ / mukhyakāraṇavaicitryaṃ kiṃcittatrāvalokyate // 
vada tadbhartṛsargasya kiṃ pṛthvyādiṣu kāraṇam / tadbhūmaṇḍalato bhūtirjātā tatra varānane // 
gataṃ cedita uḍḍīya kutaḥ syādiha bhūtalam / sahakārīṇi kānīva kāraṇānyatra kāraṇe // 
kāraṇānāmabhāve'pi yodeti sahakāritā / tatpūrvakāraṇānnānyatsarveṇetyanubhūyate // 
līlovāca / smṛtiḥ sā devi madbhartustathā sphāratvamāgatā / smṛtistatkāraṇaṃ vedmi sargo'yamiti niścayaḥ // 
śrīdevyuvāca / smṛtirākāśarūpā ca yathā tajjastathaiva te / bhartuḥ sargo'nubhūto'pi sa vyomaiva tathābale // 
līlovāca / smṛtyākāśamayaḥ sargo yathā bharturmamoditaḥ / tathaivemamahaṃ manye sa sargo'tra nidarśanam // 
śrīdevyuvāca / evametadasatsargo bhartustairbhāti bhāsuraḥ / tathaivāyamihābhāti paśyāmyetadahaṃ sute // 
līlovāca / yathā patyuramūrto'smātsargātsargo bhramātmakaḥ / jātastathā kathaya me jagadbhramanivṛttaye // 
śrīdevyuvāca / prāksmṛterbhrāntimātrātmā sargo'yamudito yathā / svapnabhramātmako bhāti tathedaṃ kathyate śṛṇu // 
asti kvaciccidākāśe kvacitsaṃsāramaṇḍapaḥ / ākāśakācadalavatsaṃsthānācchāditākṛtiḥ // 
merustambhasthalokeśapurandhrīśālabhañjikaḥ / caturdaśāpavarakastrigarto bhānudīpakaḥ // 
koṇasthabhūtavalmīkavyāptaparvataloṣṭakaḥ / anekaputrajaraṭhaprajeśabrāhmaṇāspadam // 
jīvaughakośakārāḍhyo vyomordhvatalakālimā / nabhonivāsasiddhaughamaśakāhitaghuṃghumaḥ // 
payodagṛhadhūmograjālāvalitakoṇakaḥ / vātamārgamahāvaṃśasthitavaimānakīṭakaḥ // 
surāsurādidurbālalīlākalakalākulaḥ / lokāntarapuragrāmabhāṇḍopaskaranirbharaḥ // 
saraḥsrotobdhisarasījalokṣitamahītalaḥ / pātālabhūtalasvargabhāgabhāsurakoṭaraḥ // 
tatra kasmiṃścidekasminkoṇeṣvambarakoṭare / śailaloṣṭataleṣveko girigrāmakagartakaḥ // 
tasminnadīśailavanopagūḍhe sāgniḥ sadāraḥ sutavānarogaḥ / gokṣīravān rājabhayādvimuktaḥ sarvātithirdharmaparo dvijo'bhūt // 
śrīdevyuvāca / vittaveṣavayaḥkarmavidyāvibhavaceṣṭitaiḥ / vasiṣṭhasyaiva sadṛśo natu vāsiṣṭhaceṣṭitaḥ // 
vasiṣṭha iti nāmnāsau tasyābhūdindusundarī / nāmnā tvarundhatī bhāryā bhūmivyomanyarundhatī // 
vittaveṣavayaḥkarmavidyāvibhavaceṣṭitaiḥ / samaiva sāpyarundhatyā natu cetanasattayā // 
akṛtrimapremarasā vilāsālasagāminī / sāsya saṃsārasarvasvamāsītkumudahāsinī // 
sa viprastasya śailasya sānau saralaśādvale / kadācidupaviṣṭaḥ sandadarśādho mahīpatim // 
samagraparivāreṇa yāntamākheṭakecchayā / mahatā sainyaghoṣeṇa meroriva bibhitsayā // 
cāmaraiḥ kīrṇacandrāṃśupatākābhirlatāvanam / kurvāṇaṃ khaṃ sitacchatramaṇḍalai rūpyakuṭṭimam // 
aśvapādūsvanatkṣmājareṇupūrāvṛtāmbaram / hāstikottambhitakaravātāṭṭālakagopitam // 
mahākalakalāvartadravaddigbhūtamaṇḍalam / kacatkāñcanamāṇikyahārakeyūramaṇḍalam // 
tamālokya mahīpālamidaṃ cintitavānasau / aho nu ramyā nṛpatā sarvasaubhāgyabhāsitā // 
padātirathahastyaśvapatākācchatracāmaraiḥ / kadā syāṃ daśadikkuñjapūrako'haṃ mahīpatiḥ // 
kadā me vāyavaḥ kundamakarandasugandhayaḥ / pāsyantyantaḥpurastrīṇāṃ surataśramasīkarān // 
karpūreṇa purandhrīṇāṃ pūrṇena yaśasā diśām / indūdayāvadātāni kadā kuryāṃ mukhānyaham // 
itthaṃ tataḥprabhṛtyeṣa vipraḥ saṃkalpavānabhūt / svadharmanirato nityaṃ yāvajjīvamatandritaḥ // 
himāśanirivāmbhojaṃ jarjarīkartumādṛtā / jale jarjaritevātha jarā dvijamupāyayau // 
āsannamaraṇasyātha bhāryā mlānimupāyayau / tasya śāmyati puṣpartau lateva grīṣmabhītitaḥ // 
māmathārādhitavatī sā tatastvamivāṅganā / amaratvaṃ suduṣprāpaṃ buddhvemaṃ sāvṛṇodvaram // 
devi svamaṇḍapādeva jīvo bharturmṛtasya me / māyāsīdityatastasyāḥ sa evāṅgīkṛto mayā // 
atha kālavaśādvipraḥ sa pañcatvamupāyayau / tasminneva gṛhākāśe jīvākāśatayā sthitaḥ // 
saṃpannaḥ prāktanānalpasaṃkalpavaśataḥ svayam / ākāśavapurevaiṣa patiḥ paramaśaktimān // 
prabhāvajitabhūpīṭhaḥ pratāpākrāntaviṣṭapaḥ / kṛpāpālitapātālastrilokavijayī nṛpaḥ // 
kalpāgnirarivṛkṣāṇāṃ strīṇāṃ makaraketanaḥ / merurviṣayavāyūnāṃ sādhvabjānāṃ divākaraḥ // 
ādarśaḥ sarvaśāstrāṇāmarthināṃ kalpapādapaḥ / pādapīṭhaṃ dvijāgryāṇāṃ rākādharmāmṛtatviṣaḥ // 
svagṛhābhyantarākāśe cittākāśamayātmani / tasmindvije śavībhūte bhūtākāśaśarīriṇi // 
sā tasya brāhmaṇī bhāryā śokenātyantakarśitā / śuṣkeva māṣaśimbīkā hṛdayena dvidhābhavat // 
bhartrā saha śavībhūtā dehamutsṛjya dūrataḥ / ātivāhikadehena bhartāraṃ samupāyayau // 
nadīnikhātamiva taṃ bhartāramanusṛtya sā / ājagāma viśokatvaṃ sā vāsantīva mañjarī // 
tatrāsya viprasya gṛhāṇi santi bhūsthāvarādīni dhanāni santi / adyāṣṭamaṃ vāsaramāptamṛtyorjīvo girigrāmakakandarasthaḥ // 
śrīdevyuvāca / sa te bhartādya saṃpanno dvijo bhūpatvamāgataḥ / yā sāvarundhatī nāma brāhmaṇī sā tvamaṅgane // 
ihemau kuruto rājyaṃ tau bhavantau sudampatī / cakravākāviva navau bhuvi jātau śivāviva // 
eṣa te kathitaḥ sarvaḥ prāktanaḥ saṃsṛtikramaḥ / bhrāntimātrakamākāśamevaṃ jīvasvarūpadhṛk // 
bhramādasmāccidākāśe bhramo'yaṃ pratibimbitaḥ / asatya eva vā satyo bhavatorbhavabhaṅgadaḥ // 
tasmādbhāntimayaḥ kaḥ syātkovā bhrāntyujjhito bhavet sargo nirargalānarthabodhānnānyo vijṛmbhate // 
śrīvasiṣṭha uvāca / ityākarṇya ciraṃ cāru vismayotphullalocanā / bhūtvovāca vaco līlā līlālasapadākṣaram // 
līlovāca / devi bhostvadvaco mithyā kathaṃ saṃpannamīdṛśam / kva viprajīvaḥ svagṛhe kveme vayamiha sthitāḥ // 
tādṛglokāntaraṃ sā bhūste śailāstā diśo daśa / kathaṃ bhānti gṛhasyāntarmadbhartā yeṣvavasthitaḥ // 
matta airāvato baddhaḥ sarṣapasyeva koṭare / maśakena kṛtaṃ yuddhaṃ siṃhaughairaṇukoṭare // 
padmākṣe sthāpito merurnigīrṇo bhṛṅgasūnunā / svapnābdagarjitaṃ śrutvā citraṃ nṛtyanti barhiṇaḥ // 
asamaṃjasamevaitadyathā sarveśvareśvari / tathā gṛhāntaḥ pṛthivī śailāścetyasamañjasam // 
yathāvadetaddeveśi kathayāmalayā dhiyā / prasādānugṛhīte hi nodvijante mahaujasaḥ // 
śrīdevyuvāca / nāhaṃ mithyā vadāmīdaṃ yathāvacchṛṇu sundari / bhedanaṃ niyatīnāṃ hi kriyate nāsmadādibhiḥ // 
vibhidyamānāmanyena sthāpayāmyahameva yām / maryādāṃ tāṃ mayā bhinnāṃ ko'paraḥ pālayiṣyati // 
sagrāmadvijajīvātmā tasminneva svasadmani / vyomnyevedaṃ mahārāṣṭraṃ vyomātmaiva prapaśyati // 
prāktanī sā smṛtirluptā yuvayoruditānyathā / svapne jāgratsmṛtiryadvadetanmaraṇamaṅgane // 
yathā svapne tribhuvanaṃ saṃkalpe trijagadyathā / yathā kathārthasaṃgrāmo marubhūmau jalaṃ yathā // 
tasya brāhmaṇagehasya saśailavanapattanā / iyamantaḥ sthitā bhūmiḥ saṃkalpādarśayoriva // 
asatyaiveyamābhāti satyeva ghanasargatā / tasmātsatyāvabhāsasya cidvyomnaḥ kośakoṭare // 
asatyādyatsamutpannaṃ smṛtyā nāma tadapyasat / mṛgatṛṣṇātaraṅgiṇyāṃ taraṅgo'pi na sadyataḥ // 
idaṃ tvadīyaṃ sadanaṃ tadgehākāśakośagam / viddhi māṃ tvāṃ ca sarvaṃ ca taccidvyomaiva kevalam // 
svapnasaṃbhramasaṃkalpasvānubhūtiparamparāḥ / pramāṇānyatra mukhyāni saṃbodhāya pradīpavat // 
sthito brāhmaṇagehāntardvijajīvastadambare / sasamudravanā pṛthvī sthitābja iva ṣaṭpadaḥ // 
tasyāḥ kasmiṃścidekasminpelave koṇakoṭare / idaṃ pattanadehādi keśoṇḍraka ivāmbare // 
tasminnasminpure tanvi tadeva sadanaṃ sthitam / tasmātkiṃ trasareṇvantarjagadvṛndamiva sthitam // 
paramāṇau paramāṇau santi vatse cidātmani / antarantarjagantīti kiṃtvetannāma śaṅkyate // 
līlovāca / aṣṭame divase vipraḥ sa mṛtaḥ parameśvari / gato varṣagaṇo'smākaṃ mātaḥ kathamidaṃ bhavet // 
śrīdevyuvāca / deśadairghyaṃ yathā nāsti kāladairghyaṃ tathāṅgane / nāstyeveti yathānyāyaṃ kathyamānaṃ mayā śṛṇu // 
yathaitatpratibhāmātraṃ jagatsargāvabhāsanam / tathaitatpratibhāmātraṃ kṣaṇakalpāvabhāsanam // 
kṣaṇakalpaṃ jagatsarvaṃ tvattāmattātmajanmanām / yathāvatpratibhāsasya vakṣye kramamimaṃ śṛṇu // 
anubhūya kṣaṇaṃ jīvo mithyāmaraṇamūrcchanam / vismṛtya prāktanaṃ bhāvamanyaṃ paśyati suvrate // 
tadevonmeṣamātreṇa vyomnyeva vyomarūpyapi / ādheyo'yamihādhāre sthito'hamiti cetati // 
hastapādādimāndeho mamāyamiti paśyati / yadeva cetati vapustadevedaṃ sa paśyati // 
etasyāhaṃ pituḥ putro varṣāṇyetāni santi me / ime me bāndhavā ramyā mamedaṃ ramyamāspadam // 
jāto'hamabhavaṃ bālo vṛddhiṃ yāto'hamīdṛśaḥ / bāndhavāścāsya me sarve tathaiva vicarantyamī // 
cittākāśaghanaikatvātsve'pyanye'pi bhavanti te / evaṃ nāmodite'pyasya citte saṃsārakhaṇḍake // 
na kiṃcidapyabhyuditaṃ sthitaṃ vyomaiva nirmalam / svapne draṣṭari yadvaccittadvaddṛśye cideva sā // 
sarvagaikatayā yasmātsā svapne dṛṣṭadarśanā / yathā svapne tathodeti paralokadṛgādibhiḥ // 
paraloke yathodeti tathaivehābhyudeti sā / tatsvapnaparalokeha lokānāmasatāṃ satām // 
na manāgapi bhedo'sti vīcīnāmiva vāriṇi / ato jātamidaṃ viśvamajātatvādanāśi ca // 
svarūpatvāttu nāstyeva yacca bhāti cideva sā / yathaiva cetyanirhīṇā paramavyomarūpiṇī // 
sacetyāpi tathaivaiṣā paramavyomarūpiṇī / tasmāccetyamato nānyadvīcitvādīva vāritaḥ // 
vīcitvaṃ ca rase nāsti śaśaśṛṅgavadeva hi / saiva cetyamivāpannā svabhāvādacyutāpyalam // 
tasmānnāstyeva dṛśyo'rthaḥ kuto'to draṣṭṛdṛśyadhīḥ / nimiṣeṇaiva jīvasya mṛtimohādanantaram // 
trijagaddṛśyasargaśrīḥ pratibhāmupagacchati / yathādeśaṃ yathākālaṃ yathārambhaṃ yathākramam // 
yathotpādaṃ yathāmātṛ yathāpitṛ yathaurasam / yathāvayo yathāsaṃvidyathāsthānaṃ yathehitam // 
yathābandhu yathābhṛtyaṃ yathehāstamayodayam / ajāta eva jāto'hamiti cetati cidvapuḥ // 
deśakālakriyādravyamanobuddhīndriyādi ca / jhaṭityeva mṛterante vapuḥ paśyati yauvane // 
eṣā mātā pitā hyeṣa bālo'bhūvamahaṃ tviti / nānubhūto'nubhūto vā yaḥ syātsmṛtimayaḥ kramaḥ // 
paścādudetyasau tasya puṣpasyeva phalodayaḥ / nimiṣeṇaiva me kalpo gata ityanubhūyate // 
rātrirdvādaśavarṣāṇi hariścandre tathā hyabhūt / kāntāvirahiṇāmekaṃ vāsaraṃ vatsarāyate // 
mṛto jāto'hamanyo me piteti svapnatāsviva / abhuktasyaiva bhogasya bhuktadhīrupajāyate // 
bhukte'pyabhuktadhīrdṛṣṭamityalaṅkitavādiṣu / śūnyamākīrṇatāmeti tulyaṃ vyasanamutsavaiḥ / vipralambho'pi lābhaśca madasvapnādisaṃvidi // 
taikṣṇyaṃ yathā maricabījakaṇe sthitaṃ svaṃ stambheṣu cāracitaputrakajālamantaḥ / dṛśyaṃ tvananyadidamevamaje'sti śāntaṃ tasyāstibandhanavimokṣadṛśaḥ kutaḥ kāḥ // 
śrīdevyuvāca / pratibhānti jagantyāśu mṛtimohādanantaram / jīvasyonmīlanādakṣṇo rūpāṇīvākhilānyalam // 
dikkālakalanākāśadharmakarmamayāni ca / parisphurantyanantāni kalpāntasthairyavanti ca // 
nānubhūtaṃ na yaddṛṣṭaṃ tanmayā kṛtamityapi / tatkṣaṇātsmṛtitāmeti svapne svamaraṇaṃ yathā // 
bhrāntirevamananteyaṃ cidvyomavyomni bhāsurā / apakuḍyā jagannāmnī nagarī kalpanātmikā // 
idaṃ jagadayaṃ sargaḥ smṛtireveti jṛmbhate / dūrakalpakṣaṇābhyāsaviparyāsaikarūpiṇī // 
nānubhūtānubhūtā ca jñaptiritthaṃ dvirūpiṇī / pūrvakāraṇariktaiva cidrūpaiva pravartate // 
nānubhūte'nubhūtatvasaṃvidantarudetyapi / svapnabhramādāvanyasminpitarīva pituḥ smṛtiḥ // 
kadācitsmṛtitāṃ tyaktvā pratibhāmātrameva sat / bhāti prathamasargeṣu rūpeṇa tadanukramāt // 
dṛśyaṃ tribhuvanādīdamanubhūtaṃ smṛtau sthitam / keṣāṃcittanvi keṣāṃcinnānubhūtaṃ smṛtau sthitam // 
pratibhāsata evedaṃ keṣāṃcitsaraṇaṃ vinā / cidaṇūnāṃ prajeśatvaṃ kākatālīyavadyataḥ // 
atyantavismṛtaṃ viśvaṃ mokṣa ityabhidhīyate / īpsitānīpsite tatra na staḥ kācana kasyacit // 
atyantābhāvasaṃpattiṃ vināhantājagatsthiteḥ / anutpādamayī hyeṣā nodetyeva vimuktatā // 
rajjvāṃ sarpabhramaḥ sarpaśabdārthāsaṃbhavaṃ sthitam / anutpādamayaṃ tyaktvā śānto'pi hi na śāmyati // 
ardhaśānto na śānto'sau sametyarthatayā punaḥ / udetyekapiśācānte piśāco'nyo hyadhīmataḥ // 
saṃsāraścāyamābhogī parameveti niścayaḥ / kāraṇābhāvato bhāti yadihābhātameva tat // 
līlovāca / brāhmaṇabrāhmaṇīrūpe sarge kāraṇasaṃsmṛtiḥ / kathamabhyutthitā sāsya smaraṇīyamidaṃ vinā // 
śrīdevyuvāca / pitāmahasmṛtistatra kāraṇaṃ tasya na smṛtiḥ / pūrvaṃ na saṃbhavatyeva muktatvātpūrvajanmanaḥ // 
pūrvaṃ na saṃbhavatyeva smaraṇīyamiti svayam / padmajāditvamāyāti caitanyasya tathāsthiteḥ // 
abhūvamahamityanyaḥ prajānāthaḥ prajāpateḥ / kākatālīyavatkaścidbhavati pratibhāmayaḥ // 
evamabhyudite loke na kiṃcinna kadācana / kvacidabhyuditaṃ nāma kevalaṃ cinnabhaḥ sthitam // 
dvividhāyāḥ smṛterasyāḥ kāraṇaṃ paramaṃ padam / kāryakāraṇabhāvo'sāveka eva cidambare // 
kārya ca kāraṇaṃ caiva kāraṇaiḥ sahakāribhiḥ / kāryakāraṇayoraikyāttadabhāvānna śāmyati // 
mahācidrūpameva tvaṃ smaraṇaṃ viddhi vedanam / kāryakāraṇatā tena sa śabdo na ca vāstavaḥ // 
evaṃ na kiṃcidutpannaṃ dṛśyaṃ cijjagadādyapi / cidākāśe cidākāśaṃ kevalasvātmani sthitam // 
līlovāca / aho nu paramā dṛṣṭirdarśitā devi me tvayā / rūpaśrīrjāgatī prātaḥ prabhayevekṣaṇadyutiḥ // 
idānīmahametasyāṃ yāvatpariṇatā dṛśi / nābhyāsena vinā tāvadbhindhīdaṃ devi kautukam // 
yatrāsau brāhmaṇo gehe brāhmaṇyā sahito'bhavat / taṃ sargaṃ taṃ girigrāmaṃ naya māṃ taṃ vilokaye // 
śrīdevyuvāca / acetyacidrūpamayīṃ paramāṃ pāvanīṃ dṛśam / avalambyemamākāramavamucya bhavāmalā // 
tataḥ prāpsyasyasaṃdehaṃ vyomātmānaṃ nabhaḥsthitam / bhūmiṣṭhanarasaṃkalpo gaganāntaḥ puraṃ yathā // 
evaṃ sthite taṃ paśyāvaḥ saha sargamanargalam / ayaṃ taddarśanadvāre deho hi paramārgalam // 
līlovāca / amunā devi dehena jagadanyadavāpyate / na kasmādatra me yuktiṃ kathayānugrahāgrahāt // 
śrīdevyuvāca / jagantīmānyamūrtāni mūrtimanti mudhāgrahāt / bhavadbhiravabuddhāni hemānīvormikādhiyā // 
hemnyūrmikārūpadhare'pyūrmikātvaṃ na vidyate / yathā tathā jagadrūpe jagannāsti ca brahmaṇi // 
jagadākāśamevedaṃ brahmaiveha tu dṛśyate / dṛśyate kācidapyatra dhūlirambunidhāviva // 
ayaṃ prapañco mithyaiva satyaṃ brahmāhamadvayam / atra pramāṇaṃ vedāntā guravo'nubhavastathā // 
brahmaiva paśyati brahma nābrahma brahma paśyati / sargādināmnā prathitaḥ svabhāvo'syaiva cedṛśaḥ // 
na brahmajagatāmasti kāryakāraṇatodayaḥ / kāraṇānāmabhāvena sarveṣāṃ sahakāriṇām // 
yāvadabhyāsayogena na śāntā bhedadhīstava / nūnaṃ tāvadatadrūpā na brahma paripaśyasi // 
tatra rūḍhimupāyātā ya ime tvasmadādayaḥ / abhyāsādbrahmasaṃpatteḥ paśyāmaste hi tatparam // 
saṃkalpanagarasyaiva mamākāśamayaṃ vapuḥ / brahmaiva cāntaḥ paśyāmi dehenānena tatpadam // 
viśuddhajñānadehārhāstathaite padmajādayaḥ / brahmātmajagadādīnāmaṃśe saṃsthānamaṅgane // 
tavābhyāsaṃ vinā bāle nākāro brahmatāṃ gataḥ / sthitaḥ kalanarūpātmā tena tannānupaśyasi // 
yatra svasaṃkalpapuraṃ svadehena na labhyate / tatrānyasaṃkalpapuraṃ deho'nyo labhate katham // 
tasmādenaṃ parityajya dehaṃ cidvyomarūpiṇī / yatpaśyasi tadevādya kuru kāryavidāṃvare // 
saṃkalpanagaraṃ satyaṃ yathāsaṃkalpitaṃ prati / saṃdehaṃ vā videhaṃ vā netaraṃ prati kiṃcana // 
ādisarge jagadbhrāntiryatheyaṃ sthitimāgatā / tathā tadāprabhṛtyevaṃ niyatiḥ prauḍhimāgatā // 
līlovāca / tvayoktaṃ devi gacchāvo brāhmaṇabrāhmaṇī jagat / sahetīdamidaṃ vacmi kathaṃ gantavyamamba he // 
imaṃ dehamihāsthāpya śuddhasattvānupātinā / cetasā taṃ paraṃ yāmi lokaṃ tvaṃ kathameṣi tat // 
śrīdevyuvāca / saṃkalpavyomavṛkṣaste yathā sannapi khātmakaḥ / na kuḍyātmā na kuḍyena rodhyate nāpi kuḍyahā // 
śuddhaikasattvanirmāṇaṃ cidrūpasyaiva tatkila / pratibhānamatastasmātparasmvādbhidyate manāk // 
so'yametādṛśo deho nainaṃ saṃtyajya yāmyaham / anenaiva tamāpnomi deśaṃ gandhamivānilaḥ // 
yathā jalaṃ jalenāgniragninā vāyunānilaḥ / milatyevamato deho dehairanyairmanomayaiḥ // 
nahi pārthivatāsaṃvidetya pārthivasaṃvidā / ekatvaṃ kalpanāśailaśailayoḥ kvāhatirmithaḥ // 
ātivāhika evāyaṃ tvādṛśaiścittadehakaḥ / ādhibhautikatābuddhyā gṛhītaścirabhāvanāt // 
yathā svapne yathā dīrghakāladhyāne yathā bhrame / yathā ca sati saṃkalpe yathā gandharvapattane // 
vāsanātānavaṃ nūnaṃ yadā te sthitimeṣyati / tadātivāhiko bhāvaḥ punareṣyati dehake // 
līlovāca / ātivāhikadehatvapratyaye ghanatāṃ gate / tāmavāpnotyayaṃ deho daśāmāho vinaśyati // 
śrīdevyuvāca / yadasti nāma tatraiva nāśānāśakramo bhavet / vastuto yacca nāstyeva nāśaḥ syāttasya kīdṛśaḥ // 
rajjvāṃ sarpabhrame naṣṭe satyabodhavaśātsute / sarpo na naṣṭa unnaṣṭo vetyevaṃ kaiva sā kathā // 
yathā satyaparijñānādrajjvā sarpo na dṛśyate / tathātivāhikajñānāddṛśyate nādhibhautikaḥ // 
kalpanāpi nivarteta kalpitā yadi kenacit / sā śilā samapāstaiva yā nehāsti kadācana // 
paraṃ pare parāpūrṇamidaṃ dehādikaṃ sthitam / iti satyaṃ vayaṃ bhadre paśyāmo nābhipaśyasi // 
ādisarge bhaveccittvaṃ kalpanākalpitaṃ yadā / tadā tataḥ prabhṛtyekasattvaṃ dṛśyamavekṣate // 
līlovāca / ekasminneva saṃśānte dikkālādyavibhāgini / vidyamāne pare tattve kalanāvasaraḥ kutaḥ // 
śrīdevyuvāca / kaṭakatvaṃ yathā hemni taraṅgatvaṃ yathāmbhasi / satyatvaṃ ca yathā svapnasaṃkalpanagarādiṣu // 
nāstyeva satyanubhave tathā nāstyeva brahmaṇi / kalpanāvyatiriktātmatatsvabhāvādanāmayāt // 
yathā nāstyambare pāṃsuḥ pare nāsti tathā kalā / akalākalanaṃ śāntamidamekamajaṃ tatam // 
yadidaṃ bhāsate kiṃcittattasyeva nirāmayam / kacanaṃ kācakasyeva kāntasyā'timaṇeriva // 
līlovāca / etāvantaṃ ciraṃ kālamete devi vayaṃ vada / bhrāmitāḥ kena nāmāpi dvaitādvaitavikalpanaiḥ // 
śrīdevyuvāca / avicāreṇa tarale bhrāntāsi ciramākulā / avicāraḥ svabhāvotthaḥ sa vicārādvinaśyati // 
avicāro vicāreṇa nimeṣādeva naśyati / eṣā sattaiva tenāntaravidyaiṣā na vidyate // 
tasmānnaivāvicāro'sti nāvidyāsti na bandhanam / na mokṣo'sti nirābādhaṃ śuddhabodhamidaṃ jagat // 
etāvantaṃ yadākālaṃ tvayaitanna vicāritam / tadā na saṃprabuddhā tvaṃ bhrāntaivābhava ākulā // 
adyaprabhṛti buddhāsi vimuktāsi vivekinī / vāsanātānavaṃ bījaṃ patitaṃ tava cetasi // 
ādāveva hi notpannaṃ dṛśyaṃ saṃsāranāmakam / yadā tadā kathaṃ tena vāsyante vāsanāpi kā // 
atyantābhāvasaṃpattau draṣṭṛdṛśyadṛśāṃ manaḥ / ekadhyāne pare rūḍhe nirvikalpasamādhini // 
vāsanākṣayabīje'sminkiṃcidaṅkurite hṛdi / kramānnodayameṣyanti rāgadveṣādikā dṛśaḥ // 
saṃsārasaṃbhavaścāyaṃ nirmūlatvamupaiṣyati / nirvikalpasamādhānaṃ pratiṣṭhāmalameṣyati // 
vigatakalanakālimākalaṅkā gaganakalāntaranirmalāmbanena / sakalakalanakāryakāraṇāntaḥ katipayakālavaśādbhaviṣyasīti // 
śrīdevyuvāca / yathā svapnaparijñānātsvapnadeho na vāstavaḥ / anubhūto'pyayaṃ tadvadvāsanātānavādasan // 
yathā svapnaparijñānātsvapnadehaḥ praśāmyati / vāsanātānavāttadvajjāgraddeho'pi śāmyati // 
svapnasaṃkalpadehānte deho'yaṃ cetyate yathā / tathā jāgradbhāvanānte udetyevātivāhikaḥ // 
svapne nirvāsanābīje yathodeti suṣuptatā / jāgratyavāsanābīje tathodeti vimuktatā // 
yeyaṃ tu jīvanmuktānāṃ vāsanā sā na vāsanā / śuddhasattvābhidhānaṃ tatsattāsāmānyamucyate // 
yā suptavāsanā nidrā sā suṣuptiriti smṛtā / yatsuptavāsanaṃ jāgraddhano'sau moha ucyate // 
prakṣīṇavāsanā nidrā turyaśabdena kathyate / jāgratyapi bhavatyeva vidite parame pade // 
prakṣīṇavāsanā yeha jīvatāṃ jīvanasthitiḥ / amuktairaparijñātā sā jīvanmuktatocyate // 
śuddhasattvānupatitaṃ cetaḥ pratanuvāsanam / ātivāhikatāmeti himaṃ tāpādivāmbutām // 
ātivāhikatāṃ yātaṃ buddhaṃ cittāntarairmanaḥ / sargajanmāntaragataiḥ siddhairmilati netarat // 
yadā te'yamahaṃbhāvaḥ svabhyāsācchāntimeṣyati / tadodeṣyati te sphārādṛśyāntā bodhatā svayam // 
ātivāhikatājñānaṃ sthitimeṣyati śāśvatīm / yadā tadā hyasaṃkalpā~llokāndrakṣyasi pāvanān // 
vāsanātānave tasmātkuru yatnamanindite / tasminprauḍhimupāyāte jīvanmuktā bhaviṣyasi // 
yāvanna pūritastveṣa śītalo bodhacandramāḥ / tāvaddehamavasthāpya lokāntaramavekṣyatām // 
māṃsadeho māṃsadehenaiva saṃśleṣameṣyati / natu cittaśarīreṇa vyavahāreṣu karmasu // 
yathānubhava me vaitadyathāsthitamudāhṛtam / ābālasiddhasaṃsiddhaṃ na nāma varaśāpavat // 
avabodhaghanābhyāsāddehasyāsyaiva jāyate / saṃsāravāsanākārśye nūnaṃ cittaśarīratā // 
udeṣyantī ca saivātra kenacinnopalakṣyate / kevalaṃ tu janairdeho mriyamāṇo'valokyate // 
dehastvayaṃ na mriyate na ca jīvati kiṃca te / ke kila svapnasaṃkalpabhrāntau maraṇajīvite // 
jīvitaṃ maraṇaṃ caiva saṃkalpapuruṣe yathā / asatyameva bhātyeva tasminputri śarīrake // 
līlovāca / tadetadupadiṣṭaṃ me jñānaṃ devi tvayā'malam / yasmiñśrutigate śāntimeti dṛśyaviṣūcikā // 
atropakuru me brūhi ko'bhyāsaḥ kīdṛśo'thavā / sa kathaṃ poṣamāyāti puṣṭe tasmiṃśca kiṃ bhavet // 
śrīdevyuvāca / yadyena kriyate kiṃcidyena yena yadā yadā / vinābhyāsena tanneha siddhimeti kadācana // 
taccintanaṃ tatkathanamanyonyaṃ tatprabodhanam / etadekaparatvaṃ ca tadabhyāsaṃ vidurbudhāḥ // 
ye viraktā mahātmāno bhogabhāvanatānavam / bhāvayantyabhavāyāntarbhavyā bhuvi jayanti te // 
sargādāveva notpannaṃ dṛśyaṃ nāstyeva tatsadā / idaṃ jagadahaṃ ceti bodhābhyāsa udāhṛtaḥ // 
dṛśyāsaṃbhavabodhena rāgadveṣāditānave / ratirbaloditā yāsau brahmābhyāsa udāhṛtaḥ // 
dṛśyāsaṃbhavabodhena vinā dveṣāditānavam / tapa ityucyate tasmānna jñānaṃ tacca duḥkhatat // 
dṛśyāsaṃbhavabodho hi jñānaṃ jñeyaṃ ca kathyate / tadabhyāsena nirvāṇamityabhyāso mahodayaḥ // 
bhavabahulaniśānitāntanidrāsatatavivekavibodhavārisekaiḥ / pragalati himaśītalairaśeṣā śaradi mahāmihikeva cetasīti // 
ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / iti saṃkathanaṃ kṛtvā tasyāṃ niśi varāṅgane / supte parijane nūnamathāntaḥpuramaṇḍape // 
dṛḍhākhilārgaladvāragavākṣe dakṣacetasi / puṣpaprakaraniṣṭhayūtamāṃsalāmodamanthare // 
amlānamālāvasanaśavapārśvāsanasthite / sakalāmalapūrṇenduvadanadyotitāspade // 
samāthisthānakaṃ gatvā tasthaturniścalāṅgike / ratnastambhādivotkīrṇe citre bhittāvivārpite // 
sarvāstatyajatuścintāḥ saṃkocaṃ samupāgate / divasānta ivābjinyau prasṛtāmodalekhike // 
babhūvaturbhṛśaṃ śānte śuddhe spandavivarjite / girau śaradi nirvāta iva bhraṣṭābhramālike // 
nirvikalpasamādhānājjahaturbāhyasaṃvidam / yathā kalpalate kānte pūrvamṛtvantare rasam // 
ahaṃ jagaditi bhrāntidṛśyasyādāvanudbhavaḥ / yadā tābhyāmavagatasyavatyantābhāvanātmakaḥ // 
tadā dṛśyapiśāco'yamalamastaṃ gato dvayoḥ / asattvādeva cāsmākaṃ śaśaśṛṅgamivānagha // 
ādāveva hi yannāsti vartamāne'pi tattathā / bhātaṃ vā'bhātamevāto mṛgatṛṣṇāmbuvajjagat // 
svabhāvakevalaṃ śāntaṃ strīdvayaṃ tadbabhūva ha / candrārkādipadārthaughairdūramuktamivāmbaram // 
tenaiva jñānadehena cacāra jñaptidevatā / mānuṣī tvitareṇāśu dhyānajñānānurūpiṇā // 
gehāntareva prādeśamātramāruhya saṃvidā / babhūvatuścidākāśarūpiṇyau vyomagākṛtī // 
atha te lalane līlālole lalitalocane / svabhāvāccetyasaṃvitternabho dūramito gate // 
tatrasthe vātha cidvṛttyā pupluvāte nabhasthalam / koṭiyojanavistīrṇaṃ dūrāddūratarāntaram // 
dṛśyānusandhānanijasvabhāvādākāśadehe api te mitho'tra / parasparākāravilokanena babhūvatuḥ snehapare vayasye // 
śrīvasiṣṭha uvāca / dūrāddūramabhiplutya śanairuccaiḥ padaṃ gate / hastaṃ haste samālambya yāntyau dadṛśaturnabhaḥ // 
ekārṇavamivocchūnaṃ gambhīraṃ nirmalāntaram / komalaṃ komalamarudāsaṅgasukhabhogadam // 
āhlādakamalaṃ saumyaṃ śūnyatāmbhonimajjanāt / atyantaśuddhaṃ gambhīraṃ prasannamapi sajjanāt // 
śṛṅgasthanirmalāmbhodapīnodarasudhālaye / viśaśramaturāśāsu pūrṇacandrodarāmale // 
siddhagandharvamandāramālāmodamanohare / candramaṇḍalaniṣkrānte remāte madhurānile // 
sasnaturbhūrigharmānte taḍidraktābjasaṃkule / sarasīva jalāpūramanthare meghamaṇḍale // 
bhūtalaughamahāśailamṛṇālāṅkurakoṭiṣu / dikṣu babhramatuḥ svairaṃ bhramaryau sarasīṣviva // 
dhārāgṛhadhiyā dhīragaṅgānirjharadhāriṇi / bhrematurvātavikṣubdhameghamaṇḍalamaṇḍape // 
tato madhuragāminyau viśrāmyantyau svaśaktitaḥ / śūnye dadṛśaturvyoma mahārambhātimantharam // 
adṛṣṭapūrvamanyonyaṃ sarvasaṃkaṭakoṭaram / apūryamāṇamāśūnyaṃ jagatkoṭiśatairapi // 
uparyuparyuparyuccairanyairanyairvṛtaṃ pṛthak / vicitrābharaṇākārairbhūtalaiḥ suvimānakaiḥ // 
paritaḥ pūritavyomnāṃ mervādikulabhūbhṛtām / padmarāgataṭoddyotaiḥ kalpajvālopamodaram // 
muktāśikharabhāpūrairhimavatsānusundaram / kāñcanādristhalārcirbhiḥ kāñcanasthalabhāsuram // 
mahāmarakatābhābhiḥ śādvalasthalanīlimam / draṣṭṛdṛśyakṣayāsaktajātadhvāntotthakālimam // 
pārijātalatālolavimānagaṇaketanam / ato mañjarikākāramiva vaidūryabhūtalam // 
manovegamahāsiddhajitavātagamāgamam / vimānagṛhadevastrīgeyavādyasaghuṃghumam // 
trailokyavarabhūtaughasaṃcārāviralāntaram / anyonyādṛṣṭasaṃcārasurāsurakulākulam // 
paryantasthitakūṣmāṇḍarakṣaḥpaiśācamaṇḍalam / vātaskandhamahāvegavahadvaimānikavrajam // 
vahadvimānasītkāramuṣṭigrāhyaghanadhvani / graharkṣaghanasaṃcārātpracaladvātayantrakam // 
nikaṭātapadagdhālpasiddhasiddhojjhitāspadam / arkāśvamukhavātāstadagdhamugdhavimānakam // 
lokapālāpsarovṛndasaṃcārācāracañcalama / devyantaḥpurikādagdhadhūpadhūmāmbudāmbaram // 
svasvargāhūtadevastrīsvāṅgavibhraṣṭabhūṣaṇam / sāmānyasiddhasaṅghogratejaḥpuñjatamobalam // 
valavatsiddhasaṃghaṭṭagamāgamavighaṭṭitaiḥ / ghanaiḥ sāṃśukapārśvasthahimavanmerumandaram // 
kākolūkairgṛdhrabhāsai rāśibhūtaiścalairvṛtam / nṛtyadbhirḍākinīsaṅghaistaraṅgairiva vāridhim // 
pravṛttairyoginīsaṅghaiḥ śvakākoṣṭrakharānanaiḥ / nirarthaṃ yojanaśataṃ gatvāgacchadbhirāvṛtam // 
lokapālapurodhvāntadhūmadhūmre'bhramandire / siddhagandharvamithunaprārabdhasuratotsavam // 
svargagītastavonmattamadanākrāntamārgagam / anāratavahaddhiṣṇyacakralakṣitapakṣakam // 
vātaskandhanikhātontarvahattripathagājalam / āścaryālokanavyagrasaṃcarattridaśārbhakam // 
sadehasaṃcaradvajracakraśūlāsiśaktimat / kvacinnirbhitti bhavanaṃ gāyannāradatumburu // 
meghamārgamahāmeghamahārambhākulaṃ kvacit / citranyastasamākāramūkakalpāntavāridam // 
utpatatkajjalādrīndrasundarāmbhodharaṃ kvacit / kvacitkanakaniṣpandakāntatāpāntavāridam // 
kvaciddigdāhatāpāḍhyamṛṣyamūkāmbudāṃśukam / kvacinniṣpavanāmbhodhisaṃrambhaṃ śūnyatājalam // 
kvacidvātanadīprauḍhavimānatṛṇapallavam / kvaciccaladalivrātapṛṣṭhatvakkāntinirmalam // 
kvacinmerunadīkalpavātadhūlividhūsaram / kvacidvimānagīrvāṇaprabhācitrabalāṅgakam // 
kvacinnirambaronnṛttamātṛmaṇḍalamālitam / kvacinnityaṃ navakṣībakṣubdhayogīśvarīgaṇam // 
kvacicchāntasamādhisthaviśrāntamunimālitam / samaṃ dūrāstasaṃrambhasādhucittamanoharam // 
gāyatkinnaragandharvasurastrīmaṇḍalaṃ kvacit / kvacitstabdhapurākīrṇaṃ vahatpuravaraṃ kvacit // 
kvacidrudrapurāpūrṇaṃ kvacidbrahmamahāpuram / kvacinmāyākṛtapuraṃ kvacidāgāmipattanam // 
kvacidbhramaccandrasaraḥ kvacitstabdhamayaṃsaraḥ / kvacitsaratsiddhagaṇaṃ kvacidindukṛtodayam // 
kvacitsūryodayamayaṃ kvacidrātritamomayam / kvacitsaṃdhyāṃśukapilaṃ kvacinnīhāradhūsaram // 
kvaciddhimābhradhavalaṃ kvacidvarṣatpayodharam / kvacitsthala ivākāśa eva viśrāntalokapam // 
ūrdhvādhogamanavyagrasurāsuragaṇaṃ kvacit / pūrvāparottarāyāmyadiksaṃcārākulaṃ kvacit // 
api yojanalakṣāṇi kvacidduṣprāpabhūdharam / avināśitamaḥpūrṇaṃ dṛṣadgarbhopamaṃ kvacit // 
avināśibṛhattejaḥ kvacidarkānalopamam / himānījaṭharāśītaṃ kvaciccandrādisadmasu // 
kvacidvahatpurovṛttakalpavṛkṣalatāvanam / kvaciddaityahatottuṅgaprapataddevapattanam // 
vaimānikanipātena vahilekhāṅkitaṃ kvacit / kvacitketuśatotpātamithaḥsaṃghaṭṭapaṭṭitam // 
kvacicchubhagrahagaṇapragṛhītāgryamaṇḍalam / kvacidrātritamovyāptaṃ kvaciddivasabhāsvaram // 
kvacidudgarjadambhodaṃ kvacinmūkāmalāmbudam / vātāvakīrṇaśuklābhrakhaṇḍapuṣpottaraṃ kvacit // 
kvacidatyantaniḥśūnyamavadātamanantaram / ānandamṛduśāntācchaṃ jñasyeva hṛdayaṃ tatam // 
śukravāhanabhekaughaiḥ kvacidgalakṛtāravam / śūnyatāvārivalitaṃ kṣetramākāśavāsinām // 
mayūrahemacūḍādipakṣibhiḥ kvacidāvṛtam / vidyādharīṇāṃ devīnāṃ vāhanairvihitāspadaiḥ // 
kvacidabhrāntaronnṛtyadguhamāyūramaṇḍalam / kvacidagniśukaiḥ śyāmaṃ śādvalānāmiva sthalam // 
kvacitpreteśamahiṣamahimnā vāmanāmbudam / kvacidaśvaistṛṇagrāmaśaṅkāgrastāsitāmbudam // 
kvaciddevapuravyāptaṃ kvaciddaityapurānvitam / anyonyāprāpyanagaraṃ nagarandhrakarānilam // 
kvacitkulācalākāranṛtyadbhairavabhāsuram / kvacitsapakṣaśailendrasamanṛtyadvināyakam // 
kvaciddhargharavātaughapakṣaproḍḍīnaparvatam / kvacidgandharvanagarasurastrīvṛndabandhuram // 
kvacidvahadgiridhvastavṛkṣalakṣocchritāmbudam / kvacinmāyākṛtākāśanalinījalaśītalam // 
kvacidindukarākṛṣṭiśītalāhlādamārutam / kvacittaptānilādagdhadrumaparvatavāridam // 
kvacidatyantasaṃśāntavātādekāntanirdhvani / kvacitparvatatulyābhraśikhākūṭaśatodayam // 
kvacitprāvṛḍbhavonmattaghanābhraravaghargharam / kvacitsurāsuragaṇapravṛttaraṇadugamam // 
kvacidvyomābjinīhaṃsīsvanāhūtābjavāhanam / kvacinmandākinītīranalinīluṇṭhakānilam // 
svaśarīreṇa gaṅgādisaritāṃ sannidhānataḥ / proḍḍīnamatsyamakarakulīrāmbujakūrmakam // 
pātālagārkajanitabhūcchāyākākacopanaiḥ / kvacitkvacinmaṇḍaleṣu grastacandrārkamaṇḍalam // 
kvacitsargānilādhūtamāyākusumakānanam / patatpuṣpahimāsāratrasadvaimānikāṅganam // 
udumbarodaramaśakakramabhramajjagattrayāntaragatabhūtasaṃcayam / vilaṅghya tadvaralalane khamuccakairmahītalaṃ punarapi gantumudyate // 
śrīvasiṣṭha uvāca / nabhaḥsthalādgirigrāmaṃ gacchantyau kaṃcideva te / jñapticittasthitaṃ bhūmitalaṃ dadṛśatuḥ striyau // 
brahmāṇḍanarahṛtpadmaṃ digaṣṭakadalaṃ bṛhat / girikesarasaṃbādhaṃ svāmodabharasundaram // 
saritkesarikānālamadhye'vaśyāyabindukam / śarvaribhramarībhrāntaṃ bhūtaughamaśakākulam // 
antarguṇagaṇākīrṇaṃ surandhraiḥ suṣirairvṛtam / uhyamānapayaḥpūrairdivasālokakāntimat // 
rasārdraṃ khe bhramaddhaṃsaṃ rātrisaṃkocabhājanam / pātālapaṅkanirmagnanāganāthamṛṇālakam // 
kadācidāspadāmbhodhikampakampitadigdalam / adhonālagatānantadaityadānavakaṇṭakam // 
asurastraiṇavallaryā saṃbhogasukumārayā / prāpyabhūbhṛnmahābījahṛdayaṃ bhūtabījayā // 
jambūdvīpa iti khyātāṃ vipulāṃ tatra karṇikām / saritkesarikānālā nagaragrāmakesarām // 
kulaśaileśvarottuṅgabījasaptakasundarīm / madhyasthoccamahāmerubījākrāntanabhasthalīm // 
saraḥprāleyakaṇikāṃ vanajaṅgaladhūlikām / sthaleṣvāmaṇḍalāntasthajanajālālimaṇḍalām // 
tāṃ yojanaśatākāraiḥ pratirākaṃ prabodhibhiḥ / sāgarairbhramarairvyāptā dikvatuṣṭayaśālibhiḥ // 
digdalāṣṭakaviśrāntasasurāmbhodhiṣaṭpadām / bhrātṛbhirnavabhirbhūpairnavadhā parikalpitām // 
lakṣayojanavistīrṇāmākīrṇāṃ ca rajolavaiḥ / nānājanapadavyūhasthirāvaśyāyasīkarām // 
dvīpāttu dviguṇaṃ mānaṃ lavaṇārṇavalekhayā / dadhatyā valitāṃ bāhye prakoṣṭhamiva kambunā // 
tato'pi dviguṇaṃ dehaṃ dadhatyā valayākṛtim / jagadbhūtalatāvyāptāṃ śākākhyadvīpalekhayā // 
tato'pi dviguṇākāraṃ dhārayantyā ca veṣṭitām / pratyagrakṣīrapūrṇābdhilekhayā svāduśītayā // 
tato'pi dviguṇākāraṃ dhārayantyopaveṣṭitām / nānājanālaṃkṛtayā kuśākhyadvīpalekhayā // 
tato'pi dviguṇākāraṃ dhārayantyā ca veṣṭitām / dadhyabdhilekhayā nityasaṃtarpitasuraughayā // 
tataḥ krauñcābhidhadvīpalekhayaivaṃ pramāṇayā / veṣṭitāṃ khātaracayā navāṃ nṛpapurīmiva // 
tato'pi ca ghṛtāmbhodhilekhayaivaṃ pramāṇayā / tato'pi śālmalīdvīpalekhayā malapūrṇayā // 
tataḥ surāmahāmbhodhilekhayā puṣpaśubhrayā / śeṣasya dehalatayā harimūrtimivāvṛtām // 
tato gomedakadvīpalekhayaivapramāṇayā / ikṣvabdhilekhayāpyevaṃ himavatsānuśuddhayā // 
tato'pi puṣkaradvīpalekhayā dviguṇasthayā / ante svādūdakāmbhodhilekhayaivaṃ pramāṇayā // 
tato daśaguṇenātha pātālatalagāminā / nikhātavalayenoccaiḥ śvabhrasaṃbhārarūpiṇā // 
pātālagāmimārgeṇa valitāṃ bhayadātmanā / etasmātkhalu sarvasmāttato daśaguṇoccayā // 
āvyomasu caturdikṣu śvabhrasaṃbhārabhīṣayā / ardhonmlānatamorūpalagnanīlotpalasrajā // 
nānāmāṇikyaśikharakahlārakumudābjayā / lokālokācalottālavipuloddāmamālayā // 
valitāṃ trijagallakṣmīdhammillavalanāmiva / etasmādeva sarvasmāttato daśaguṇātmanā // 
ajñātabhūtasaṃcāranāmnāraṇyena mālitām / etasmādeva sarvasmāttato daśaguṇātmanā // 
nabhaseva caturdikkaṃ vyāptāmatulavāriṇā / etasmādeva sarvasmāttato daśaguṇātmanā // 
mervādidrāvaṇotkena jvālājālena mālitām / etasmādatha sarvasmāttato daśaguṇātmanā // 
mervādyacalasaṅghātaṃ nayatā tṛṇapāṃsuvat / vahatādrīndravisphoṭakāriṇā javahāriṇā // 
niḥśūnyatvādaśabdena marutā parito vṛtam / etasmādatha sarvasmāttato daśaguṇātmanā // 
parito valitaṃ vyomnā niḥśūnyenaikarūpiṇā / atha yojanakoṭīnāṃ śatena ghanarūṇiṇā / vyāptaṃ brahmāṇḍakuḍyena haimenāpi dviparvaṇā // 
iti jaladhimahādrilokapālatridaśapurāmbarabhūtalaiḥ parītam / jagadudaramavekṣya mānuṣī drāgbhuvi nijamandirakoṭaraṃ dadarśa // 
śrīvasiṣṭha uvāca / iti te varavarṇinyau tato brahmāṇḍamaṇḍalāt / nirgatyānyadanuprāpte yatra tadbrāhmaṇāspadam // 
tato dadṛśatuḥ sadma svamevaṃ siddhayoṣitau / adṛśye eva lokasya maṇḍapaṃ brāhmaṇāspadam // 
cintāvidhuradāsīkaṃ bāṣpaklinnāṅganāmukham / vidhvastaprāyavadanaṃ śīrṇaparṇāmbujopamam // 
naṣṭotsavapuraprāyamagastyāttamivārṇavam / grīṣmadagdhamivodyānaṃ vidyuddagdhamiva drumam // 
vātacchinnamivāmbhodaṃ himadagdhamivāmbujam / alpasnehadaśaṃ dīpamivālokanabhedanam // 
āsannamṛtyukaruṇākulavaktrakāntisaṃśīrṇajīrṇataruparṇavanopamānam / vṛṣṭivyapāyaparidhūsaradeśarūkṣaṃ jātaṃ gṛheśvaraviyogahataṃ gṛhaṃ tat // 
śrīvasiṣṭha uvāca / atha sā nirmalajñānacirābhyāsena sundarī / saṃpannā satyasaṃkalpā satyakāmā ca devavat // 
cintayāmāsa māmete devīṃ cemāṃ svabandhavaḥ / paśyantu tāvatsāmānyalalanārūpadhāraṇīm // 
tato gṛhajanastatra sa dadarśāṅganādvayam / lakṣmīgauryoryugamiva samudbhāsitamandiram // 
āpādavividhāmlānamālāvasanasundaram / vasantalakṣmyoryugalamivāmoditakānanam // 
sarvauṣadhivanagrāmaṃ pūrayantyau rasāyanaiḥ / śītalāhlādasukhadaṃ candradvayamivoditam // 
lambālakalatālolalocanālivilokanaiḥ / kiratkuvalayonmiśramālatīkusumotkarān // 
drutahemarasāpūrasaritsaraṇahāriṇā / dehaprabhāpravāheṇa kanakīkṛtakānanam // 
sahajāyā vapurlakṣmyā līlādolāvilāsinaḥ / ta ete ca taraṅgāḍhyā nijalāvaṇyavāridheḥ // 
vilolabāhulatikāyugenāruṇapāṇinā / kirannavanavaṃ haimaṃ kalpavṛkṣalatāvanam // 
pādairamṛditāmlānapuṣpakomalapallavaiḥ / sthalābjadalamālābhairaspṛśadbhūtalaṃ punaḥ // 
tālītamālakhaṇḍānāṃ śuṣkāṇāṃ śuciśociṣām / ālokanāmṛtāsekairjanayadbālapallavān // 
namo'stu vanadevībhyāmityuktvā kusumāñjalim / tatyāja jyeṣṭhaśarmātha sārdhaṃ gṛhajanena saḥ // 
papāta pādayorgehe tayorvai kusumāñjaliḥ / prāleyasīkarāsāraḥ padminyā iva padmayoḥ // 
jyeṣṭhaśarmādaya ūcuḥ / jayataṃ vanadevyau no duḥkhanāśārthamāgate / prāyaḥ paraparitrāṇameva karma nijaṃ satām // 
iti tadvacanānte te devyāvūcaturādarāt / ākhyāta duḥkhaṃ yenāyaṃ lakṣyate duḥkhito janaḥ // 
jyeṣṭhaśarmādayaste te devyau prati yathākramam / nijaṃ tadduḥkhamācakhyurdampativyasanātmakam // 
jyeṣṭhaśarmādaya ūcuḥ / devyāvabhavatāṃ snigdhāviha brāhmaṇadampatī / sarvātithī kulakarau stambhābhūtau dvijasthiteḥ // 
tāvadya gṛhamutsṛjya saputrapaśubāndhavam / svargaṃ gatau naḥ pitarau tena śūnyaṃ jagattrayam // 
pakṣiṇo gṛhamāruhya vikṣipantaḥ pratikṣaṇam / dehaṃ śūnye mṛtaṃ bhaktyā śocanti madhuraiḥ svaraiḥ // 
guhāgurugurārāvapralāpalapanākulaḥ / saritsthūlāśrudhārābhiḥ pariroditi parvataḥ // 
nirjarākrandakāriṇyo muktāmbarapayodharāḥ / taptaniḥśvāsavidhvastāḥ paraṃ kārśyamitā diśaḥ // 
kṣatavikṣatasarvāṅgaḥ karuṇākrandakarkaśaḥ / upavāsarato grāmo dīno mṛtiparaḥ sthitaḥ // 
divasaṃ prati vṛkṣāṇāmavaśyāyāśrubindavaḥ / gucchalocanakośebhyastāpoṣṇāni patantyadhaḥ // 
praśāntajanasaṃcārā rathyā kṣāravidhūsarā / vidhavāvigatānandā saṃśūnyahṛdayā sthitā // 
kokilālipralāpinyo vṛṣṭibāṣpahatā latāḥ / uṣṇoṣṇaśvasanā dehaṃ ghanti pallavapāṇibhiḥ // 
ātmānaṃ śatadhā kartuṃ bṛhacchvabhraśilātale / nirjharāḥ prapatantyete tāpataptaśarīrakāḥ // 
niḥśaṅkayā gataśrīkā mūkā vilulitāśayāḥ / andhena tamasā pūrṇā gṛhā gahanatāṃ gatāḥ // 
udyānapuṣpakhaṇḍebhyo rudadbhyo bhramarāravaiḥ / pūtigandho viniryāti svāmodāparanāmakaḥ // 
caitradrumavilāsinyo virasāḥ prativāsaram / latāḥ kṛśā vilīyante sakucadgucchalocanāḥ // 
prakṣeptumambudhau dehaṃ pravṛttā gantumākulāḥ / kulyāḥ kalakalālolaṃ dolayantyastanuṃ bhuvi // 
aśaṅkamaśakāpātaspandamapyaticāpalam / kalayantyaḥ sthitā vāpyo nispandānandamātmani // 
gāyatkinnaragandharvavidyādharasurāṅganam / nūnamadya nabho jātamasmattātābhyalaṃkṛtam // 
taddevyau kriyatāṃ tāvadasmākaṃ śokanāśanam / mahatāṃ darśanaṃ nāma na kadācana niṣphalam // 
ityuktavantaṃ sā putraṃ mūrdhni pasparśa pāṇinā / pallavenānatā namraṃ mūlagranthimivābjinī // 
tasyāḥ sparśena tenāsau duḥkhadaurbhāgyasaṃkaṭam / jahau prāvṛḍghanāsaṅgādgrīṣmatāpamivācalaḥ // 
sarvo gṛhajanaḥ so'tha tayordevyorvilokanāt / lakṣmīvānduḥkhanirmukto babhūvāmṛtapo yathā // 
śrīrāma uvāca / tayāsya līlayā mātrā putrasya jyeṣṭhaśarmaṇaḥ / kasmānna darśanaṃ dattaṃ mohaṃ tāvannirākuru // 
śrīvasiṣṭha uvāca / buddhaḥ pṛthvyādibodhena yena pṛthvyādisaṅghakaḥ / tasya piṇḍātmatāṃ dhatte vyomaivānyasya kevalam // 
asadevāṅga sadiva bhāti pṛthvyādivedanāt / yathā bālasya vetālo nābhāti tadavedanāt // 
yathā pṛthvyādinā bhātamapṛthvyādi bhavetkṣaṇāt / svapne svapnaparijñānāttathā jāgratyapi sphuṭam // 
pṛthvyādi khatayā buddhaṃ khamityevānubhūyate / tathāhi kṣubdhadhātūnāṃ kuḍyeṣu kha ivodyamaḥ // 
svapne nagaramurvīṃ vā śūnyaṃ khātaṃ ca budhyate / svaprāṅganā ca kurute śūnyāpyarthakriyāṃ nṛṇām // 
khaṃ pṛthvyāditayā buddhaṃ pṛthvyādi bhavati kṣaṇāt / mūrcchāyāṃ paraloko'pi pratyakṣamanubhūyate // 
bālo vyomaiva vetālaṃ mriyamāṇo'mbare vanam / keśoṇḍrakaṃ khamanyastu khamanyo vetti mauktikam // 
trastakṣībārdhanidrāśca nauyānāśca sadaiva sye / vetālavanavṛkṣādi paśyantyanubhavanti ca // 
yathābhāvitameteṣāṃ padārthānāmato vapuḥ / abhyāsajanitaṃ bhāti nāstyekaṃ paramārthataḥ // 
līlayā tu yathāvastu buddhvā pṛthvyādināstitā / ākāśameva saṃvittyā bhāti bhrāntitayoditam // 
brahmātmaikacidākāśamātrabodhavato muneḥ / putramitrakalatrāṇi kathaṃ kāni kadā kutaḥ // 
dṛśyamādāvanutpannaṃ yacca bhātyajameva tat / samyagjñānavatāmeva rāgadveṣadṛśo kṛtaḥ // 
hastaḥ śirasi yaddatto līlayā jyeṣṭhaśarmaṇaḥ / tatprabhāvasthitārambhasaṃbodhāyāściteḥ phalam // 
bodho hi cetati yathaiva tathā śubhāni sūkṣmastu khādapi tathātitarāṃ viśuddhaḥ / sarvatra rāghava sa eva padārthajālaṃ svapneṣu kalpitapureṣvanubhūtametat // 
śrīvasiṣṭha uvāca / tasmin giritaṭe grāme tasya maṇḍapakoṭare / antardhimāśvāyayatustatrasthe eva te striyau // 
asmākaṃ vanadevībhyāṃ prasādaḥ kṛta ityatha / śāntaduḥkhe gṛhajane svavyāpārapare sthite // 
maṇḍapākāśasaṃlīnāṃ līlāmāha sarasvatī / vyomarūpā vyomarūpāṃ smayāttūṣṇīmiva sthitām // 
saṃkalpasvapnayoryeṣāṃ yatra saṃkathanaṃ mithaḥ / yathehārthakriyāṃ dhatte tayoḥ sā saṃkathā tathā // 
pṛthvyādināḍīprāṇādiṛte'pyabhyuditā tayoḥ / sā saṃkathanasaṃvittiḥ svapnasaṃkalpayoriva // 
śrīsarasvatyuvāca / jñeyaṃ jñātamaśeṣeṇa dṛṣṭādṛṣṭārthasaṃvidaḥ / īdṛśīyaṃ brahmasattā kimanyadvada pṛcchasi // 
līlovāca / mṛtasya bharturjovo'sau yatra rājyaṃ karoti me / tatrāhaṃ kiṃ na taddṛṣṭā dṛṣṭāsmīha sutena kim // 
śrīsarasvatyuvāca / abhyāsena vinā vatse tadā te dvaitaniścayaḥ / nūnamastaṃgato nābhūnniḥśeṣaṃ varavarṇini // 
advaitaṃ yo na yāto'sau kathamadvaitakarmabhiḥ / yujyate tāpasaṃsthasya cchāyāṅgānubhavaḥ kutaḥ // 
līlāsmīti vinābhyāsaṃ tava nāstagato'bhavat / yadā bhāvastadā satyasaṃkalpatvamabhūnna te // 
adyāsi satyasaṃkalpā saṃpannā tena māṃ sutaḥ / sapaśyatvityabhimataṃ phalitaṃ tava sundari // 
idānīṃ tasya bhartustvaṃ samīpaṃ yadi gacchasi / tattena vyavahāraste pūrvavatsaṃpravartate // 
līlovāca / ihaiva mandirākāśe patirvipro mamābhavat / ihaiva sa mṛto bhūtvā saṃpanno vasudhādhipaḥ // 
ihaiva tasya saṃsāre tasminbhūmaṇḍalāntare / rājadhānīpure tasminpurandhryasmi vyavasthitā // 
ihaivāntaḥpure tasminsa mṛto mama bhūpatiḥ / ihaivāntaḥpurākāśe tasminneva pure nṛpaḥ // 
saṃpanno vasudhāpīṭhe nānājanapadeśvaraḥ / sarvārjavajavībhāva ihaivaivaṃ vyavasthitaḥ // 
asminneva gṛhākāśe sarvā brahmāṇḍabhūmayaḥ / sthitāḥ samudgake manye yathāntaḥ sarṣapotkarāḥ // 
sadā'dūramahaṃ manye tadbharturmama maṇḍalam / kvacitpārśve sthitamiha yathā paśyāmi tatkuru // 
śrīdevyuvāca / bhūtalārundhatisute bhartārastava saṃprati / trayo nāmāthavābhūvanbahavaḥ śatasaṃmatāḥ // 
nedīyasāṃ trayāṇāṃ tu dvijaste bhasmatāṃ gataḥ / rājā mālyāntaragataḥ saṃsthito'ntaḥpure śavaḥ // 
saṃsāramaṇḍale hyasmiṃstṛtīyo vasudhādhipaḥ / mahāsaṃsārajaladhiṃ patito bhramamāgataḥ // 
bhogakallolakalanāvikalo malacetanaḥ / jāḍyajarjaracidvṛttiḥ saṃsārāmbhodhikacchapaḥ // 
citrāṇi rājakāryāṇi kurvannapyākulānyapi / suptaḥ sthito jaḍatayā na jāgarti bhavabhrame // 
īśvaro'hamahaṃ bhogī siddho'haṃ balavānsukhī / ityanarthamahārajvā valito vaśatāṃ gataḥ // 
tatkasya vada bhartustvāṃ samīpaṃ varavarṇini / vātyā vanāntaraṃ gandhalekhāmiva vanānnaye // 
anya eva hi saṃsāraḥ so'nyo brahmāṇḍamaṇḍapaḥ / anyā eva tatā vatse vyavahāraparamparāḥ // 
saṃsāramaṇḍalānīha tāni pārśve sthitānyapi / dūraṃ yojanakoṭīnāṃ koṭayasteṣvihāntaram // 
ākāśamātrameteṣāmidaṃ paśya vapuḥ punaḥ / merumandarakoṭīnāṃ koṭayasteṣvavasthitāḥ // 
paramāṇau paramāṇau sarvavargānirargalam / mahāciteḥ sphurantyarkarucīva trasareṇavaḥ // 
mahārambhagurūṇyevamapi brahmāṇḍakāni hi / tulayā dhānakāmātramapi tāni bhavanti no // 
nānāratnāmaloddyoto vanavadbhāti khe yathā / pṛthvyādibhūtarahitā jagaccidbhāti cintayā // 
kacati jñaptirevedaṃ jagadityādi nātmani / natu pṛthvyādi saṃpannaṃ sargādāveva kiṃcana // 
yathā taraṅgaḥ sarasi bhūtvā bhūtvā punarbhavet / vicitrākārakālāṅgadeśājñaptāvalaṃ tathā // 
līlovāca / evametajjaganmātarmayā smṛtamihādhunā / mamedaṃ rājasaṃ janma na tamo na ca sāttvikam // 
brahmaṇastvavatīrṇāyā aṣṭau janmaśatāni me / nānāyonīnyatītāni paśyāmīvādhunā punaḥ // 
saṃsāramaṇḍale devi kasmiṃścidabhavaṃ purā / lokāntarābjabhramarī vidyādharavarāṅganā // 
durvāsanākaluṣitā tato'haṃ mānuṣī sthitā / saṃsāramaṇḍale'nyasminpannageśvarakāminī // 
kadambakundajambīrakarañjavanavāsinī / patrāmbaradharā śyāmā śabaryahamathābhavam // 
vanavāsanayā mugdhā saṃpannāhamathoddhatā / gulucchanayanā patrahastā vanavilāsinī // 
puṇyāśramalatā sāhaṃ munisaṅgapavitritā / vanāgnidagdhā tasyaiva kanyābhūvaṃ mahāmuneḥ // 
astrītvaphaladātṝṇāṃ karmaṇāṃ pariṇāmataḥ / rājāhamabhavaṃ śrīmānsurāṣṭreṣu samāḥ śatam // 
tālīnāṃ talakaccheṣu rājaduṣkṛtadoṣataḥ / nakulī navavarṣāṇi kuṣṭhanaṣṭāṅgikābhavam // 
varṣāṇyaṣṭau surāṣṭreṣu devi gotvaṃ kṛtaṃ mayā / mohāddurjanaduṣṭājñabālagopālalīlayā // 
vihaṃgyā vairavinyastā vāgurā vipināvanau / kleśena mahatā cchinnā adhamā vāsanā iva // 
karṇikākroḍaśayyāsu viśrāntamalinā saha / padmakuḍmalakośeṣu bhuktakiṃjalkayā rahaḥ // 
bhrāntamuttuṅgaśṛṅgāsu hariṇyā hārinetrayā / vanasthalīṣu ramyāsu kirātāhatamarmayā // 
dṛṣṭaṃ naṣṭāsu dikṣvabdhikallolairuhyamānayā / matsyāmbukacchapācchoḍe moghamānanatāḍanam // 
pītaṃ carmaṇvatītīre gāyantyā madhurasvaram / pulindyā suratānteṣu nālikerarasāsavam // 
sārasīsarasālinyā sītkāramadhurasvaram / sārasaḥ surataiḥ svairaṃ sāmantaścārurañjitaḥ // 
tālītamālakuñjeṣu taralānananetrayā / kṣībaprekṣaṇavikṣobhaiḥ kṛtaṃ kāntāvalokanam // 
kanakasyandasaṃdohasundarairaṅgapañjaraiḥ / svarge'psarombujinyāśu toṣitāḥ suraṣaṭpadāḥ // 
maṇikāñcanamāṇikyamuktānikarabhūtale / kalpadrumavane merau yūnā saha rataṃ kṛtam // 
kallolākulakacchāsu lasadgucchalatāsu ca / velāvanaguhāsvabdheściraṃ kūrmatayā sthitam // 
tarattārataraṅgāsu dolanaṃ sarasālinām / calacchadapaṭālīṣu rājahaṃsyaṃ mayā kṛtam // 
śālmalīdalalolānāmāndolanadaridratām / maśakasya mayālokya dīnaṃ maśakayā smitam // 
tarattārataraṅgāsu cañcadvīcyagracumbanaiḥ / bhrāntaṃ śailasravantīṣu jalavañjulalīlayā // 
gandhamādanamandāramandire madanāturā / pātitāḥ pādayoḥ pūrvaṃ vidyādharakumārakāḥ // 
karṇikarpūrapūreṣu talpeṣu vyasanāturā / ciraṃ vilulitāsmīndubimbeṣviva śaśiprabhā // 
yoniṣvanekavidhaduḥkhaśatānvitāsu bhrāntaṃ mayonnamanasannamanākulātmā / saṃsāradīrghasaritaścalayā laharyā durvāravātahariṇīsaraṇakrameṇa // 
śrīrāma uvāca / vajrāṅgasārādbrahmāṇḍakuḍyānnibiḍamaṇḍalāt / koṭiyojanasaṃpuṣṭātkathaṃ te nirgate'bale // 
śrīvasiṣṭha uvāca / kva brahmāṇḍaṃ kva tadbhittiḥ kvātrāsau vajrasāratā / kilāvaśyaṃ sthite devyāvantaḥpuravarāmbare // 
tasminneva girigrāme tasminnevālayāmbare / brāhmaṇaḥ sa vasiṣṭhākhya āsvādayati rājatām // 
tameva maṇḍapākāśakoṇakaṃ śūnyamātrakam / catuḥsamudraparyantaṃ bhūtalaṃ so'nubhūtavān // 
ākāśātmani bhūpīṭhaṃ tasmiṃstadrājapattanam / rājasadmānubhavati sa ca sā cāpyarundhatī // 
līlābhidhānā sā jātā tayā ca jñaptirarcitā / jñaptyā saha samullaṅghya khamāścaryamanoharam // 
prādeśamātre nabhasi sā tatraivagṛhodare / brahmāṇḍāntaramāsādya girigrāmakamandire // 
brahmāṇḍātparinirgatya svagṛhe sthitimāyayau / svapnātsvapnāntaraṃ prāpya yathā talpagataḥ pumān // 
pratibhāmātramevaitatsarvamākāśamātrakam / na brahmāṇḍaṃ na saṃsāro na kuḍyādi na dūratā // 
svacittameva kacati tayostādṛṅmanoharam / vāsanāmātrasollekhaṃ kva brahmāṇḍaṃ kva saṃsṛtiḥ // 
nirāvaraṇamevedaṃ jñaptyākāśamanantakam / kiṃcitsvacittenonnītaṃ spandayuktyeva mārutaḥ // 
cidākāśamajaṃ śāntaṃ sarvatraiva hi sarvadā / cittvājjagadivābhāti svayamevātmanātmani // 
yena buddhaṃ tu tasyaitadākāśādapa śūnyakam / na buddhaṃ yena tasyaitadvajrasārācalopamam // 
gṛha eva yathā svapne nagaraṃ bhāti bhāsuram / tathaitadasadevāntaściddhātau bhāti bhāsvaram // 
yathā marau jalaṃ buddhaṃ kaṭakatvaṃ ca hemani / asatsadiva bhātīdaṃ tathā dṛśyatvamātmani // 
evamākathayantyau te lalane lalitākṛtī / gṛhānniryayaturbāhyaṃ cārucakramaṇakramaiḥ // 
ādṛśye grāmalokena prekṣamāṇe purogirim / cumbitākāśakuharaṃ saṃspṛṣṭādityamaṇḍalam // 
nānāvarṇākhilotphullavicitravananirmalam / nānānirjharanirhrādakūjadvanavihaṃgamam // 
vicitramañjarīpuñjapiñjarāmbudamaṇḍalam / svabhramacchagulucchāgraviśrāntakhagasārasam // 
sāravañjulavistāraguptākhilasarittaṭam / asamāptaśilāśvabhralatāvartanamārutam // 
puṣpāgrapihitākāśakośakuḍyakavāridam / pataddīrghasaritsrotaḥ sphuranmuktākalāpakam // 
caladvṛkṣavanavyūhavātavellisarittaṭam / nānāvanākulopāntacchāyāsatataśītalam // 
atha te lalane tatra tadā dadṛśatuḥ svayam / taṃ girigrāmakaṃ vyomnaḥ svargakhaṇḍamiva cyutam // 
raṭatpraṇālīpaṭalaṃ pūrṇapuṣkariṇīgaṇam / dvijaiḥ kucakucaiḥ kūjatsvalīlāśvabhrakacchakam // 
gacchadgovṛndahuṃkārakarālākhilakuñjakam / kuñjagulmakakhaṇḍāḍhyaṃ sacchāyaghanaśādvalam // 
duṣpraveśārkakiraṇaṃ dṛśannīhāradhūsaram / udagramañjarīpuñjajaṭālaṃ viśikhāntaram // 
śilākuharavāḥsphālaproccalanmuktanirjharaiḥ / smāritācalanirdhūtkṣīrodakajalaśriyam // 
phalamālyamahābhārabhāsurairajiradrumaiḥ / ānīya puṣpasaṃbhāraṃ tiṣṭhadbhiriva saṃkulam // 
tarattaraṅgajhāṃkārakārimārutakampitaiḥ / kīrṇapuṣpasamāvṛṣṭaṃ drumairapi rasākulaiḥ // 
aśaṅkitaśilākūṭasravadabbinduṭaṃkṛtaiḥ / kiṃcitkṛtaravaṃ guptairaśaṅkaiḥ śaṅkitaiḥ khagaiḥ // 
utphālalaharīśrāntasīkarāsvādanākulaiḥ / nadyāmuḍuparāvartavṛttibhirvihagairvṛtam // 
uttālatālaviśrāntakākālokanaśaṅkitaiḥ / bālaiḥ pragopitāmikṣākhaṇḍaṃ jīrṇasvabhuktakaiḥ // 
puṣpaśekharasaṃbhāravasanagrāmabālakam / kharjūranimbajambīragahanopāntaśītalam // 
kṣaumāgrahastāmbarayā mañjarīpūrṇakarṇayā / kṣutkṣīṇayākrāntarathyaṃ grāmakīṭakakāntayā // 
sarittaraṅgasaṃghaṭṭasaṃrāvāśrutasaṃkatham / karmajāḍyaghanatrāsavāñchitaikāntasaṃsthitam // 
dadhiliptāsyahastāṃsaiḥ snigdhapuṣpalatādharaiḥ / nagnairgomayapaṅkāṅkairbālairākulacatvaram // 
tīraśādvalavallīnāṃ dolāndolanakāribhiḥ / taraṅgairvāhyamānasya lekhikāṅkitasaikatam // 
dadhikṣīraghanāmodamattamantharamakṣikam / kāmabhuktārthatodvāṣpajarjarābalabālakam // 
gomayāsiktavalayakaranārīkṛtakrudham / dhammillavalanāvyagratrastastrīvihasajjanam // 
dāntapuṣpacchadotsannapatatkakudavāyasam / gṛharathyāgaṇadvārakīrṇakrūrakuraṇṭakam // 
gṛhapārśvasthitaśvabhrakuñjaiḥ kusumitaprabhaiḥ / pratyahaṃ prātarāgulphamākīrṇakusumājiram // 
caraccamarasāraṅgajālajaṅgalakhaṇḍakam / guñjānikuñjasaṃjātaśaṣpasuptamṛgārbhakam // 
ekāntasuptavatsaikakarṇaspandāstamakṣikam / gopocchiṣṭīkṛtadadhikhasṛkkispandimakṣikam // 
samastasadmasaṃkṣīṇamakṣikākṣiptamākṣikam / phullāśokadrumodyānakṛtalākṣikamandiram // 
sīkarāsāramarutā nityārdravikacadrumam / kadambamukulaprotasamastacchādanatṛṇam // 
pratikṛttalatāphullaketakotkarapāṇḍuram / vahatprāṇālapaṭalīraṇadgurugurāravam // 
vātāyanaguhāniryatsodhaviśrāntavāridam / pūrṇapuṣkariṇīpaṅktipūrṇarājapṛthūttaram // 
nīrandhraviṭapicchāyāśītalāmalaśādvalam / sarvaśaṣpāgravārbindupratibimbitatārakam // 
anāratapatatphullahimavarṣasitālayam / vicitramañjarīpuṣpapatrasatphalapādapam // 
gṛhakakṣāntarālīnameghasuptaciraṇṭikam / saudhasthameghavidyudbhiranādeyapradīpakam // 
kandarānilabhāṃkāraghanaghuṃghumamaṇḍapam / caraccakorahārītahariṇīhārimandiram // 
unnidrakandalodvāntamāṃsalāmodamantharaiḥ / marudbhirmandamāyātumārabdhairlolapallavam // 
lāvakālāpalīlāyāmālīnalalanāgaṇam / kokakokilakākolakolāhalasamākulam // 
śālatālatamālābjanīlatatphalamālinam / vallīvalayavinyāsavilāsavalitadrumam // 
ālolapallavalatāvalitāyanānāmutphullakandalaśilīndhrasugandhitānām / tālītamāladalatāṇḍavamaṇḍapānāmārāmaphullakusumadrumaśītalānām // 
sārāvavāricalanākulagokulānāmānīlasasyakusumasthalaśobhitānām / tīradrumaprakaraguptasaridrayāṇāṃ nīrandhrapuṣpitalatāgravitānakānām // 
udyānakundamakarandasugandhitānāṃ gandhāndhaṣaṭpadakulāntaritāmbujānām / saundaryatarjitapurandaramandirāṇāṃ rājīvarājirajasāruṇitāmbarāṇām // 
raṃhovahadgirinadīravaghargharāṇāṃ kundāvadātajaladadyutibhāsurāṇām / saudhasthitollasitaphullalatālayānāṃ līlāvalolakalakaṇṭhavihaṅgamānām // 
ullāsikausumadalāstaraṇasthayūnāmāpādamāvalitamālyavilāsinīnām / sarvatra sundaranavāṅkuradanturāṇāṃ śobhollasadvaralatākulamārgaṇānām // 
saṃjātakomalalatotpalasaṃkulānāṃ / tiṣṭhatpayodapaṭasaṃvalitālayānām / nīhārahāraharitasthalaviśrutānāṃ saudhasthameghataḍidākulitāṅganānām // 
nīlotpalollasitasaurabhasundarāṇāṃ huṃkārahārihīratonmukhagokulānām / viśrabdhamugdhamṛgasāragṛhājirāṇāmunnṛtyabarhighanasīkaranirjharāṇām // 
saugandhyamattapavanāhataviklavānāṃ vaprauṣadhijvalanavismṛtadīpakānām / kolāhalākulakulāyakulākulānāṃ kulyākulākalakalāśrutasaṃkathānām // 
muktāphalaprakarasundarabindupātaśītākhiladrumalatātṛṇapallavānām / lakṣmīmanastamitapuṣpavikāsabhājāṃ śaknoti kaḥ kalayituṃ girimandirāṇām // 
śrīvasiṣṭha uvāca / tatra te petaturdevyau grāme'ntaḥśītalātmani / bhogamokṣaśriyau śānte puṃsīva viditātmani // 
kālenaitāvatā līlā tenābhyāsena sābhavat / śuddhajñānaikadehatvāttrikālāmaladarśinī // 
atha sasmāra sarvāstāḥ prāktanīḥ saṃsṛtergatīḥ / sā svayaṃ svarasenaiva prāgjanmamaraṇādikāḥ // 
līlovāca / devi deśamimaṃ dṛṣṭvā tvatprasādātsmarāmyaham / iha tatprāktanaṃ sarvaṃ ceṣṭitaṃ ceṣṭitāntaram // 
ihābhūvamahaṃ jīrṇā śirālāṅgī kṛśā sitā / brāhmaṇī śuṣkadarbhāgrabhedarūkṣakarodarā // 
bhartuḥ kulakarī bhāryā dohamanthānaśālinī / mātā sakalaputrāṇāmatithīnāṃ priyaṃkarī // 
devadvijasatāṃ bhaktā siktāṅgī ghṛtagorasaiḥ / bharjanī carukumbhādibhāṇḍopaskaraśodhinī // 
nityamannalavāktaikakācakambuprakoṣṭhakā / jāmātṛduhitṛbhrātṛpitṛmātṛprapūjanī // 
ādehaṃ sadmabhṛtyaiva prakṣīṇadinayāminī / vācaṃ ciraṃ ciramiti vādinyaniśamākulā // 
kāhaṃ ka iva saṃsāra iti svapne'pyasaṃkathā / jāyā śrotriyamūḍhasya tādṛśasyaiva durdhiyaḥ // 
ekaniṣṭhā samicchākagomayendhanasaṃcaye / mlānakambalasaṃvītaśirālakṛśagātrikā // 
tarṇakīkarṇajāhasthakṛminiṣkāsatatparā / gṛhaśākāyanāsekasatvarāhūtakarparā // 
nīlanīrataraṅgāntatṛṇatarpitatarṇikā / pratikṣaṇaṃ gṛhadvārakṛtalepanavarṇakā // 
nītyarthaṃ gṛhabhṛtyānāmādīnakṛtavācyatā / maryādāniyamādabdhervelevāniśamacyutā // 
jīrṇaparṇasavarṇaikakarṇadolādhirūḍhayā / kāṣṭhatāḍyajarābhītajīvavṛttyeva cihnitā // 
śrīvasiṣṭha uvāca / ityuktvā saṃcarantī sā śikharigrāmakoṭare / saṃcarantyāḥ sarasvatyā darśayāmāsa sasmayam // 
iyaṃ me pāṭalākhaṇḍamaṇḍitā puṣpavāṭikā / iyaṃ me puṣpitodyānamaṇḍapāśokavāṭikā // 
iyaṃ puṣkīraṇītīradrumā''granthitatarṇakā / iyaṃ sā karṇikānāmnī tarṇikā muktaparṇikā // 
iyaṃ sā me'lasākīrṇā varākī jalahārikā / adyāṣṭamaṃ dinaṃ bāṣpaklinnākṣī pariroditi // 
iha devi mayā bhuktamihoṣitamiha sthitam / iha suptamihāpītamiha dattamihāhṛtam // 
eṣa me jyeṣṭhaśarmākhyaḥ putro roditi mandire / eṣā me jaṅgale dhenurdogdhrī carati śādvalam // 
gṛhe vasantadāhāya rūkṣakṣāravidhūsaram / svadehamiva pañcākṣaṃ paśyemaṃ praghaṇaṃ mama // 
tumbīlatābhirugrābhiḥ puṣṭābhiriva veṣṭitam / mahānasasthānamidaṃ mama dehamivāparam // 
ete rodanatāmrākṣā bandhavo bhuvi bandhanam / aṅgadārpitarudrākṣā āharantyanalendhanam // 
anārataṃ śilākacche gucchācchoṭanakāribhiḥ / taraṅgaiḥ sthagitākāraṃ spṛṣṭatīralatādalaiḥ // 
sīkarākīrṇaparyantaśādvalasthalasallataiḥ / śilāphalahakāsphālaphenilotpalasīkaraiḥ // 
tuṣārīkṛtamadhyāhnadivākarakarotkaraiḥ / phullapuṣpotkarāsārapraṇādotkataṭadrumaiḥ // 
vidrumairiva saṃkrāntaphullakiṃśukakāntibhiḥ / vyāptayā puṣparāśīnāṃ samullāsanakāribhiḥ // 
uhyamānaphalāpūrasuvyagragrāmabālayā / mahākalakalāvartamattayā grāmakulyayā // 
veṣṭitastaralāsphālajaladhautatalopalaḥ / ghanapatratarucchannacchāyāsatataśītalaḥ // 
ayamālakṣyate phullalatāvalanasundaraḥ / daladgulucchakācchannagavākṣo gṛhamaṇḍapaḥ // 
atra me saṃsthito bhartā jīvākāśatayā'kṛtiḥ / catuḥsamudraparyantamekhalāyā bhuvaḥ patiḥ // 
ā smṛtaṃ pūrvametena kilāsīdabhivāñchitam / śīghraṃ syāmeva rājeti tīvrasaṃvegadharmiṇā // 
dinairaṣṭabhirevāsau tena rājyaṃ samṛddhimat / cirakālapratyayadaṃ prāptavānparameśvari // 
atrāsau bhartṛjīvo me sthito vyomni gṛhe nṛpaḥ / adṛśyaḥ khe yathā vāyurāmodo vānile yathā // 
ihaivāṅguṣṭhamātrānte tadvyomnyeva padaṃ sthitam / madbhartṛrājyaṃ samavagataṃ yojanakoṭibhāk // 
āvāṃ khameva svasthaṃ ca bhartṛrājyaṃ mameśvari / pūrṇaṃ sahasraiḥ śailānāṃ mahāmāyeyamātatā // 
taddevi bhartṛnagaraṃ pūnargantuṃ mamepsitam / tadehi tatra gacchāvaḥ kiṃ dūraṃ vyavasāyinām // 
śrīvasiṣṭha uvāca / ityuktvā praṇatā devīṃ sā praviśyāśu maṇḍapam / vihaṃgīva tayā sākaṃ pupluve sinibhaṃ namaḥ // 
bhinnāñjanacayaprakhyaṃ saumyaikārṇavasundaram / nārāyaṇāṅgasadṛśaṃ bhṛṅgapṛṣṭhāmalacchavi // 
meghamārgamatikramya vātaskandhāvaniṃ tathā / sauramārgamathākramya candramārgamatītya ca // 
dhuvamārgottaraṃ gatvā sādhyānāṃ mārgametya ca / siddhānāṃ samatītyorvīmullaṅghya svargamaṇḍalam // 
brahmalokottaraṃ gatvā tuṣitānāṃ ca maṇḍalam / golokaṃ śivalokaṃ ca pitṛlokamatītya ca // 
videhānāṃ sadehānāṃ lokānuttīrya dūragam / dūrāddūramatho gatvā kiṃcidbuddhā babhūva sā // 
paścādālokayāmāsa samatītaṃ nabhasthalam / yāvanna kiṃciccandrārkatārādyālakṣyate hyadhaḥ // 
tamastimitagambhīramāśākuharapūrakam / ekārṇavodaraprakhyaṃ śilodaraghanaṃ sthitam // 
līlovāca / taddevi bhāskarādīnāṃ kvādhastejo gataṃ vada / śilājaṭharaniṣpandaṃ muṣṭigrāhyaṃ tamaḥ kutaḥ // 
śrīdevyuvāca / etāvatīmimāṃ vyomnaḥ padavīmāgatāsi bhoḥ / arkādīnyapi tejāṃsi yato dṛśyanta eva no // 
yathā mahāndhakūpādhaḥ khadyoto nāvalokyate / pṛṣṭhagena tathehāto nādhaḥ sūryo'valokyate // 
līlovāca / aho nu padavīṃ dūramāvāmetāmupāgate / sūryo'pyadhoṇukaṇavanna manāgapi lakṣyate // 
ita uttaramanyā syātpadavī kā nu kīdṛśī / kathaṃ ca mātaretavyā kathyatāmiti devi me // 
śrīdevyuvāca / ita uttaramagre te brahmāṇḍapuṭakarparam / yasya candrādayo nāma dhūlileśāḥ samutthitāḥ // 
śrīvasiṣṭha uvāca / iti prakathayantyau te prāpte brahmāṇḍakarparam / bhramaryāviva śailasya kuḍyaṃ nibiḍamaṇḍapam // 
akleśenaiva te tasmānnirgate gaganādiva / niścayasthaṃ hi yadvastu tadvajraguru netarat // 
nirāvaraṇavijñānā sā dadarśa tatastatam / jalādyāvaraṇaṃ pāre brahmāṇḍasyātibhāsuram // 
brahmāṇḍāddaśaguṇatastoyaṃ tatra vyavasthitam / āsthitaṃ veṣṭayitvā tu tvagivākṣoṭapṛṣṭhagā // 
tasmāddaśaguṇo vahnistasmāddaśaguṇo'nilaḥ / tato daśaguṇaṃ vyoma tataḥ paramamambaram // 
tasminparamake vyomni madhyādyantavikalpanāḥ / na kāścana samudyanti vandhyāputrakathā iva // 
kevalaṃ vitataṃ śāntaṃ tadanādi gatabhramam / ādyantamadhyarahitaṃ mahatyātmani tiṣṭhati // 
ākalpamuttamabalena śilā pateccettasminbalātpatagarāḍapi cotpateccet / tadyojanaṃ na labhate vimale'mbare'ntarmākalpamekajavago'pyatha māruto'pi // 
śrīvasiṣṭha uvāca / pṛthivyaptejasāṃ tatra nabhasvannabhasorapi / yathottaraṃ daśaguṇānatītyāvaraṇānkṣaṇāt // 
dadarśa paramākāśa tatpramāṇavivarjitam / tathā tataṃ jagadidaṃ yathā tatrāṇḍamātrakam // 
tādṛśāvaraṇānsargānbrahmāṇḍeṣu dadarśa sā / koṭiśaḥ sphuritānvyomni trasareṇūnivātape // 
mahākāśamahāmbhodhau mahāśūnyatvavāriṇi / mahāciddravabhāvotthānbudbudānarbudaprabhān // 
kāṃścidāpatato'dhastātkāṃściccopari gacchataḥ / kāṃścittiryaggatīnanyānsthitāṃstabdhānsvasaṃvidā // 
yatra yatroditā saṃvidyeṣāṃ yeṣāṃ yathā yathā / tatra tatroditaṃ rūpaṃ teṣāṃ teṣāṃ tathā tathā // 
nehaiva tatra nāmordhvaṃ nādho na ca gamāgamāḥ / anyadeva padaṃ kiṃcittasmāddehāgamaṃ hi tat // 
utpadyotpadyate tatra svayaṃ saṃvitsvabhāvataḥ / svasaṃkalpaiḥ śamaṃ yāti bālasaṃkalpajālavat // 
śrīrāma uvāca / kimadhaḥ syātkimūrdhvaṃ syātkiṃ tiryaktatra bhāsure / iti brūhi mama brahmannihaiva yadi na sthitam // 
śrīvasiṣṭha uvāca / sasarvāvaraṇā ete mahatyantavivarjite / brahmāṇḍā bhānti durdṛṣṭervyomni keśoṇḍrako yathā // 
asvātantryātpradhāvanti padārthāḥ sarva eva yat / brahmāṇḍe pārthivo bhāgastadadhastūrdhvamanyathā // 
pipīlikānāṃ mahatāṃ vyomni vartulaloṣṭake / daśadikkamadhaḥ pādāḥ pṛṣṭhamūrdhvamudāhṛtam // 
vṛkṣavalmīkajālena keṣāṃciddhṛdi bhūtalam / sasurānaradaityena veṣṭitaṃ vyoma nirmalam // 
saṃbhūtaṃ saha bhūtena sagrāmapuraparvatam / idaṃ kalpanabhūtena pakvākṣoṭamiva tvacā // 
yathā vindhyavanābhoge prasphuranti kareṇavaḥ / tathā tasminparābhoge brahmāṇḍatrasareṇavaḥ // 
tasminsarvaṃ tataḥ sarvaṃ tatsarvaṃ sarvataśca yat / tacca sarvamayo nityaṃ tathā tadaṇukaṃ prati // 
śuddhabodhamaye tasminparamālokavāridhau / ajasrametya gacchanti brahmaṇḍākhyāstaraṅgakāḥ // 
antaḥśūnyāḥ sthitāḥ kecitsaṃkalpakṣayarātrayaḥ / taraṅgā iva toye'bdhau prohyante śūnyatārṇave // 
keṣāṃcidantaḥkalpāntaḥ pravṛtto ghargharāravaḥ / na śruto'nyairna ca jñātaḥ svabhāvena rasākulaiḥ // 
anyeṣāṃ prathamārambhe śuddhabhūṣu vijṛmbhate / sargaḥ saṃsiktabījānāṃ kośe'ṅkurakalā yathā // 
mahāpralayasaṃpattau sūryārcirvidyuto'drayaḥ / pravṛttā galituṃ kecittāpe himakaṇā iva // 
ākalpaṃ nipatantyeva kecidaprāptabhūmayaḥ / yāvadviśīrya jāyante tathā saṃvinmayāḥ kila // 
stabdhā iva sthitāḥ kecitkeśoṇḍrakamivāmbare / vāyoḥ spandā ivābhānti tathā proditasaṃvidaḥ // 
ācārādvedaśāstrāṇāmādya evānyathodite / ārambho'pi tathānyeṣāmanityaḥ saṃsthitaḥ kramaḥ // 
kecidbrahmādipuruṣāḥ kecidviṣṇvādisargapāḥ / keciccānyaprajānāthāḥ kecinnirnāthajantavaḥ // 
kecidvicitrasargeśāḥ kecittiryaṅmayāntarāḥ / kecidekārṇavāpūrṇā itare janivarjitāḥ // 
kecicchilāṅganiṣpiṇḍāḥ kecitkṛmimayāntarāḥ / keciddevamayā eva kecinnaramayāntarāḥ // 
kecinnityāndhakārāḍhyāstathā śīlitajantavaḥ / kecinnityaprakāśāḍhyāstathā śīlitajantavaḥ // 
kecinmaśakasaṃpūrṇā udumbaraphalaśriyaḥ / nityaṃ śūnyāntarāḥ kecicchūnyaspandātmajantavaḥ // 
sargeṇa tādṛśenānye pūrṇā ye'ntardhiyāmiha / kalpanāmapi nāyānti vyomapūrṇācalo yathā // 
tādṛgambarameteṣāṃ mahākāśaṃ tataṃ sthitam / ājīvitaṃ pragacchadbhirviṣṇvādyairyanna mīyate // 
pratyekasyāṇḍagolasya sthitaḥ kaṭakaratnavat / bhūtākṛṣṭikaro bhāvaḥ pārthivaḥ svasvabhāvataḥ // 
yaḥ sarvavibhavo'smākaṃ dhiyāṃ na viṣayaṃ tataḥ / tajjagatkathane śaktirna mamāsti mahāmate // 
bhīmāndhakāragahane sumahatyaraṇye nṛtyantyadarśitaparasparameva mattāḥ / yakṣā yathā pravitate paramāmbare'ntarevaṃ sphuranti subahūni mahājaganti // 
śrīvasiṣṭha uvāca / evamākalayantyau ye nirgatya jagato nijāt / antaḥpuraṃ dadṛśaturjhaṭityeva vinirgate // 
sthitapuṣpabharāpūrṇamahārājamahāśavam / śavapārśvopaviṣṭāntaścittalīlāśarīrakam // 
ghanarātritayālpālpamahānidrājanākulam / dhūpacandanakarpūrakuṅkumāmodamantharam // 
tamālokyāparaṃ bhartuḥ saṃsāraṃ gantumādṛtā / papāta līlā saṃkalpadehenātraiva tannabhaḥ // 
viveśa bhartuḥ saṃkalpasaṃsāraṃ kiṃcidātatam / saṃsārāvaraṇaṃ bhittvā bhittvā brahmāṇḍakarparam // 
prāpa sārdhaṃ tayā devyā punarāvaraṇānvitam / brahmāṇḍamaṇḍapaṃ sphāraṃ taṃ praviśya tathā javāt // 
dadarśa bhartuḥ saṃkalpajagajjambālapalvalam / siṃhīva śailakuharaṃ tamo jaladapaṅkilam // 
devyo viviśatustatte vyoma vyomātmike jagat / brahmāṇḍe'ntaryathā pakvaṃ mṛdubilvaṃ pipīlike // 
tatra lokāntarāṇyadrīnantarikṣamatītya te / prāpaturbhūtalaṃ śailamaṇḍalāmbhodhisaṃkulam // 
meruṇālaṃkṛtaṃ jambudvīpaṃ navadalodaram / gatvātha bhārate varṣe līlānāthasya maṇḍalam // 
etasminnantare tasminmaṇḍale maṇḍitāvanau / cakre'vaskandanaṃ kaścitsāmantodriktabhūmipaḥ // 
tena saṃgrāmasaṃrambhe prekṣārthaṃ samupāgataiḥ / trailokyabhūtaistadvyoma babhūvātyantasaṃkaṭam // 
aśaṅkitāgate tatte devyau dadṛśaturnabhaḥ / nabhaścaragaṇākrāntamambudairiva mālitam // 
siddhacāraṇagandharvagaṇavidyādharānvitam / śūragrahaṇasaṃrabdhasvargalokāpsarovṛtam // 
raktamāṃsonmukhonmattabhūtarakṣaḥpiśācakam / puṣpavṛṣṭibhirāpūrṇahastavidyādharāṅganam // 
vetālayakṣakūśmāṇḍairdvandvālokanasādaraiḥ / āyudhāpātarakṣārthaṃ gṛhītādritaṭairvṛtam // 
astramārganabhobhāgavidravadbhūtamaṇḍalam / āhopuruṣikākṣubdhaprekṣakāmodanodbhaṭam // 
āsannabhīmasaṃgrāmakiṃvadantīparasparam / līlāhāsavilāsotkasundarīdhṛtacāmaram // 
dharmāprekṣyaprayuktāgryamunisvastyayanastavam / saṃpannānekalokeśavanitāvasarastavam // 
svargārhaśūrānayanavyagrendrabhaṭabhāsuram / śūrārthālaṃkṛtottuṅgalokapālākhyavāraṇam // 
āgacchacchūrasanmānonmukhagandharvacāraṇam / śūronmukhāmarastraiṇakaṭākṣekṣitasadbhaṭam // 
vīradordaṇḍakāśleṣalampaṭastrīgaṇākaram / śuklena śūrayaśasā candrīkṛtadivākaram // 
śrīrāma uvāca / bhagavañchūraśabdena kīdṛśaḥ procyate bhaṭaḥ / svargālaṃkaraṇa kaḥ syātko vā ḍimbhāhavo bhavet // 
śrīvasiṣṭha uvāca / śāstroktācārayuktasya prabhorarthena yo raṇe / mṛto vātha jayī vā syātsa śūraḥ śūralokabhāk // 
anyathā prāṇikṛttāṅgo raṇe yo mṛtimāpnuyāt / ḍimbhāhavahataḥ proktaḥ sa naro narakāspadam // 
ayathāśāstrasaṃcāravṛtterarthena yudhyate / yo narastasya saṃgrāme mṛtasya nirayo'kṣayaḥ // 
yathāsaṃbhavaśāstrārthalokācārānuvṛttimān / yudhyate tādṛśaścaiva bhaktaḥ śūraḥ sa ucyate // 
gorarthe brāhmaṇasyārthe mitrasyārthe ca sanmate / śaraṇāgatayatnena sa mṛtaḥ svargabhūṣaṇam // 
paripālyasvadeśaikapālane yaḥ sthitaḥ sadā / rājā mṛtāstadarthaṃ ye te vīrā vīralokinaḥ // 
prajopadravaniṣṭhasya rājño'rājño'tha vā prabhoḥ / arthena ye mṛtā yuddhe te vai nirayagāminaḥ // 
ye hi rājñāmarājñāṃ vāpyayathāśāstrakāriṇām / raṇe mriyante chinnāṅgāste vai nirayagāminaḥ // 
dharmyaṃ yathā tathā yuddhaṃ yadi syāttarhi saṃsthitiḥ / nāśayeyuralaṃ mattāḥ paralokabhayojjhitāḥ // 
yatra yatra hataḥ śūraḥ svarga ityavaśoktayaḥ / dharme yoddhā bhavecchūra ityevaṃ śāstraniścayaḥ // 
sadācāravatāmarthe khaḍgadhārāṃ sahanti ye / te śūrā iti kathyante śeṣā ḍimbhāhavāhatāḥ // 
teṣāmarthe raṇe vyomni tiṣṭhantyutkaṇṭhitāśayāḥ / śūrībhūtamahāsattvadayitoktisurāṅganāḥ // 
vidyādharīmadhuramantharagītigarbhaṃ mandāramālyavalanākulakāminīkam / viśrāntakāntasurasiddhavimānapaṅkti vyomotsavoccaritaśobhamivollalāsa // 
śrīvasiṣṭha uvāca / atha vīravarotkaṇṭhanṛtyadapsarasi sthitā / līlāvalokayāmāsa vyomni vidyānvitāvanau // 
svarāṣṭramaṇḍale bhartṛpālite balamālite / kasmiṃścidvitatāraṇye dvitīyākāśabhīṣaṇe // 
senādvitayamākṣubdhaṃ saumyābdhidvitayopamam / mahārambhaghanaṃ mattaṃ sthitaṃ rājadvayānvitam // 
yuddhasajjaṃ susaṃnaddhamiddhamagnimivādbhutam / pūrvaprahārasaṃpātaprekṣākṣubdhākṣilakṣitam // 
udyatāmalanistriṃśadhārāsāravahajjanam / kacatparaśvadhaprāsabhindipālarṣṭimudgaram // 
garutmatpakṣavikṣubdhavanasaṃpātakampitam / udyaddinakarālokacañcatkanakakaṅkaṭam // 
parasparamukhālokakopaproddāmitāyudham / anyonyabaddhadṛṣṭitvāccitraṃ bhittāvivārpitam // 
lekhāmaryādayā dīrghabaddhayā sthāpitasthiti / anivāryamahāsainyajhāṃkārāśrutasaṃkatham // 
pūrvaprahārasmayataściraṃ saṃśāntadundubhi / nibaddhayodhasaṃsthānanikhilānīkamantharam // 
dhanurdvitathamātrātmaśūnyamadhyaikasetunā / vibhaktaṃ kalpavātena mattamekārṇavaṃ yathā // 
kāye saṃkaṭasaṃrambhacintāparavaśeśvaram / viraṭadbhekakaṇṭhatvagbhaṅgurāturahṛdguham // 
prāṇasarvasvasaṃtyāgasodyogāsaṃkhyasainikam / karṇākṛṣṭaśaraughaughatyāgonmukhadhanurdharam // 
prahārapātasaṃprekṣāniṣpandāsaṃkhyasainikam / anyonyotkaṇṭhakāṭhinyabharabhrukuṭisaṃkaṭam // 
parasparasusaṃghaṭṭakaṭuṭaṅkārakaṅkaṭam / vīrayodhamukhādagdhabhīruprepsitakoṭaram // 
mithaḥsaṃsthānakālokamātrāsaṃdigdhajīvitam / samastāṅgaruhāsaktaprāṃśuvṛddhebhamānavam // 
pūrvaprahārasaṃprekṣāvyagraprāṇatayā tayā / saṃśāntakallolaravaṃ nidrāmudrapuropamam // 
saṃśāntaśaṅkhasaṃghātatūryanirhrādadundubhi / bhūtalākāśasaṃlīnasarvapāṃsupayodharam // 
palāyanaparaiḥ paścāttyaktamaṅgulamaṇḍalam / visārimakaravyūhamatsyasaṃkhyābdhibhāsuram // 
patākāmañjarīpuñjavijitākāśatārakam / hāstikottambhitakarakānanīkṛtakhāntaram // 
tarattaralabhāpūrasapakṣasakalāyudham / dhamaddhamitiśabdaiśca śvāsosthairdhmātakhāntaram // 
cakravyūhakarākrāntadurvṛttasurabhāsuram / garuḍavyūhasaṃrambhavidravannāgasaṃcayam // 
śyenavyūhavibhinnāgrasaṃniveśottamadhvani / anyonyāsphoṭaniḥśeṣaprapatadbhūrivṛndakam // 
vividhavyūhavinyāsavāntavīravarāravam / karapratolanollāsamattamudgaramaṇḍalam // 
kṛṣṇāyudhāṃśujaladaśyāmīkṛtadivākaram / anilādhūtapalyūlasūtkṛtābhaśaradhvani // 
anekakalpakalpāgrasavṛndamiva saṃsthitam / pralayānilasaṃkṣubdhamekārṇavamivotthitam // 
sadyaśchinnaṃ mahāmeroḥ pakṣadvayamiva sphurat / kṣubdhamārutanirdhūtamiva kajjalaparvatam // 
pātālakuharātkṣubdhamandhakāramivotthitam / lokālokamivonmattanṛtyalolalasattaṭam / mahānarakasaṃghātaṃ bhittvāvanimivotthitam // 
ālolakuntamusalāsiparaśvadhāṃśuśyāmāyamānadivasātapavāripūraiḥ / ekārṇavaṃ bhuvanakośamivācireṇa kartuṃ samudyatamagādhamanantapūraiḥ // 
śrīvasiṣṭha uvāca / atha rājñāṃ yuyutsūnāṃ bhaṭānāṃ mantriṇāmapi / nabhasaḥ prekṣakāṇāṃ ca tatremāḥ prodagurgiraḥ // 
calatpadmaṃ sara iva vahadvihagameva ca / nabhaḥ śūraśiraḥkīrṇaṃ bhāti tārakitākṛti // 
paśya raktapṛṣatpūrasindūrāruṇamārutaiḥ / sāṃdhyā iva vibhāntyete madhyāhne'mbudabhānavaḥ // 
kimidaṃ bhagavanvyoma palālabharitaṃ sthitam / nedaṃ palālaṃ vīrāṇāmete śarabharāmbudāḥ // 
yāvanto bhuvi sicyante rudhire raṇareṇavaḥ / tāvantyabdasahasrāṇi bhaṭānāmāspadaṃ divi // 
mā bhaiṣṭa naite nistriṃśā nīlotpaladalatviṣaḥ / amī vīrāvalokinyā lakṣmyā nayanavibhramāḥ // 
vīrāliṅganalolānāṃ nitambe surayoṣitām / mekhalāḥ śithilīkartuṃ pravṛttaḥ kusumāyudhaḥ // 
lasadbhujalatālolā raktapallavapāṇayaḥ / mañjarīmattanayanā madhvāmodasugandhayaḥ // 
gāyantyo madhurālāpairnandanodyānadevatāḥ / tavāgamanamāśaṅkya pravṛttāḥ parinartitum // 
pratyanīkaṃ bhinattyantaḥ kuṭhāraiḥ kaṭhinairiyam / senā grāmyeva vanitā dayitaṃ dṛṣṭiceṣṭitaiḥ // 
hā piturmama bhallena śiro jvalitakuṇḍalam / sūryasya nikaṭaṃ nītaṃ kālenevāṣṭamo grahaḥ // 
āpādaśṛṅkhalāprotabhramatsthūlopaladvayam / bhrāmayaṃścitradaṇḍākhyaṃ cakramūrdhvabhujo javāt // 
yodho yama ivābhāti yāmyādāyāti diktaṭāt / sarvataḥ saṃharansenāmehi yāmo yathāgatam // 
sadyaśchinnaśiraśvabhramajjatkaṅkakulākulāḥ / kabandhāḥ parinṛtyanti tālottālā raṇāṅgaṇe // 
gīrvāṇagaṇagoṣṭhīṣu pravṛttāḥ saṃkathā mithaḥ / kadā lokāntaraṃ dhīrāḥ kathaṃ yāsyanti ke kutaḥ // 
nigiratyāgatāḥ senāḥ sravantīriva sāgaraḥ / samatsyamakaravyūhā aho nu viṣamo bhaṭaḥ // 
kaṭeṣu kariṇāṃ kīrṇā dhārānārācarājayaḥ / patitā iva saṃpūrṇāḥ śṛṅgasaṃgheṣu vṛṣṭayaḥ // 
hā kuntena śiro nītaṃ mametyeva vivakṣataḥ / śirasā'jīvamityevaṃ khe khageneva vāśitam // 
yantrapāṣāṇavarṣeṇa yaiṣāsmānpariṣiñcati / senānuśṛṅkhalājālavalanā kriyatāṃ balāt // 
valīpalitanirmuktaṃ pūrvabhāryāpsarāḥ satī / aṅgīkaroti bhartāraṃ parijñāya raṇe hatam // 
ādivaṃ racitākārāḥ kuntakānanakāntayaḥ / vīrāṇāṃ svargamāroḍhumiva sopānapaṅktayaḥ // 
kāntakāñcanakāntāṅge bhaṭasyorasi kāminī / dṛṣṭā devapurandhrīyaṃ bharturanveṣaṇānvitā // 
hā hataṃ sainyamasmākaṃ bhaṭai'ruddhatamuṣṭibhiḥ / mahāpralayakallolaiḥ suraśailasthalaṃ yathā // 
yudhyadhvamagrato mūḍhā nayatārdhamṛtānnarān / nijānpādaprahāreṇa maitāndārayatādhamāḥ // 
dhammillavalanāvyagre ghanotkaṇṭhe'psarogaṇe / bhaṭo divyaśarīreṇa pārśvaprāpto nirīkṣyatām // 
phullahemāravindāsu cchāyāśītajalānilaiḥ / svarganadyāstaṭīṣvenaṃ dūrāyātaṃ vinodaya // 
vividhāyudhasaṃghaṭṭakhaṇḍitogrāsthikoṭayaḥ / khe kavantyaḥ kaṇatkāraiḥ prasṛtāstārakā iva // 
vyomni jīvanadīvāhe vahatsāyakavāriṇi / cakrāvartini gacchanti girayo'pyaṇupaṅkatām // 
bhramadbhirgrahamārgeṣu śirobhirvīrabhūbhṛtām / āyudhāṃśulatānālalagnāsidalakaṇṭakaiḥ // 
ketupaṭṭaṃmṛṇālāṅgadalairlabdhaśilīmukhaiḥ / vahadvātacalatpadmaṃ nabhaḥ padmasaraḥ kṛtam // 
mṛtamātaṅgasaṃghāte girāviva pipīlikāḥ / bhīravaḥ parilīyante striyaḥ puṃvakṣasīva ca // 
apūrvottamasaundaryakāntasaṃgamaśaṃsinaḥ / vānti vidyādharastrīṇāmalakollāsino'nilāḥ // 
chatreṣūḍḍīyamāneṣu sthiteṣu vyomni candratā / induneva yaśomūrtyā kṛtā śubhrātapatratā // 
bhaṭo maraṇamūrcchānte nimeṣeṇāmaraṃ vapuḥ / svakarmaśilpiracitaṃ prāptaḥ svapnapuraṃ yathā // 
śūlaśaktyṛṣṭicakrāṇāṃ vṛṣṭayo muktatuṣṭayaḥ / vyomābdhau matsyamakarasaṃkulāvayavāḥ sthitāḥ // 
śarotkṛttasitacchatrakalahaṃsairnabhaḥsthalam / bhāti saṃcitapūrṇendubimbalakṣairivāvṛtam // 
kriyate gaganoḍḍīnaiścāmaraiścārughargharaiḥ / vātāvadhūtasaṃrodhataraṅganikaradyutiḥ // 
dṛśyante hetidalitāśchatracāmaraketavaḥ / ākāśakṣetravikṣiptā yaśaḥśālilatā iva // 
vahadbhirvyomni sakṣema paśya nītā kṣayaṃ śarai / śaktivṛṣṭirupāyāntī sasyaśrīḥ śalabhairiva // 
eṣā prasṛtadordaṇḍabhaṭakhaḍgacchaṭātkṛtiḥ / kaṭhinātkaṃkaṭājjātā mṛtyorevograhuṃkṛtiḥ // 
hetikalpānilakṣuṇṇā dantanirjharavārayaḥ / janatākṣayakāle'sminbhagnā nāgā nagā iva // 
sacakranāthasūtāśvaṃ vyūḍhaṃ raktamahāhṛde / hāhābhibhūtagatikaṃ ceṣṭate rathapattnam // 
karakaṃkaṭakuṭyaṅkakhaḍgasaṃghaṭṭaṭāṃkṛtaiḥ / kālarātryā pranṛtyantyā raṇavīṇeva vādyate // 
narebhakharavājibhyo ye cyutā raktanirjharāḥ / paśya tadbindusiktena vāyunāruṇitā diśaḥ // 
śastrāṃśujalade vyomni kālīcikuramecake / śarakorakabhārasraṅmeghe vidyudivoditā // 
anantaraktasaṃsaktasannāvanitalāyudhaiḥ / bhuvanaṃ bhātyabhijvālamagniloka ivākulam // 
bhuśuṇḍīśaktiśūlāsimusalaprāsavṛṣṭayaḥ / anyonyacchedabhedābhyāṃ karaprakarato'patan // 
akṣobhaikapraharaṇādyātudhānyo'nyaceṣṭitam / saṃrambhāvekṣaṇaprajñaṃ raṇaṃ svapnamiva sthitam // 
ananyaśabdāviratahatāhatiraṇajjhaṇaiḥ / gāyatīva kṣatakṣobhamudito raṇabhairavaḥ // 
anyonyaraṇahetyugracūrṇapūrṇo raṇārṇavaḥ / vālukāmaya evābhūcchinnacchatrataraṅgakaḥ // 
sarabhasarasavadvisāritūryapratiravapūritalokapālalokaḥ / raṇagirirayamugrapakṣadakṣapratisṛtivṛtta ivāmbare yugānte // 
hā hā dhikpravikaṭakaṅkaṭānanodyatproḍḍīnaprakaṭataḍicchaṭāprataptāḥ / kreṅkārasphuritaguṇeritā raṇanto nārācāḥ śikhariśilāgaṇaṃ vahanti // 
chinnecchācchamiti na yāvadaṅgabhaṅgaṃ kurvanto jvaladanalojjvalāḥ pṛṣatkāḥ / tāvaddrāgdrutamita ehi mitra yāmo yāmo'yaṃ pravahati vāsaraścaturthaḥ // 
śrīvasiṣṭha uvāca / atha proḍḍayanodyuktaturaṅgamataraṅgakaḥ / uttāṇḍava ivonmatto babhūva sa raṇārṇavaḥ // 
chatraḍiṇḍīraviśrāntasiteṣuśapharotkaraḥ / aśvasainyollasallolakallolākulakoṭaraḥ // 
nānāyudhanadīnītasainyāvartavivṛttimān / mattahastighaṭāpīṭhacalācalakulācalaḥ // 
kacaccakraśatāvartavṛttibhrāntaśirastṛṇaḥ / dhūlījaladharāpītabhramatkhaḍgaprabhājalaḥ // 
makaravyūhavistārabhagnābhagnabhaṭaughanau / mahāguḍuguḍāvartapratiśruddhanakandaraḥ // 
mīnavyūhaviniṣkrāntaśarabījaughasarṣapaḥ / hetivīcīvarālūnapatākāvīcimaṇḍalaḥ // 
śastravārikṛtāmbhodasadṛśāvartakuṇḍalaḥ / saṃrambhaghanasaṃcārasenātimitimiṅgilaḥ // 
kṛṣṇāyasaparīdhānavalatsenāmbubhīṣaṇaḥ / kabandhāvartalekhāntarbaddhasainyādibhūṣaṇaḥ // 
śarasīkaranīhārasāndhakārakakubgaṇaḥ / nirghoṣāśoṣitāśeṣaśabdaikaghanaghuṃghumaḥ // 
patanotpatanavyagraśiraḥśakalasīkaraḥ / āvartacakravyūheṣu prabhramadbhaṭakāṣṭhakaḥ // 
kaṣṭaṭāṅkārakodaṇḍakuṇḍalonmathanodbhaṭaḥ / aśaṅkameva pātālādivodyatsainikormimān // 
gamāgamaparānantapatākācchatraphenilaḥ / vahadraktanadīraṃhaḥprohyamānarathadrumaḥ // 
gajapratimasaṃpannamahārudhirabudbudaḥ / sainyapravāhavicaladdhayahastijalecaraḥ // 
sasaṃgrāmo'mbaragrāma ivāścaryakaro nṛṇām / abhūtpralayabhūkampakampitācalacañcalaḥ // 
tarattaraṅgavihagaḥ patatkarighaṭātaṭaḥ / trastabhīrumṛgānīkaskūrjaddhurughurāravaḥ // 
saraccharālīśalabhaśatabhaṅgurasainikaḥ / tarattaraṅgaśarabhaḥ śarabhāravanāvaniḥ // 
caladdvirephanirhrādo rasattūryaguhāguruḥ / cirātsa sainyajalado luṭhadbhaṭamṛgādhipaḥ // 
prasaraddhūlijalado vigalatsainyasānumān / patadrathavarāḍhyāṅgaḥ pratapatkhaṅgamaṇḍalaḥ // 
protpatatpadapuṣpaughaḥ patākācchatravāridaḥ / vahadraktanadīpūrapatatsārāvavāraṇaḥ // 
so'bhūtsamarakalpānto jagatkavalanākulaḥ / paryastasadhvajacchatrapatākārathapattanaḥ // 
patadvimalahetyaughabhūribhāsvarabhāskaraḥ / kaṭhinaprāṇasaṃtāpatāpitākhilamānasaḥ // 
kodaṇḍapuṣkarāvartaśaradhārānirantaraḥ / vahatkhaṃgaśilālekhāvidyudvalayitāmbaraḥ // 
ucchinnaraktajaladhipatitebhakulācalaḥ / nabhovikīrṇanipatadyuttārakaṇatārakaḥ // 
cakrakulyāmbudāvartapūrṇavyomaśirāmbudaḥ / astrakalpāgninirdagdhasainyalokāntarakramaḥ // 
hetivarṣāśanicchannabhūtalāmalabhūdharaḥ / gajarājagirivrātapātapiṣṭajanavrajaḥ // 
śaradhārāghanānīkameghacchannamahīnabhāḥ / mahānīkārṇavakṣobhasaṃghaṭṭaghaṭitādravaḥ // 
vyāpta ugrānilodbhūtairjalavyālairivācalaḥ / anyonyadalanavyagraiḥ śastrotpāta ivotthitaiḥ // 
śūlāsicakraśaraśaktigadābhuśuṇḍīprāsādayo vidalanena mitho dhvanantaḥ / dīptā adhurdaśadiśaḥ śataśo bhramantaḥ kalpāntavātaparivṛttapadārthalīlām // 
śrīvasiṣṭha uvāca / atha śrṛṅgopamāneṣu sthiteṣu śararāśiṣu / sarvabhīruṣu bhagneṣu vidruteṣu diśo daśa // 
mātaṅgaśavaśaileṣu viśrāntāmbudapaṅkatiṣu / yakṣarakṣaḥpiśāceṣu krīḍatsu rudhirārṇave // 
mahatāṃ dharmaniṣṭhānāṃ śīlaujaḥsattvaśālinām / śuddhānāṃ kulapadmānāṃ vīrāṇāmanivartinām // 
dvandvayuddhāni jātāni meghānāmiva garjatām / mithonigaraṇotkāni milantyāpagapūravat // 
pañjaraḥ pañjareṇeva gajaughena gajoccayaḥ / savanaḥ savanenādriradriṇevāmiladvalāt // 
aśvaugho miladaśvānāṃ vṛndenārāviraṃhasā / taraṅgaughena ghoṣeṇa taraṅgaugha ivārṇave // 
narānīkaṃ narānīkaḥ samāyudhamayodhayat / veṇvoghamiva veṇvogho marullolo marudvalam // 
rathaughaśca rathaughena niṣpipeṣākhilaṃ vapuḥ / nagaraṃ nagareṇeva daivenoḍḍīnamāsuram // 
saraccharabharāsāraracitāpūrvavāridam / yuyudhe sthagitākāśā dhanurdharapatākinī // 
viṣamāyudhayuddheṣu yoddhāraḥ pelavāśayāḥ / yadā yuktyā palāyante raṇakalpānale tadā // 
militāścakriṇaścakrairdhanurdhārairdhanurdharāḥ / khaṅgibhiḥ khaṅgayoddhāro bhuśuṇḍībhirbhuśuṇḍayaḥ // 
musalairmusalodārāḥ kuntinaḥ kuntidhāribhiḥ / ṛṣṭyāyudhā ṛṣṭidharaiḥ prāsibhiḥ prāsapāṇayaḥ // 
samudgarā mudgaribhiḥ sagadairvilasadgadāḥ / śāktikaiḥ śaktiyoddhāraḥ śūlaiḥ śūlaviśāradāḥ // 
prāsāsanavidaḥ prāsaiḥ paraśūktāḥ paraśvadhaiḥ / lakuṭodyairlakuṭinaścopalairupalāyudhāḥ // 
pāśibhiḥ pāśadhāriṇyaḥ śaṅkubhiḥ śaṅkudhāriṇaḥ / kṣurikābhistu kṣurikā bhindipālaiśca tadgatāḥ // 
vajramuṣṭidharā vajrairaṅkuśairaṅkuśoddhatāḥ / halairhalanikāṣajñāstriśūlaiśca triśūlinaḥ // 
śrṛṅkhalājālino jālaiḥ śrṛṅkhalairalikomalaiḥ / kṣubhitākalpavikṣubdhasāgarormighaṭā iva // 
kṣubdhacakradalāvartaḥ śarasīkaramārutaḥ / prabhramaddhetimakaro vyomaikārṇava ābabhau // 
utphullāyudhakallolaśirākulajalecaraḥ / rodorandhrasamudro'sau babhūvāmaradustaraḥ // 
divyāṣṭakajanānīkaṃ pakṣadvayatayā tayā / ardhenārdhena kupitaṃ bhūpālābhyāṃ tathā sthitam // 
madhyadeśādisaṃkhyāne prāgdibhyo'bhyāgatānimān / līlānāthasya padmasya pakṣe janapadāñchṛṇu // 
pūrvasyāṃ kosalāḥ kāśimāgadhā mithilotkalāḥ / mekhalāḥ karkarā mudrāstathā saṃgrāmaśauṇḍakāḥ // 
mukhyā himā rudramukhyāstāmraliptāstathaiva ca / prāgjyotiṣā vājimukhā ambaṣṭhāḥ puruṣādakāḥ // 
varṇakoṣṭhāḥ saviśvotrā āmamīnāśanāstathā / vyāghravakrāḥ kirātāśca sauvīrā ekapādakāḥ // 
mālyavānnāma śailo'tra śivirāñjana eva ca / vṛṣaladhvajapadmādyāstathodayakarogiriḥ // 
atha prāgdakṣiṇāyāṃ tu ime vindhyādivāsinaḥ / cedayo vatsadāśārṇā aṅgavaṅgopavaṅgakāḥ // 
kaliṅgapuṇḍrajaṭharā vidarbhā mekhalāstathā / śabarānanavarṇāśca karṇātripurapūrakāḥ // 
kaṇṭakasthalanāmānaḥ pṛthagdīpakakomalāḥ / karṇāndhrāścaulikāścaiva tathā cārmaṇvatā api // 
kākakā hemakuḍyāśca tathā śmaśrudharā api / baligrīvamahāgrīvāḥ kiṣkindhā nālikeriṇaḥ // 
atha līlāpaterasya dakṣiṇasyāmime nṛpāḥ / vindhyo'tha kusumāpīḍo mahendro dardurastathā // 
malayaḥ sūryavāṃścaiva gaṇā rājyasamṛddhakāḥ / avantīriti vikhyātāstathā śāmbavatīti ca // 
daśapūrakathācakrāreṣikāturakacchapāḥ / vanavāsopagirayaste bhadragirayastathā // 
nāgarā daṇḍakāścaiva gaṇarāṣṭranṛrāṣṭrakāḥ / sāhā śaivārpyamūkāśca karkoṭā vanavimbalāḥ // 
pampānivāsinaścaiva kairakāḥ karkavīrakāḥ / sverikā yāsikāścaiva dharmapattanapañjikāḥ // 
kāśikāstṛṣṇakhallūlā yādāste tāmraparṇakāḥ / gonardāḥ kanakāścaiva dīnapattanamāmakāḥ // 
tāmrīkā dambharākīrṇāḥ sahakauraṇakāstathā / vaituṇḍakāstumbavanālājinadvīpakarṇikāḥ // 
karṇikābhāśca śivayaḥ kauṅkaṇāścitrakūṭakāḥ / karṇāṭamaṇṭavaṭakā mahākaṭakikāstathā // 
āndhrāśca kolagirayaścāvantikavicerikāḥ / caṇḍāyattā devanakāḥ krauñcā vāhāstathaiva ca // 
śilākṣārodabhonandamardanā malayābhidhāḥ / te citrakūṭaśikharā laṅkārakṣogaṇāḥ smṛtāḥ // 
atha pratyagdakṣiṇasyāṃ mahārājyasurāṣṭrakāḥ / sindhusauvīraśūdrākhyā ābhīrā draviḍāstathā // 
kīkaṭāḥ siddhakhaṇḍākhyāstathā kāliruhā api / atra hemagiriḥ śailastathā raivatako giriḥ // 
jayakaccho mayavaro yavanāstatra jantavaḥ / bāhlīkā mārgaṇāvantā dhūmrāstumbakanāmakāḥ // 
tathā lājagaṇāścaiva tathātra girivāsinaḥ / tato'bdhitokaniyutā ete līlāpaterjanāḥ // 
atha tatpratipakṣasthānimāñjanapadāñśrṛṇu / paścimāyāṃ diśi prauḍhā ime tāvanmahādrayaḥ // 
maṇimānnāma śailendraḥ kurārpaṇagiristathā / vano'rkaho meghabhavaścakravānastaparvataḥ // 
janāḥ pañcajanā nāma kāśabrahmacayāntakāḥ / tathaiva bhārakṣatathāḥ pārakāḥ śāntikāstathā // 
śaivyāramarakāyācchā guhutvā niyamāstathā / haihayāḥ suhmagāyāśca tājikā hūṇakāstathā // 
pārśvekatakayoḥ karkā giriparṇāvamāstathā / saṃtyaktadharmamaryādāste varṇā mlecchajātayaḥ // 
tato'janapadā bhūmiryojanānāṃ śatadvayam / tato mahendraśikharī muktāmaṇimayāvaniḥ // 
yute mahīdharaśatairathāśvo nāma parvataḥ / tato mahārṇavo bhīmaḥ pāriyātragiristaṭe // 
paścimottaradigbhāge deśo girimati sthitaḥ / tathā veṇupatiścaiva tato narapatirmahī // 
tathā phalguṇakāścaiva māṇḍavyānekanetrakāḥ / purukundāśca pārāśca bhānumaṇḍalabhāvanāḥ // 
vanmilā nalinā dīrghā dīrghakeśāṅgabāhavaḥ / raṅgāśca stanikāścānyā guruhāścaluhāstathā // 
tataḥ strīrāṣṭramatulaṃ govṛṣāpatyabhojanam / athottarasyāṃ himavānkrauñco'tha madhumāngiriḥ // 
kailāso vasumānmerustatpādeṣu janā ubhe / madrāvārevayaudheyā mālavāḥ śūrasenikāḥ // 
rājanyāśca tathā jñeyā arjunātanayastathā / trigarta ekapātkṣudrāmabalāsvastavāsinaḥ // 
abalāḥ prakhalāḥ śākāḥ kṣemadhūrtaya eva ca / daśadhānāgāvasanyadaṇḍāhanyasanāstathā // 
dhānadāḥ sarakāścaiva vāṭadhānāstathaiva ca / antaradvīpagāndhārāstathāvantisurāstathā // 
atha takṣaśilā nāma tato vīlavagodhanī / puṣkarāvartadeśasya yaśovatimahī tataḥ // 
tato nābhimatirbhūmistikṣā kālavarāstathā / kāhakaṃ nagaraṃ caiva surabhūtipuraṃ tathā // 
tathaiva ratikādarśā antarādarśa eva ca / tataḥ piṅgalapāṇḍavyaṃ yāmune yātudhānakāḥ // 
mānavā nāṃganā hematālāḥ svasvamukhāstathā / himavānvasumānkrauñcakailāsāvityagāstathā // 
tato'janapadā bhūmiraśītiśatayojanā / atha prāguttarasyāṃ tu kramājjanapadāñchṛṇu // 
kālutā brahmaputrāśca kuṇidāḥ khadināstathā / mālavā randhrarājyāśca vanā rāṣṭrāstathaiva ca // 
keḍavastāḥ siṃhaputrāstathā vāmanatāṃ gatāḥ / sāvākaccāpalavahāḥ kāmirā daradāstathā // 
abhisāsadajārvākāḥ palolakuvikautukāḥ / kirātāyāmupātāśca dīnāḥ svarṇamahī tataḥ // 
devasthalopavanabhūstadanūditaśrīrviśvāvasostadanu mandiramuttamaṃ ca / kailāsabhūstadanu mañjuvanaśca śailo vidyādharāmaravimānasamānabhūmiḥ // 
śrīvasiṣṭha uvāca / raṇe rabhasanirlūnanaravāraṇadāruṇe / ahaṃpūrvamahaṃpūrvamiti vṛndānupātini // 
ete cānye ca bahavastatra bhasmatvamāgatāḥ / praviśantaḥ prayatnena śalabhā iva pāvake // 
atrānye madhyadeśīyā janā nodāhṛtā mayā / tānimāñchṛṇu vakṣyāmi pakṣā~llīlāmahībhṛtaḥ // 
taddehikāḥ śūrasenā guḍā aśvaghanāyakāḥ / uttamajyotibhadrāṇi madamadhyamikādayaḥ // 
sālūkākodyamālāsyā daujñeyāḥ pippalāyanāḥ / māṇḍavyāḥ pāṇḍunagarāḥ saugrīvādyā gurugrahāḥ // 
pāriyātrāḥ kurāṣṭrāśca yāmunodumbarā api / rājyāhvā ujjihānāśca kālakoṭikamāthurāḥ // 
pāñcālā dharmāraṇyāśca tathaivottaradakṣiṇāḥ / pāñcālakāḥ kurukṣetrāstathā sārasvatā janāḥ // 
avantīsyandanaśreṇīkuntipāñcanaderitaiḥ / spandamānā vidravantī nipapāta mahābhṛgau // 
kośabrahmāvasānāśca cchinnā vastravatījanaiḥ / bhūmau nipatitāḥ santo militā mattavāraṇaiḥ // 
śūrā dāśapurāḥ śastranikṛttodarakandharāḥ / bāṇakṣitibhirākramya yojitā yojane hrade // 
dīrṇodaraviniryātasvāntratantrīniyantritāḥ / śāntikāḥśāntasaṃcārāḥ piśāccaiścarvitā niśi // 
udravairbhadragiribhiḥ saṃgrāmādhvaradīkṣitaiḥ / kṣoṇigarteṣu nikṣiptā maragāḥ kamaṭhā iva // 
pradrutā vidravadraktā vidrāvitamahārayaḥ / daṇḍikāsthāniloddhūtā haihayairhariṇā iva // 
dantidantavinirbhinnā daradā dalitārayaḥ / nītā raktamahānadyā drumāṇāṃ pallavā iva // 
nārācaiścarvitāścīnā jīrṇā jarjarajīvitāḥ / jahurjalanidhau dehānbhārabhūtāniva sthitān // 
karṇāṭasubhaṭoḍḍīnakuntākalitakandharāḥ / bhagnā naladaśūrāśca tārakānikarā iva // 
karīndramakaravyūharaṃhaḥsaṃhatahetayaḥ / keśākeśikṛtārambhā vinedurdāśakāḥ śakāḥ // 
daśārṇāḥ pāśanirmuktaśrṛṅkhalā jālabhīravaḥ / nilīnā raktajambāle vaitasāstimayo yathā // 
gurjarānīkanāśena gurjarīkeśaluñcanam / vihitaṃ taṅgaṇottuṅganāsiśaṅkuśatai raṇe // 
siṣicuḥ śastrakarṇaughādvindubhyo nigaḍā guhān / śaradhārāvanānīva vīrahetiprabhāmbudāḥ // 
bhuśuṇḍīmaṇḍaloddyotaśyāmārkotpātabhīruṣu / ābhīreṣvarayaḥ peturgogaṇā hariteṣviva // 
kāntakāñcanakāntāsīttāmrasaṃgrāmavāhinī / bhuktā gauḍabhaṭenāṅga nakhakeśanikarṣaṇaiḥ // 
raṇe naganayāsaṃkhyakavaccakranikṛntanaiḥ / taṅgaṇāḥ kaṇaśaḥ kīrṇāḥ kaṅkagṛdhreṣubhāsakaiḥ // 
laguḍāloḍanoḍḍīnaṃ gauḍaṃ guḍuguḍāravam / śrutvā gāndhāragāvo'gre dudruvurdraviḍā iva // 
ākāśagārṇavaprakhyo vahacchakakadambakaḥ / akarotpārasīkānāṃ ghananaiśatamobhramam // 
mandarāhananoḍḍīnasvacchakṣīrārṇavodare / vanānīvāyudhānyāsañchatruprāleyasānuni // 
yadambudairivoḍḍīnaṃ śastravṛndairnabhoṅgaṇe / taddṛṣṭaṃ vīcivalanairlolaiḥ plutamivārṇave // 
śatacandraṃ sitacchatraiḥ śaraiḥ śalabhanirbharam / śaktibhiḥ kila nīrandhraṃ dṛṣṭamākāśakānanam // 
vīrāsavasamākrandakāriṇaḥ kekayaiḥ kṛtāḥ / kaṅkaiḥ kaṅkakulākrāntavyomoddhūlitamastakāḥ // 
kirātasainyakanyānāṃ kāmaṃ kalakalāravaiḥ / aṅgairanaṅgatāṃ nītvā bhairavairiva garjitam // 
kāśaistaddehakāḥ krāṃtā adṛśyairmāyayā khagaiḥ / nirdhūtapakṣaiḥ kṣubhitaiḥ pavanairiva pāṃsavaḥ // 
unmattāḥ suvinirdhūtāstyaktahetiraṇāmbarāḥ / nārmadā narmanirmātṛ nanṛturjahasurjaguḥ // 
prakvaṇatkiṃkiṇījālaṃ śaktivarṣamupāgatam / sālvabāṇānilodbhūtamagamatpṛṣadākṛti // 
śaivyāstu khaṇḍitāḥ kauntairbhramatkuntairvighaṭṭitāḥ / śavībhūtā divaṃ nītā dṛṣṭā vidyādharā iva // 
dharādharaṇadharmiṇyā dhīrayā hīnasenayā / luṇṭhitāḥ pāṇḍunagarāścalanollāsamātrataḥ // 
ta dehakāḥ pāñcanadairdalitā mattakāśibhiḥ / kuntadantadrumoddāmā nagā iva mataṅgajaiḥ // 
brahmāvatsanakā nīpaiścakraiḥ kṛttā gatā mahīm / sahayāḥ krakaconkṛttā vṛkṣāḥ kusumitā iva // 
śvetakākānanaṃ lūnaṃ kuṭhārairjaṭhareritaiḥ / etaddadāha pārśvastho bhadreśaḥ śaravahninā // 
kāṣṭhayodhe nirālānaṃ magnā jīrṇā mataṅgajāḥ / layamājagmurāyuddhamiddhegnāvindhanaṃ yathā // 
mitragartāstrigartāttā bhramitvordhvaṃ tṛṇopamam / viviśurvyastamūrdhānaḥ pātālāntaṃ palāyitum // 
mandānilacalāmbhodhibhāsure māgadhe bale / nirmagnā vanilā mandāḥ paṅke jīrṇagajā iva // 
cedayaścetanāṃ jahrustaṅgaṇānāṃ raṇāṅgaṇe / puṣpāṇāṃ pathi śīrṇānāṃ saukumāryamivātapāḥ // 
kausalāḥ pauravārāvamasahanto'ntakā iva / tairunmuktagadāprāsaśaraśaktyativṛṣṭayaḥ // 
babhūvurbhallakṛttāṅgā'vismayā vidrumadrumāḥ / ivādrau vidravantyārdrasāndrāsṛksūryamūrtayaḥ // 
nārācaughamahāhetimārutādhūtamūrtayaḥ / babhramurbhramarānīkabhāsurā jaladā iva // 
śaradhārādharā meghāḥ śarorṇāpūrṇameṣakāḥ / śarapatrāvṛtā vṛkṣā bhramustadgarjanāgajāḥ // 
vanarājyajarājīrṇāḥ kandākasthalajantavaḥ / atruṭanparamākṛṣṭāḥ pelavā iva tantavaḥ // 
ratheṣu dhvastacakreṣu nikhāte'mutra mūrdhasu / nipeturjanasaṃghātā meghā iva vanādriṣu // 
śālatālavanaṃ prāpya janatāvalanaṃ vanam / bhujāvakartanaṃ cāsīduttālaṃ sthāṇukānanam // 
nanardurnandanodyānasundaryo mattayauvanāḥ / vanopavanadeśeṣu merorvīravarāśritāḥ // 
tāvattārāravaṃ reje sainyakānanamuttamam / yāvanna parapakṣeṇa prāptaṃ kalpānalārciṣā // 
chinnāḥ piśācasaṃyuktā bhūtāpahṛtahetayaḥ / pātayitvā yayuḥ karṇāndaśārṇāstarṇakā iva // 
jahurbhagneśvarāḥ kānti tāṃ jigīṣavanaujasā / kāsayaḥ kamalānīva śuṣkasrotasvinaujasā // 
tuṣākā mesalaiḥ kīrṇāḥ śaraśaktyasimudgaraiḥ / vidrutā narakaiḥ kṣiptāḥ kaṭakacchalanā api // 
kauntakṣetrāḥ prasthavāsaiḥ sthitvā yodhibhirāvṛtāḥ / guṇā iva khalākrāntā gatā vyaktamaśaktatām // 
dvipayo bāhudhānānāṃ kṣaṇenādāya mastakam / bhallaiḥ palāyyāśu gatā vilūnakamalā iva // 
mithaḥ sārasvatā nītvā ādināntaṃ kṛtājayaḥ / paṇḍitā iva vādeṣu nodvignā na parājitāḥ // 
kharvagāḥ khaditāḥ kṣudrā yātudhānaiḥ parāvṛtāḥ / tejaḥ paramamājagmuḥ śāntāgnaya ivendhanaiḥ // 
kiyadākhyāyata etajjihvānicayaiḥ kilālamākulitaḥ / vāsukirapi varṇayituṃ na samartho raṇavaraṃ rāma // 
śrīvasiṣṭha uvāca / evamatyākule yuddhe sāsphoṭabhayasaṃkule / āditye tamasā vṛddhe caṭatkaṭhinakaṅkaṭe // 
vahatyambūtpatantīṣu patantīṣvaśmavṛṣṭiṣu / nadīṣu kṣepaṇācchāsu varakeṣvabjapaṅktiṣu // 
mithaḥ phalāgrakāṭotthavahnisīkariṇīṣu ca / āyāntīṣu prayāntīṣu dūraṃ śaranadīṣu ca // 
vahallūnaśiraḥpadmacakrāvartaistaraṅgitaiḥ / khārṇave pūrite hetivṛndamandākinīgaṇaiḥ // 
samīraṇaraṇatkvāṇaśastrapūrṇaghanairghanaiḥ / saṃdehānteṣu siddheṣu kapikacchavyathāpradaiḥ // 
aṣṭabhāgadaśāśeṣapratāpamadhurākṛti / śastraghātaujasā vīra ivāhastanutāṃ yayau // 
śrāntāśvebhāḥ prabhagnāśca hetisaṃghātadīptayaḥ / divasena samaṃ senā yayurmandapratāpatām // 
athasenādhināthābhyāṃ vicārya sahamantribhiḥ / dūtāḥ parasparaṃ vṛttā yuddhaṃ saṃhriyatāmiti // 
tatra śramavaśānmandayantraśastraparākramaiḥ / raṇasaṃharaṇaṃ kāle sarvairevorarīkṛtam // 
tato mahārathottuṅgaketuprāntakṛtāspadam / balayorāruhohaika eko yodho dhruvo yathā // 
soṃ'śukaṃ bhrāmayāmāsa sarvadiṅmaṇḍale sitam / śyāmeva dīrghaśuddhāṃśuṃ yuddhaṃ saṃhriyatāmiti // 
tato dundubhayo neduḥ pratidhvanitadiṅmukhāḥ / mahāpralayasaṃśāntau puṣkarāvartakā iva // 
śarādihetisarito vistīrṇe gagane sthite / pravṛttāḥ sukhamāgantuṃ sarasaḥ sarito yathā // 
yodhadordrumasaṃcārastanutāmāyayau śanaiḥ / bhūkampānte vanaspanda ivābhrānta ivārṇavaḥ // 
vinirgantuṃ pravavṛte raṇādatha baladvayam / vāripūraścaturdikṣu pralayaikārṇavādiva // 
utkṣiptamandarakṣīrasamudravadanākulam / sainyaṃ praśāmyadāvartaṃ śanaiḥ sāmyamupāyayau // 
krameṇāsīnmuhūrtena vikaṭodarabhīṣaṇam / agastyapītārṇavavacchūnyameva raṇāṅgaṇam // 
śavasantatisaṃpūrṇaṃ vahadraktanadākulam / parikūjanajhaṅkārapūrṇajhillivanopamam // 
bahadraktasaritsrotastaraṅgāravaghargharam / sākrandārdhamṛtāhūtasaprāṇavyagramānavam // 
mṛtārdhamṛtadehaughasṛtāsṛkplutanirjharam / sajīvanarapṛṣṭhasthaśavaspandanabhrāntidam // 
karīndraśavarāśyagraviśrāntāmbudakhaṇḍakam / viśīrṇarathasaṃghātaṃ vātacchinnamahāvanam // 
vahadraktanadīraṃhaḥprohyamānahayadvipam / śaraśaktyṛṣṭimusalagadāprāsāsisaṃkulam // 
paryāṇāvanasaṃnāhakavacāvṛtabhūtalam / ketucāmarapaṭṭaughaguptaṃ śavaśarīrakam // 
phaṇāsphuṭakatūṇīrakuñjakūjatsamīraṇam / śavarāśipalālaughatalpasuptapiśācakam // 
maulihārāṅgadadyotaśakracāpavanāvṛtam / śvaśṛgālakarākṛṣṭasāndrāntrādīrgharajjukam // 
raktakṣetrakvaṇatkiṃciccheṣajīvanṛdanturam / raktakardamanirmagnasajīvanaradarduram // 
varāṅgakavacaprakhyanirgatākṣiśatoccayam / vahadbhujorukāṣṭhaughaghoraraktasaricchatam // 
sākrandavandhuvalitaṃ mṛtārdhamṛtamānavam / śarāyudharathāśvebhaparyāṇāsaṃvarāntaram // 
nṛtyatkabandhadordaṇḍamaṇḍalānamitāmbaram / madamedovasāgandhapīḍārdraghrāṇakoṭaram // 
uttālvardhamṛtebhāśvavāryamāṇālpajīvitam / vahadraktanadīvīciprahārahatadundubhi // 
uhyamānamṛtebhāśvamakarāsṛksaricchatam / mriyamāṇanarānīkaphūtkṛtāsṛkpraṇālikam // 
svalpajīvaśarāpūrṇamukhadṛkkāntitasvanam / piṇḍabhāryāvasāgandhavātāntotpīṭhalohitam // 
unnāsārdhamṛtebhendrakarākrāntakabandhakam / niradhiṣṭhitahastyaśvapātitoccakabandhakam // 
rudatkrandatparibhraṣṭaśavakṣubdhāsṛguddhati / mṛtabhartṛgale śastratyaktaprāṇakulāṅganam // 
senotkrāntatatakṣiprabahupānthaparīkṣaṇam / śavahārakarākṛṣṭasaprāṇānucarākulam // 
keśaśaivālavakrābjacakrāvartanadīśatam / tarattuṅgataraṅgāḍhyavahadraktamahānadam // 
aṅgalagnāyudhoddhāravyagrārdhamṛtamānavam / videśamṛtasākrandahutāṅgagajavājinam // 
prāṇāntasmṛtaputreṣṭamātṛdevaparābhidham / hāhāhīhītikathitamarmacchedanavedanam // 
mriyamāṇamathaujiṣṭhadviṣṭaprārabdhasaṃcayam / dantiyuddhāsamarthāgramṛtadeheṣṭadaivatam // 
mriyamāṇamahāvajñāśūrāśritapalāyanam / aśaṅkitāsṛgāvartabhīmāspadagamotsukam // 
marmacchedaśarāghātavyathāviditaduṣkṛti / kabandhabandhaprārabdhavetālavadanākramam // 
uhyamānadhvajacchatracārucāmarapaṅkajam / kiratsaṃdhyāruṇaṃ dikṣu tejaskaṃ raktapaṅkajam // 
rathacakradharāvartaṃ raktārṇavamivāṣṭamam / patākāphenapuñjāḍhyaṃ cārucāmarabudbudam // 
viparyastarathaṃ bhūmipaṅkamagnapuropamam / utpātavātanirdhūtadrumaṃ vanamivātatam // 
kalpadagdhajagatprakhyaṃ munipītārṇavopamam / ativṛṣṭihataṃ deśamiva projjhitamānavam // 
kalāpakuntavalitaṃ bhuśuṇḍīmaṇḍalākulam / mattanāgaśatākāraśavatomaramudgaram // 
śilāśikharasaṃjātatālajālamivātatam / taradraktanadītīrajātakuntonnatadrumam // 
nāgāṃsasyūtahetyoghavṛkṣāṃśukusumākulam / kaṅkakṛṣṭāntrarasanāvṛndajālakitāmbaram // 
asṛksarittīrajātakuntonnatavanadrumam / asṛksarovarordhvasthapatākānalinīgaṇam // 
raktakardamanirmagnanarāhūtasuhṛjjanam / karīndrakuṇapāpātaniryadbhagnajanekṣitam // 
hetilūnalatairvṛkṣaiḥ saṃdigdhārdhakabandhakam / asṛṅgadīvahaddhastikaṭakarpaṭanaugaṇam // 
raktasrotaḥsphuracchuklavastraḍiṇḍīrapiṇḍakam / saṃcāraniyatakṣiprabhṛtyavicchinnamānavam // 
itaścetaśca nipatatkabandharavadānavam / ūrdhvasthūlākṣacakraughacchinnasainyadravajjanam // 
raktaniḥsvanabhāṅkāraphetkārārdhamṛtāravam / śilāmukhalaladraktadhārādhūtarajaḥkhagam // 
sutālottālavetālatālatāṇḍavasaṃkaṭam / paryastarathadārvantarardhāntaritasadbhaṭam // 
antasthasajjīvabhaṭaspandispandanabhītidam / raktakardamapūrṇāsyakiṃcijjīvakṛpācchavam // 
kiṃcijjīvanarodgrīvaduḥkhadṛṣṭaśvavāyasam / ekāmiṣotkakravyādayuddhakolāhalākulam / ekāmiṣārthayuddhehāmṛtakravyādasaṃkulam // 
vivṛttāsaṃkhyāśvadviradapuruṣādhīśvararathaprakṛttoṣṭragrīvāprasṛtarudhirodgārasusarit / raṇodyānaṃ mṛtyostadabhavadaśuṣkāyudhalataṃ saśailaṃ kalpānte jagadiva viparyastamakhilam // 
śrīvasiṣṭha uvāca / atha vīra ivāraktaḥ kālenāstamito raviḥ / astratejaḥparimlānapratāpo'bdhau samujjhitaḥ // 
raṇaraktarucirvyomadarpaṇapratibimbitā / jahau sūryaśiraśchede saṃdhyālekhodabhūtkṣaṇam // 
bhūpātālanabhodigbhyaḥ pralayabdhijalaughavat / samājagmustanattālā vetālā valayā iva // 
mṛṣṭadhvāntāsivalite dinanāgendramastake / saṃdhyārāgāruṇaṃ kīrṇaṃ tārānikaramauktikam // 
niḥsattveṣu tamondheṣu rasanārasaśāliṣu / saṃkocamāyayuḥ padmāmṛtānāṃ hṛdayeṣviva // 
mīlatpakṣāḥ kṣaṇātsuptāḥ kṛcchraprocchritakandharāḥ / kulāyeṣu khagā āsañchavāṅgeṣviva hetayaḥ // 
āsannacandrasubhagā lokāḥ kusumapaṅktayaḥ / ullasaddhṛdayā jātā vīrapakṣeṣviva śriyaḥ // 
raktavārimayī sāyamaṅgaguptaśilīmukhā / saṃkucadvaktrapadmābhūdraṇabhūmirivābjinī // 
uparyabhūdvyomasarastārākumudamaṇḍitam / adhastvabhūdvārisaraḥ sphuratkumudatārakam // 
tamasyapetabhītāni bhūtāni militānyalam / payāṃsīva visetūni prasṛtāni diśaṃ prati // 
āsīdraṇāṅgaṇaṃ gāyadvetālakulasaṃkulam / kvaṇatkaṅkālakāṅkasthakaṅkakākolakelimat // 
atha kāṣṭhacitājvālasatārāmbarabhāsvaram / pacatpacapacāśabdimedomāṃsamayānalam // 
sarvāṅgāsthisphuṭāsphoṭasphuṭacciticayonmukham / vetālalalanārabdhajalalīlātirohitam // 
śvakākayakṣavetālatālakolāhalolbaṇam / gamāgamena bhūtānāṃ samuḍḍīnavanopamam // 
raktamāṃsavasāmedoharaṇavyagraḍākini / carvitāsṛgvasāmāṃsasravatsṛkkipiśācakam // 
madhyamadhyacitālokaprakaṭāsṛkśavavrajam / virūpikānīyamānasvāṃsanyastamahāśavam // 
uttāṇḍavograkumbhāṇḍamaṇḍaloḍḍāmarodaram / chamicchamitpralāpāntaṃ medosṛgvāṣpasāmbudam // 
vahadraktanadīraṃhorūḍhabhūcararūpikam / vetālakulakaṅkālakarṣaṇākulakākalam // 
mṛtebhodaramañjūṣāsuptavetālabālakam / viviktaikaraṇoddeśapānakrīḍāstharākṣasam // 
mattavetālakalahacitālātaraṇojjvalam / vahadraktavasāmiśragandhabandhuramārutam // 
rūpikāpeṭikāvāntāraṇadraṭaraṭāravam / ardhapakvaśavāsvādalubdhayakṣollasatkali // 
tuṅgavaṅgakaliṅgāṅgataṅgaṇāṅgalagatkhagam / tārāpātopamahasatsaṃmukhajvālarūpikam // 
patadvetālasollāsamadhyasthāsṛgvirūpikam / piśācākarṇitābhyarṇayoginīgaṇanāyakam // 
prasṛtāntramahātantrīprāyasaṃpannavādanam / piśācavāsanotkrāntapiśācībhūtamānavam // 
rūpikālokanāpūrvatrāsārdhamṛtasadbhaṭam / kvacidvetālarakṣobhiraparīpūrṇamadrakam // 
svarūpikāskandhapatacchavatrastaniśācaram / nabhaḥsaṃghaṭṭitāpūrvabhūtapeṭakasaṃkaṭam // 
atiprayatnāpahṛtamriyamāṇanarāmiṣam / svabhakṣyāpekṣapakṣeṣu vikṣiptaśavarāśivat // 
śivāmukhānalaśikhākhaṇḍotthamitiraktagaiḥ / samuḍḍīnanavāśokapuṣpagucchamivābhitaḥ // 
kabandhakandharābandhavyagravetālabālakam / yakṣarakṣaḥpiśācādikacadākāśagolmukam // 
ākāśabhūdharanikuñjaguhāntarālapiṇḍopamaṇḍitatamombudapīṭhapūram / vyālolabhūtarabhasākulakalpavātavyādhūtalokakarakāṇḍakapeṭakalpam // 
śrīvasiṣṭha uvāca / evaṃ niśācarācāraciraghore raṇāṅgaṇe / ahanīva janācāre sthite yāmāvarehite // 
hastahāryatamaḥpiṇḍasphuṭakuḍye niśāgṛhe / lābhocchadoccalacate bhūtasaṅghe pravalgati // 
niḥśabde dhvāntasaṃcāre nidrāruddhakakubgaṇe / līlāpatirudārātmā kiṃcitkhinnamanā iva // 
prātaḥkāryaṃ vicāryāśu mantribhirmantrakovidaiḥ / dīrghacandrasamākāre śayane himaśītale // 
candrodaranibhe cārugṛhe śiśirakoṭare / nidrāṃ muhūrtamagamanmudritekṣaṇapuṣkaraḥ // 
atha te lalane vyoma tatparityajya tadgṛham / randhrairviviśaturvātalekhe'bjamukulaṃ yathā // 
śrīrāma uvāca / kiyanmātramidaṃ sthūlaṃ śarīraṃ vāgvidāṃvara / randhreṇa tantutanunā kathamāśvāviśatprabho // 
śrīvasiṣṭha uvāca / ādhibhautikadeho'hamiti yasya matibhramaḥ / tasyāsāvaṇurandhreṇa gantuṃ śaknoti nānagha // 
rodhito'hamaneneti na māmyatreti yasya dhīḥ / anubhūtānubhavatī bhavatītyanubhūyate // 
yenānubhūtaṃ pūrvārdhaṃ gacchāmīti sa tatkriyaḥ / kathaṃ bhavati paścārdhaṃ gamanonmukhacetanaḥ // 
nahi vāryūrdhvamāyāti nādho gacchati pāvakaḥ / yā yathaiva pravṛttā citsā tathaiva pratiṣṭhitā // 
chāyāyāmupaviṣṭasya kutastāpānubhūtayaḥ / yasya saṃvedane'nyo'rthaḥ kenacinnānubhūyate // 
yathā saṃvittathā cittaṃ sā tathāvasthitiṃ gatā / parameṇa prayatnena nīyate'nyadaśāṃ punaḥ // 
sarpaikapratyayo rajjvāmasarpapratyaye balāt / nivartate'nyathā tveṣa tiṣṭhatyeva yathāsthitaḥ // 
yathā saṃvittathā cittaṃ yathā cittaṃ tathehitam / bālaṃ pratyapi saṃsiddhametatko nānubhūtavān // 
yaḥ punaḥ svapnasaṃkalpapuruṣaḥ pratimākṛtiḥ / ākāśamātrakākāraḥ sa kathaṃ kena rodhyate // 
cittamātraṃ śarīraṃ tu sarvasyaiva hi sarvataḥ / vidyate vedanāccaitatkvacidetīva hṛdgatāt // 
yathābhimatamevāsya bhavatyastamayodayam / ādisarge svabhāvotthaṃ paścāddvaitaikyakāraṇam // 
cittākāśaṃ cidākāśamākāśaṃ ca tṛtīyakam / viddhyetattrayamekaṃ tvamavinābhāvanāvaśāt // 
etaccittaśarīratvaṃ viddhi sarvagatodayam / yathāsaṃvedanecchatvādyathāsaṃvedanodayam // 
vasati trasareṇvantardhriyate gaganodare / līyate'ṅkurakośeṣu rasībhavati pallave // 
ullasatyambuvīcitve pranṛtyati śilodare / pravarṣatyambudo bhūtvā śilībhūyāvatiṣṭhate // 
yathecchamambare yāti jaṭhare'pi ca bhūbhṛtām / anantarākāśavapurdhatte'tha paramāṇutām // 
dehasyāntarbahirapi dadhadvanatanūruham // 
bhavatyākāśamādhatte koṭīḥ padmajasadmanām / ananyāḥ svātmano'mbhodhirāvartaracanā iva // 
anudvignaprabodho'sau sargādau cittadehakaḥ / ākāśatmā mahānbhūtvā vetti prakṛtatāṃ tataḥ // 
asatyameva vāritvaṃ buddhyodetīva tattathā / vandhyāputro'yamastīti yathā svapne bhramo naraḥ // 
śrīrāma uvāca kiṃ cittametadbhavati kiṃvā bhavati nau katham / kathameva na sadrūpaṃ nānyadbhavati vīkṣaṇāt // 
śrīvasiṣṭha uvāca pratyekameva yaccittaṃ tadevaṃrūpaśaktikam / pṛthakpratyekamuditaḥ praticittaṃ jagadbhramaḥ // 
kṣaṇakalpajagatsaṃghā samudyanti galanti ca / nimeṣātkasyacitkalpātkasyacicca kramaṃ śrṛṇu // 
maraṇādimayī mūrcchā pratyekenānubhūyate / yaiṣā tāṃ viddhi sumate mahāpralayayāminīm // 
tadante tanute sargaṃ sarva eva pṛthakpṛthak / sahajasvapnasaṃkalpānsaṃbhramācalanṛtyavat // 
mahāpralayarātryante cirādātmamanovapuḥ / yathedaṃ tanute tadvatpratyekaṃ mṛtyanantaram // 
śrīrāma uvāca mṛteranantaraṃ sargo yathā smṛtyānubhūyate / cirāttathānubhavati nāto viśvamakāraṇam // 
śrīvasiṣṭha uvāca mahati pralaye rāma sarve hariharādayaḥ / videhamuktatāṃ yānti smṛteḥ ka iva saṃbhava // 
asmadādiḥ prabuddhātmā kilāvaśyaṃ vimucyate / kathaṃ bhavantu no muktā videhāḥ padmajātayaḥ // 
anye tvamiva ye jīvāsteṣāṃ maraṇajanmasu / smṛtiḥ kāraṇatāmeti mokṣābhāvavaśādiha // 
bhavatyadrirdharādhāro baddhapīṭho nabhaḥ śirāḥ / jīvo hi mṛtimūrcchānte yadantaḥ pronmiṣanniva / anunmiṣita evāste tatpradhānamudāhṛtam // 
tadvyomaprakṛtiḥ proktā tadavyaktaṃ jaḍājaḍam / saṃsmṛterasmṛteścaiva krama eṣa bhavodaye // 
bodhonmukhatve hi mahattatprabuddhaṃ yadā bhavet / tadā tanmātradikkālakriyā bhūtādyudeti khāt // 
tadevocchūnamābuddhaṃ bhavatīndriyapañcakam / tadeva budhyate dehaḥ sa eṣo'syātivāhikaḥ // 
cirakālapratyayataḥ kalpanāparipīvaraḥ / ādhibhautikatābodhamādhatte caiṣa bālavat // 
tato dikkālakalanāstadādhāratayā sthitāḥ / udyantyanuditā eva vāyoḥ spandakriyā iva // 
vṛddhimitthamayaṃ yāto mudhaiva bhuvanabhramaḥ / svapnāṅganāsaṅgasamastvanubhūto'pyasanmayaḥ // 
yatraiva mriyate jantuḥ paśyatyāśu tadeva saḥ / tatraiva bhuvanābhogamimamitthamiva sthitam // 
vyomaivānubhavatyacchamahaṃ jagaditi bhramam / vyomarūpaṃ vyomarūpī jīvo jāta ivātmavān // 
surapattanaśailārkatārānikarasundaram / jarāmaraṇavaiklavyavyādhisaṃkaṭakoṭaram // 
svabhāvābhāvasaṃrambhasthūlasūkṣmacarācaram / sāvdhyadvyurvīnadīśāhorātrikalpakṣaṇakṣayam // 
ahaṃ jāto'munā pitrā kilātretyāptaniścayam / iyaṃ mātā dhanamidaṃ mametyuditavāsanam // 
sukṛtaṃ duṣkṛtaṃ cedaṃ mameti kṛtakalpanam / bālo'bhūvamahaṃ tvadya yuveti vilasaddhṛdi // 
pratyekamevamuditaḥ saṃsāravanakhaṇḍakaḥ / tārākusumito nīlameghacañcalapallavaḥ // 
carannaramṛgānīkaḥ surāsuravihaṃgamaḥ / ālokakausumarajāḥ śyāmāgahanakuñjakaḥ // 
abdhipuṣkariṇīpūrṇo mervādyacalaloṣṭakaḥ / cittapuṣkarabījāntarnilīnānubhavāṅkuraḥ // 
yatraiṣa mriyate jīvastatraivaṃ paśyati kṣaṇāt / pratyekamuditeṣvevaṃ jagatkhaṇḍeṣu bhūriśaḥ // 
koṭayo brahmarudrendramarudviṣṇuvivasvatām / giryabdhimaṇḍaladvīpalokāntaradṛśāṃ gatāḥ // 
yātā yāsyanti yāntyetā dṛṣṭayo naṣṭarūpiṇīḥ / yā brahmaṇyupabṛṃhāḍhyāstāḥ ke gaṇayituṃ kṣamāḥ // 
evaṃ kuḍyamayaṃ viśvaṃ nāstyeva mananādṛte / manane calamevāntastadidānīṃ vicāraya // 
yadeva taccidākāśaṃ tadeva mananaṃ smṛtam / yadeva ca cidākāśaṃ tadeva paramaṃ padam // 
yadevāmbu sa āvarto natvasyāvarta vastu san / draṣṭaivāste dṛśyamiva dṛśyaṃ natvasti vastu sat // 
cidvyomno bhūtanabhasi kacanaṃ yanmaṇeriva / tajjagadbhāvinānāsattattvaṃ śvabhramivāmbare // 
madbuddhārtho jagacchabdo vidyate paramāmṛtam / tvadbuddhārarthastu nāstyeva tvamahaṃśabdakādapi // 
tasmāllīlāsarasvatyāvākāśavapuṣau sthite / sarvage paramātmācche sarvatrāpratighe'naghe // 
yatra yatra sadā vyomni yathākāmaṃ yathepsitam / udayaṃ kurutastena tadgehe'sti gatistayoḥ // 
sarvatra saṃbhavati cidgaganaṃ tadatra sadvedanaṃ kalanamāmananaṃ visāri / taccātivāhikamihāhurakuḍyameva dehaṃ kathaṃ ka iva taṃ vada kiṃ ruṇaddhi // 
śrīvasiṣṭha uvāca / tayoḥ praviṣṭayordevyoḥ padmasadma babhūva tat / candradvayodayoddyotadhavalodarasundaram // 
komalāmalasaugandhyamṛdumandāramārutam / tatprabhāvena nidrālunṛpetaranarāṅganam // 
saubhāgyanandanodyānaṃ vidrutavyādhivedanam / savasantaṃ vanamiva phullaṃ prātīravāmbujam // 
tayordehaprabhāpūraiḥ śaśinisyandaśītalaiḥ / āhlādito'sau bubudhe rājokṣita ivāmṛtaiḥ // 
āsanadvayaviśrāntaṃ sa dadarśāpsarodvayam / meruśṛṅgadvaye candrabimbadvayamivoditam // 
nimeṣamiva saṃcintya sa vismitamanā nṛpaḥ / uttasthau śayanāccheṣādiva cakragadādharaḥ // 
parisaṃyamitālambimālyahārādharāmbaraḥ / puṣpāhāra ivotphullaṃ jagrāha kusumāñjalim // 
upadhānapradeśasthātsvayaṃ paṭalakoṭarāt / baddhapadmāsano bhūmau bhūtvovācedamānataḥ // 
jayatāṃ janmadosthityadāhadoṣaśaśiprabhe / devyau bāhyāntaratamovidrāvaṇaraviprabhe // 
tayoruktveti tatyāja pādayoḥ kusumāñjalim / tīradrumo vikasitaḥ padminyo padmayoriva // 
līlāyai bhūpajanmātha vaktuṃ mantriṇamīśvarī / bodhayāmāsa pārśvasthaṃ saṃkalpena sarasvatī // 
prabuddhopsarasau dṛṣṭvā praṇamya kusumāñjalim / tayoḥ pādeṣu saṃtyajya viveśa purato nataḥ // 
uvāca devī he rājankastvaṃ kasya sutaḥ kadā / iha jāta iti śrutvā sa mantrī vākyamabravīt // 
devyau yuṣmatprasādo'yaṃ bhavatyorapi yatpuraḥ / vaktuṃ śaknomi taddevyau śrūyetāṃ janma matprabhoḥ // 
āsīdikṣvākuvaṃśottho rājā rājīvalocanaḥ / śrīmānkundaratho nāma dośchāyācchāditāvaniḥ // 
tasyābhūdinduvadanaḥ putro bhadrarathābhidhaḥ / tasya viśvarathaḥ putrastasya putro bṛhadrathaḥ // 
tasya sindhurathaḥ putrastasya śailarathaḥ sutaḥ / tasya kāmarathaḥ putrastasya putro mahārathaḥ // 
tasya viṣṇurathaḥ putrastasya putro nabhorathaḥ / ayamasmatprabhustasya putraḥ pūrṇāmalākṛtiḥ // 
amṛtāpūritajanaḥ kṣīrodasyeva candramāḥ / mahadbhiḥ puṇyasaṃbhārairvidūratha iti śrutaḥ // 
jāto mātuḥ sumitrāyā gauryā guha ivāparaḥ / pitāsya daśavarṣasya dattvā rājyaṃ vanaṃ gataḥ // 
pālayatyeṣa bhūpīṭhaṃ tataḥ prabhṛti dharmataḥ / bhavatyāvadyasaṃprāpte phalite sukṛtadrume // 
devyau dīrghatapaḥkleśaśatairduṣprāpadarśane / ityayaṃ vasudhādhīśo vidūratha iti śrutaḥ // 
adya yuṣmatprasādena parāṃ pāvanatāṃ gataḥ / ityuktvā saṃsthite tūṣṇīṃ mantriṇyavanipe tathā // 
kṛtāñjalau natamukhe baddhapadmāsane'vanau / rājansmara vivekena pūrvajātimiti svayam // 
vadantī mūrdhni pasparśa taṃ kareṇa sarasvatī / atha hārdaṃ tamo māyāpadmasya kṣayamāyayau // 
suvikāsaṃ ca hṛdayaṃ jñaptisparśodaye'bhavat / sasmāra pūrvavṛttāntamantaḥ sphuradiva sthitam // 
tyaktadehaikarājyatvaṃ līlāvilasitānvitam / jñātvā prajñaptivṛttāntaṃ līlāyāstu vijṛmbhitam // 
ātmodantaṃ babhūvāsāvuhyamāna ivārṇave / uvācātmani saṃsāre bata māyeyamātatā // 
parijñātā prasādena devyoriha mayādhunā / rājovāca / he devyau kimidaṃ nāma dinamekaṃ mṛtasya me // 
gatamadyeha jātāni vayo varṣāṇi saptatiḥ / smarāmyanekakāryāṇi smarāmi prapitāmaham // 
smarāmi bālyaṃ tāruṇyaṃ mitraṃ bandhuparicchadam / jñaptiruvāca / rājanmṛtimahāmohamūrcchāyāḥ samanantaram // 
tasmi~llokāntare'tīte tasminneva muhūrtake / tasminneva gṛhe cāsminneva vyomnyapi sadmani // 
ayaṃ tasya gṛhasyāntarvyomanyeva kila sthite / girigrāmakaviprasya gṛhe'ntarbhūpa maṇḍapaḥ // 
tasyāntare'yamābhāti pratyekaṃ ca jagadgṛham / kila brāhmaṇagehāntarjīvaste madupāsthitaḥ // 
tatraiva tasya bhūpīṭhaṃ tasmiṃśca kila maṇḍape / tasyaiva ca gṛhasyāntaridaṃ saṃsāramaṇḍalam // 
tannaivedaṃ tava gṛhaṃ sthitamārambhamantharam / tatraiva cetasi tava nirmalākāśanirmale // 
pratibhāmāgatamidaṃ vyavahārabhramātatam / yathedaṃ nāma me janma tathekṣvākukulaṃ mama // 
evaṃnāmāna ete me purābhūvanpitāmahāḥ / jāto'hamabhavaṃ bālo daśavarṣasya me pitā // 
parivrāḍvipinaṃ yāta iha rājye'bhiṣicya mām / tato digvijayaṃ kṛtvā kṛtvā rājyamakaṇṭakam // 
amībhirmantribhiḥ pauraiḥ pālayāmi vasundharām / yajñakriyākramavato dharme pālayataḥ prajāḥ // 
vayasaḥ samatītāni mama varṣāṇi saptatiḥ / idaṃ parabalaṃ prāptaṃ mama dāruṇavigrahaḥ // 
yuddhaṃ kṛtvedamāyāto gṛhamasminyathāsthitam / ime devyau gṛhe prāpte mamaite pūjayāmyaham // 
pūjitā hi prayacchanti devatāḥ svasamīhitam / mameyametayorekā jñānaṃ jātismṛtipradam // 
iha dattavatī devī bhābjasyeva vikāsanam / idānīṃ kṛtakṛtyo'smi jāto'smi gatasaṃśayaḥ // 
śāmyāmi parinirvāmi sukhamāse ca kevalam / itīyamātatā bhrāntirbhavato bhūrisaṃbhramā // 
nānācāravihārāḍhyā salokāntarasaṃcarā / yasminneva muhūrte tvaṃ mṛtimabhyāgataḥ purā // 
tadaiva pratibhaiṣā te svayamevoditā hṛdi / ekāmāvartacalanāṃ tyaktvā datte yathā'parām // 
kṣiprameva nadīvāho vitpravāhastathaiva ca / āvartāntarasaṃmiśro yathāvartaḥ pravartate // 
kadācidevaṃ sargaśrīrmiśrā'miśrā ca vardhate / tasminmṛtimuhūrte te pratibhānamupāgatam // 
etajjālamasadrūpaṃ cidbhānoḥ samupasthitam / yathā svapnamuhūrte'ntaḥ saṃvatsaraśatabhramaḥ // 
yathā saṃkalpanirmāṇe jīvanaṃ maraṇaṃ punaḥ / yathā gandharvanagare kuḍyamaṇḍanavedanam // 
yathā nauyānasaṃrambhe vṛkṣaparvatavepanam / yathā svadhātusaṃkṣobhe pūrvaparvatanartanam // 
yathā samañjasaṃ svapne svaśiraḥpravikartanam / mithyaivaivamiyaṃ prauḍhā bhrāntirātatarūpiṇī // 
vastutastu na jāto'si na mṛto'si kadācana / śuddhavijñānarūpastvaṃ śānta ātmani tiṣṭhasi // 
paśyasīvaitadakhilaṃ na ca paśyasi kiṃcana / sarvātmakatayā nityaṃ prakacasyātmanātmani // 
mahāmaṇirivodāra āloka iva bhāsvaraḥ / vastutastu na bhūpīṭhamidaṃ na ca bhavānayam // 
na ceme girayo grāmā na caite na ca vai vayam / girigrāmakaviprasya maṇḍapākāśake kila // 
tallīlābhartṛdārāḍhyaṃ jagadābhāti bhāsvaram / tatra līlārājadhānī maṇḍapāmaṇḍitākṛtiḥ // 
bhāti tasyodare vyomni tadevaṃ viditaṃ jagat / tasmiñjagati gehe'ntaryasminvayamiha sthitāḥ // 
evaṃ teṣāṃ maṇḍapānāṃ vyomāvyomaiva nirmalam / tathaiva maṇḍapeṣvasti na mahī na ca pattanam // 
na vanāni na śailaughā na meghasaridarṇavāḥ / kevalaṃ tatra niḥśūnye viharanti gṛhe janāḥ // 
na paśyanti janā nāpi pārthivā na ca bhūdharāḥ / vidūratha uvāca / evaṃ cettatkathaṃ devi mamehānucarā ime // 
saṃpannā ātmanā santi te kimātmani no'thavā / jagatsvapnārthavadbhāti tasya svapnanarādayaḥ // 
kathamātmani satyāḥ syurna satyā veti me vada / śrīsarasvatyuvāca / rājanviditavedyeṣu śuddhabodhaikarūpiṣu // 
na kiṃcidetatsadrūpaṃ cidvyomātmasu jāgatam / śuddhabodhātmano bhāti kṛto nāma jagadbhramaḥ // 
rajjvāṃ sarpabhrame śānte punaḥ sarpabhramaḥ kutaḥ / asadbhāve parijñāte kutaḥ sattā jagadbhrame // 
parijñāte mṛgajale punarjalamatiḥ kutaḥ / svapnakāle parijñāte sve svapnamaraṇaṃ kutaḥ / svasvapne svapnamṛtibhīramṛtasyaiva jāyate // 
buddhasya śuddhasya śarannabhaḥśrīḥ svacchāvadātātitatāśayasya / ahaṃ jagacceti kuśabdakārtho na vastutaḥ so'ṅga hi vācikaṃ tat // 
ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / yastvabuddhamatirmūḍho rūḍho na vitate pade / vajrasāramidaṃ tasya jagadastyasadeva sat // 
yathā bālasya vetālo mṛtiparyantaduḥkhadaḥ / asadeva sadākāraṃ tathā mūḍhamate jagat // 
tāpa eva yathā vāri mṛgāṇāṃ bhramakāraṇam / asatyameva satyābhaṃ tathā mūḍhamaterjagat // 
yathā svapnamṛtirjantorasatyā satyarūpiṇī / arthakriyākarī bhāti tathā mūḍhadhiyāṃ jagat // 
avyutpannasya kanake kānake kaṭake yathā / kaṭakajñaptirevāsti na manāgapi hemadhīḥ // 
tathā'jñasya puṇurājaganāgeśvamekhasur / iyaṃ dṛśyadṛgevāsti na tvanyā paramāthadṛk // 
yathā nabhasi muktālīpicchakeśoṇḍrakādayaḥ / asatyāḥ satyatāṃ yātā bhātyevaṃ durdaśāṃ jagat // 
dīrmasvapnamidaṃ viśvaṃ viddhyahantādisaṃyutam / atrānye svapnapuruṣā yathā satyāstathā śṛṇu // 
asti sarvagataṃ śāntaṃ paramārthaghanaṃ śuci / acetyacinmātravapuḥ paramākāśamātatam // 
tatsarvagaṃ sarvaśakti sarvaṃ sarvātmakaṃ svayam / yatra yatra yathodeti tathāste tatra tatra vai // 
tena svapnapure draṣṭā yānvetti puravāsinaḥ / narāniti narā eva kṣaṇāttasya bhavanti te // 
yaddraṣṭuścitsvarūpaṃ tatsvapnākāśāntarasthitam / svapnākāśacittābhaṃ hi narānāmeti bhāvitam // 
veditṛtvaikyavaśato naratevāvabudhyate / ātmanyataścidbalena dvayorapyeti satyatā // 
śrīrāma uvāca / svapne'pi svapnapuruṣā na satyāḥ syurmune yadi / vada tatko bhaveddoṣo māyāmātraśarīriṇi // 
śrīvasiṣṭha uvāca / svapne na puravāstavyā vastutaḥ satyarūpiṇaḥ / pramāṇamatra śṛṇu me pratyakṣaṃ nāma netarat // 
sargādāvātmabhūrbhāti svapnābhānubhavātmakaḥ / tatsaṃkalpakalaṃ viśvameva svapnābhameva tat // 
evaṃ viśvamidaṃ svapnastatra satyaṃ bhavānmama / yathaiva tvaṃ tathaivānye svapne svapnavarā nṛṇām // 
svapne nagaravāstavyāḥ satyā na syurime yadi / tadihāpi tadākāre na satyaṃ me manāgapi // 
yathāhaṃ tava satyātmā satyaṃ sarva bhavenmama / svapnopalambhe saṃsāre mithaḥ siddhyai pramedṛśī // 
saṃsāre vipule svapne yathā satyamahaṃ tava / yathā tvamapi me satyaṃ sarvaṃ svapneṣviti kramaḥ // 
śrīrāma uvāca / svapnadraṣṭari nirnidre taddraṣṭuḥ svapnapattanam / sadrūpatvāttathaivāste mameti bhagavanmatiḥ // 
śrīvasiṣṭha uvāca / evametattathaivāste satyatvātsvaprapattanam / svapnadraṣṭari nirnidre'pyākāśaviśadākṛti // 
etadāstāmidaṃ tāvadyajjāgradiva manyase / viddhi tatsvapnamevāntardeśakālādyapūrakam // 
evaṃ sarvamidaṃ bhāti na satyaṃ satyavatsthitam / rañjayatyapi mithyaiva svapnastrīsuratopamam // 
sarvatra vidyate sarvaṃ dehasyāntarbahistathā / yattu vetti yathā saṃvittattathā svaiva paśyati // 
yatkośe vidyate dravyaṃ taddraṣṭrā labhyate yathā / tathāsti sarvaṃ cidvyomni cetyate tattvanena vai // 
anantaramuvācedaṃ devī jñaptirvidūratham / kṛtvā bodhāmṛtāsekairvivekāṅkurasundaram // 
etadeva mayā rāja~llīlārthamupavarṇitam / svasti te'stu gamiṣyāvo dṛṣṭā dṛṣṭāntadṛṣṭayaḥ // 
śrīvasiṣṭha uvāca / iti prokte sarasvatyā girā madhuravarṇayā / uvāca vacanaṃ dhīmānbhūmipālo vidūrathaḥ // 
vidūratha uvāca / mamāpi darśanaṃ devi moghaṃ bhavati nārthini / mahāphalapradāyāstu kathaṃ tava bhaviṣyati // 
ahaṃ dehaṃ samutsṛjya lokāntaramito'param / nijamāyāmi he devi svapnātsvapnāntaraṃ yathā // 
paśyādiśāśu māṃ mātaḥ prapannaṃ śaraṇāgatam / bhakte'vahelā varade mahatāṃ na virājate // 
yaṃ pradeśamahaṃ yāmi tamevāyātvayaṃ mama / mantrī kumārī caiveyaṃ bāleti kuru me dayām // 
śrīsarasvatyuvāca / āgaccha rājyamucitārthavilāsacāru prāgjanmamaṇḍalapate kuru nirviśaṅkam / asmābhirarthijanakāmanirākṛtirhi dṛṣṭā na kācana kadācidapīti viddhi // 
śrīsarasvatyuvāca / asmin raṇavare rājanmartavyaṃ bhavatādhunā / prāptavyaṃ prāktanaṃ rājyaṃ sarvaṃ pratyakṣameva te // 
kumāryā mantriṇā caiva tvayā ca prāktanaṃ puram / āgantavyaṃ śavībhūtaṃ prāptavyaṃ taccharīrakam // 
āvāṃ yāvo yathāyātaṃ vātarūpeṇa ca tvayā / āgantavyaḥ sa deśastu kumāryā mantriṇāpi ca // 
anyaiva gatiraśvasya gatiranyā kharoṣṭrayoḥ / madasvinnakapolasya gatiranyaiva dantinaḥ // 
prastuteti kathā yāvanmitho madhurabhāṣiṇoḥ / tāvatpraviśya saṃbhrānta uvācordhvasthito naraḥ // 
deva sāyakacakrāsigadāpīraghavṛṣṭimat / mahatparabalaṃ prāptamekārṇava ivoddhataḥ // 
kalpakālāniloddhūtakulācalaśilopamam / gadāśaktibhuśuṇḍīnāṃ vṛṣṭiṃ muñcati tuṣṭimat // 
nagare nagasaṃkāśe lagno'gnirvyāptadiktaṭaḥ / dahaṃścaṭacaṭāsphoṭaiḥ pātayatyuttamāṃ purīm // 
kalpāmbudaghaṭātulyā vyomni dhūmamahādrayaḥ / balātproḍḍayanaṃ kartuṃ pravṛttā garuḍā iva // 
śrīvasiṣṭha uvāca / sasaṃbhramaṃ vadatyevaṃ puruṣe paruṣāravaḥ / udabhūtpūrayannāśā bahiḥ kolāhalo mahān // 
balādākarṇakṛṣṭānāṃ dhanuṣāṃ śaravarṣiṇām / bṛṃhatāmatimattānāṃ kuñjarāṇāṃ tarasvinām // 
pure caṭacaṭāsphoṭairdahatāṃ jātavedasām / paurāṇāṃ dagdhadārāṇāṃ mahāhalahalāravaiḥ // 
taratāmagnikhaṇḍānāṃ ṭāṃkāraḥ kathito ravaiḥ / jvalitānāṃ parispandāddhagaddhagiti cārciṣām // 
atha vātāyanāddevyau mantrī rājā vidūrathaḥ / dadṛśuḥ prollasannādaṃ mahāniśi mahāpuram // 
pralayānalasaṃkṣubdhapūrṇaikārṇavaraṃhasā / pūrṇaṃ parabalenograhetimeghataraṅgiṇā // 
kalpāntavahnivigalanmerubhūdharabhāsuraiḥ / dahyamānaṃ mahājvālājvālairambarapūrakaiḥ // 
muṣṭigrāhyamahāmeghagarjāsaṃtarjitorjitaiḥ / ghoraṃ kalakalārāvairmāṃsalairdasyujalpitaiḥ // 
puṣkarāvartasaṃkāśadhūmrūbhrapihitāmbaram / proḍḍīnahemāgranibhairjvālāpuñjairnirantaram // 
taradulmukakhaṇḍogratārātaralitāmbaram / anyonyadeśasadmaughaprajvalajjvalanācalam // 
hatasainyapurāpātaṃ drutāṅgārābhrakoṭaraiḥ / karkaśākrandanirdagdhalokapūgogragarjitam // 
kṛśānukaṇanārācanirantaratarāmbaram / bahuhetiśilājālaluṭhaddagdhapurotkaram // 
raṇaddviradasaṃghaṭṭakuṭṭitodbhaṭasadbhaṭam / vidravattaskaracchedamārgakīrṇamahādhanam // 
aṅgārarāśinipatannaranāryugrarodanam / sphuṭaccaṭacaṭāśabdapraluṭhatsphuṭakāṣṭhakam // 
vipulālātacakraughaśatasūryanabhastalam / aṅgāraśikhirākīrṇasamastavasudhātalam // 
dagdhāgnikāṣṭhakrekāraraṇajjavalanavaiṇavam / dagdhajantughanākrandarudatsakalasainikam // 
pāṃsuśeṣāttarājaśrīvṛddhatṛptahutāśanam / sakalagrasanārambhasodyogāgnimahāśanam // 
yadṛcchātkāraḍātkārakaṭhināgniraṭadgṛham / anantajantubhojyānnavahnibhuktendhanaspṛham // 
atha śuśrāva tatrāsau giro rājā vidūrathaḥ / yodhānāṃ dagdhadārāṇāṃ paśyatāmabhidhāvatām // 
hā mattamarudūrdhvasthānaṅgāra gṛhapādapān / raṇatkharakharaṃ nīrajālāmātapapanthinaḥ // 
hā dagdhadārāḥ prāleyaśītā deheṣu dantinām / magnā manastu mahatāmiva vijñānasūktayaḥ // 
hā tāta hetayo lagnāstaruṇīkabarītṛṇe / jvalanti śuṣkaparṇaughā iva vīrānileritāḥ // 
āvartananadīdīrghā vahatyūrdhvataraṅgiṇī / paśyeyaṃ dhūmayamunā vyomagaṅgāṃ pradhāvati // 
vahadulmukakāṣṭhordhvagāminī dhūmanimnagā / vaimānikānandhayati paśyāgnikaṇabudbudā // 
asyā mātā pitā bhrātā jāmātā stanapāḥ sute / asminsadmani nirdagdhā dagdhaivāsatsamindhane // 
hā hā hāgaccha te śīghrametadaṅgāramandiram / itaḥ pravṛttaṃ patituṃ sumeruḥ pralaye yathā // 
aho śaraśilāśaktikuntaprāsāsihetayaḥ / jālasaṃdhyābhrapaṭalaṃ viśanti śalabhā iva // 
hetipravāhā jvalanaṃ nabhasyantyāṃ viśantyaho / vaḍavānalamujvālamarṇaḥpūrā ivārṇavāt // 
dhūmāyanti mahābhrāṇi jvālāḥ śikharikoṭiṣu / sarasānyapi śuṣyanti hṛdayānīva rāgiṇām // 
ālānatvaruṣevaitā dantibhirvṛkṣapaṅktayaḥ / sphuratkaṭakaṭārāvaṃ pātyante kṛtacītkṛtaiḥ // 
puṣṭaṣuṣpaphalaskandhā gataśrīkā gṛhadrumāḥ / gatā nirdagdhasarvasvā gṛhasthā iva dīnatām // 
mātāpitṛvinirmuktā bālakāstimirāvalīm / magnanto'ṅgeṣurathyāsu kuḍyapātena hā hatāḥ // 
vātavidrāvitāttrasyankīraṇyo raṇamūrdhani / patadaṅgārakāgārabhāriṇaḥ kaṭukūjitam // 
hā kaṣṭamasinirbhinne skandhe sannadṛḍholmuke / patito yantrapāṣāṇaḥ puruṣsyāśaniryathā // 
gavāśvamahiṣebhoṣṭraśvaśṛgāleḍakairaho / ghorai raṇamivārabdhaṃ mārgarodhakamākulaiḥ // 
paṭaiḥ paṭapaṭāśabdajalajālālimālitaiḥ / ākrandantyaḥ striyo yānti sthalapadmācitā iva // 
strīṇāṃ jvālālavāḥ paśya lihantyalakavallarīḥ / kurvanto'śokapuṣpābhāṃ karabhā iva pannagīḥ // 
hā hā hariṇaśāvākṣyāḥ pakṣalakṣaṇapakṣmasu / kumārgeṣviva viśrāntimeti kārśānavī śikhā // 
dahyamāno viniryāti na kalatraṃ vinā naraḥ / aho bata durucchedāḥ prāṇināṃ snehavāgurāḥ // 
karī rabhasanirlūnajvaladaṅgārapādapaḥ / pluṣṭapuṣkarakaḥ kopānmagnaḥ puṣkaradaṃ saraḥ // 
dhūmo'mbudapadaṃ prāpya vilolāntastaḍillataḥ / jvaladaṅgāranārācanikaraṃ parivarṣati // 
deva dhūmasphuradvahnikaṇa āvartavṛttimān / sthita āpīḍavāttavyomni ratnapūrṇa ivārṇavaḥ // 
gauramambaramābhāti jvālāśikharatejasā / mṛtyunevotsave dattaḥ kuṅkumāktakaraṇḍakaḥ // 
aho nu viṣamaṃ cedaṃ vartate vṛttavarjitam / dhriyante rājanāryo'pi vairivīrairudāyudhaiḥ // 
lolasragdāmakusumairmārgaprākārakārakaiḥ / ardhanirdagdhakabarīkīrṇavakṣasthalastanāḥ // 
ālolāmbarasaṃlakṣyanitambajaghanasthalāḥ / patanmāṇikyavalayavalitāvanimaṇḍalāḥ // 
chinnahāralatājālavikīrṇāmalamauktikāḥ / dṛṣṭādṛṣṭastanaśreṇīpārśvodyatkanakaprabhāḥ // 
kurarīkarkaśākrandamandīkṛtaraṇāravāḥ / dhārāvāhāsrutārāvabhinnapārśvavicetanāḥ // 
raktakardamavāṣpāmbuklinnagrandhitavāsasaḥ / bhujamūlārpitabhujairnīyamānā balānnṛbhiḥ // 
ka ivāsminparitrātā syādityādīnavīkṣitaiḥ / utpalālīva varṣadbhiḥ pariroditasainikāḥ // 
mṛṇālakomalācchorumūlajālaiḥ sunirmalaiḥ / svacchāmbaratalālakṣyairākāśanalinīnibhāḥ // 
ālolamālyavasanābharaṇāṅgarāgā bāṣpākulātatacalālakavallarīkāḥ / ānandamandaranirantaramathyamānātkāmārṇavātsamuditā iva rājalakṣmyaḥ // 
śrīvasiṣṭha uvāca / etasminnantare rājamahiṣī mattayauvanā / tadviveśa gṛhaṃ lakṣmīriva paṅkajakoṭaram // 
ālolamālyavasanā bhinnahāralatākulā / anuyātā vayasyābhirdāsībhirbhayavihvalā // 
candrānanāvadātāṅgī śvāsotkampipayodharā / tārakākāradaśanā sthitā dyauriva rūpiṇī // 
atha tasyā vayasyaikā rājānaṃ taṃ vyajijñapat / bhūtasaṃgrāmasaṃrabdhamamarendramivāpsarāḥ // 
deva devī sahāsmābhiḥ palāyyāntaḥpurāntarāt / śaraṇaṃ devamāyātā vātārteva latā drumam // 
rājandārā hṛtāstāste balavadbhirudāyudhaiḥ / ūrmijālairmahābdhīnāṃ tīradrumalatā iva // 
antaḥpurādhipāḥ sarve piṣṭāḥ śatrubhiruddhataiḥ / aśaṅkitābhipatitairvātairiva varadrumāḥ // 
dūreṇāśaṅkamāyātaiḥ parairnaḥ puramāhṛtam / rātrau varṣāsvivoddhoṣaiḥ kamalānīva vāribhiḥ // 
dhūmaṃ varṣadbhirunnādairlelihānograhetibhiḥ / vahnibhirnaḥ puraṃ prāptaṃ parayodhaiśca bhūribhiḥ // 
parivārairvilāsinyo devya āhṛtya mūrdhajaiḥ / ākrandantyo balānnītāḥ kurarya iva dhīvaraiḥ // 
iti no yeyamāyātā śākhā prasaraśālinī / āpattāmalamuddhartuṃ devasyaivāsti śaktatā // 
ityākarṇyāvalokyāsau devyau yuddhāya yāmyataḥ / kṣamyatāṃ mama bhāryeyaṃ yuṣmatpādābjaṣaṭpadī // 
ityuktvā niryayau rājā kopāruṇitalocanaḥ / mattebhanirbhinnavanaḥ kandarādiva kesarī // 
līlā līlāṃ dadarśātha svākārasadṛśākṛtim / pratibimbamivāyātāmādarśe cārudarśanām // 
prabuddhalīlovāca / kimidaṃ devi he brūhi kasmādiyamahaṃ sthitā / yā sā'bhavamahaṃ pūrvaṃ kathaṃ seyamahaṃ sthitā // 
mantriprabhṛtayaḥ paurā yodhāḥ sabalavāhanāḥ / sarva eva ta eveme sthitāstatra tathaiva te // 
tatrāpīha ca he devi sarve kathamavasthitāḥ / bahirantaśca mukure ivaite kiṃ pracetanāḥ // 
śrīdevyuvāca / yathā jñaptirudetyantastathānubhavati kṣaṇāt / citiścetyārthatāmeti cittaṃ cittārthatāmiva // 
yādṛgarthaṃ jagadrūpaṃ tatraivodeti tatkṣaṇāt / na deśakāladīrghatvaṃ na vaicitryaṃ padārthajam // 
bāhyamābhyantaraṃ bhāti svapnārtho'tra nidarśanam / yadantaḥ svapnasaṃkalpapuraṃ ca kacanaṃ citeḥ // 
tadetadbāhyanāmnaiva svabhyāsātsatsphuṭaṃ sthitam / yādṛgbhāvo mṛto bhartā tava tasmiṃstadā pure // 
tādṛgbhāvastamevārthaṃ tatraiva samupāgataḥ / anya eva hyamī bhūtāstebhyastāstādṛśā api // 
sadrūpā eva caitasya svapnasaṃkalpasainyavat / avisaṃvādi sarvārtharūpaṃ yadanubhūyate // 
tasya tāvadvada kathaṃ kīdṛśī vāpi satyatā / athavottarakāle tu bhaṅguratvādavastu tat // 
īdṛkca sarvamevedaṃ tatra kā nāstitādhikā / svapne jāgradasadrūpā svapno jāgratyasanmayaḥ // 
mṛtirjanmanyasadrūpā mṛtyāṃ janmāpyasanmayam / viśaredviśarārutvādanubhūteśca rāghava // 
evaṃ na sannāsadidaṃ bhrāntimātraṃ vibhāsate / mahākalpāntasaṃpattāvapyadyātha yuge'nagha // 
na kadācana yannāsti tadbrahmaivāsti tajjagat / tasminmadhye kacantīmā bhrāntayaḥ sṛṣṭināmikāḥ // 
vyomni keśoṇḍrakānīva na kacantīva vastutaḥ / yathā taraṅgā jaladhau tathemāḥ sṛṣṭayaḥ pare // 
utpattyotpattya līyante rajāṃsīva mahānile / tasmādbhrāntimayābhāse mithyātvamahamātmani // 
mṛgatṛṣṇājalacaye kaivāsthā sargabhasmani / bhrāntayaśca na tatrānyāstāstadeva paraṃ padam // 
ghane tamasi yakṣābhāstama eva na yakṣakaḥ / tasmājjanmamṛtirmoho vyāmohatvamidaṃ tatam // 
sarvaṃ tatsamahākalpaṃ śāntau yadavaśiṣyate / nātaḥ satyamidaṃ dṛśyaṃ na cāsatyaṃ kadācana // 
dvayamevaitadathavā brahma tatraiva saṃbhavāt / ākāśe paramāṇvantardravyāderaṇuke'pi ca // 
jīvāṇuryatra tatredaṃ jagadvetti nijaṃ vapuḥ / agnirauṣṇyaṃ yathā vetti nijabhāvakramoditam // 
paśyatīdaṃ tathaivātmā svātmabhūtaṃ viśuddhacit / yathā sūryodaye gehe bhramanti trasareṇavaḥ // 
tatheme paramākāśe brahmāṇḍatrasareṇavaḥ / yathā vāyau sthitaḥ spanda āmodaḥ śūnyamambare // 
piṇḍagrahavinirmuktaṃ tathā viśvaṃ sthitaṃ pare / bhāvābhāvagrahotsargasthūlasūkṣmacarācarāḥ // 
vivarjitasyāvayavairbhāgā brahmaṇa īdṛśāḥ / sākārasyāvabodhāya vijñeyā bhavatādhunā // 
ananyāḥ svātmanastasya tenānavayavā iva / yathāsthitamidaṃ viśvaṃ nijabhāvakramoditam // 
riktaṃ na viśvaśabdārthairananyadbrahmaṇi sthitam / na tatsatyaṃ na cāsatyaṃ rajjusarpabhramo yathā // 
mithyānubhūtitaḥ satyamasatyaṃ satparīkṣitam / paramaṃ kāraṇaṃ cittvājjīvatvamiti cetyalam // 
tatastathaivānubhavājjīvatvaṃ vindati sphuṭam / satyaṃ bhavatvasatyaṃ vā khe vibhātamidaṃ jagat // 
rañjayatyeva jīvāṇuḥ svecchābhiranubhūtibhiḥ / anubhūyantu evāśu kāścitpūrvānubhūtitaḥ // 
apūvānubhavāḥ kāścitsamāścaivāsamāstathā / kvacitkadācittā eva kvacidardhasamā api // 
kacantyasatyāḥ satyābhā jīvākāśe'nubhūtayaḥ / tatkulāstatsamācārāstajjanmānastadīhitāḥ // 
ta eva mantriṇaḥ paurāḥ pratibhāne bhavanti ca / te caivātmanyalaṃ satyā deśakālehitaiḥ samāḥ // 
sarvagātmasvarūpāyāḥ pratibhāyā iti sthitiḥ / yathā rājātmani vyomni pratibhodeti sanmayī // 
tathā tadagragodeti satyeva pratibhāmbare / tvacchīlā tvatsamācārā tvatkulā tvadvapurmayī // 
iti līleyamābhāti pratibhāpratibimbajā / sarvage saṃvidādarśe pratibhā pratibimbati // 
yādṛśī yatra sā tatra tathodeti nirantaram / jīvākāśasya yāntasthā pratibhā kurute svayam / sā bahiśca cidādarśe pratibimbādiyaṃ sthitā // 
eṣā tvamambaramahaṃ bhuvanaṃ dharā ca rājeti sarvamahameva vibhātamātram / cidvyomabilvajaṭharaṃ viduraṅga viddhi tvaṃ tena śāntamalamāssva yathāsthiteha // 
śrīsarasvatyuvāca / vidūrathaste bhartaiṣa tanuṃ tyaktvā raṇāṅgaṇe / tadevāntaḥpuraṃ prāpya tādṛgātmā bhaviṣyati // 
śrīvasiṣṭha uvāca / ityākarṇya vaco devyā līlā sā tatpurāspadā / puraḥ prahvā sthitovāca vacanaṃ vihitāñjaliḥ // 
dvitīyalīlovāca / devī bhagavatī jñaptirnityamevārcitā mayā / svapne saṃdarśanaṃ devī sā dadāti niśāsu me // 
sā yādṛśyeva deveśi tādṛśyeva tvamambike / tanme kṛpaṇakāruṇyādvaraṃ dehi varānane // 
śrīvasiṣṭha uvāca / ityuktā sā tadā jñaptiḥ smṛtvā tadbhaktibhāvanam / idaṃ prasannā provāca tāṃ līlāṃ tatpurāspadām // 
śrīdevyuvāca / ananyayā bhāvanayā yāvajjīvamajīrṇayā / parituṣṭāsmi te vatse gṛhāṇābhimataṃ varam // 
taddeśalīlovāca / raṇāddehaṃ parityajya yatra tiṣṭhati me patiḥ / anenaiva śarīreṇa tatra syāmetadaṅganā // 
śrīdevyuvāca / evamastu tvayā'vighnaṃ pūjitāsmi sute ciram / ananyabhāvayā bhūri puṣpadhūpasaparyayā // 
śrīvasiṣṭha uvāca / atha taddeśalīlāyāṃ phullāyāṃ tadvarodayāt / pūrvalīlābravīddevīṃ saṃdehalulitāśayā // 
pūrvalīlovāca / ye satyakāmāḥ santyevaṃsaṃkalpā brahmarūpiṇaḥ / tvādṛśāḥ sarvamevāśu teṣāṃ siddhyatyabhīpsitam // 
tattenaiva śarīreṇa kimarthaṃ nāhamīśvari / lokāntaramidaṃ nītā taṃ girigrāmakaṃ vada // 
śrīdevyuvāca / na kiṃcitkasyacidahaṃ karomi varavarṇini / sarva saṃpādayatyāśu svayaṃ jīvaḥ svamīhitam // 
ahaṃ hitaṃ raṭe jñaptiḥ saṃvinmātrādhidevatā / pratyekamasti cicchaktirjīvaśaktisvarūpiṇī // 
jīvasyodeti yā śaktiryasya yasya yathā yathā / bhāti tatphaladā nityaṃ tasya tasya tathā tathā // 
māṃ samārādhayantyāstu jīvaśaktistavoditā / tadā bhavadyadīha syāṃ muktāsmīti ciraṃ tadā // 
tena tena prakāreṇa tvaṃ mayā saṃprabodhitā / tayā yuktyāmalaṃ bhāvaṃ nītāsi varavarṇini // 
anayaiva bhāvanayā bodhitāsi ciraṃ tadā / tamevā'rthaṃ prāptavatī sadā svacitiśaktitaḥ // 
yasya yasya yathodeti svacitprayatanaṃ ciram / phalaṃ dadāti kālena tasya tasya tathā tathā // 
tapo vā devatā vāpi bhūtvā syaiva cidanyathā / phalaṃ dadātyatha svairaṃ nabhaḥphalanipātavat // 
svasaṃvidyatanādanyanna kiṃcicca kadācana / phalaṃ dadāti tenāśu yathecchasi tathā kuru // 
cidbhāva eva nanu sargagato'ntarātmā / yaccetati prayatate ca tadaiti tacchrīḥ // 
ramyaṃ hyaramyamathaveti vicārayasva / yatpāvanaṃ tadavabudhya tadantarāssva // 
śrīrāma uvāca / evaṃ saṃkathayantīṣu tāsu tasmingṛhodare / vidūrathaḥ kimakaronnirgatya kupito gṛhāt // 
śrīvasiṣṭha uvāca / vidūrathaḥ svasadanānnirgataḥ parivāritaḥ / parivāreṇa mahatā ṛkṣaugheṇeva candramāḥ // 
sannaddhasarvāvayavo lagnahāravibhūṣaṇaḥ / mahājayajayārāvaiḥ surendra iva nirgataḥ // 
samādiśanyodhagaṇaṃ śṛṇvanmaṇḍalasaṃsthitim / ālokayanvīragaṇānāruroha nṛpo ratham // 
kūṭākārasamākāraṃ muktāmāṇikyamaṇḍitam / patākāpañcabhirvyāptaṃ dyuvimānamivottamam // 
cakrabhittipariprotaprakacatkāñcanāṅkuram / muktājālaraṇatkāracāruvikramakūbaram // 
sugrīvairlakṣaṇopetaiḥ praśastaiḥ pracalaiḥ kṛśaiḥ / javoḍḍayanavegena pravahadbhiḥ surāniva // 
vāyuṃ javena sahasā asahadbhirgatikramaiḥ / prohyadbhiriva paścārdhamāpibadbhirivāmbaram // 
yojitairiva saṃpūrṇaiścandraiścāmaradīptibhiḥ / aśvairaṣṭabhirābaddhamāśāpūrakaheṣitaiḥ // 
athodapataduddāmanāgābhraravanirbharaḥ / śailabhittipratidhvānadāruṇo dundubhidhvaniḥ // 
mattasainikanirmuktairvyāptaṃ kalakalāravaiḥ / kiṃkiṇījālanirdhvānairhetisaṃghaṭṭaghaṭṭitaiḥ // 
dhanuścaṭacaṭāśabdaiḥ śarasītkāragāyanaiḥ / parasparāṅganiṣpiṣṭakavacaughajhaṇajjhaṇaiḥ // 
jvaladagniṭaṇatkārairārtimatkrandanāravaiḥ / parasparabhaṭāhvānairbandivikṣubdharodanaiḥ // 
śilāghanīkṛtāśeṣabrahmāṇḍakuharo dhvaniḥ / hastagrāhyo'bhavadbhīmo daśāśākuñjapūrakaḥ // 
athodapatadādityapathapīvararodhakam / rajonibhena bhūpīṭhamambaroḍḍayanonmukham // 
garbhavāsamivāpannaṃ tenāsīttanmahāpuram / mūḍhatvaṃ yauvaneneva ghanatāmāyayau tamaḥ // 
prayayuḥ kvāpi dīpaughā divaseneva tārakāḥ / āyayurbalamālolā naiśabhūtaparamparāḥ // 
dadṛśustanmahāyuddhaṃ dve līle sā kumārikā / prasphuṭaddhṛdayeneva devīdattamahādṛśau // 
praśemuratha hetīṣu prodyatkaṭakaṭāravāḥ / ekārṇavapayaḥpūrairvālavā iva vahnayaḥ // 
śanaiḥ senāṃ samākarṣannājñāyata balāntaram / viveśapakṣaproḍḍīno merurekamivārṇavam // 
athodabhūdguṇadhvānaṃ caṭaccaṭaditi sphuṭam / racitāṃśumayāmbhodāśceruḥ paraparamparāḥ // 
yayurambaramāśritya nānāhetivihaṃgamāḥ / prasasruralamāttāsumalināḥ śastradīptayaḥ // 
jajvaluḥ śastrasaṃghaṭṭajvalanā ulmukāgnivat / jagarjuḥ śaradhāraughānvarṣanto vīravāridāḥ // 
viviśuḥ krakacakrūrā vīrāṅgeṣu ca hetayaḥ / petuḥ paṭapaṭārāvaṃ hetiniṣpiṣṭayo'mbare // 
jagmuḥ śamaṃ tamāṃsyāśu śastrakānaladīpakaiḥ / babhūvurakhilā senā navanārācaromaśāḥ // 
uttasthuryamayātrāyāṃ kabandhanaṭapaṅktayaḥ / jaguruccai raṇodrekaṃ piśācyo raṇadārikāḥ // 
udagurdantasaṃghaṭṭaṭaṃkārā dantināṃ balāt / ūhuḥ kṣapaṇapāṣāṇamahānadyo nabhastale // 
petuḥ śavā nivātāstasaṃśuṣkavanaparṇavat / niryayurlohitā nadyo raṇādrermṛtivarṣiṇaḥ // 
praśemuḥ pāṃsavo raktaistamāṃsyāyudhavahnibhiḥ / yuddhaikadhyānataḥ śabdā bhayāni mṛtiniścayaiḥ // 
abhavatkevalaṃ yuddhamapaśabdamasaṃbhramam / anākulāmbuvāhābhaṃ khaḍgavīcisaṭāṃkṛtam // 
khadakhadaravasaṃvahaccharoghaṃ ṭakaṭakitāravasaṃpatadbhuśuṇḍi / jhaṇajhaṇaravasaṃmilanmahāstraṃ timitimivadraṇamāsa dustaraṃ tat // 
śrīvasiṣṭha uvāca / etasminvartamāne tu ghore samarasaṃgame / līlādvayamuvācedaṃ jñaptiṃ bhagavatīṃ punaḥ // 
līlādvayamuvāca / devi kasmādakasmānnau bhartā jayati nau raṇe / vada tvayyapi tuṣṭāyāmasminvidrutavāraṇe // 
śrīsarasvatyuvāca / ciramārādhitānena vidūrathanṛpāriṇā / ahaṃ putri jayārthena na vidūrathabhūbhṛtā // 
tenāsāveva jayati jīyate ca vidūrathaḥ / jñaptirantargatā saṃvidetāṃ māṃ yo yadā yathā // 
prerayatyāśu tattasya tadā saṃpādayāmyaham / yo yathā prerayati māṃ tasya tiṣṭhāmi tatphalā // 
na svabhāvo'nyatāṃ dhatte vahnerauṣṇyamivaiṣa me / anena mukta eva syāmahamityasmi bhāvitā // 
pratibhārūpiṇī tena bāle mukto bhaviṣyati / etadīyaḥ svayaṃ śatruḥ sindhurnāma mahīpatiḥ // 
jayāmyahaṃ syāṃ saṃgrāma ityanenāsmi pūjitā / tasmādvidūratho dehaṃ tatprāpya saha bhāryayā // 
tvayānayā ca kālena bāle mukto bhaviṣyati / etadīyaḥ svayaṃ śatruḥ sindhurnāma mahīpatiḥ // 
śrīvasiṣṭha uvāca / hatvainaṃ vasudhāpīṭhe jayī rājyaṃ kariṣyati / evaṃ devyāṃ vadantyā tu balayoryudhyamānayoḥ // 
ravirdraṣṭumivāścaryamājagāmodayācalam / celustimirasaṃghātā balānīvārirūpiṇaḥ // 
asṛjanjīvasaṅghānye saṃdhyāyāṃ tārakā iva / śanaiḥ prakaṭatāṃ jagmurnīlākāśādribhūmayaḥ // 
bhuvanaṃ kajjalāmbhodherivotkṣiptamarājata / petuḥ kanakaniḥsyandasundarā raviraśmayaḥ // 
śaileṣu varavīreṣu raṇe raktacchaṭā iva / adṛśyata tato vyoma tathā raṇamahītalam // 
bāhubhirbhrāntabhujagaṃ prabhābhiḥ kīrṇakāñcanam / kuṇḍalaiḥ kīrṇaratnaughaṃ śirobhirdṛṣṭapaṅkajam // 
āyudhaiḥ khaḍganīrandhraṃ śaraiḥ śalabhanirbharam / raktābhāsthirasaṃdhyāḍhyaṃ sasiddhapuruṣaṃ śavaiḥ // 
hāraiḥ sasarpanirmokaṃ kaṭairiddhaṃ susaṃkulam / lasallataṃ patākābhirurubhiḥ kṛtatoraṇam // 
hastaiḥ pādaiḥ pallavitaṃ śaraiḥ śaravaṇopamam / śastrāṃśuśādvalaśyāmaṃ śastrapūraiḥ sakaitakam // 
kīrṇamāyudhamālābhirunmattamiva bhairavam / phullāśokavanākāraṃ śastrasaṃghaṭṭavahnibhiḥ // 
udaghuṃghumahāśabdairvidravatsiddhanāyakaiḥ / sauvarṇanagarākāraṃ bālārkakacitāyudhaiḥ // 
prāsāsiśakticakrarṣṭimudgarāraṇitāmbaram / vahadraktanadīraṃhaḥ prohyamānaśavotkaram // 
bhuśuṇḍīśaktikuntāsiśūlapāṣāṇasaṃkulam / śūlaśastrāhaticchannakabandhapatanānvitam // 
kālatāṇḍavavetālakulārabdhahalāravam / śūnye raṇāṅgaṇe dīptau padmasindhvo rathau calau // 
adṛśyetāṃ nabhaścihnau candrasūryau divīva tau / cakraśūlabhuśuṇḍyṛṣṭiprāsāyudhasamākulā // 
sahasreṇa sahasreṇa vīrāṇāṃ parivāritau / vicarantau yathākāmaṃ maṇḍalairvitatāravaiḥ // 
sacītkāramahācakrapiṣṭānekamṛtāmṛtau / tarantau raktasaritau mattavāraṇalīlayā // 
keśaśaivalasaṃpanne cakracakrajalenduke / vahaccakrāhatikṣobhapātitākulavāraṇau // 
maṇimuktājhaṇatkāraraṇatkūbarakāravau / vātāhatapatākāgrapaṭatpaṭapaṭāravau // 
anuyātau mahāvīrairbhūrimirbhīrusainikaiḥ / dhārā vamadbhiḥ kuntānāṃ śarāṇāṃ dhanuṣāmapi // 
śaktīnāṃ prāsaśaṅkūnāṃ cakrāṇāṃ kacatāṃ raṇe / tatra tau kṣaṇamāvṛtye maṇḍale bhūmikuṇḍale // 
ubhau vyatibabhūvāte saṃmukhāvāyudhāvubhau / nārācadhārānikaravikṣepakarakadhvanau // 
anyonyamapi garjantau mattābdhijaladāviva / tayoḥ praharatorbāṇā vasudhānarasiṃhayoḥ // 
pāṣāṇamusalākārā vyomavistāriṇo'bhavan / karavālamukhāḥ kecinmudgarānanakāḥ pare // 
śitacakramukhāḥ kecitkecitparaśuvaktrakāḥ / kecicchaktimukhāḥ kecitkecicchūlaśilāmukhāḥ / triśūlavadanāḥ kecitsthūlā iva mahāśilāḥ // 
pralayapavanapātitāḥ śilaughā iva nipatanti śilīmukhāstadā sma / pramilitamabhavattayostadānīṃ pralayavijṛmbhitasindhusaṃbhrameṇa // 
śrīvasiṣṭha uvāca / prāpya rājā puraḥ prāptaṃ sindhumuddhurakandharam / madhyāhnatapanāntena kopena vitato'bhavat // 
dhanurāsphālayāmāsa cirārāvitadiṅmukham / kalpāntapavanāsphoṭa iva merugirestaṭam // 
visasarjorjito rājā pralayārkaḥ karāniva / tūṇīrarajanībaddhāḥ śilīmukhaparamparāḥ // 
eka eva viniryāti guṇāttasya śilīmukhaḥ / sahasraṃ bhavati vyomni gacchanpatati lakṣaśaḥ // 
sindhorapi tathaivāsīcchaktirlāghavameva ca / vareṇa varadasyaivaṃ viṣṇordhānuṣkatā tayoḥ // 
musalā nāma te bāṇā musalākṛtayo'mbaram / chādayāmāsurunnādāḥ kalpāntāśanayo yathā // 
rejuḥ kanakanārācarājayo vyomni sasvanāḥ / rasantyaḥ kalpavātārtāḥ patantya iva tārakāḥ // 
vidūrathāccharāsārā ajasramabhiniryayuḥ / abdheriva payaḥpūrāḥ sūryādiva marīcayaḥ // 
pracaṇḍapavanoddhūtātpuṣpāṇīva mahātaroḥ / ayaḥpiṇḍādivottaptāttāḍitātkaṇapaṅkayaḥ // 
dhārā varṣamuca iva sīkarā iva nirjharāt / tatpurāgnimahādāhātsphuliṅgā iva bhāsurāḥ // 
tayoścaṭacaṭāsphoṭaṃ śṛṇvatkodaṇḍayordvayoḥ / baladvayamabhūtprekṣāmūkaṃ śānta ivāmbudhiḥ // 
vahanti sma śarāpūrā gaṅgāpūrā ivāmbare / sindhorabhimukhaṃ yuddhe ghargharārāvaraṃhasaḥ // 
kacatkanakanārācaśaravarṣā anāratam / vahacchavaśavāśabda niryayurdhanurambudāt // 
bāṇamandākinīpūraṃ vrajantaṃ sindhupūraṇe / vātāyanāttamālokya līlā tatpuravāsinī // 
tena bāṇasamūhena jayamāśaṅkya bhartari / uvāca vākyamānandavikasanmukhapaṅkajā // 
jaya devi jayatyeṣa nātho'smākaṃ vilokaya / kiṃcānena śaraugheṇa merurapyeti cūrṇatām // 
tasyāmeva vadantyā tu ghanasneharavākulam / prekṣaṇavyagrayordevyorhasantyormānuṣīṃ hṛdā // 
taccharārṇavamāmattamapibatsindhuvāḍavaḥ / śaroṣmaṇā hyagastyena jahnurmandākinīmiva // 
bāṇavarṣeṇa kaṇaśastaṃ sāyakamahāghanam / chittvā tanurajaḥ kṛtvā cikṣepa gaganārṇave // 
yathā dīpasya śāntasya na parijñāyate gatiḥ / tasya sāyakasaṅghasya na vijñātā tathā gatiḥ // 
taṃ chittvā sāyakāsāraṃ śarīrāmbudharaṃ ghanam / vyomni prasārayāmāsa rasācchavaśatānvitam // 
vidūrathastamapyāśu vyadhamatsāyakottamaiḥ / sāmānyajaladaṃ mattaṃ kalpāntapavano yathā // 
kṛtapratikṛtairevaṃ bāṇavarṣairmahīpatī / vyarthīkṛtairanayatāṃ prahāramavicāraṇaiḥ // 
athādadhe mohanāstraṃ sindhurgandharvasauhṛdāt / prāptaṃ tena yayurlokā vinā mohaṃ vidūrathāt // 
vyastaśastrāmbarā mūkā viṣaṇṇavadanekṣaṇāḥ / mṛtā ivābhavanyodhāścitranyastā ivāthavā // 
yāvadvidūrathādanyaṃ moho nayati mandatām / tāvadvidūratho rājā prabodhāstramathādade // 
tataḥ prabodhamāpannāḥ prajāḥ prātarivābjinī / vidūrathe bhavatsindhuḥ kuddho'rka iva rākṣase // 
nāgāstramādade bhīmaṃ pāśabandhanakhedadam / tenābhavannabho vyāptaṃ bhogibhiḥ parvatopamaiḥ // 
sarpairvilasitā bhūmirmṛṇālaiḥ sarasī yathā / saṃpannā girayaḥ sarve kṛṣṇapannagakambalāḥ // 
padārthāḥ sarva eveme viṣoṣmakhinnatāṃ yayuḥ / saparvatavanābhogā yayau vivaśatāṃ mahī // 
pūtāṅgārasamākīrṇaṃ viṣavaiṣamyaśaṃsinaḥ / vavū rūkṣoṣṇanīhāravātā jvalanareṇavaḥ // 
vidūratho'tha sauparṇamādade'straṃ mahāstravit / udagurgaruḍāstreṇa sauparṇāḥ parvatā iva // 
kāñcanīkṛtasarvāśāḥ sarvāśāparipūrakāḥ / pakṣaparvatasaṃrambhajanitapralayānilāḥ // 
ghoṇānilajavākṛṣṭaśvasadbhujagamaṇḍalāḥ / mahāghuraghurārāvapūritāmbhodhikhaṇḍakāḥ // 
sa suparṇaghano'pāttaṃ sarpaughaṃ bhūprapūrakam / kaṣṭaṃ śalaśalāyantamagastya iva vāridhim // 
sarpakambalanirmuktaṃ bhūmaṇḍalamarājata / cirāttamavanīrandhramiva nirvārirāśi ca // 
tatastadgaruḍānīkaṃ kvāpyagacchadadṛśyatām / dīpaugha iva vātena śaradevābdamaṇḍalam // 
vajrabhītyeva pakṣaughaparvataprakaraḥ puraḥ / svapnadṛṣṭaṃ jagadiva saṃkalpapurapūravat // 
tatastamo'stramasṛjatsindhurandhāndhakāradam / tenāndhakāro vavṛdhe kṛṣṇo bhūjaṭharopamaḥ // 
rodorandhre pravisṛta ekārṇava ivābhavat / matsyā ivābhavansenāstārāśca maṇayo'bhavan // 
andhakārapravṛttena maṣīpaṅkārṇavopamam / kajjalācalasaṃbhārodbhūtakalpānilairiva // 
andhakūpe nipatitā ivāsansakalāḥ prajāḥ / kalpānta iva saṃśemurvyavahārā diśaṃ pratiṃ // 
vidūratho'tha mārtaṇḍaṃ dīpaṃ brahmāṇḍamaṇḍape / astraṃ mantravidāṃ śreṣṭhaḥ sṛṣṭvā mantro vyaceṣṭayat // 
athoditatamombhodhimarkāgastyo gabhastibhiḥ / apibatkṛṣṇamambhodaṃ śaratkāla ivāmalaḥ // 
andhakārāmbaronmuktā virejuramalā diśaḥ / bhūpateḥ purataḥ kāntā iva ramyapayodharāḥ // 
yayuḥ prakaṭatāmantarakhilā vanarājayaḥ / lobhakajjalajālena muktā iva satāṃ dhiyaḥ // 
atha kopākulaḥ sindhū rākṣasāstraṃ mahābhayam / kṣaṇādudīrayāmāsa mantrodīrṇaśarātmakam // 
udagurbhīṣaṇā digbhyaḥ paruṣā vanarākṣasāḥ / pātālagajaphūtkārakṣubdhā iva mahārṇavāḥ // 
kapilordhvajaṭādhūmrāḥ sphuṭaccaṭacaṭāravāḥ / agnayo lelihānograjihvā ārdrendhanā iva // 
sāvartavṛttayo vyomni bhīmacītkāraṭāṃkṛtāḥ / agnidāhā mahādhūmavilolā iva solmukāḥ // 
daṃṣṭrābisāṅkurākrāntamukhapaṅkākṣadehakāḥ / uditā lomajambālā duṣpalvalataṭā iva // 
nigirantaḥ pradhāvanto garjantaḥ sarjitā iva / jaṭājālataḍitpuñjā jaladāḥ sajalā iva // 
etasminnantare tasmi~llīlānātho vidūrathaḥ / nārāyaṇāstraṃ pradade duṣṭabhūtanivāraṇam // 
udīryamāṇa evāsminmantrarāje'strarājayaḥ / rākṣasānāṃ praśemustā andhakāra ivodaye // 
pramuṣṭarākṣasānīkamabhavadbhuvanatrayam / śaradīva gatāmbhodaṃ vyoma nirmalamābabhau // 
atha sindhurmumocāstramāgneyaṃ jvalitāmbaram / jajvaluḥ kakubhastena kalpāgnijvalitā iva // 
dhūmāmbudabharācchannā babhūvuḥ sakalā diśaḥ / gagane protapātālatimirākulitā iva // 
babhūvurjvalitākārā girayaḥ kāñcanā iva / praphullavananīrandhracampakaughavanā iva // 
yayurvyomādridikkuñjā jvālājālajaṭālatām / kuṅkumenotsave mṛtyoḥ samālabdhā iva srajaḥ // 
jvalitā janatā caikaśaṅkinī sā nabhaḥspṛśā / sahasrākṛtinauvegacaliteneva sāgarāt // 
jitvā ripuṃ punarasau yathā praharate tathā / vāruṇaṃ visasarjāstraṃ pūjayitvā vidūrathaḥ // 
āyayuḥ salilāpūrāstamaḥpūrā ivābhitaḥ / adhastādūrdhvato digbhyo dravarūpā ivādrayaḥ // 
bhāgā iva śaravyomni dhṛtayānā ivāmbudāḥ / mahārṇavā ivoccasthāḥ kulaśailaśilā iva // 
tamālaughā ivoḍḍīnāḥ saṃdhitā iva rātrayaḥ / kajjalaughā ivodbhūtā lokālokataṭādiva // 
rasātalaguhābhogā iva vyomadidṛkṣavaḥ / mahāghuraghurārāvaraṃhobṛṃhitamūrtayaḥ // 
tāmagnisaṃtatiṃ mattāmācacāmāmbusaṃtatiḥ / bhuvanavyāpinī saṃdhyāmāśu kṛṣṇeva yāminī // 
tāmagnisaṃtatiṃ pītvā pūrayāmāsa bhūtalam / jalaśrīrjaṭitaṃ dehaṃ nidreva vyaktimeyuṣī // 
evaṃvidhānastramohānvidadhurdhāvanetare / mithomāyāmayānagre paśyantyanubhavanti ca // 
hetibhāravarāḥ sindhoścakrarakṣāstato'mbhasā / tṛṇānīva gatāḥ prohya rathaścāsyābhavatplutaḥ // 
etasminnantare sindhurastraṃ sasmāra śoṣaṇam / āpattrāṇakaraṃ daivaṃ dadau ca śararūpiṇam // 
śaśāmāmbumayī māyā tena yāmeva bhāsvatā / ye mṛtāste mṛtā eva babhūvuḥ śoṣitā bhuvaḥ // 
atha mūrkharuṣā tulyastāpaḥ saṃtāpayanprajāḥ / jajṛmbhe jharjharākīrṇavanavistārakarkaśaḥ // 
kacatkanakaniḥsyandasundarāṅgacchavirdiśām / āsīdrājavarastrīṇāmivālepo'ṅgasaṃgataḥ // 
tena dharmamayīṃ mūrcchāmājagmustadvirodhinaḥ / grīṣmadāvānalottaptā mṛdavaḥ pallavā iva // 
vidūratho raṇodreke tāvatkreṃkāramātatam / kodaṇḍaṃ kuṇḍalīkṛtya parjanyāstramathādade // 
udaguḥ paṅktayo'bdānāṃ yāminya iva saṃcitāḥ / tamālavipinoḍḍīnasaṃrambhādambumantharāḥ // 
vāmanā vāripūreṇa garjanoddāmasaṃcarāḥ / mahimnāmantharāśeṣakakummaṇḍalakuṇḍalāḥ // 
vavurāvalitāsārā meghaḍambarabhedinaḥ / kīrṇasīkaranīhārabhārodārāḥ samīraṇāḥ // 
prapusphuruḥ susauvarṇasarpāpatsaraṇopamāḥ / vidyuto divi daivyastrīkaṭākṣavalanā iva // 
jughūrṇurgarjanocchūnapratiśruddhanakandarāḥ / diśaścalitamātaṅgasiṃharkṣaravaghargharāḥ // 
mahāmusaladhārābhiḥ peturāsāravṛṣṭayaḥ / kaṣṭaṭaṃkārakaṭhināḥ kṛtāntasyeva dṛṣṭayaḥ // 
udabhūtprathamaṃ bāṣpa uṣṇo'nalanibho bhuvaḥ / pātālādabhravṛndānāṃ yuddhāyevāttavibhramaḥ // 
tato nimeṣamātreṇa praśemurmṛgatṛṣṇikāḥ / parabodharasāpūrairyathā saṃsāravāsanāḥ // 
āsītpaṅkāṅkamakhilaṃ bhūmaṇḍalamasaṃcaram / pūritaḥ pūrṇadhārābhiḥ sindhuḥ sindhurivāmbunā // 
vāyavyamastramasṛjatpūritākāśakoṭaram / kalpāntanṛttasaṃmattaraṭadbhairavabhīṣaṇam // 
vavuraśaninipātapīḍitāṅgā dalitaśilāśakalāḥ kakummukheṣu / pralayasamayasūcakā bhaṭānāṃ kṛtapaṭuṭāṃkṛtaṭaṅkinaḥ samīrāḥ // 
śrīvasiṣṭhaṃ uvāca / vavurvalitanīhārā vikīrṇavanapallavāḥ / vāyavo dhūtavṛkṣaughāḥ sallīlāpīḍapāṃsavaḥ // 
pakṣivadbhrāntavṛkṣaughāḥ patanotpātanodbhaṭāḥ / vikuṭṭitāṭṭālakhaṇḍāścābhrabhittivibhedinaḥ // 
tenātibhīmavātena vidūratharatho'pyatha / uhyamāno'bhavannadyā yathā jarjarapallavaḥ // 
vidūratho'tha tatyāja pārvatāstraṃ mahāstravit / vyomāpi ghanatoyena samādātumivodyatam // 
tena śailāstraghātena virāṭ prāṇasamīraṇaḥ / śamaṃ caitanyaśāntyeva prayayau vāyurātataḥ // 
antarikṣagatā vṛkṣapaṅktayaḥ patitā bhuvi / nānājanaśavavyūhe kākānāmiva koṭayaḥ // 
śemuḥ sūttkāraḍānkārabhāṃkārotkārakā diśām / pralāpā iva vidhvastāḥ pūrgrāmavanavīrudhām // 
girīnapaśyannabhasaḥ patataḥ patravarṇavat / sindhuḥ sindhurivotpakṣānmainākādīnitastataḥ // 
vajrāstramasṛjaddīptaṃ cerurvajragaṇāstataḥ / pibanto'drīndratimiramagnidāhamivāgnayaḥ // 
te girīṇāṃ tathā kṣiptāḥ koṭituṇḍāvakhaṇḍanaiḥ / śirāṃsi pātayāmāsuḥ phalānīvolbaṇānilāḥ // 
vidūratho'tha vajrāstraśāntyai brahmāstramatyagāt / tato brahmāstravajrāstre samaṃ praśamamāgate // 
śyāmāśyāmaṃ piśācāstramatha sindhuracodayat / tenodaguḥ piśācānāṃ paṅktayo'tyantabhītidāḥ // 
saṃdhyāyāmatha bhītyeva divasaḥ śyāmatāṃ yayau / piśācā bhuvanaṃ jagmurandhakārabharā iva // 
bhasmanaḥ stambhasadṛśāstālottālavilāsinaḥ / dṛśyamānamahākārā muṣṭigrāhyā na kiṃcana // 
ūrdhvakeśāḥ kṛśāṅgāśca kecicca śmaśrulā api / kṛṣṇāṅgā malināṅgāśca grāmyā iva nabhaścarāḥ // 
sabhayā mūḍhadṛṣṭāśca yatkiṃcanakarāścalāḥ / dīnā vajrāsinaḥ krūrā dīnā grāmyajanā iva // 
tarukardamarathyāntaḥ śūnyagehagṛhāścalāḥ / lelihānāḥ pretarūpā kṛṣṇāṅgāścapalā iva // 
jagṛhuste tadā mattā hataśiṣṭamarerbalam / āsaṃstatsainikāstatra bhinnāstrakṣubdhacetanāḥ // 
tyaktāyudhatanutrāṇāstrastaprāṇāḥ skhaladgamāḥ / netrairaṅgermukhaiḥ pādairvikārabharakāriṇaḥ // 
tyaktakaupīnavasanā nimagnāvasanottarāḥ / viṣṭhāṃ mūtraṃ ca kurvantaḥ sthiramārabdhanartanāḥ // 
piśācarājī rājānaṃ tasya yāvadvidūratham / samākrāmati tāvattāṃ māyāṃ sa bubudhe budhaḥ // 
piśācasaṃgrāmakarīṃ māyāṃ vetti sa bhūmipaḥ / tayā piśācasainyaṃ tatparasainye nyayojayat // 
tataḥ svasainikāḥ svasthāḥ parayodhāḥ piśācinaḥ / tasyāśu rūpikāstraṃ ca dadāvanyadasau ruṣā // 
udagurbhūtalādvyomno rūpikā ūrdhvamūrdhajāḥ / nirmagnavikarālākṣyaścalacchroṇipayodharāḥ // 
udbhinnayauvanā vṛddhāḥ pīvarāṅgyo'tha jarjarāḥ / svarūpārūpajaghanā durnābhyo vikasadbhagāḥ // 
nararaktaśirohastāḥ saṃdhyābhrāruṇagātrikāḥ / ardhacarvitamāṃsāsṛksravatsṛkkyākulānanāḥ // 
nānāṅgavalanā nānānamannamanasattamāḥ / śilābhujagavakrorukaṭipārśvakarāṅgikāḥ // 
nārīkṛtārbhakaśavā hastākṛṣṭāntrarajjavaḥ / śvakākolūkavadanā nimnavaktrahanūdarāḥ // 
jagṛhustānpiśācāṃstā durbalānduḥśiśūniva / piśācarūpikāsainyaṃ tadāsīdekatāṃ gatam // 
nirmagnanartanottānavadanāṅgavilocanam / parasparākrāntikaraṃ pradhāvacca parasparam // 
niṣkāsitamahājihva nānāmukhavikāradam / śarabhārāḍhyamanyonyaṃ hriyamāṇaśavāṅgakam // 
rudhirāmbhasi majjaṃ tadunmajjaddhṛllasattanu / lambodaraṃ lambabhujaṃ lambakarṇoṣṭhanāsikam // 
raktamāṃsamahāpaṅkeṣvanyonyaṃ vellanābhyasat / mandaroddhūtadugdhābdhilasatkalakalākulam // 
yathaiva māyāsaṃcārastena tasya kṛtaḥ purā / tenāpi tasyāśu tathā kṛto buddhvā sa lāghavāt // 
vetālāstraṃ tato datte tenottasthuḥ śavavrajāḥ / amūrdhānaḥ samūrdhāno vetālā veśavallitāḥ // 
tataḥ piśācavetālarūpikograkabandhavat / tadbabhūva balaṃ bhīmamurvīnigaraṇakṣamam // 
athetaro'pi bhūpālo māyāṃ saṃcārya tāṃ gurau / rākṣasāstraṃ sasarjātha trailokyagrahaṇonmukham // 
udaguḥ parvatākārāḥ sarvataḥ sthūlarākṣasāḥ / dehamāśritya niṣkrāntāḥ pātālānnarakā iva // 
athodabhūdbalaṃ bhīmaṃ sasurāsurabhītidam / garjadrakṣomahānādavādyanṛtyatkabandhakam // 
medomāṃsopadaṃśāḍhyaṃ rudhirāsavasundaram / kṣībakūśmāṇḍavetālayakṣatāṇḍavasundaram // 
kūśmāṇḍakottāṇḍavadaṇḍapādakṣubdhāsṛgutkṣiptataraṅgasiktaiḥ / saṃdhyābhrarāgotkarakoṭikānti bhūtairasṛksrotasi dattasetu // 
śrīvasiṣṭha uvāca / tasmiṃstadā vartamāne ghore samaravibhrame / sarvārisainyanāśārthamekaṃ svabalaśāntaye // 
sasmāra smṛtimānanto mahodārādhidhairyabhṛt / astramastreśvaraṃ śrīmadvaiṣṇavaṃ śaṃkaropamam // 
atha yo'sau śarastena vaiṣṇavāstrābhimantritaḥ / muktastasya phalaprāntādulmukā divi niryayau // 
paṅktayaḥ sphāracakrāṇāṃ śatārkīkṛtadiktaṭāḥ / gadānāmabhiyāntīnāṃ śatavaṃśīkṛtāmbarāḥ // 
vajrāṇāṃ śatadhārāṇāṃ tṛṇarājīkṛtāmbarāḥ / paṭṭiśānāṃ sapadmānāṃ dīnavṛkṣīkṛtāmbarāḥ // 
śarāṇāṃ śitadhārāṇāṃ puṣpajālīkṛtāmbarāḥ / khaṅgānāṃ śyāmalāṅgānāṃ patrarāśīkṛtāmbarāḥ // 
atha rājā dvitīyo'pi vaiṣṇavāstrasya śāntaye / dadau vaiṣṇavamevāstraṃ śatruniṣṭhāvapūrakam // 
tato'pi niryayurnadyo hetīnāṃ hatahetayaḥ / śaraśaktigadāprāsapaṭṭiśādipayomayāḥ // 
śastrāstrasaritāṃ tāsāṃ vyomni yuddhamavartata / rodorandhrakṣayakaraṃ kulaśailendradāraṇam // 
śarapātitaśūlāsikhaḍgakuṭṭitapaṭṭiśam / musalapratanāprāsaśūlaśātitaśaktikam // 
śarāmburāśimathanamattamudgaramandaram / gadāvadanato yuktaṃ durvārāstrinibhāsini // 
riṣṭāriṣṭapraśamanabhramatkuntendumaṇḍalam / prāsaprasarasaṃrabdhaprodyatāntakṛtāntakam // 
cakrāvakuṇṭhitordhvāstraṃ sarvāyudhakṣayaṃkaram / śabdasphuṭadviriñcāṇḍaṃ ghātabhagnakulācalam // 
dhārānikṛttaśastraughamastrayoryudhyamānayoḥ / madastravāraṇeneva vajrāvijaraparvatam // 
śaṅkuśaṅkitasūtkārakāśiśūlaśilāśatam / bhuśuṇḍīnirjitoddaṇḍabhindipālogramaṇḍalam // 
paraśūlakarābhaikaparaśūlaikalampitam / vahaducchinnacañcūracāraṇaṃ śatruvāraṇam // 
sphuṭaccaṭacaṭāsphoṭaruddhattripathagārayam / hetyastrīcūrṇasaṃbhāramahādhūmavitānakam // 
anyonyaśastrasaṃghaṭṭādbhramajjālollasattaḍit / śabdasphuṭadviriñcāṇḍaṃ dhātamagnakulācalam // 
dhārānikṛttaśastraughamastrayoryudhyamānayoḥ / madastravāraṇenaiva kālopāyo'calātmanaḥ // 
ayaṃ kiyadbala iti sindhau tiṣṭhati helayā / vidūratho'stramāgneyaṃ tatyājāśaniśabdavat // 
jvālayāmāsa sa rathaṃ sindhoḥ kakṣamivārasam / etasminnantare vyomni hetinirvivarodare // 
sasannāha iva prāvṛṭpayodataṭinīva yaḥ / astre rājñoḥ kṣaṇaṃ kṛtvā yuddhaṃ paramadāruṇam // 
anyonyaṃ śamamāyāte savīrye subhaṭāviva / etasminnantare so'gnī rathaṃ kṛtvā tu bhasmasāt // 
prāpa dagdhvā vanaṃ sindhuṃ mṛgendramiva kandarāt / sindhurabhyāsato'gnyastraṃ vāruṇāstreṇa śāmayan // 
rathaṃ tyaktvāvaniṃ prāpya khaḍgāsphoṭakavānabhūt / akṣṇornimeṣamātreṇa rathāśvānāṃ ripoḥ khurān // 
lulāva karavālena mṛṇālānīva lāghavāt / vidūratho'pi viratho babhūvāsphoṭakāsimān // 
samāyudhau samotsāhau ceraturmaṇḍalāni tau / khaḍgau krakacatāṃ yātau mithaḥ praharatostayoḥ // 
dantamāleyamasyeva bale carvayataḥ prajāḥ / śaktimādāya cikṣepa khaṅgaṃ tyaktvā vidūrathaḥ // 
sindhvambughargharārāvo mahotpāta ivāśaniḥ / avicchinnā samāyātā patitā sāsya vakṣasi // 
apriyasya yathā bharturanicchantī svakāminī / tena śaktiprahāreṇa nāsau maraṇamāptavān // 
kevalaṃ rudhiravrātaṃ nāgo jalamivātyajat / taddeśalīlā taṃ dṛṣṭvā bhagnaṃ tama ivendunā // 
savikāsaghanānandā pūrvalīlāmuvāca ha / devi paśya nṛsiṃhena hato bhartrāyamāvayoḥ // 
śaktikoṭinakhairdaityaḥ sindhurudghurakandharaḥ / saraḥsthalasthanāgendrakaraphūtkṛtavārivat // 
piṣṭo raso'sya niryāti raktaṃ culaculāravaiḥ / hā kaṣṭaṃ rathamānītaṃ sindhurāroḍhumudyataḥ // 
sauvarṇaṃ mairavaṃ śṛṅgaṃ puṣkarāvartako yathā / paśya devi ratho'syāsau mudgareṇa vicūrṇitaḥ // 
bhramatpārthanipātena sauvarṇaṃ nagaraṃ yathā / pravṛtto rathamāroḍhumānītaṃ patireṣa me // 
kaṣṭaṃ vajramivendreṇa musalaṃ sindhunekṣitam / javātpatiḥ prayāto me saindhavaṃ musalāyudham // 
vañcayitvā vilāsena rathamāruhya lāghavāt / hā dhikkaṣṭamasau sindhurāryaputrarathaṃ rayāt // 
hariśvabhramivārūḍhaṃ plavenordhvamiva drumam / krīḍitvā pīḍayāmāsa śaravarṣairvidūratham // 
chinnadhvajaṃ chinnarathaṃ chinnāśvaṃ chinnasārathim / chinnakārmukavarmāṇaṃ bhinnasarvāṅgamākulam // 
hṛdi sphoṭaśilāpaṭṭadṛḍhe pīvaramūrdhani / bhittvā vajrasamairbāṇaiḥ pātayatyeva bhūtale // 
athānyaṃ rathamānītaṃ kṛcchreṇa prāpya cetanām / khaṅgenārohato'syāṃsaṃ chinnaṃ bharturvilokaya // 
padmarāgagiridyotamivarddhāsṛgvimuñcati / hā hā dhikkaṣṭametena sindhunā khaḍgadhārayā // 
jaṅghayorme patiśchinnaḥ krakaceneva pādapaḥ / hā hā hatāsmi dagdhāsmi mṛtāsmyupahatāsmi ca // 
mṛṇāle iva patyurme lūne dve api jānunī / ityuktvā sā tadālokya bharturbhāvabhayāturā // 
latā paraśukṛtteva mūrcchitā bhuvi sāpatat / vidūratho'pi nirjānuḥ praharanneva vidviṣi // 
papāta syandanasyādhaśchinnamūla iva drumaḥ / patannevaiṣa sūtena rathenaivāpavāhitaḥ // 
yadā tadāhatiṃ tasya kaṇṭhe'dātsindhuruddhataḥ / ardhavicchinnakaṇṭho'sāvanuyāto'tha sindhunā // 
syandanenāviśatsadma padmaṃ ravikaro yathā / sarasvatyāḥ prabhāvāḍhyaṃ tatpraveṣṭumasau gṛham / nāśakanmaśako matto mahājvālodaraṃ yathā // 
khaṅgāvakṛttagalagartagalatsavātaraktacchaṭāchuritavastratanutragātram / tatyāja taṃ bhagavatīmabhito gṛhāntaḥ sūtaḥ praveśya mṛtitalpatale gato'riḥ // 
śrīvasiṣṭha uvāca / hato rājā hato rājā pratirājena saṃyuge / itiśabde samudbhūte rāṣṭramāsīdbhayākulam // 
bhāṇḍopaskarabhārāḍhyaṃ vidravacchakaṭavrajam / sākrandārtakalatrāḍhyaṃ dravannāgaradurgamam // 
palāyamānasākrandaṃ mārgāhṛtavadhūgaṇam / anyonyaluṇṭhanavyagralokalagnamahābhayam // 
pararāṣṭrajanānīkatāṇḍavollāsasāravam / niradhiṣṭhitamātaṅgahayavīrapatajjanam // 
kapāṭapāṭanoḍḍīnakośāntaravaghargharam / luṇṭhitāsaṃkhyakauśeyaprāvṛtābhibhaṭodbhaṭam // 
kṣurikotpāṭitārdrāntramṛtarājagṛhāṅganam / rājāntaḥpuraviśrāntacaṇḍālaśvapacotkaram // 
gṛhāpahṛtabhojyānnabhojanonmukhapāmaram / sahemahāravīraughapādāhatarudacchiśu // 
apūrvataruṇākrāntakeśāntaḥpurikāṅganam / corahastacyutānarghyaratnadanturamārgagam // 
hayebharathasaṃghaṭṭavyagrasāmantamaṇḍalam / abhiṣekodyamādeśaparamantripuraḥsaram // 
rājadhānīvinirmāṇasārambhasthapatīśvaram / kṛtavātāyanaśvabhranipatadrājavallabham // 
jayaśabdaśatoddhoṣasindhurājanyanirbharam / asaṃkhyanijarājaughadhṛtasindhukṛtāsthiti // 
grāmāntarasamākrāntavidravadrājavallabham / maṇḍalāntarasaṃjātanagaragrāmaluṇṭhanam // 
anantacoramoṣārtharuddhamārgagamāgamam / mahānubhāvavaidhuryasanīhāradinātapam // 
mṛtabandhujanākrandairmṛtatūryaravairapi / hayebharathaśabdaiśca piṇḍagrāhyaghanadhvani // 
sindhudevo jayatyekacchatrabhūmaṇḍalādhipaḥ / ityanantaramārebhe bheryaḥ pratipuraṃ tadā // 
rājadhānīṃ viveśātha sindhuruddhurakandharaḥ / prajāḥ sraṣṭuṃ yugasyānte manurjagadivāparaḥ // 
pravṛttā daśadigbhyo'tha praveṣṭuṃ saindhavaṃ puram / karāḥ karihayākārai ratnapūrā ivāmbudhim // 
nibandhanāni cihnāni śāsanāni diśaṃ prati / kṣaṇānniveśayāmāsurmaṇḍalaṃ prati mantriṇaḥ // 
udabhūdacireṇaiva deśe deśe pure pure / jīvite maraṇe māne niyamo'yamato yathā // 
atha śemurnimeṣeṇa deśopaplavavibhramāḥ / praśāntotpātapavanāḥ padārthāvṛttayo yathā // 
saumyatāmājagāmāśu deśo daśadiganvitaḥ / kṣīrodaḥ kṣubhitāvarto drāgivoddhṛtamandaraḥ // 
vavuralakacayānvilolayanto mukhakamalālikulāni saindhavīnām / jalalavavalanākulāḥ samīrā aśivaguṇāniva sarvataḥ kṣaṇena // 
śrīvasiṣṭha uvāca / etasminnantare rāma līlovāca sarasvatīm / śvāsāvaśeṣamālokya mūḍhaṃ bhartāramagragam // 
pravṛtto dehamutsraṣṭuṃ madbhartāyamihāmbike / jñaptiruvāca / evaṃrūpamahārambhe saṃgrāme rāṣṭrasaṃbhrame // 
saṃpanne'pi sthite'pyuccairvicitrārambhamanthare / na kiṃcidapi saṃpannaṃ rāṣṭraṃ na ca mahītalam // 
na sthitaṃ kvacanāpyeva svapnātmakamidaṃ jagat / tasya tanmaṇḍapasyāntaḥ śavasya nikaṭāmbare // 
idaṃ bhūrāṣṭramābhāti bhartṛjīvasya te'naghe / antaḥpuragṛhānte tadidaṃ rāṣṭrānvitodaram // 
vasiṣṭhavipragehe'ntarvindhyādrigrāmake sthitam / vasiṣṭhavipragehentaḥ śavagehajagatsthitam // 
śavagehajagatkukṣāvidaṃ gehajagatsthitam / evameṣa mahārambho jagattrayamayo bhramaḥ // 
tvayā mayā'nayā'nena saṃyuktaḥ sārṇavāvaniḥ / girigrāmakadehāntarmadhye gaganakośake // 
svātmaiva kacati vyartho na kacatyeva vā kvacit / tatpadaṃ paramaṃ viddhi nāśotpādavivarjitam // 
svayaṃ kacitamābhātaṃ śāntaṃ paramanāmayam / kila maṇḍapagehentaḥ svasvabhāvoditātmani // 
evamārambhaghanayorapi maṇḍapayostayoḥ / udare śūnyamākāśamevāsti na jagadbhramaḥ // 
bhramadraṣṭurabhāve hi kīdṛśī bhramatā bhrame / nāstyeva bhramasattāto yadasti tadajaṃ padam // 
bhramo dṛśyamasattasya draṣṭṛdṛśyadaśā kutaḥ / draṣṭṛdṛśyakramābhāvādadvayaṃ sahajaṃ hi tat // 
tatpadaṃ paramaṃ viddhi nāśotpādavivarjitam / svayaṃ kacitamābhātaṃ śāntamādyamanāmayam // 
kila maṇḍapagehāntaḥ svasvabhāvoditātmani / viharanti janāstatra svagehe svavyavasthayā // 
na jagattatra no sargaḥ kaścidapyanubhūyate / tenāhamajamākāśaṃ jagadityeva vartate // 
sarvaṃ śūnyātmavijñānaṃ mervādigirijālakam / nedaṃ kuḍyamayaṃ kiṃcidyathā svapne mahāpuram // 
deśe prādeśamātre'pi girijālamayānyapi / vajrasārāṇi khānyeva lakṣāṇi jagato viduḥ // 
jaganti subahūnyeva saṃbhavantyaṇuke'pi ca / kadalīpallavānīva saṃniveśena bhūriśaḥ // 
trijagaccidaṇāvantarasti svapnapuraṃ yathā / tasyāpyantaścidaṇavasteṣvapyekaikaśo jagat // 
teṣāṃ yasmiñjagatyeṣa padmo rājā śavaḥ sthitaḥ / līlā tava sapatnīyaṃ prāptā pūrvatarā śubhe // 
yadaiva mūrcchāmāyātā līleyaṃ puratastava / tadaiva bhartuḥ padmasya śavasya nikaṭe sthitā // 
līlovāca / kathameṣā purā devi saṃpannā tatra dehinī / kathaṃ ca tatsapatnīkabhāvamāptavatī sthitā // 
te cāsyā vada kiṃ rūpaṃ paśyantyatha vadanti kim / tadgehavaravāstavyāḥ samāseneti me vada // 
śrīdevyuvāca / śrṛṇu sarvaṃ samāsena yathāpṛṣṭaṃ vadāmi te / līle līlāsvavṛttāntamantadaṃ dṛśyadurdaśam // 
padmastava sa bhartaiṣa bhrāntiṃ tāvattatāmimām / iyaṃ jaganmayī tasminneva sadmani paśyati // 
bhrāntiyuddhamidaṃ yuddhameṣā bhrāntirjano'janaḥ / bhrāntyaivāstīha maraṇameṣa caivaṃ bhramātmakaḥ // 
bhramakrameṇānenaiva līlāsya dayitā sthitā / tvaṃ caiṣā ca varārohe svapnamātraṃ varāṅgane // 
yathā bhavatyāvetasya svapnamātraṃ varāṅgane / tathā bhavatyorbhartaiṣa tathaivāhamapi svayam // 
jagacchobhaivedṛśīyaṃ dṛśyametadihocyate / etadeva parijñātaṃ dṛśyaśabdārthamujptati // 
evameṣā tvameṣā ca saṃpannaivamasau nṛpaḥ / ahaṃ cātmani satyatvaṃ gatā sarvatayātmanaḥ // 
ime vayamihānyonyaṃ saṃpannāścoditā iti / itthaṃ sarvātmakatayā mahāciddhanasaṃsthiteḥ // 
evameṣā sthitā rājñī hārihāsavilāsinī / līlā vilolavadanā navayauvanaśālinī // 
peśalācāramadhurā madhurodārabhāṣiṇī / kokilāsvarasaṃkāśā madamanmathamantharā // 
asitotpalapatrākṣī vṛttapīnapayodharā / kāntā kāñcanagaurāṅgī pakvabimbaphalādharā // 
tvatsaṃkalpātmakasyaiṣā yadā bharturmanaḥkalā / tadā tvatsadṛśākārā sthitaiṣā ciccamatkṛtau // 
tvadbharturmaraṇe kṣipraṃ samanantarameva hi / tvadbhartraiṣā puro dṛṣṭā tvatsaṃkalpātmanāmunā // 
yadādhibhautikaṃ bhāvaṃ ceto'nubhavati svayam / cetyaṃ sanmayamevāta ātivāhikakalpanam // 
yadādhibhautikaṃ bhāvaṃ ceto vetti na sanmayam / ātivāhikasaṃkalpastadā satyopajāyate // 
atho maraṇasaṃvittyā punarjanmamaye bhrame / tvaṃ hi saṃviditānena tvayā ca gata eva saḥ // 
itthaṃ tvāṃ dṛṣṭavāneṣa dṛṣṭaścaiva tvayeti ca / tvamapyātmani saṃpannā sarvagatvāccidātmanaḥ // 
brahma sarvagataṃ yasmādyathā yatra yadoditam / bhavatyāśu tathā tatra svapnaśaktyaiva paśyati // 
sarvatra sarvaśaktitvādyatra yā śaktirunnayet / āste tatra tathā bhāti tīvrasaṃvegahetutaḥ // 
mṛtimohakṣaṇenaiva yadaitau daṃpatī sthitau / tadaivābhyāmidaṃ buddhaṃ pratibhāsavaśādhṛdi // 
āvayoḥ pitarāvetāvime vai cāpi mātarau / deśa eṣa dhanaṃ cedaṃ karmedaṃ pūrvamīdṛśam // 
āvāṃ vivāhitāvevamevaṃ nāmaikatāṃ gatau / etayoḥ sāpi janatā yātā tatraiva satyatām // 
tathaivātrāsti dṛṣṭāntaḥ pratyakṣaṃ svapnavedanam / ityevaṃbhāvayā līle līlayāhamathārcitā // 
nāhaṃ syāṃ vidhavetyevaṃ varo datto mayāpyasau / ityarthena mṛtā pūrvameveha khalu bālikā // 
bhavatāṃ cetanāṃśānāmahaṃ cetanadharmiṇī / kuladevī sadā pūjyā svata eva karomyaham // 
athāsyā jīvako dehātprāṇamārutarūpadhṛk / manasā calatāṃ prāpto mukhāgratyaktadehakaḥ // 
tato maraṇamūrcchānte gṛhe'sminneva caitayā / buddhau bhāvita ākāśe dṛṣṭo jīvātmanā tataḥ // 
saṃpannaiṣā hariṇanayanā candrabimbānanaśrīrmānonnaddhā dayitalalitā kāntamābhoktukāmā / pūrvasmṛtyā sarabhasamukhī saṃyutā maṇḍalāntaḥ svapnānte vā'prakṛtivibhavā padminī coditeva // 
śrīvasiṣṭha uvāca / atha labdhavarā dehenānenaiva mahīpatim / patimāptuṃ prayātyeṣā nabhomārgeṇa viṣṭapam // 
iti saṃcintya sānandamuddāmamakaradhvajā / pupluve pelavākārā pakṣiṇīva nabhastale // 
kumārīṃ tatra sā prāpa jñaptyaiva prahitāṃ hitām / svasaṃkalpamahādarśātpurato nirgatāmiva // 
kumāryuvāca / duhitāsmi sakhi jñapteḥ svāgataṃ te'stu sundari / pratīkṣamāṇā tvāmeva sthitāsmīha nabhaḥpathi // 
līlovāca / devi bhartuḥ samīpaṃ māṃ naya nīrajalocane / mahatāṃ darśanaṃ yasmānna kadācana niṣphalam // 
śrīvasiṣṭha uvāca / ehi tatraiva gacchāva ityuktvā sā kumārikā / purastasyāḥ sthitā vyomni mārgadarśanatatparā // 
tatastadanuyātā sā prāpa koṭaramambaram / nirmalaṃ karamālāgraṃ yathā lakṣaṇalekhikā // 
meghamārgamathollaṅghya vātaskandhāntare gatā / sūryamārgādabhigatā tārāmārgamatītya ca // 
vāyvindrasurasiddhānāṃ lokānullaṅghya lāghavāt / brahmaviṣṇumaheśānāṃ prāpa brahmāṇḍakharparam // 
himaśaityaṃ yathāntasthaṃ kumbhe'bhinne bahirbhavet / tathā saṃkalpasiddhā sā brahmāṇḍānnirgatā bahiḥ // 
svacittamātradehaiṣā svasaṃkalpasvabhāvajam / antarevānubhavati kilaivaṃ nāma vibhramam // 
brahmādisthānamākramya prāpya brahmāṇḍakharparam / tato brahmāṇḍapārasthā jalādyāvaraṇāni ca // 
samullaṅghya puraḥ prāpa mahācidgaganāntaram / adṛṣṭapāraparyantamativegena dhāvatā / sarvato garuḍenāpi kalpakoṭiśatairapi // 
tatra brahmāṇḍalakṣāṇi santyasaṃkhyāni bhūriśaḥ / tānyanyonyamadṛṣṭāni phalānīva mahāvane // 
tatraikasminpuraḥsaṃsthe vitatāvaraṇānvite / vedhayitvā viveśāntarbadaraṃ kṛmiko yathā // 
punarbrahmendraviṣṇvādilokānullaṅghya bhāsvarān / tanmahīmaṇḍalaṃ śrīmatprāpa tārāpathādadhaḥ // 
tatra tanmaṇḍalaṃ prāpya tatpuraṃ tacca maṇḍapam / praviśya puṣpaguptasya śavasya nikaṭe sthitā // 
etasminnantare sā ca na dadarśa kumārikām / māyāmiva parijñātā kvāpi yātāṃ varānanā // 
mukhamālokya sā tasya svabhartuḥ śavarūpiṇaḥ / idaṃ buddhavatī satyaṃ pratibhāvaśataḥ svataḥ // 
ayaṃ sa bhartā saṃgrāme nihato mama sindhunā / vīralokānimānprāpya kṣaṇaṃ śete yathāsukham // 
ahaṃ devyāḥ prasādena saśarīraivamīdṛśam / iha prāptavatī dhanyā matsamā nāsti kācana // 
iti saṃcintya sā haste gṛhītvā cāru cāmaram / vījayāmāsa candreṇa dyīrivāvanimaṇḍalam // 
prabuddhalīlovāca / te bhṛtyāstāśca vai dāsyaḥ sa rājā ca prabuddhavān / vakṣyanti vadatāṃ devi kiṃ kayaiva kathaṃ dhiyā // 
śrīdevyuvāca / sa rājā sā ca te bhṛtyāḥ sarva eva parasparam / cidākāśaikatāveśādāvayośca prabhāvataḥ // 
mahācitpratibhāsatvānmahāniyatiniścayāt / anyonyamevapaśyanti mithaḥ saṃpratibimbitāt // 
iyaṃ me sahajā bhāryā mameyaṃ sahajā sakhī / mameyaṃ sahajā rājñī bhṛtyo'yaṃ sahajo mama // 
kevalaṃ tvamahaṃ sā ca yathāvṛttamakhaṇḍitam / jñāsyāma idamāścaryaṃ natu kaścidapītaraḥ // 
prabuddhalīlovāca / amunaiva śarīreṇa kimarthaṃ na gatā patim / eṣā vareṇa saṃprāptā līlā lalitavādinī // 
śrīdevyuvāca / aprabuddhadhiyaḥ siddhalokānpuṇyavaśoditān / na samarthāḥ svadehena prāptuṃ chāyā ivātapān // 
ādisarge ca niyatiḥ sthāpiteti prabodhibhiḥ / yathā satyamalīkena na milatyeva kiṃcana // 
yāvadvetālasaṃkalpo bālasya kila vidyate / nirvetāladhiyastāvadudayastasya kaḥ katham // 
avivekajvaroṣṇatvaṃ vidyate yāvadātmani / tāvadvivekaśītāṃśuśaityaṃ kuta udetyalam // 
ahaṃ pṛthvyādidehaḥ khe gatirnāsti mamottamā / itiniścayavānyo'ntaḥ kathaṃ syātso'nyaniścayaḥ // 
ato jñānavivekena puṇyenātha vareṇa ca / puṇyadehena gacchanti paraṃ lokamanena tu // 
śuṣkaparṇaṃ kilāṅgāre etadevāśu dahyate / ayaṃ dehamahaṃdehaḥ prāpta eva viśīryate // 
etāvadeva bhavati varaśāpavijṛmbhitaiḥ / yathā saṃcintya evāhaṃ tathā smṛta iti smṛtiḥ // 
yaḥ sarpapratyayo rajjvāṃ sa kathaṃ sarpakāryakṛt / ātmanyeva hi yo nāsti tasya kā kāryakāritā // 
yastvetanmṛta ityeva mithyā samanubhūyate / prāgabhyāsasya puṣṭasya nāmaitatpravijṛmbhate // 
svānubhūte jagajjāle sugamā saṃsmṛtibhramāḥ / nānyasaṃkalpito nāma sargādyabhyāsa īdṛśaḥ // 
antaranubhūyamānāḥ saṃsṛtayo bāhyabhūtajālānām / aviditavedyadṛśāmapi dūre puṃsāmivaindavaṃ bimbam // 
śrīdevyuvāca / tasmādye vedyavettāro ye vā dharmaṃ paraṃ śritāḥ / ātivāhikalokāṃste prāpnuvantīha netare // 
ādhibhautikadehatvaṃ mithyābhramamayātmakam / kathaṃ satye sthitiṃ yāti cchāyāste kathamātape // 
līlā viditavedyā no paramaṃ dharmamāśritā / kevalaṃ tena sā bhartuḥ kalpitaṃ nagaraṃ gatā // 
prabuddhalīlovāca / evameṣā prayātā'stu bhartā paśya mamāmbike / pravṛttaḥ prāṇasaṃtyāge kartavyaṃ kimihādhunā // 
bhāvābhāveṣu bhāvānāṃ kathaṃ niyatirāgatā / kathaṃ bhūyo'pyaniyatirmṛtijanmādisūcitā // 
kathaṃ svabhāvasaṃsiddhiḥ kathaṃ sattā padārthagā / kathamagnyādipūṣṇatvaṃ pṛthvyādau sthiratā katham // 
himādiṣu kathaṃ śaityaṃ kā sattā kālakhādiṣu / bhāvābhāvagrahotsargasthūlasūkṣmadṛśaḥ katham // 
kathamatyantamucchrāyaṃ tṛṇagulmanarādikam / vastu nāyātyaniṣṭe'pi sthite svocchrāyakāraṇe // 
śrīdevyuvāca / mahāpralayasaṃpattau sarvārthāstamaye sati / anantākāśamāśāntaṃ sadbrahmaivāvatiṣṭhate // 
taccidrūpatayā tejaḥkaṇo'hamiti cetati / svapne saṃvidyathā hi tvamākāśagamanādi ca // 
tejaḥkaṇo'sau sthūlatvamātmanātmani vindati / asatyameva satyābhaṃ brahmāṇḍaṃ tadidaṃ smṛtam // 
tatrāntarbrahma tadvetti brahmāyamahamityatha / manorājyaṃ sa kurute svātmaivaṃ tadidaṃ jagat // 
tasminprathamataḥ sarge yā yathā yatra saṃvidaḥ / kacitāstāstathā tatra sthitā adyāpi niścalāḥ // 
yadyathā sphuritaṃ cittaṃ tattathā hyātmacidbhavet / svayamevāniyamatastattatsyānneha kiṃcana // 
na ca nāma nakiṃcittvaṃ yujyate viśvarūpiṇaḥ / tyaktvā samastasaṃsthānaṃ hema tiṣṭhati vai katham // 
sargādau svayamevāntaścidyathā kacitātmani / himāgnyāditayādyāpi sā tathāste svasattayā // 
tasmātsvasattāsaṃtyāgaḥ sataḥ kartuṃ na yujyate / yadā cidāste teneyaṃ niyatirna vinaśyati // 
yadyathā kacitaṃ yatra vyomarūpyapi pārthivam / sargādau tasya calitumadyayāvanna yujyate // 
yā yathā citprakacitā pratipakṣavidaṃ vinā / na sā tataḥ pracalati vedanābhyāsataḥ svayam // 
jagadādāvanutpannaṃ yaccedamanubhūyate / tatsaṃvidvyomakacanaṃ svapnastrīsurataṃ yathā // 
asatyameva satyābhaṃ pratibhānamidaṃ sthitam / iti svabhāvasaṃpattiriti bhūtānubhūtayaḥ // 
sargādau yā yathā rūḍhā saṃvitkacanasaṃtatiḥ / sādyāpyacalitānyena sthitā niyatirucyate // 
gṛhītavyomasaṃvitticidvyoma vyomatāṃ gatam / gṛhītakālatāsaṃviccinnabhaḥ kālatāṃ gatam // 
gṛhītajalasaṃvitticidvyoma vārivatsthitam / svapne yathā hi puruṣaḥ paśyatyātmani vāritām // 
svapnacitsaṃvidābhāti bhavatyeṣā yathāsthitā / ciccamatkāracāturyādasadetatsamūhate // 
khatvaṃ jalatvamurvītvamagnivāyutvamapyasat / vettyantaḥ svapnasaṃkalpadhyāneṣviva citiḥ svayam // 
maraṇānantaraṃ karmaphalānubhavanakramam / sarvasaṃdehaśāntyarthaṃ mṛtiśreyaskaraṃ śrṛṇu // 
rūḍhādisarge niyatiryaikadvitricatuḥśatā / pūrvādiṣvāyuṣaḥ puṃsāṃ tasyā me niyatiṃ śrṛṇu // 
deśakālakriyādravyaśuddhyaśuddhī svakarmaṇām / nyūnatve cādhikatve ca nṛṇāṃ kāraṇamāyuṣaḥ // 
svakarmadharme hrasati hasatyāyurnṛṇāmiha / vṛddhe vṛddhimupāyāti samameva bhavetsame // 
bālamṛtyupradairbālo yuvā yauvanamṛtyudaiḥ / vṛddhamṛtyupradairvṛddhaḥ karmabhirmṛtimṛcchati // 
yo yathāśāstramārabdhaṃ svadharmanumatiṣṭhati / bhājanaṃ bhavati śrīmānsa yathāśāstramāyuṣaḥ // 
evaṃ karmānusāreṇa janturantyāṃ daśāmitaḥ / bhavantyantaṃ gatavato dṛṅmarmacchedavedanāḥ // 
prabuddhalīlovāca / maraṇaṃ me samāsena kathayendusamānane / kiṃ sukhaṃ maraṇaṃ kiṃ vā duḥkhaṃ mṛtvā ca kiṃ bhavet // 
śrīdevyuvāca / trividhāḥ puruṣāḥ santi dehasyānte mumūrṣavaḥ / mūrkho'tha dhāraṇābhyāsī yuktimānpuruṣastathā // 
abhyasya dhāraṇāniṣṭho dehaṃ tyaktvā yathāsukham / prayāti dhāraṇābhyāsī yuktiyuktastathaiva ca // 
dhāraṇā yasya nābhyāsaṃ prāptā naiva ca yuktimān / mūrkhaḥ svamṛtikāle'sau duḥkhametyavaśāśayaḥ // 
vāsanāveśavaivaśyaṃ bhāvayanviṣayāśayaḥ / dīnatāṃ paramāmeti parilūnamivāmbujam // 
aśāstrasaṃskṛtamatirasajjanaparāyaṇaḥ / mṛtāvanubhavatyantardāhamagnāviva cyutaḥ // 
yadā ghargharakaṇṭhatvaṃ vairūpyaṃ dṛṣṭivarṇajam / gacchatyeṣo'vivekātmā tadā bhavati dīnadhīḥ // 
paramāndhyamanāloko divāpyuditatārakaḥ / sābhradigmaṇḍalābhogo ghanamecakitāmbaraḥ // 
marmavyathāvicchuritaḥ prabhramadṛṣṭimaṇḍalaḥ / ākāśībhūtavasudho vasudhābhūtakhāntaraḥ // 
parivṛttakakupcakra uhyamāna ivārṇave / nīyamāna ivākāśe ghananidronmukhāśayaḥ // 
andhakūpa ivāpannaḥ śilāntariva yojitaḥ / svayaṃ jaḍībhavadvarṇo vinikṛtta ivāśaye // 
patatīva nabhomārgāttṛṇāvarta ivārpitaḥ / rathe druta ivārūḍho hi~mavadgalanonmukhaḥ // 
vyākurvanniva saṃsāraṃ bāndhavānaspṛśanniva / bhramitakṣepaṇeneva vātayantra ivāsthitaḥ // 
bhramito vā bhrama iva kṛṣṭo rasanayeva vā / bhramanniva jalāvarte śastrayantra ivārpitaḥ // 
prohyamānastṛṇamiva vahatparjanyamārute / āruhya vāripūreṇa nipatanniva cārṇave // 
anantagagane śvabhre cakrāvarte patanniva / abdhirurvīviparyāsadaśāmanubhavansthitaḥ // 
patannivānavarataṃ protpatanniva cābhitaḥ / sūtkārākarṇanodbhrāntapūrṇasarvendriyavraṇaḥ // 
kramācchayāmalatāṃ yānti tasya sarvākṣasaṃvidaḥ / yathāstaṃ gacchati ravau mandālokatayā diśaṃ // 
pūrvāparaṃ na jānāti smṛtistānavamāgatā / yathā pāścātyasaṃdhyānte naṣṭā dṛṣṭirdigaṣṭake // 
manaḥ kalpanasāmarthyaṃ tyajatyasya vimohataḥ / avivekena tenāsau mahāmohe nimajjati // 
yadaivāmohamādatte nādatte pavanastadā / natvādatte yadā prāṇānmohamāyātyalaṃ tadā // 
anyonyapuṣṭatāṃ yātairmohasaṃvedanabhramaiḥ / jantuḥ pāṣāṇatāmeti sthitamityādisargataḥ // 
prabuddhalīlovāca / vyathāṃ vimohaṃ mūrcchāntaṃ bhramaṃ vyādhimacetanam / kimarthamayamāyāti deho hyaṣṭāṅgavānapi // 
śrīdevyuvāca / evaṃ saṃvihitaṃ karma sargādau spandasaṃvidā / yadyasminsamaye duḥkhaṃ kālenaitāvatedṛśam // 
syānme ityeva saṃviśya gulmavattatsvabhāvajam / vetti cittavijṛmbhotthaṃ nānyadatrāsti kāraṇam // 
yadā vyathāvaśānnāḍyaḥ svasaṃkocavikāsanaiḥ / gṛhṇantimāruto dehe tadojjhati nijāṃ sthitim // 
praviṣṭā na viniryānti gatāḥ saṃpraviśanti no / yadā vātā vināḍītvāttadā spandātsmṛtirbhavet // 
na viśatyeva vāto na niryāti pavano yadā / śarīranāḍīvaidhuryānmṛta ityucyate tadā // 
āgantavyo mayā nāśaḥ kālenaitāvateti yā / pūrvasaṃviditā saṃvidyāti taccoditā mṛtim // 
īdṛśena mayehetthaṃ bhāvyamityādi sargajā / saṃvidvījakalā nāśaṃ na kadācana gacchati // 
saṃvido vedanaṃ nāma svabhāvo'vyatirekavān / tasmātsvabhāvasaṃvitternānye maraṇajanmanī // 
kvacidāvṛtimatsaumyaṃ kvacinnadyāṃ jalaṃ yathā / kvacitsaumyaṃ kvacijjīvadharmedaṃ cetanaṃ tathā // 
yathā latāyāḥ parvāṇi dīrghāyā madhyamadhyataḥ / tathā cetanasattāyā janmāni maraṇāni ca // 
na jāyate na mriyate cetanaḥ puruṣaḥ kvacit / svapnasaṃbhramavadbhrāntametatpaśyati kevalam // 
puruṣaścetanāmātraṃ sa kadā kveva naśyati / cetanavyatiriktatve vadānyatkiṃ pumānbhavet // 
ko'dyayāvanmṛtaṃ brūhi cetanaṃ kasya kiṃ katham / mriyante dehalakṣāṇi cetanaṃ sthitamakṣayam // 
amariṣyanna vai cittamekasminneva tanmṛte / abhaviṣyatsarvabhāvamṛtirekamṛtāviha // 
vāsanāmātravaicitryaṃ yajjīvo'nubhavetsvayam / tasyaiva jīvamaraṇe nāmanī parikalpite // 
evaṃ na kaścinmriyate jāyate na ca kaścana / vāsanāvartagarteṣu jīvo luṭhati kevalam // 
atyantāsaṃbhavādeva dṛśyasyāsau ca vāsanā / nāstyeveti vicāreṇa dṛḍhajñātaiva naśyati // 
anuditamuditaṃ jagatprabandhaṃ bhavabhayato'bhyasanairvilokya samyak / alamanuditavāsano hi jīvo bhavati vimukta itīha satyavastu // 
prabuddhalīlovāca / yathaiva janturmriyate jāyate ca yathā punaḥ / tanme kathaya deveśi punarbodhavivṛddhaye // 
śrīdevyuvāca / nāḍīpravāhe vidhure yadā vātavisaṃsthitim / jantuḥ prāpnoti hi tadā śāmyatīvāsya cetanā // 
śuddhaṃ hi cetanaṃ nityaṃ nodeti na ca śāmyati / sthāvare jaṅgame vyomni śaile'gnau pavane sthitam // 
kevalaṃ vātasaṃrodhādyadā spandaḥ praśāmyati / mṛta ityucyate dehastadāsau jaḍanāmakaḥ // 
tasmindehe śavībhūte vāte cānilatāṃ gate / cetanaṃ vāsanāmuktaṃ svātmatattve'vatiṣṭhati // 
jīva ityucyate tasya nāmāṇorvāsanāvataḥ / tatraivāste sa ca śavāgāre gaganake tathā // 
tato'sau pretaśabdena procyate vyavahāribhiḥ / cetanaṃ vāsanāmiśramāmodānilavatsthitam // 
idaṃ dṛśyaṃ parityajya yadāste darśanāntare / sa svapna iva saṃkalpa iva nānākṛtistadā // 
tasminneva pradeśe'ntaḥ pūrvavatsmṛtimānbhavet / tadaiva mṛtimūrcchānte paśyatyanyaśarīrakam // 
ātmanyasti ghaṭāpuṣṭamanyasya vyoma kevalam / ākāśabhūtale sākaṃ sākāśaśaśivāsaram // 
bhavanti ṣaḍvidhāḥ pretāsteṣāṃ bhedamimaṃ śrṛṇu / sāmānyapāpino madhyapāpinaḥ sthūlapāpinaḥ // 
sāmānyadharmā madhyamadharmā cottamadharmavān / eteṣāṃ kasyacidbhedo dvau trayo'pyatha kasyacit // 
kaścinmahāpātakavānvatsaraṃ smṛtimūrcchanam / vimūḍho'nubhavatyantaḥ pāṣāṇahṛdayopamaḥ // 
tataḥ kālena saṃbuddho vāsanājaṭharoditam / anubhūya ciraṃ kālaṃ nārakaṃ duḥkhamakṣayam // 
bhuktvā yoniśatānyuccairduḥkhādduḥkhāntaraṃ gataḥ / kadācicchamamāyāti saṃsārasvapnasaṃbhrame // 
athavā mṛtimohānte jaḍaduḥkhaśatākulām / kṣaṇādvṛkṣāditāmeva hṛtsthāmanubhavanti te // 
svavāsanānurūpāṇi duḥkhāni narake punaḥ / anubhūyātha yonīṣu jāyante bhūtale cirāt // 
atha madhyamapāpo yo mṛtimohādanantaram / saśilājaṭharaṃ jāḍyaṃ kaṃcitkālaṃ prapaśyati // 
tataḥ prabuddhaḥ kālena kenacidvā tadaiva vā / tiryagādikramairbhuktvā yonīḥ saṃsārameṣyati // 
mṛta evānubhavati kaścitsāmānyapātakī / svavāsanānusāreṇa dehaṃ saṃpannamakṣatam // 
sa svapna iva saṃkalpa iva cetati tādṛśam / tasminneva kṣaṇe tasya smṛtiritthamudeti ca // 
tatra cāruphalaṃ bhuktvā praviśya hṛdayaṃ nṛṇām / retasāmadhitiṣṭhanti garbhe jātikramocite // 
svavāsanānusāreṇa pretā etāṃ vyavasthitim / mūrcchānte'nubhavantyantaḥ krameṇaivākrameṇa ca // 
ādau mṛtā vayamiti budhyante tadanukramāt / bandhupiṇḍādidānena protpannā iti vedinaḥ // 
tato yamabhaṭā ete kālapāśānvitā iti / nīyamānaḥ prayāmyebhiḥ kramādyamapuraṃ tviti // 
udyānāni vimānāni śobhanāni punaḥpunaḥ / svakarmabhirupāttāni divyānītyeva puṇyavān // 
himānīkaṇṭakaśvabhraśastrapatravanāni ca / svakarmaduṣkṛtotthāni saṃprāptānīti pāpavān // 
iyaṃ me saumyasaṃpātā saraṇiḥ śītaśādvalā / snigdhacchāyā savāpīkā puraḥsaṃstheti madhyamaḥ // 
ayaṃ prāpto yamapuramahameṣa sa bhūtapaḥ / ayaṃ karmavicāro'tra kṛta ityanubhūtimān // 
iti pratyekamabhyeti pṛthuḥ saṃsārakhaṇḍakaḥ / yathāsaṃsthitaniḥśeṣapadārthācārabhāsuraḥ // 
ākāśa iva niḥśūnye śūnyātmaiva vibodhavān / deśakālakriyādairghyabhāsuro'pi na kiṃcana // 
ito'yamahamādiṣṭaḥ svakarmaphalabhojane / gacchāmyāśu śubhaṃ svargamito narakameva ca // 
yaḥ svargo'yaṃ mayā bhukto bhukto'yaṃ narako'tha vā / imāstā yonayo bhuktā jāye'haṃ saṃsṛtau punaḥ // 
ayaṃ śālirahaṃ jātaḥ kramātphalamahaṃ sthitaḥ / ityudarkaprabodhena budhyamāno bhaviṣyati // 
saṃsuptakaraṇastvevaṃ bījatāṃ yātyasau nare tadbījaṃ yonigalitaṃ garbho bhavati mātari // 
sa garbho jāyate loke pūrvakarmānusārataḥ / bhavyo bhavatyabhavyo vā bālako lalitākṛtiḥ // 
tato'nubhavatīndvābhaṃ yauvanaṃ madanonmukham / tato jarāṃ padmamukhe himāśanimiva cyutam // 
tato'pi vyādhimaraṇaṃ punarmaraṇamūrcchanām / punaḥ svapnavadāyātaṃ piṇḍairdehaparigraham // 
yāmyaṃ yāti punarlokaṃ punareva bhramakramam / bhūyo bhūyo'nubhavati nānāyonyantarodaye // 
ityājavaṃ javībhāvamāmokṣamatibhāsuram / bhūyo bhūyo'nubhavati vyomnyeva vyomarūpavān // 
prabuddhalīlovāca / ādisarge yathā devi bhrama eṣa pravartate / tathā kathaya me bhūyaḥ prasādādvodhavṛddhaye // 
śrīdevyuvāca / paramārthaghanaṃ śailāḥ paramārthaghanaṃ drumāḥ / paramārthaghanaṃ pṛthvī paramārthaghanaṃ nabhaḥ // 
sarvātmakatvātsa yato yathodeti cidīśvaraḥ / paramākāśaśuddhātmā tatra tatra bhavettathā // 
sargādau svapnapuruṣanyāyenādiprajāpatiḥ / yathā sphuṭaṃ prakacitastathādyāpi sthitā sthitiḥ // 
prathamo'sau pratispandaḥ padārthānāṃ hi bimbakam / pratibimbitametasmādyattadadyāpi saṃsthitam // 
yannāma suṣiraṃ sthānaṃ dehānāṃ tadgato'nilaḥ / karotyaṅgaparispandaṃ jīvatītyucyate tataḥ // 
sargādāvevamevaiṣā jaṅgameṣu sthitā sthitiḥ / cetanā api niḥspandāstenaite pādapādayaḥ // 
cidākāśo'yamevāṃśaṃ kurute cetanoditam / sa eva saṃvidbhavati śeṣaṃ bhavati naiva tat // 
naropādhipuraṃ prāptaṃ cetatyakṣipuṭaṃ nayat / tattasyā nākṣicijjīvaṃ no jīvatyeva sargataḥ // 
tathā khaṃ khaṃ tathā bhūmirbhūmitvenāptvavajjalam / yadyathā cetati svairaṃ tadvettyeva tathā vapuḥ // 
iti sarvaśarīreṇa jaṃgamatvena jaṃgamam / sthāvaraṃ sthāvaratvena sarvātmā bhāvayan sthitaḥ // 
tasmādyajjaṅgamaṃ nāma tatsvabodhanarūpavat / tena buddhaṃ tatastadbattadevādyāpi saṃsthitam // 
yadvṛkṣābhidhamābuddhaṃ sthāvaratvena vai punaḥ / jaḍamadyāpi saṃsiddhaṃ śilātarutṛṇādi ca // 
na tu jāḍyaṃ pṛthakkiṃcidasti nāpi ca cetanam / nātra bhedo'sti sargādau sattāsāmānyakena ca // 
vṛkṣāṇāmupalānāṃ yā nāmāntaḥsthāḥ svasaṃvidaḥ / buddhyādivihitānyeva tāni teṣāmiti sthitiḥ // 
vidontaḥsthāvarāderyāstasyā buddhyāstathā sthiteḥ / anyābhidhānāsthānārthāḥ saṃketairaparaiḥ sthitāḥ // 
kṛmikīṭapataṅgānāṃ yā nāmāntaḥsvasaṃvidaḥ / tānyeva teṣāṃ buddhyādīnyabhidhārthāni kānicit // 
yathottarābdhijanatā dakṣiṇābdhijanaṃ sthitam / na kiṃcidapi jānāti nijasaṃvedanādṛte // 
svasaṃjñānubhave līnāstathā sthāvarajaṅgamāḥ / parasparaṃ yadā sarve svasaṃketaparāyaṇāḥ // 
yathā śilāntaḥsaṃsthānāṃ bahiṣṭhānāṃ ca vedanam / asajjaḍaṃ ca bhekānāṃ mitho'ntastasthuṣāṃ tathā // 
sarvaṃ sarvagataṃ cittaṃ cidvyomnā yatpracetitam / sargādau copanaṃ vāyuḥ sa ihādyāpi saṃsthitaḥ // 
cetitaṃ yattu sauṣiryaṃ tannabhastatra mārutaḥ / spandātmetyādisargehāḥ padārtheṣviva copanam // 
cittaṃ tu paramārthena sthāvare jaṃgame sthitam / copanānyanilaireva bhavanti na bhavanti ca // 
evaṃ bhrāntimaye viśve padārthāḥ saṃvidaṃśavaḥ / sargādiṣu yathaivāsaṃstathaivādyāpi saṃsthitāḥ // 
yathā viśvapadārthānāṃ svabhāvasya vijṛmbhitam / asatyameva satyābhaṃ tadetatkathitaṃ tava // 
ayamastaṃ gataḥ prāyaḥ paśya rājā vidūrathaḥ / mālāśavasya padmasya patyuste yāti hṛdgatam // 
prabuddhalīlovāca / kena mārgeṇa deveśi yātyeṣa śavamaṇḍapam / enamevāśu paśyantyāvāvāṃ gacchāva uttame // 
śrīdevyuvāca / manuṣyavāsanāntasthaṃ mārgamāśritya gacchati / eṣo'hamaparaṃ lokaṃ dūraṃ yāmīti cinmayaḥ // 
mārgeṇaivamanenaiva yāvasteyena saṃmatam / parasparecchāvicchittirna hi sauhārdabandhanī // 
śrīvasiṣṭha uvāca / iti vihitakathāgataklamāyāṃ paramadṛśi prasṛte vibodhabhānau / nṛpativarasutāmanasyudāre vigalitacittajaḍo vidūratho'bhūt // 
śrīvasiṣṭha uvāca / etasminnantare rājā parivṛttākṣitārakaḥ / babhūvaikatanuprāṇaśeṣaḥ śuṣkasitādharaḥ // 
jīrṇaparṇasavarṇābhaḥ kṣīṇapāṇḍumukhacchaviḥ / bhṛṅgadhvanitasacchāyaśvāsakūjāvikūṇitaḥ // 
mahāmaraṇamūrcchāndhakūpe nipatitāśayaḥ / antarnilīnaniḥśeṣanetrādīndriyavṛttimān // 
citranyasta ivākāramātradṛśyo vicetanaḥ / niḥspandasarvāvayavaḥ samutkīrṇa ivopale // 
bahunātra kimuktena tanudeśena taṃ jahau / prāṇaḥ pipatiṣuṃ vṛkṣaṃ svaṃ pakṣīvāntarikṣagaḥ // 
te taṃ dadṛśaturbāle divyadṛṣṭī nabhogatam / jīvaṃ prāṇamayī saṃvidgandhaleśamivānile // 
sā jīvasaṃvidgagane vātena militā satī / khe dūraṃ gantumārebhe vāsanānuvidhāyinī // 
tāmevānusasārātha strīdvayaṃ jīvasaṃvidam / bhramarīyugalaṃ vātalagnāṃ gandhakalāmiva // 
tato muhūrtamātreṇa śānte maraṇamūrcchane / ambare bubudhe saṃvidgandhalekhena vāyunā // 
apaśyatpuruṣānyāmyānnīyamānaṃ ca tairvapuḥ / bandhupiṇḍapradānena śarīraṃ jātamātmanaḥ // 
mārge karmaphalollāsamatidūratare sthitam / vaivasvatapuraṃ prāpa jantubhiḥ pariveṣṭitam // 
prāptaṃ vaivasvatapuramādideśa tato yamaḥ / asya karmāṇyaśubhrāṇi naiva santi kadācana // 
nityamevāvadātānāṃ kartāyaṃ śubhakarmaṇām / bhagavatyāḥ sarasvatyā vareṇāyaṃ vivardhitaḥ // 
prāktano'sya śavībhūto deho'sti kusumāmbare / praviśatveṣa taṃ gatvā tyajyatāmiti cetasā // 
tatastyakto nabhomārge yantropala iva cyutaḥ / atha jīvakalā līlā jñaptiśceti trayaṃ nabhaḥ // 
pupluve jīvalekhā tu rūpiṇyau te na paśyati / tāmevānusarantyau te samullaṅghya nabhastalam // 
lokāntarāṇyatītyāśu vinirgatya jagadgṛhāt / dvitīyaṃ jagadāsādya bhūmaṇḍalamupetya ca // 
te dve saṃkalparūpiṇyau saṃgate jīvalekhayā / padmarājapuraṃ prāpya līlāntaḥpuramaṇḍapam // 
kṣaṇādviviśatuḥ svairaṃ vātalekhā yathāmbujam / sūryabhāso yathāmbhojaṃ surabhiḥ pavanaṃ yathā // 
śrīrāma uvāca / brahmanprāptaḥ kathamasau śavasya nikaṭaṃ gṛham / kathaṃ tena parijñāto mārgo mṛtaśarīriṇā // 
śrīvasiṣṭha uvāca / tasya svavāsanāntaḥsthaśavasya kila rāghava / tatsarvaṃ hṛdgataṃ kasmānnāsau prāpnoti tadgṛham // 
bhrāntimātramasaṃkhyeyaṃ jagajjīvakaṇodare / vaṭadhānātarumiva sthitaṃ ko vā na paśyati // 
yathā jīvadvapurbījamaṅkuraṃ hṛdi paśyati / svabhāvabhūtaṃ cidaṇustrailokyanicayaṃ tathā // 
naro yathaikadeśastho dūradeśāntarasthitam / saṃpaśyati nidhānaṃ svaṃ manasānārataṃ sadā // 
tathā svavāsanāntasthamabhīṣṭaṃ paripaśyati / jīvo jātiśatāḍhyo'pi bhrame parigato'pi san // 
śrīrāma uvāca / bhagavanpiṇḍadānādivāsanārahitākṛtiḥ / kīdṛksaṃpadyate jīvaḥ piṇḍo yasmai na dīyate // 
śrīvasiṣṭha uvāca / piṇḍo'tha dīyate māvā piṇḍo datto mayeti cit / vāsanā hṛdi saṃrūḍhā tatpiṇḍaphalabhāṅgaraḥ // 
yaccittaṃ tanmayo janturbhavatītyanubhūtayaḥ / sadeheṣu videheṣu na bhavatyanyathā kvacit // 
sapiṇḍosmīti saṃvittyā niṣpiṇḍopi sapiṇḍavān niṣpiṇḍosmīti saṃvittyā sapiṇḍopi napiṇḍavān // 
yathābhāvanameteṣāṃ padārthānāṃ hi satyatā / bhāvanā ca padārthebhyaḥ kāraṇebhya udeti hi // 
yathā vāsanayā jantorviṣamapyamṛtāyate / asatyaḥ satyatāmeti padārtho bhāvanāttathā // 
kāraṇena vinodeti na kadācana kasyacit / bhāvanā kācidapi no iti niścayavānbhava // 
kāraṇena vinā kāryamā mahāpralayaṃ kvacit / na dṛṣṭaṃ na śrutaṃ kiṃcitsvayaṃ tvekodayādṛte // 
cideva vāsanā saiva dhatte svapna ivārthatām / kāryakāraṇatāṃ yāti saivāgatyeva tiṣṭhati // 
śrīrāma uvāca / dharmo nāsti mametyeva yaḥ preto vāsanānvitaḥ / tasya cetsuhṛdā bhūridharmaḥ kṛtvā samarpitaḥ // 
tattadātra sa kiṃ dharmo naṣṭaḥ syāduta vā na vā / satyārthā vāpyasatyārthā bhāvanā kiṃ balādhikā // 
śrīvasiṣṭha uvāca / deśakālakriyādravyasaṃpattyodeti bhāvanā / yatraivābhyuditā sā syātsa dvayoradhiko jayī // 
dharmadātuḥ pravṛttā cedvāsanā tattayā kramāt / āpūryate pretamatirna cetpretadhiyāśubhā // 
evaṃ parasparajayājjayatyatrātivīyevān / tasmācchubhena yatnena śubhābhyāsamudāharet // 
śrīrāma uvāca / deśakālādinā brahmanvāsanā samudeti cet / tanmahākalpasargādau deśakālādayaḥ kutaḥ // 
kāraṇe samudetīdaṃ taistadā sahakāribhiḥ / sahakārikāraṇānāmabhāve vāsanā kutaḥ // 
śrīvasiṣṭha uvāca / evametanmahābāho satyātmanna kadācana / mahāpralayasargādau deśakālau na kaucana // 
sahakārikāraṇānāmabhāve sati dṛśyadhīḥ / neyamasti na cotpannā na ca sphurati kācana // 
dṛśyasyāsaṃbhavādeva kiṃcidyaddṛśyate tvidam / tadbrahmaiva svacidrūpaṃ sthitamitthamanāmayam // 
etaccāgre yuktiśataiḥ kathayiṣyāma eva te / etadarthaṃ prayatno'yaṃ vartamānakathāṃ śrṛṇu // 
evaṃ dadṛśatuḥ prāpte mandiraṃ sundarodaram / kīrṇaṃ puṣpopahāreṇa vasantamiva śītalam // 
praśāntācārasaṃrambharājadhānyā samanvitam / mandārakundamālyādiśavaṃ tatra samaṃ sthitam // 
mandārakundasragdāmavṛtāmvarabṛhacchavam / śavaśayyāśiraḥsthāgryapūrṇakumbhādimaṅgalam // 
anivṛttagṛhadvāragavākṣakaṭhinārgalam / praśāmyaddīpakālokaśyāmalāmalabhittikam / gṛhaikadeśasaṃsuptamukhaśvāsasamīkṛtam // 
saṃpūrṇacandrasakalodayakāntikāntaṃ saundaryanirjitapurandaramandirarddhi / vairiñcapadmamukulāntaracāruśobhaṃ niḥśabdamandamiva nirmalamindukāntam // 
śrīvasiṣṭha uvāca / tato dadṛśatustatra śavaśayyaikapārśvagām / līlāṃ vidūrathasyāgre mṛtāṃ te prathamāgatām // 
prāgveṣāṃ prāksamācārāṃ prāgdehāṃ prāksavāsanām / prāktanākārasadṛśīṃ sarvarūpāṅgasundarīm // 
prāgrūpāvayavaspandāṃ prāgambaraparīvṛtām / prāgbhūṣaṇabharacchannāṃ kevalaṃ tatra saṃsthitām // 
gṛhītacāmarāṃ cāru vījayantīṃ mahīpatim / udyaccandrāmiva divaṃ bhūṣayantīṃ mahītalam // 
maunasthāṃ vāmahastasthavadanendutayā natām / bhūṣaṇāṃśulatāpuṣpaiḥ phullāmiva vanasthalīm // 
kurvāṇāṃ vīkṣitairdikṣu mālatyutpalavarṣaṇam / sṛjantīmātmalāvaṇyādinduminduṃ nabhoditam // 
narapālātmano viṣṇorlakṣmīmiva samāgatām / uditāṃ puṣpasaṃbhārādiva puṣpākaraśriyam // 
bharturvadanake nyastadṛṣṭimiṣṭaviceṣṭitām / kiṃcitpramlānavadanāṃ mlānacandrāṃ niśāmiva // 
tābhyāṃ sā lalanā dṛṣṭā tayā te tu na lakṣite / yasmātte satyasaṃkalpe sā na tāvattathoditā // 
śrīrāma uvāca / tasminpradeśe sā pūrvalīlā saṃsthāpya dehakam / dhyānena jñaptisahitā gatābhūditi varṇitam // 
kimidānīṃ sa līlāyā dehastatra na varṇitaḥ / kiṃsaṃpannaḥ kva vā yāta iti me kathaya prabho // 
śrīvasiṣṭha uvāca / kvāsīllīlāśarīraṃ tatkutastasyāsti satyatā / kevalā bhrāntirevābhūjjalabuddhirmarāviva // 
ātmaivedaṃ jagatsarvaṃ kuto dehādikalpanā / brahmai'vānandarūpaṃ sadyatpaśyasi tadeva cit // 
yathaiva bodhe līlāsau pariṇāmamitā kramāt / pare tathaiva tasmāttaddhimavadgalitaṃ vapuḥ // 
ātivāhikadehena dṛśyaṃ yadavalokitam / bhūmyādi nāma tasyaiva kṛtaṃ taccādhibhautikam // 
vāstavena tu rūpeṇa bhūmyādyātmādhibhautikaḥ / na śabdena na cārthena satyātmā śaśaśrṛṅgavat // 
puṃso hariṇako'smīti svapne yasyoditā matiḥ / sa kimanviṣyati mṛgaṃ svamṛgatvaparikṣaye // 
udetyasatyamevāśu tathā satyaṃ vilīyate / bhrāntirbhramavato rajvāmapi sarpabhrame gate // 
samastasyāprabuddhasya manojātasya kasyacit / bījaṃ vinā mṛṣaiveyaṃ mithyārūḍhimupāgatā // 
svapnopalambhaṃ sargākhyaṃ sa sarvo'nubhavansthitaḥ / ciramāvṛttadehātmā bhūcakrabhramaṇaṃ yathā // 
śrīrāma uvāca / brahma~llokaiḥ purasthasya gacchato yogino nijam / ātivāhikatāṃ dehaḥ kīdṛśo'yaṃ vilokyate // 
śrīvasiṣṭha uvāca / dehāddehāntaraprāptiḥ pūrvadehaṃ vinā sadā / ātivāhikadehe'sminsvapneṣviva vinaśvarī // 
yathātape himakaṇaḥ śaradvyomni sito'mbudaḥ / dṛśyamāno'pyadṛśyatvamityevaṃ yogidehakaḥ // 
drāgityevāthavā kaścidyogideho na lakṣyate / yogibhiśca puro vegātproḍḍīna iva khe khagaḥ // 
svavāsanābhrameṇaiva kvacitkecitkadācana / mṛto'yamiti paśyanti kecidyoginamagragāḥ // 
bhrāntimātraṃ tu dehātmā teṣāṃ tadupaśāmyati / satyabodhena rajjūnāṃ sarpabuddhirivātmani // 
ko dehaḥ kasya vā sattā kasya nāśaḥ kathaṃ kutaḥ / sthitaṃ tadeva yadabhūdabodhaḥ kevalaṃ gataḥ // 
śrīrāma uvāca / ātivāhikatāmeti ādhibhautika eva kim / utānya iti me brūhi yenohya iva bhoḥ prabho // 
śrīvasiṣṭha uvāca / bahuśo hyuktametatte na gṛhṇāsi kimuttama / ātivāhika evāsti nāstyevehādhibhautikaḥ // 
tasyaivābhyasato'pyeti sādhibhautikatāmatiḥ / yadā śāmyati saivāsya tadā pūrvā pravartate // 
tadā gurutvaṃ kāṭhinyamiti yaśca mudhā grahaḥ / śāmyetsvapnanarasyeva boddhurbodhānnirāmayāt // 
laghutūlasamāpattistataḥ samupajāyate / svapne svapnaparijñānādiva dehasya yoginaḥ // 
svapne svapnaparijñānādyathā deho laghurbhavet / tathā bodhādayaṃ dehaḥ sthūlavatplutimānbhavet // 
anekadinasaṃkalpadehe pariṇatātmanām / asmindehe śave dagdhe tatraivāsthitimīyuṣām // 
laghudehānubhavanamavaśyaṃ bhāvi vai tathā / prabodhātiśayādeti jīvatāmapi yoginām // 
uditāyāṃ smṛtau tatra saṃkalpātmāhamityalam / yādṛśaḥ sa bhaveddehastādṛśo'yaṃ prabodhataḥ // 
bhrāntirevamiyaṃ bhāti rajjvāmiva bhujaṅgatā / kiṃ naṣṭamasyāṃ naṣṭāyāṃ jātāyāṃ kiṃ prajāyate // 
śrīrāma uvāca / anantara ye vāstavyā līlāṃ paśyanti te yadi / tatsatyasaṃkalpatayā budhyante kimataḥ prabho // 
śrīvasiṣṭha uvāca / evaṃ jñāsyanti te rājñī sthiteyamiha duḥkhitā / vayasyā kācidanyeyaṃ kuto'pyasyā upāgatā // 
saṃdehaḥ ka ivātraiṣāṃ paśavo hyavivekinaḥ / yathādṛṣṭaṃ viceṣṭante kuta eṣāṃ vicāraṇā // 
yathā loṣṭo luṭhadvṛkṣaṃ vañcayitvāśu gacchati / ajñānatve'japaśavastathā hyasti purādikam // 
yathā svapnavapurbodhānna jāne kveva gacchati / asatyameva tadyasmāttathaivehādhibhautikam // 
śrīrāma uvāca / bhagavansvapnaśikharī prabodhe kveva gacchati / iti me saṃśayaṃ chindhi śaradabhramivānilaḥ // 
śrīvasiṣṭha uvāca / svapnabhrame'tha saṃkalpe padārthāḥ parvatādayaḥ / saṃvido'ntarmilantyete spandanānyanile yathā // 
aspandasya yathā vāyoḥ saspando'ntarviśatyalam / ananyātmā tathaivāyaṃ svapnārthaḥ saṃvido malam // 
svapnādyarthāvabhāsena saṃvideva sphuratyalam / asphurantī tu tenaiva yātyekatvaṃ tadātmikā // 
saṃvitsvapnārthayordvitvaṃ na kadācana labhyate / yathā dravatvapayasoryathā vā spandavātayoḥ // 
yastatra syādivābodhastadajñānamanuttamam / saiṣāsaṃsṛtirityuktā mithyājñānātmikoditā // 
sahakārikāraṇānāmabhāve kila kīdṛśī / saṃvitsvapnapadārthānāṃ dvitā svapne nirarthikā // 
yathā svapnastathā jāgradidaṃ nāstyatra saṃśayaḥ / svapne puramasadbhāti sargādau bhātyasajjagat // 
na cārtho bhavituṃ śakyaḥ satyatve svapnatoditaḥ / saṃvido nityasatyatvaṃ svapnārthānāmasatyatā // 
jhaṭityeva yathākāśaṃ bhavati svapnaparvataḥ / krameṇa vā tathā bodhe khaṃ bhavatyādhibhautikam // 
uḍḍīno'yaṃ mṛto veti paśyanti nikaṭasthitāḥ / jñamātivāhikībhūtaṃ svasvabhāvahatā yataḥ // 
mithyādṛṣṭaya evemāḥ sṛṣṭayo mohadṛṣṭayaḥ / māyāmātradṛśo bhrāntiḥ śūnyāḥ svapnānubhūtayaḥ // 
svapnānubhūtaya imā maraṇāntabodhe bhrāntyetarabhramadṛśaḥ sphuṭasargabhāsaḥ / bhāntyātivāhikaśarīragatāḥ samastā mithyoditā mṛganadīsaraṇakrameṇa // 
śrīvasiṣṭha uvāca / etasminnantare jñaptirjīvaṃ vaidūrathaṃ punaḥ / saṃkalpena rurodhāśu manasaḥ spandanaṃ yathā // 
līlovāca / vada devi kiyānkālo gato'syāmiha mandire / samādhau mayi līnāyāṃ mahīpāle śave sthite // 
jñāptiruvāca / iha māsastvatikrānta iha dāsyāvime tava / rakṣārthaṃ vāsagṛhake svapato'vahite sthite // 
śṛṇu dehasya kiṃvṛttaṃ taveha varavarṇini / śarīraṃ tava pakṣeṇa tatklinnaṃ bāṣpatāṃ gatam // 
nirjīvaṃ patitaṃ bhūmau saṃśuṣkamiva pallavam / kāṣṭhakuḍyopamo jātaḥ śavastu himaśītalaḥ // 
tato mantribhirāgatya mṛtaiveyamiti svayam / kledālokādvinirṇīya bhūyo niṣkāsitaṃ gṛhāt // 
bahunātra kimuktena nītvā candanadārubhiḥ / citau saṃkṣipya saghṛtaṃ sahasā bhasmasātkṛtam // 
tato rājñī mṛtetyuccaiḥ kṛtvā rodanamākulam / parivārastavāśeṣaṃ kṛtavānaurdhvadehikam // 
idānīṃ tvāmihālokya saśarīrāmupāgatām / paralokādāgateti mahaccitraṃ bhaviṣyati // 
tvaṃ tu tena śarīreṇa satyasaṃkalpataḥ sute / dṛśyase svavadātena citraṃ tatra tavopari // 
yadvāsanā tvamabhavo dehaṃ prati tadeva te / rūpamabhyuditaṃ bāle tena prāksadṛśaṃ tava // 
svavāsanānusāreṇa sarvaḥ sarvaṃ hi paśyati / dṛṣṭānto'trāvisaṃvādī bālavetāladarśanam // 
ātivāhikadehāsi saṃpannā siddhasundari / vismṛtastveva deho'sau prāktano'napavāsanaḥ // 
rūḍhātivāhikadṛśaḥ praśāmyatyādhibhautikaḥ / budhasya dṛśyamāno'pi śaranmegha ivāmbare // 
rūḍhātivāhikībhāvaḥ sarvo bhavati dehakaḥ / nirjalāmbhodasadṛśo nirgandhakusumopamaḥ // 
sadvāsanasya rūḍhāyāmātivāhikasaṃvidi / deho vismṛtimāyāti garbhasaṃstheva yauvane // 
ekatriṃśe'dya divase prāptā vayamihāmbare / prabhāte mohite dāsyau mayaite nidrayādhunā // 
tadehi yāvallīlāyai līle saṃkalpalīlayā / ātmānaṃ darśayāvo'syai vyavahāraḥ pravartatām // 
śrīvasiṣṭha uvāca / āvāṃ tāvadime līlā paśyatvityeva cintite / jñaptyā devyā tatastatra dṛśye dīpte babhūvatuḥ // 
sā vidūrathalīlātha samākulavilocanā / gṛhamālokayāmāsa tattejaḥpuñjabhāsvaram // 
candrabimbādivotkīrṇaṃ dhautaṃ hemadravairiva / jvālāyā dravaśītāyāstatprabhādravabhittimat // 
gṛhamālokya purato līlājñaptī vilokya te / utthāya saṃbhramavatī tayoḥ pādeṣu sāpatat // 
majjayāyāgate devyau jayatāṃ jīvanaprade / iha pūrvamahaṃ prāptā bhavatyormārgaśodhinī // 
ityuktavatyāṃ tasyāṃ tā māninyo mattayauvanāḥ / upāviśanviṣṭareṣu latāmeruśiraḥsviva // 
jñaptiruvāca / sute vada kathaṃ prāptā tvamimaṃ deśamāditaḥ / kiṃ vṛttaṃ te tvayā dṛṣṭaṃ kimivādhvani kutra vā // 
vidūrathalīlovāca / devi tasminpradeśe sā jātamūrcchā tadābhavam / dvitīyendoḥ kalevāhaṃ kalpāntajvālayā hatā // 
na cetitaṃ mayā kiṃcitsamaṃ viṣamameva ca / tatastaralapakṣmānte vinimīlya vilocane // 
tato maraṇamūrcchānte paśyāmi parameśvari / yāvadabhyuditāsmyāśu plutā ca gaganodare // 
bhūtākāśe'nilarathaṃ samārūḍhāsmyahaṃ tataḥ / ānītā gandhalekheva tenāhamimamālayam // 
devi paśyāmi sadanaṃ nāyakenābhyalaṃkṛtam / dīptadīpaṃ viviktaṃ ca mahārhaśayanānvitam // 
patimālokayāmīmaṃ yāvadeṣa vidūrathaḥ / śete kusumaguptāṅgo madhuḥ puṣpavane yathā // 
atha saṃgrāmasaṃrambhaśramārto'yaṃ svapityalam / iti nidrā mayā seyaṃ deveśvari na vāritā // 
anantaramimaṃ deśaṃ prāpte devyāvime tviti / yathānubhūtaṃ kathitaṃ madanugrahakāriṇi // 
jñaptiruvāca / he haṃsahārigāminyau līle lalitalocane / utthāpayāmo nṛpatiṃ śavatalpatalādimam // 
ityuktvā mumuce jīvamāmodamiva padminī / sasamīralatākārastannāsānikaṭaṃ yayau // 
ghrāṇakośaṃ viveśāntarvaṃśarandhramivānilaḥ / svavāsanāśatānyantardadhadabdhirmaṇīniva // 
antasthajīvaṃ vadanaṃ tasya tatkāntimāyayau / padmasyāvagrahe padmaṃ suvṛṣṭa iva vāriṇi // 
kramādaṅgāni sarvāṇi sarasāni cakāśire / tasya puṣpākara iva latājālāni bhūbhṛtaḥ // 
athābabhau kalāpūrṇaḥ sa rākāyāmivoḍurāṭ / bhāsayanbhuvanaṃ bhūri vadanendumarīcibhiḥ // 
sphurayāmāsa so'ṅgāni rasavanti mṛdūni ca / kanakojvalakāntīni pallavānīva mādhavaḥ // 
unmīlayāmāsa dṛśau vimalālolatārake / hāriṇyau subhagābhoge candrārkau bhuvanaṃ yathā // 
uttasthau prollasatkāyo vindhyādrirvṛddhimāniva / uvāca kaḥ sthita iti ghanagambhīraniḥsvanam // 
līlādvayamathāsyāgre provācādiśyatāmiti / sa dadarśa puro namraṃ līlādvayamavasthitam // 
samācāraṃ samākāraṃ samarūpaṃ samasthiti / samavākyaṃ samodyogaṃ samānandaṃ samodayam // 
kā tvaṃ keyaṃ kutaśceyamityāha sa vilokayan / tasmai līlāha he deva śrūyatāṃ yadvadāmyaham // 
mahilā tava līlāhaṃ prāktanī sahadharmiṇī / vāgarthasyeva saṃpṛktā sthitā saṃśleṣaśālinī // 
iyaṃ līlā dvitīyā te mahilā helayā mayā / upārjitā tvadarthena pratibimbamayī śubhā // 
śirobhāgopaviṣṭeyaṃ pāhi haimamahāsane / eṣā sarasvatī deva trailokyajananī śivā // 
asmākaṃ puṇyasaṃbhārairiha sākṣādupāgatā / anayeme parāllokādihānīte mahīpate // 
ityākarṇya samutthāya rājā rājīvalocanaḥ / lambamālyāmbaradharaḥ papāta jñaptipādayoḥ // 
sarasvati namastubhyaṃ devi sarvahitaprade / prayaccha varade medhāṃ dīrghamāyurdhanāni ca // 
ityuktavantaṃ hastena pasparśa jñaptidevatā / sarasvatyuvāca / tvaṃ putrābhimatārthāḍhyo bhaveti bhavanānvitaḥ // 
sarvāpadaḥ sakaladuṣkṛtadṛṣṭayaśca gacchantu vaḥ śamamanantasukhāni samyak / āyāntu nityamuditā janatā bhavantu rāṣṭresthirāśca vilasantu sadaiva lakṣmyaḥ // 
śrīvasiṣṭha uvāca / sarasvatī tathetyuktvā tatraivāntardhimāyayau / prabhāte paṅkajaiḥ sārdhaṃ bubudhe sakalo janaḥ // 
āliliṅga ca tāṃ līlāṃ līlā ca dayitaṃ kramāt / punaḥpunarmahānandānmṛtaṃ projjīvitaṃ punaḥ // 
tadāsīdrājasadanaṃ madamanmathamantharam / ānandamattajanataṃ vādyageyaravākulam // 
jayamaṅgalapuṇyāhaghoṣaghuṃghumaghargharam / tuṣṭapuṣṭajanāpūrṇaṃ rājalokavṛtāṅgaṇam // 
siddhavidyādharonmuktapuṣpavarṣasahasrabhṛt / dhvananmṛdaṅgamurajakāhalāśaṅkhadundubhi // 
ūrdhvīkṛtabṛhaddhastahāstikastanitotkaṭam / uttālatāṇḍavastraiṇapūrṇāṅgaṇalasaddhvani // 
mithaḥsaṃghaṭṭanipatajjanopāyanadanturam / puṣpaśekharasaṃbhāramayasaṃsārasundaram // 
vikīrṇāpāditakṣaumaṃ mantrisāmantanāgaraiḥ / sthūlapadmamayaṃ vyoma raktaistāṇḍavinīkaraiḥ // 
mattastrīkandharāvṛttalīlāndolitakuṇḍalam / pravṛttapādasaṃpātaprollasatpuṣpakardamam // 
paṭṭavāsaḥśaranmeghavitānakavitānakam / varāṅganāmukhairnṛtyaccandralakṣagṛhājiram // 
paralokādupānītā rājñī sā patireva ca / iti nirvṛttagāthābhirjagurdeśāntare janāḥ // 
padmo bhūmipatiḥ śrutvā vṛttāntaṃ kathitaṃ manāk / cakre snānaṃ samānītaiścatuḥsāgaravāribhiḥ // 
tato'bhiṣiṣicurviprā mantriṇo bhūbhujaśca tam / labdhodayamanantehamamarendramivāmarāḥ // 
līlā līlā ca rājā ca jīvanmuktamahādhiyaḥ / remire pūrvavṛttāntakathanaiḥ suratairiva // 
sarasvatyāḥ prasādena svapauruṣakṛtena tat / prāptaṃ lokatrayaśreyaḥ padmeneti mahībhujā // 
sa jñaptijñānasaṃbuddho rājā līlādvayānvitaḥ / cakre varṣāyutānyaṣṭau tatra rājyamaninditaḥ // 
jīvanmuktāsta ityevaṃ rājyaṃ varṣāyutāṣṭakam / kṛtvā videhamuktatvamāseduḥ siddhasaṃvidaḥ // 
yadudayaviśadaṃ vidagdhamugdhaṃ samucitamātmahitaṃ ca peśalaṃ ca / tadakhilajanatoṣadaṃ svarājyaṃ ciramanupālya sudaṃpatī vimuktau // 
śrīvasiṣṭha uvāca / etatte kathitaṃ rāma dṛśyadoṣanivṛttaye / līlopākhyānamanaghaṃ ghanatāṃ jagatastyaja // 
śāntaiva dṛśyasattāsyāḥ śamanaṃ nopayujyate / sato hi mārjanakleśo nāsatastu kadācana // 
jñānenākāśarūpeṇa dṛśyaṃ jñeyasvarūpakam / ityekībhūtamālokya jñastiṣṭhatyambaropamaḥ // 
pṛthvyādirahitenedaṃ cidbhāsaiva svayaṃbhuvā / sādhitaṃ yadi siddhena tataḥ svātmani sādhitam // 
saṃvidyathā yā yatate tathā saiva vyavasthitā / visṛṣṭā sṛṣṭivinnadyāṃ yāvadyatnānna rodhitā // 
cidākāśāvabhāso'yaṃ jagadityavabudhyate / cidvyomnyevātmani svacche paramāṇukaṇaṃ prati // 
evamasyā mudhābhrānteḥ kā sattā keva vāsanā / kā vāsthā kā ca niyatiḥ kāvaśyaṃbhāvitocyatām // 
sarvaṃ caitadyathādṛṣṭaṃ sthitamitthamakhaṇḍitam / māyaiveyamananteyaṃ na ca māyāsti kācana // 
śrīrāma uvāca / aho nu paramā dṛṣṭirdarśitā bhagavaṃstvayā / dāvāgnidagdhakakṣāṇāṃ dāhaśāntau kalaindavī // 
aho nu sucireṇādya jñātaṃ jñātavyamakṣatam / mayā yathedaṃ yaccedaṃ yādṛg jñeyaṃ yato yadā // 
śāmyāmīva dvijaśreṣṭha nirvāmīva vikalpayan / etadākhyānamāścaryaṃ vyākhyānaṃ śāstradṛṣṭiṣu // 
imaṃ me bhagavanbrūhi saṃśayaṃ sarvakovida / tava pātuṃ na tṛpto'smi śrotrapātrairvacomṛtam // 
sa sargatritaye kālo līlābharturhi yogataḥ / sa kvacitkimahorātraḥ kvacitkiṃ māsamātrakaḥ // 
kvacitkiṃ bahuvarṣāṇi kasyacitkimu pelavaḥ / kasyacitkiṃ mahādīrghaḥ kasyacitkiṃ kṣaṇaḥ sthitaḥ // 
iti me bhagavanbūhi tvaṃ yathāvadanugrahāt / sakṛcchrutaṃ na viśrāntimeti loṣṭe yathā jalam // 
śrīvasiṣṭha uvāca / yena yena yathā yadyadyadā saṃvedyate'nagha / tena tena tathā tattattadā samanubhūyate // 
amṛtatvaṃ viṣaṃ yāti sadaivāmṛtavedanāt / śatrurmitratvamāyāti mitrasaṃvittivedanāt // 
yathā bhāvitameteṣāṃ padārthānāṃ nijaṃ vapuḥ / tadeva hi cirābhyāsānniyatervaśamāyatam // 
kacanaikātmikaiṣā cidyathā kacati yādṛśam / tathā tathāśu bhavati tatsvabhāvaikakāraṇāt // 
nimeṣe yadi kalpaughasaṃvidaṃ parivindati / nimeṣa eva tatkalpo bhavatyatra na saṃśayaḥ // 
kalpe yadi nimeṣatvaṃ vetti kalpo'pyasau tataḥ / nimeṣībhavati kṣipraṃ tādṛgrūpātmikā hi cit // 
duḥkhitasya niśā kalpaḥ sukhitasyaiva ca kṣaṇaḥ / kṣaṇaḥ svapne bhavetkalpaḥ kalpaśca bhavati kṣaṇaḥ // 
yathā ca mṛtvā jāto'haṃ taruṇo yauvanasthitaḥ / yāto'smi yojanaśataṃ svapna ityanubhūyate // 
rātriṃ dvādaśavarṣāṇi hariścandro'nubhūtavān / lavaṇo bhuktavānāyurekarātryā samāḥ śatam // 
yanmuhūrtaḥ prajeśasya sa manorjīvitaṃ muneḥ / jīvitaṃ yadviriñcasya taddinaṃ kila cakriṇaḥ // 
viṣṇoryajjīvitaṃ rāma tadvṛṣāṅkasya vāsaraḥ / dhyānaprakṣīṇacittasya na dināni na rātrayaḥ // 
na padārthā na ca jagatsatyamātmani yoginaḥ / madhuraṃ kaṭutāmeti kaṭubhāvena cintitam // 
kaṭu cāyāti mādhuryaṃ madhuratvena cintitam / mitrabuddhyā dviṣanmitraṃ ripubuddhyā ripuḥ suhṛt // 
bhavatīti mahābāho yathāsaṃvedanaṃ jagat / anabhyastāḥ padārthā ye śāstrapāṭhajapādayaḥ // 
teṣāṃ saṃvedanābhyāsānnūnamabhyeti sāmyatā / nauyāyināṃ bhramārtānāṃ vedanādbhūrvivartate // 
avedanābhramārtānāmapi naiṣāṃ vivartate / śūnyamākīrṇatāmeti vedanātsvapnadṛkṣviva // 
vedanātpītamānīlaṃ śuklaṃ vāpyanubhūyate / āpadvadutsavaḥ khedaṃ karoti parimohataḥ // 
kuḍye'pi kha ivācāro dṛṣṭo nanvavicāriṇaḥ / asadyakṣo vimūḍhānāṃ prāṇānapyapakarṣati // 
vedanātsvapnavanitā jāgratīva ratipradā / yadyathābhāsamāyātaṃ tattathā sthiratāṃ gatam // 
asadeva nabhaścaiva nabha eva cidātmani / śatahastāmbudacchāyānaṭanṛttamivātatam // 
gagane mānasaṃ spandaṃ jagadviddhi na vastu tat / mithyājñānapiśācasya spandadarśanamākṛti // 
māyāmātrakamevedamarodhakamabhittimat / idaṃ bhāsvaramābhātaṃ svapnasaṃdarśanaṃ sthitam // 
apūrvamevāsuptasya narasyevoditaṃ viduḥ / acetā cetati stambho yādṛśaṃ śālabhañjikām // 
paramārthamahāstambhaḥ sṛṣṭiṃ cetati sādṛśam / yādṛśo me naraḥ pārśve svapne kṣubdho mahābhaṭaiḥ // 
tādṛśo brahmaṇaḥ svargo buddha eva suṣuptavat / tṛṇagulmalatāyuktaḥ śiśirānte yathā rasaḥ // 
vāsantaḥ saṃsthito bhūmau tathā sargaḥ pare pade / yathā dravatvaṃ kanake sthitamantaranunmiṣat // 
tathā sthitaḥ pare sarga ātmavargādaṇāvaṇau / saṃniveśo yathāṅgānāmaṅgino'nanya ātmanaḥ // 
jagadevamanaṅgasya svātmano brahmaṇastathā / yādṛgekanaraḥ svapne yuddhamanyaṃ naraṃ prati // 
tādṛśaṃ sadasadrūpaṃ svātmedaṃ vyomagaṃ jagat / mahākalpāntasargādau citsvabhāvamidaṃ jagat // 
kāraṇatvaṃ mithaḥ paścādasadeti na vāstavam / mukte'sminbrahmaṇi yadi brahmānyaḥ smṛtijo bhavet / tatsmṛtijñaptije sarge sthitaiva jñaptimātratā // 
śrīrāma uvāca / paurāṇāṃ mantrimukhyānāṃ vidūrathakulakramaḥ / samameva kathaṃ tatra sarveṣāṃ pratibhāsitaḥ // 
śrīvasiṣṭha uvāca / citaḥ samanuvartante mukhyāyāḥ sarvasaṃvidaḥ / yathā vipulavātyāyāḥ sāmānyā vātalekhikāḥ // 
parasparānusāreṇa tathārūpeṇa saṃvidaḥ / kacitāstāḥ prajāpālaprajāvāstavyamantriṇaḥ // 
evaṃrūpātkulājjāto rājāsmākamayaṃ tvasau / kacitā iva vāstavyavido vaidūrathe pure // 
kacane citsvabhāvasya na ca kāraṇamārgaṇam / yuktaṃ mahāmaṇerbhāsāmivānyatra svabhāvataḥ // 
ahamevaṃ kulācāre rājā syāmevamityapi / vidūrathavido ratnāduditā pratibhā yathā // 
yāvanto jantavo yasminye ye sarge yadā yadā / te sarvagatvācciddhātoranyonyādarśatāṃ gatāḥ // 
tīvravegavatī yā syāttatra saṃvidakampitā / saivāyāti paraṃ sthairyamāmokṣaṃ tvekarūpiṇī // 
balavaccidvilāsānāmanuvṛttyā parasparam / svabhāvāḥ pratibimbanti cidādarśe svabhāvataḥ // 
tatrātiyatnājjayati satyāḥ saṃvida ātmasāt / kurvanti saridambhodhigāminī sarito yathā // 
ye samāstatra te tāvadyatante citsvabhāvataḥ / yāvadeko jayatyatra dvitīyaḥ sa nimajjati // 
jāyamāneṣu naśyatsu vartamāneṣu bhūriśaḥ / evaṃ sargasahasreṣu paramāṇukaṇaṃ prati // 
na kiṃcitkenaciddhyāptaṃ na kiṃcitkenacitsthitam / cidākāśamidaṃ śāntamataḥ sarvamabhittimat // 
ayamābhāsate svapno nirnidro dṛṣṭivarjitaḥ / avaśyaṃbhāvibodhastu svanubhūto'pyasanmayaḥ // 
patrapuṣpaphalāṃśātmā yathaikaḥ svāsthito drumaḥ / anantasarvaśaktyātmā hyeka eva tathā vibhuḥ // 
mātṛmeyapramāṇādimāyātmakamajaṃ padam / buddhaṃ vismṛtimāyāti na kadācana kasyacit // 
śūnyodayāstamayavastu tamaḥprakāśaṃ dikkālarūpyapi sadaikamanādiśuddham / ādyantamadhyarahitaṃ sthitamacchamambu saumyatvavīcivalanāḍhyamivaikameva // 
ahaṃtvamityādijagatsvarūpā viśuddhabodhaikavibhā vibhāti / ākāśakośe nijaśūnyateva dvaitaikyasaṃkalpavikalpanācca // 
śrīrāma uvāca / ahaṃ jagaditi bhrāntiḥ parasmātkāraṇaṃ vinā / yathodeti tathā brahmanbhūyaḥ kathaya sādhu me // 
śrīvasiṣṭha uvāca / samastāḥ samataivāntāḥ saṃvido budhyate yataḥ / sarvathā sarvadā sarvaṃ sarvātmakamajastataḥ // 
sarvā hi śabdārthadṛśo brahmaivaitāḥ pṛthaṅga tat / sarvārthaśabdārthakalārūpamāsāṃ na vidyate // 
kaṭakatvaṃ pṛthaghemnastaraṅgatvaṃ pṛthagjalāt / yathā na saṃbhavatyevaṃ na jagatpṛthagīśvarāt // 
eṣa eva jagadrūpaṃ jagadrūpaṃ tu neśvare / hemaiva kaṭakāditvaṃ kaṭakatvaṃ na hemani // 
yathāvayavino rūpamanekāvayavātmakam / tathā'navayavāyāstu citaḥ sarvātmakaṃ ca yat // 
yattulyakālamakhilaṃ tanmātrāvedanaṃ pare / antasthaṃ tadidaṃ bhāti jagadityahamityapi // 
lekhaughānāṃ yathā bhedasaṃniveśaḥ śilodare / tathānanyajjagadahaṃ cetyantaściddhane ghanam // 
sthitāstaraṅgāḥ salile yathāntarataraṅgite / sṛṣṭiśabdārtharahitāstathāntaḥ sṛṣṭayaḥ pare // 
na sarge tiṣṭhati paraṃ sargastiṣṭhati no pare / avayavāvayavivatsattānavayavaistayoḥ // 
cidrūpeṇa svasaṃvittyā svacinmātraṃ vibhāvyate / svameva rūpahṛdayaṃ vātena spandanaṃ yathā // 
tatkālameṣa śabdāṇuściccamatkārarūpadhṛk / cetate khamivaivāntaḥ saṃkalpa iva cetasā // 
tadevānilatāṃ vetti nijasattātmikāṃ svayam / antargatasparśarasāṃ pavanaspandatāmiva // 
tadevābhāsatāmeti nijasattātmikāṃ svayam / kośasthitālokalavāṃ tejaḥ pragaṭatāmiva // 
tadevaṃ jalatāṃ yāti nijasattātmikāṃ svayam / antaḥsthitāsvādalavāṃ salilaṃ dravatāmiva // 
tadedāvanitāṃ vetti svacittaikātmatāmayīm / antaḥsthagandhatanmātrāmurvī sthairyakalāmiva // 
tulyakālanimeṣāṃśalakṣabhāgapratīti yat / nijaṃ vidaḥ prakacanaṃ tatsargaughaparamparā // 
śuddhaṃ sakṛtprabhātāntardṛśyamadhyamanāmayam / udayāstamayonmuktaṃ brahma tiṣṭhatyaniṣṭhitam // 
buddhaṃ sadapavargaṃ tatsasargamapi satsamam / abuddhaṃ sargarūpātma visargamapi tatsadā // 
cidrahma yadyathā yena budhyate svātmanātmani / tattattathā nu bhavati sarvaṃ sarvāṅgaśaktimat // 
tatsatyaṃ cidvilāsatvānnityānubhavarūpataḥ / tadasatyaṃ manaḥ ṣaṣṭhātsarvākhyā nigataṃ yataḥ // 
yathaitatsaraṇaṃ vāyau tathā sargaḥ sthitaḥ pare / asatkalpe'pi saṃkalpaḥ satye'satya ivāpi ca // 
anyarūpā yathānanyā tejasyālokatodare / tathā brahmaṇi viśvaśrīḥ satyāsatyātmikā citi // 
anutkīrṇā yathā paṅke putrikā cātha dāruṇi / yathā varṇā maṣīkalke tathā sargāḥ sthitāḥ pare // 
ananyānyeva kacati brahmatattvamarusthale / asatyātmani satyeva trijaganmṛgatṛṣṇikā // 
brahmaṇā cinmayenātmā sargātmaiva vibhāvyate / na bhāvyate cānanyatvādbījenāntariva drumaḥ // 
yathā kṣīrasya mādhuryaṃ tīkṣṇatvaṃ maricasya ca / dravatvaṃ payasaścaiva spandanaṃ pavanasya ca // 
sthito'nanyo yathānyaḥ sannāsti tatra tathātmani / sargo nirgalacidrūpaḥ paramātmātmarūpabhṛt // 
kacanaṃ brahmaratnasya jagadityeva yatsthitam / tadakāraṇakaṃ yasmāttena na vyatiricyate // 
vāsanā cittajīvādivedanaṃ vedanoditam / nodetyavedanādeva yatanādeva pauruṣāt // 
nāstameti na codeti kvacitkiṃcitkadācana / sarvaṃ śāntamajaṃ brahma ciddhanaṃ suśilāghanam // 
parāṇuṃ prati sargaughāścitādbhāntisahasraśaḥ / teṣvapyaṇāvaṇāvantaḥ kaivātrāvāsanā katham // 
yathā jalānta ūrmyādyā guptāgusāśca śaktayaḥ / jāgratsvapnasuṣuptādyāstathā jīve'ntarāsthitāḥ // 
jātā cedaratirjantorbhogānprati manāgapi / tadasau tāvataivoccaiḥ padaṃ prāpta iti śrutiḥ // 
yato yato virajyate tatastato vimucyate / ato'hamityasaṃvidanka eti janmasaṃvidam // 
citiṃ parāparāmajāmarūpikāmanāmikām / carācarā'dharāmayīṃ vidanti ye jayanti te // 
pare citiḥ svaprakaṭādvitīyāsvāvartalekheva jale dravāntaḥ / sāhaṃ tayemāni jaganti dhatte na santi nāsanti parātmakāni // 
ahaṃmayī padmajabhāvanā cit saṃkalpabhedādvitanoti viśvam / antarmukhaivānubhavatyanantanimeṣakoṭyaṃśavidhau yugāntam // 
śrīvasiṣṭha uvāca / paramāṇunimeṣāṇāṃ lakṣāṃśakalanāsvapi / jagatkalpasahasrāṇi satyānīva vibhāntyalam // 
teṣvapyantastathaivāntaḥ paramāṇukaṇaṃ prati / bhrāntirevamanantāho iyamityavabhāsate // 
vahantīmāḥ parāḥ sattāḥ śāntāḥ sargaparamparāḥ / saliladravatevāntaḥsphuṭāvartavivartikā // 
mithyātmikaiva sargaśrīrbhavatīha mahāmarau / tīradrumalatonmuktapuṣpālīva taraṅgiṇī // 
svapnendrajālapuravatsaṃkathehāpurādrivat / saṃkalpavadasatyaiva bhāti sargānubhūtibhūḥ // 
śrīrāma uvāca / ekātmaikatayaivaṃ hi jāte samyagvicāraṇāt / nirvikalpātmavijñāne pare jñānavatāṃ vara // 
kimarthamiha tiṣṭhanti dehāstattvavidāmapi / daivenaiva samākrāntā daivamatra ca kiṃ bhavet // 
śrīvasiṣṭha uvāca / astīha niyatirbrāhmī cicchaktiḥ spandarūpiṇī / avaśyabhavitavyaikasattā sakalakalpagā // 
ādisarge hi niyatirbhāvavaicitryamakṣayam / anenetthaṃ sadā bhāvyamiti saṃpadyate param // 
mahāsatteti kathitā mahācitiriti smṛtā / mahāśaktiriti khyātā mahādṛṣṭiriti sthitā // 
mahākriyeti gaditā mahodbhava iti smṛtā / mahāspanda iti prauḍhā mahātmaikatayoditā // 
tṛṇānīva jagantyevamiti daityāḥ surā iti / iti nāgā iti nagā ityākalpaṃ kṛtāsthitiḥ // 
kadācidbrahmasattāyā vyabhicāro'numīyate / citramākāśakośe ca nānyathā niyateḥ sthitiḥ // 
viriñcayādyātmabhirbuddhairbodhāyāviditātmanām / brahmātmaiva sā niyatiḥ sargo'yamiti kathyate // 
acalaṃ calavaddṛṣṭaṃ brahmāpūrya vyavasthitaḥ / anādimadhyaparyantaṃ sargo vṛkṣa ivāmbare // 
pāṣāṇodaralekhaughanyāyenātmani tiṣṭhatā / brahmaṇā niyatiḥ sargo buddho'bodhavateva kham // 
atha te śāntabāhyārthā brahmatve kṛtabhāvanāḥ / tasthuścaturyugasyānte yāvatkalpaḥ kṣayaṃ gataḥ // 
kṣīyamāṇe tataḥ kalpe tapatyādityasaṃcaye / puṣkarāvartakeṣūccairvarṣatsu kaṭhināravam // 
vahatsu kalpavāteṣu sthita ekamahārṇave / kṣīṇeṣu bhūtavṛndeṣu te tathaiva vyavasthitāḥ // 
tato rātrikramapare sarvāṃ saṃhṛtya tāṃ sthitim / sthite tvayyātmani vibho te tathaiva vyavasthitāḥ // 
adya prabuddhe bhavati sraṣṭumicchati saṃsṛtim / sukhenaiva krameṇoccaiste tathaiva vyavasthitāḥ // 
tathaite bhagavanbrahmanbrahmaṇo brāhmaṇā daśa / ta ete daśa saṃsārā manovyomani saṃsthitāḥ // 
teṣāmekatamasyāhamayamākāśamandire / bhānurbhuvi vibho kālakalākarmaṇi yojitaḥ // 
eṣa te kathitaḥ sargo diśānāmalasaṃbhava / brahmaṇāṃ saṃbhavo vyomni yathecchasi tathā kuru // 
vividhakalpanayā valitāmbaraṃ yadidamuttama jāgatamutthitam / karaṇajālakamāhitamohanaṃ tadakhilaṃ nijacetasi vibhramaḥ // 
śrībrahmovāca / brahmāṇo brāhmaṇā bhānurityuktvā brahmaṇo mama / brahmanbrahmavidāṃ śreṣṭha tūṣṇīmeva babhūva saḥ // 
tata uktaṃ mayā tasya ciraṃ saṃcintya cetasā / bhāno bhāno vadāśu tvaṃ kimanyatsaṃsṛjāmyaham // 
etāni daśa vidyante kila yatra jaganti vai / tatrānyo mama sargeṇa ko'rthaḥ kathaya bhāskara // 
ityukto'tha mayā bhānuḥ saṃcintya suciraṃ dhiyā / idamatra vaco yuktamuvāca sa mahāmune // 
bhānuruvāca / nirīhasya niricchasya ko'rthaḥ sargeṇa te prabho / vinodamātramevedaṃ sṛṣṭistava jagatpate // 
niṣkāmādeva bhavataḥ sargaḥ saṃpadyate prabho / arkādiva jalādityapratibimbamivādhiyaḥ // 
śarīrasaṃniveśasya tyāge rāge ca te yadā / niṣkāmo bhagavanbhāvo nābhivāñchati nojjhati // 
sṛjasīdaṃ tathā deva vinodāyaiva bhūtapa / punaḥ saṃhṛtya saṃhṛtya dinaṃ dinapatiryathā // 
tava nityamasaṃsaktaṃ vinodāyaiva kevalam / idaṃ kartavyameveti jaganna tūdyamecchayā // 
sṛṣṭiṃ cenna karoṣi tvaṃ maheśa paramātmanaḥ / nityakarmaparityāgātkimapūrvamavāpsyasi // 
yathāprāptaṃ hi kartavyamasaktena sadā satā / mukureṇākalaṅkena pratibimbakriyā yathā // 
yathaiva karmakaraṇe kāmanā nāsti dhīmatām / tathaiva karmatyāge kāmanā nāsti dhīmatām // 
ataḥ suṣuptopamayā dhiyā niṣkāmayā tayā / suṣuptabuddhasamayā kuru kāryaṃ yathāgatam // 
sargairathenduputrāṇāṃ toṣameṣi jagatprabho / tadete toṣayiṣyanti taṃ tvāṃ sargātsureśvara // 
cittanetrairbhavānetānsargānanyasya no dṛśā / avaśyaṃ cakṣuṣā sargaṃ sṛṣṭamityeva vetti kaḥ // 
yenaiva manasā sargo nirmitaḥ parameśvara / sa eva māṃsanetreṇa taṃ paśyati hi netaraḥ // 
na caitāndaśa saṃsārāndaśa nīrajasaṃbhavān / kaścinnāśayituṃ śaktaścittadārḍhyāccirasthitān // 
karmendriyairyatkriyate tadroddhuṃ kila yujyate / na manoniścayakṛtaṃ kaścidrodhayituṃ kṣamaḥ // 
yo baddhapadatāṃ yāto jantormanasi niścayaḥ / sa tenaiva vinā brahmannānyena vinivāryate // 
bahukālaṃ yadabhyastaṃ manasā dṛḍhaniścayam / śāpenāpi na tasyāsti kṣayo naṣṭe'pi dehake // 
yadbaddhapīṭhamabhito manasi prarūḍhaṃ tadrūpameva puruṣo bhavatīha nānyat / tadbodhanāditaramatra kilābhyupāyaṃ śailaughasekamiva niṣphalameva manye // 
bhānuruvāca / mano hi jagatāṃ kartṛ mano hi puruṣaḥ paraḥ / manaḥkṛtaṃ kṛtaṃ loke na śarīrakṛtaṃ kṛtam // 
sāmānyabrāhmaṇā bhūtvā manobhāvanayā kila / aindavā brahmatāṃ yātā manasaḥ paśya śaktatām // 
manasā bhāvyamāno hi dehatāṃ yāti dehakaḥ / dehabhāvanayā'yukto dehadharmairna bādhyate // 
bāhyadṛṣṭirhi niyataṃ sukhaduḥkhādi vindati / nāntarmukhatayā yogī dehe vetti priyāpriye // 
manaḥkāraṇakaṃ tasmājjagadvividhavibhramam / indrasyāhalyayā sārdhaṃ vṛttānto'tra nidarśanam // 
śrībrahmovāca / kāhalyā bhagavanbhāno ko vātrendrastamonuda / yayorudantaśravaṇe pāvanī dṛṣṭireti hi // 
bhānuruvāca / śrūyate hi purā deva māgadheṣu mahīpatiḥ / indradyumna iti khyāta indradyumna ivāparaḥ // 
tasyendubimbapratimā bhāryā kamalalocanā / ahalyā nāma tatrāsīcchaśāṅkasyeva rohiṇī // 
tasminneva pure ṣiṅgaḥ ṣiṅgaprakaraśekharaḥ / indranāmā paraḥ kaściddhīmānviprakumārakaḥ // 
ahalyā pūrvamindrasya babhūveṣṭetyahalyayā / śrutaṃ rājamahiṣyātha kathāprastāvataḥ kvacit // 
ākarṇyaivamahalyā sā babhūvendrānurāgiṇī / ahalyāṃ māṃ sa no kasmātsakto'bhyetītyathotsukā // 
mṛṇālabhārakadalīpallavāstaraṇeṣu sā / atapyata bhṛśaṃ bālā latā lūnā vaneṣviva // 
khedamāpa samagrāsu tāsu bhūpavibhūtiṣu / matsī nidāghataptāsu parilolā sthalīṣviva // 
ayamindro'yamindraścetyevaṃ jātapralāpayā / lajjāpi hi tayā tyaktā vaivaśyamanuyātayā // 
ityārtayā ghanasnehamatha tasyā vayasyayā / uktaṃ tayā priye'vighnamindramabhyānayāmyaham // 
iṣṭaṃ tavānayāmīti śrutvā vikasitekṣaṇā / papāta pādayoḥ sakhyā nalinyā nalinī yathā // 
tataḥ prayāte divase samāyāte niśāgame / sā vayasyā tamindrākhyaṃ yayau dvijakumārakam // 
bodhayitvā yathāyuktaṃ sā tamindramathāṅganā / ahalyānikaṭaṃ rātryāmānayāmāsa satvaram // 
tataḥ sā tena ṣiṅgena sahendreṇa ratiṃ yayau / kasmiṃścitsadane gupte bahumālyavilepanā // 
hārāṅgadamanojñena taruṇī tena sā tadā / ratenāvarjitā vallī rasena madhunā yathā // 
tatastadanuraktā sā paśyantī tanmayaṃ jagat / na samastaguṇākīrṇaṃ bhartāraṃ bahvamanyata // 
kenacittvatha kālena tasyā indrānurāgitā / sā jñātā rājasiṃhena tanmukhavyomacandrikā // 
indraṃ dhyāyati sā yāvattāvattasyā virājate / mukhaṃ pūrṇena candreṇa prabuddhamiva kairavam // 
indro'pi ca tadāsaktasamastakaraṇākulaḥ / na tiṣṭhati kṣaṇamaho tayā virahitaḥ kvacit // 
athātisughanasnehanirāvaraṇaceṣṭayoḥ / tayoranayavṛttānto rājñākarṇi kaṭuvyathaḥ // 
evamanyonyamāsaktaṃ bhāvamālakṣya bhūpatiḥ / cakāra bahubhirdaṇḍaiḥ sa dvayoratha śāsanam // 
tāvubhāvapi saṃtyaktau hemante salilāśaye / tuṣṭau jahasatustatra na khedaṃ samupāgatau // 
apṛcchata tato rājā khinnau stho na tu durmatī / tāvūcaturmahīpāla jalāśayasamuddhṛtau // 
saṃsmṛtyāvāmihānyonyamukhakāntimaninditām / ātmānaṃ na vijānīvo rūḍhabhāvaṃ parasparam // 
śāsaneṣu ca yatsaṅgo niḥśaṅkastena harṣitau / muhyāvo na mahīpāla svāṅgairapi vikartitaiḥ // 
tato bhrāṣṭre parikṣiptāvakhinnāvevameva tau / ūcaturmuditātmānāvanyonyasmṛtiharṣitau // 
grathitau gajapādeṣu na khinnāveva saṃsthitau / evamevocaturbhūpamanyonyasmṛtiharṣitau // 
kaśāhatāvakhinnau tāvevameva kilocatuḥ / anyasmācchāsanādrājñā kalpitācca punaḥ punaḥ // 
uddhṛtāvūcatuḥ pṛṣṭau tamevārthaṃ punaḥ punaḥ / uvācendro mahīpālaṃ jaganme dayitāmayam // 
na śātanāni duḥkhāni bādhante kiṃcideva me / asyāścaiva jagadrājansarvaṃ manmayameva ca // 
tenānyaśāsanādduḥkhaṃ kiṃcideva na vidyate / manomātramahaṃ rājan mano hi puruṣaḥ smṛtaḥ // 
prapañcamātramevāyaṃ deho dṛśyata eva hi / samakālaprayuktena sahasā daṇḍarāśinā // 
vīraṃ mano bhedayituṃ manāgapi na śakyate / kā nāma tā mahārāja kīdṛśyaḥ kasya śaktayaḥ // 
yābhirmanāṃkta bhidyante dṛṣṭaniścayavantyapi / vṛddhimāyātu vā deho yātu vā viśarārutām // 
bhāvitārthābhipatitaṃ manastiṣṭhati pūrvavat / iṣṭe'rthe ciramāviṣṭaṃ dadhānaṃ tatsthitaṃ manaḥ // 
bhāvābhāvāḥ śarīrasthā nṛpa śaktā na bādhitum / bhāvitaṃ tīvravegena manasā yanmahīpate // 
tadeva paśyatyacalaṃ na śarīraviceṣṭitam / na kāścana kriyā rājanvaraśāpādikā api // 
tīvravegena saṃpannaṃ śaktāścālayituṃ manaḥ / tīvravegena saṃyuktaṃ puruṣā hyabhivāñchitāt // 
manaścālayituṃ śaktā na mahādriṃ mṛgā iva / mameyamasitāpāṅgī manaḥkośe pratiṣṭhitā // 
devāgāre mahotsedhe devī bhagavatī yathā / na duḥkhamanugacchāmi priyayā jīvarakṣayā // 
girirgrīṣmadaśādāhaṃ lagnayevābdamālayā / yatra yatra yathā rājaṃstiṣṭhāmyabhipatāmi vā // 
tatreṣṭasaṃgamādanyatkiṃcinnānubhavāmyaham / ahalyādayitānāmnā manasendrābhidhaṃ manaḥ // 
saṃsaktamidamāyāti na svabhāvādṛte param / ekakāryaniviṣṭaṃ hi mano dhīrasya bhūpate // 
na cālyate meruriva varaśāpabalairapi / deho hi varaśāpābhyāmanyatvamiva gacchati / nanu dhīraṃ mano rājanvijigīṣutayā sthitam // 
etāni cātra manasāṃ na ca kāraṇāni rājañśarīraśakalāni vṛthotthitāni / ceto hi kāraṇamamīṣu śarīrakeṣu vārīva sarvavanakhaṇḍalatāraseṣu // 
bhānuruvāca / athendreṇaivamukto'sau rājā rājīvalocanaḥ / muniṃ bharatanāmānaṃ pārśvasaṃsthamuvāca ha // 
rājovāca / bhagavansarvadharmajña paśyāmi sudurātmanaḥ / bhṛśamasya mukhe sphāraṃ dhārṣṭyaṃ maddārahāriṇaḥ // 
pāpānurūpamasyāśu śāpaṃ dehi mahāmune / yadavadhyavadhātpāpaṃ vadhyatyāgāttadeva hi // 
ityukto rājasiṃhena bharato munisattamaḥ / yathāvatpravicāryāśu pāpaṃ tasya durātmanaḥ // 
sahānayā duṣkṛtinyā bhartṛdrohābhibhūtayā / vināśaṃ vraja durbuddhe iti śāpaṃ visṛṣṭavān // 
tatastau rājabharatau pratyūcaturidaṃ vacaḥ / sudurmatī yuvāṃ yābhyāṃ kṣapitaṃ duścaraṃ tapaḥ // 
anena śāpadānena kiṃcidbhavati nāvayoḥ / dehe naṣṭe na nau kiṃcinnaśyati svāntarūpayoḥ // 
svāntaṃ hi nahi kenāpi śakyate nāśituṃ kvacit / sūkṣmatvāccinmayatvācca durlakṣyatvācca viddhi nau // 
śrībhānuruvāca / sughanasnehasaṃbaddhamanaskāveva śāpataḥ / patitau bhūtale vṛkṣavicyutāviva pallavau // 
atha vyasanasaṃsaktau mṛgayonimupāgatau / tato dvāvapi saṃsaktau bhūyo jātau vihaṃgamau // 
athāsmākaṃ vibho sarge mithaḥsaṃbandhabhāvanau / tapaḥparau mahāpuṇyau jātau brāhmaṇadampatī // 
bhārato'pi tayoḥ śāpaḥ sa samartho babhūva ha / śarīramātrākramaṇe na manonigrahe prabho // 
tāvadyāpi hi tenaiva mohasaṃskārahetunā / yatra yatra prajāyete bhavatastatra dampatī // 
akṛtrimapremarasānuviddhaṃ snehaṃ tayoste prativīkṣya kāntam / vṛkṣā api premarasānuviddhāḥ śṛṅgāraceṣṭākulitā bhavanti // 
bhānuruvāca / tenaitadvacmi bhavaganyathākālaṃ mano mune / anigrāhyamabhedyaṃ ca śāpairapi durāsadaiḥ // 
aindavānāmataḥ sṛṣṭikramāṇāṃ pravināśanam / yujyate na ca tadbrahmanyuktametanmahātmanaḥ // 
kiṃ tadasti jagatyasminvividheṣu jagatsu ca / tavāpi nātha nāthasya yaddainyāya mahātmanaḥ // 
mano hi jagatāṃ kartṛ mano hi puruṣaḥ smṛtaḥ / yanmanoniścayakṛtaṃ taddravyauṣadhidaṇḍanaiḥ // 
hantuṃ na śakyate jantoḥ pratibimbaṃ maṇeriva / tasmādete'tra tiṣṭhantu bhāsuraiḥ sargasaṃbhramaiḥ // 
tvaṃ sṛṣṭveha prajāstiṣṭha buddhyākāśo hyanantakaḥ / cittākāśaścidākāśa ākāśaśca tṛtīyakaḥ // 
anantāstraya evaite cidākāśaprakāśitāḥ / ekaṃ dvau trīnbahūnvāpi kuru sargāñjagatpate // 
svecchayātmani tiṣṭha tvaṃ kiṃ gṛhītaṃ tavaindavaiḥ / brahmovāca / athaindavajagajjāle bhānunaivamudāhṛte // 
mayā saṃcintya suciramidamuktaṃ mahāmune / yuktamuktaṃ tvayā bhāno vitataṃ hi kilāmbaram // 
manaśca vitataṃ vāpi cidākāśaśca vistṛtaḥ / tadyathābhimataṃ sargaṃ nityakarma karomyaham // 
kalpayāmi bahūnyāśu bhūtajālāni bhāskara / tattvamevāśu bhagavanprathamo me manurbhava // 
kuru sargaṃ yathākāmaṃ mayā samabhicoditaḥ / athaitatsa mahātejā mama vākyaṃ prabhākaraḥ // 
aṅgīkṛtya dvidhātmānaṃ cakāra tapatāṃvara / ekena prāktanenāsminvapuṣā sūryatāṃ gataḥ // 
vyomādhvagatayā sarge tatāna divasāvalim / manmanutvaṃ dvitīyena kṛtvā svavapuṣā kṣaṇāt // 
sasarja sakalāṃ sṛṣṭiṃ tāṃ tāmabhimatāṃ mama // 
etatte kathitaṃ sarvaṃ vasiṣṭhamanaso mune / svarūpaṃ sarvakṛttvaṃ ca śaktatvaṃ ca mahātmanaḥ // 
pratibhāsamupāyāti yadyadasya hi cetasaḥ / tattatprakaṭatāmeti sthairyaṃ saphalatāmapi // 
sāmānyabrāhmaṇā bhūtvā pratibhāsavaśātkila / aindavā brahmatāṃ yātā manasaḥ paśya śaktatām // 
yathā caindavajīvāste citratvādbrahmatāṃ gatāḥ / vayaṃ tathaiva cidbhāvāccittatvādbrahmatāṃ gatāḥ // 
cittaṃ hi pratibhāsātma yacca tatpratibhāsanam / tadidaṃ bhāti dehādi svāntaṃ nānyāsti dehadṛk // 
cittamātmacamatkāraṃ tacca tatkurute svataḥ / yathāvatsaṃbhavaṃ svātmanyevāntarmaricādivat // 
tadetaccittavadbhātamātivāhikanāmakam / tadevodāharantyevaṃ dehanāmnā ghanabhramam // 
kathyate jīvanāmnaitaccittaṃ pratanuvāsanam / śāntadehacamatkāraṃ jīvaṃ viddhi kramātparam // 
nāhaṃ na cānyadastīha citraṃ cittamidaṃ sthitam / vasiṣṭhaindavasaṃvidvadasatsattāmivāgatam // 
yathaindava mano brahmā tathaivāyamahaṃ sthitaḥ / tatkṛtaṃ cāhamevedaṃ saṃkalpātmaiva bhāsate // 
kaściccittavilāso'yaṃ brahmāhamiha saṃsthitaḥ / svabhāva eva dehādi viddhi śūnyatarātmakhāt // 
śuddhacitparamārthaikarūpiṇītyeva bhāvanāt / jīvo bhūyo mano bhūtvā vettītthaṃ dehatāṃ mudhā // 
sarvamaindavasaṃsāravadidaṃ bhāti cidvapuḥ / saṃpannasaṃprabodhātmā svapno dīrghaḥ svaśaktijaḥ // 
dvicandravibhramākāraṃ tanmātrābhāsapūrvakam / aindavāmbaravadrūḍhaṃ cittādevākhilaṃ bhavet // 
na sannāsadahaṃrūpaṃ sattāsatte tadeva ca / upalambhena sadrūpamasatyaṃ tadvirodhataḥ // 
jaḍājaḍaṃ mano viddhi saṃkalpātma bṛhadvapuḥ / ajaḍaṃ brahmarūpatvājjaḍaṃ dṛśyātmatāvaśāt // 
dṛśyānubhavasatyātma na sadbhāve vilāsi tat / kaṭakatvaṃ yathā hemni tathā brahmaṇi saṃsthitam // 
sarvatvādbrahmaṇaḥ sarvaṃ jaḍaṃ cinmayabheva ca / asmadādiśilāntātma na jaḍaṃ na ca cetanam // 
dārvādīnāmacittvena nopalambhasya saṃbhavaḥ / upalambho hi sadṛśasaṃbandhādeva jāyate // 
upalabdhe'jaḍaṃ viddhi tenedaṃ sarvameva hi / upalambho hi sadṛśasaṃbandhātsyātsamātmanoḥ // 
jaḍacetanabhāvādiśabdārthaśrīrna vidyate / anirdeśyapade patralatādīva mahāmarau // 
cito yaccetyakalanaṃ tanmanastvamudāhṛtam / cidbhāgo'trājaḍo bhāgo jāḍyamatra hi cetyatā // 
cidbhāgo'trāvabodhāṃśo jaḍaṃ cetyaṃ hi dṛśyate / iti jīvo jagadbhāntiṃ paśyangacchati lolatām // 
cittasya eva bhāvo'sau śuddha eva dvidhā kṛtaḥ / ataḥ sarvaṃ jagatsaiva dvaitalabdhaṃ ca saiva tat // 
svamevānyatayā dṛṣṭvā citirdṛśyatayā vapuḥ / nirbhāgāpyekabhāgābhaṃ bhramatīva bhramāturā // 
na bhrāntirasti bhramabhāṅgā naivetīha niścayaḥ / paripūrṇārṇavaprakhyāvetītthaṃ saṃsthitā citiḥ // 
sarvaṃ syājjāḍyamapyasyāścitiścittvaṃ ca vetsi tat / cidbhāgoṃśo'vabodhasya tvahaṃtājaḍatodayaḥ // 
ahaṃtādipare tattve manāgapi na vidyate / ūrmyādīva pṛthaktoye saṃvitsāraṃ hi tadyataḥ // 
ahaṃpratyayasaṃdṛśyaṃ cetyaṃ viddhi samutthitam / mṛgatṛṣṇāmbvivāntasthaṃ nūnaṃ vidyata eva no // 
ahaṃtāpadamantātmapadaṃ viddhi nirāmayam / vidaṃ vidurahaṃtādi śaityameva yathā himam // 
citteva cetyate jāḍyaṃ svapne svamaraṇopamam / sarvātmatvātsarvaśaktīḥ kurvatī naiti sāmyatām // 
manaḥ padārthāditayā sarvarūpaṃ vijṛmbhate / nānātmācittadeho'yamākāśaviśadākṛtiḥ // 
dehādidehapratibhārūpātmyaṃ tyajatā satā / vicāryaṃ pratibhāsātma cittaṃ cittena vai svayam // 
cittatāmre śodhite hi paramārthasuvarṇatām / gate'kṛtrima ānandaḥ kiṃ dehopalakhaṇḍakaiḥ // 
yadvidyate śodhyate tadbodhaḥ ke ca khapādapāḥ / dehādyavidyā satyā cedyukta etāṃ prati grahaḥ // 
asatyaviniviṣṭānāṃ dehavācitayā tviha / ye nāmopadiśantyajñāḥ kiṃcitte puruṣaiḍakāḥ // 
yathaitadbhāvayetsvāntaṃ tathaiva bhavati kṣaṇāt / dṛṣṭānto'traindavāhalyākṛtrimendrādiniścayāḥ // 
yadyadyathā sphurati supratibhātmacittaṃ tattattathā bhavati dehatayoditātma / deho'yamasti na na cāhamiti svarūpaṃ vijñānamekamavagamya niricchamāssva // 
deho'yameṣa ca kilāyamiti svabhāvāddeho'yametadakhilaṃ tata eti nāśam / yakṣādikalpanavaśādbhayameti bālo niryakṣadehagata eva kayāpi yuktyā // 
śrīvasiṣṭha uvāca / ityuktavānsa bhagavānmayā kamalasaṃbhavaḥ / raghūdvaha punaḥ pṛṣṭo vākyamākṣipya bhūtapaḥ // 
tvayaiva bhagavanproktāḥ śāpamantrādiśaktayaḥ / amoghā iti tā eva kathaṃ moghāḥ kṛtāḥ punaḥ // 
śāpena mantravīryeṇa manobuddhīndriyāṇyapi / sarvāṇyeva vimūḍhāni dṛṣṭāni kila jantuṣu // 
yathaitau pavanaspandau yathā snehatilau yathā / abhinnau tadvadevaitau manodehau sa eva tat // 
atha nāstīha vā dehaḥ kevalaṃ cetasaiva saḥ / mudhānubhūyate svapnamṛgatṛṣṇādvicandravat // 
ekanāśe dvayoreva nāśo'trābhyupapadyate / avaśyaṃ bhavituṃ manonāśe dehaparikṣayaḥ // 
manaḥ śāpādibhirdoṣaiḥ kathaṃ nākramyate prabho / kathamākramyate vāpi brūhi me parameśvara // 
brahmovāca / na tadastijagatkośe śubhakarmānupātinā / yatpauruṣeṇa śuddhena na samāsādyate janaiḥ // 
ābrahma sthāvarāntaṃ ca sarvadā sarvajātayaḥ / sarva eva jagatyasmindviśarīrāḥ śarīriṇaḥ // 
ekaṃ manaḥśarīraṃ tu kṣiprakāri sadā calam / akiṃcitkaramanyattu śarīraṃ māṃsanirmitam // 
tatra māṃsamayaḥ kāyaḥ sarvasyaiva ca saṃgataḥ / sarvairākramyate śāpaistathā vidyādisaṃcayaiḥ // 
mūkaprāyo hyaśakto'sau dīnaḥ kṣaṇavinaśvaraḥ / padmapatrāmbucapalo daivādivivaśasthitiḥ // 
manonāma dvitīyo'yaṃ kāyaḥ kāyavatāmiha / sa āyatto'pi nāyatto bhūtānāṃ bhuvanatraye // 
pauruṣaṃ svamavaṣṭabhya dhairyamālambya śāśvatam / yadi tiṣṭhatyagamyo'sau duḥkhānāṃ tadaninditaḥ // 
yathā yathāsau yatate manodeho hi dehinām / tathā tathāsau bhavati svaniścayaphalaikabhāk // 
saphalo māṃsadehasya na kaścitpauruṣakramaḥ / manodehasya saphalaṃ sarvameva svaceṣṭitam // 
pavitramanusaṃdhānaṃ cetaḥ smarati sarvadā / niṣphalāstatra śāpādyāḥ śilāyāmiva sāyakāḥ // 
patatvambhasi vahnau vā kardame vā śarīrakam / mano yadanusaṃdhatte tadevāpnoti tatkṣaṇāt // 
puruṣātiśayaḥ sarvaḥ sarvabhāvopamardane / dadātyavighnena phalaṃ mano hi manaso mune // 
pauruṣeṇa balenāntaścittaṃ kṛtvā priyāmayam / kṛtrimendreṇa duḥkhārtirna dṛṣṭā sā manāgapi // 
pauruṣeṇa manaḥ kṛtvā nīrāgaṃ vigatajvaram / māṇḍavyena jitāḥ kleśāḥ śūlaprānte'pitiṣṭhatā // 
andhakūpasthitenāpi mānasairyajñasaṃcayaiḥ / ṛṣiṇā dīrghatapasā saṃprāptaṃ vaibudhaṃ padam // 
induputrairnaraireva puruṣādhyavasāyataḥ / dhyānena brahmatā prāptā sā mayāpi na khaṇḍyate // 
anye'pi sāvadhānā ye dhīrāḥ suramaharṣayaḥ / cittātsvamanusaṃdhānaṃ na tyajanti manāgapi // 
ādhayo vyādhayaścaiva śāpāḥ pāpadṛśastathā / na khaṇḍayanti taccittaṃ padmaghātāḥ śilāmiva // 
ye cāpi khaṇḍitāḥ kecicchāpādyairādhisāyakaiḥ / svavivekākṣamaṃ teṣāṃ mano manye vipauruṣam // 
na kadācana saṃsāre sāvadhānamanā manāk / svapne'pi kaścidṛśye vā doṣajālaiḥ khilīkṛtaḥ // 
manasaiva manastasmātpauruṣeṇa pumāniha / svakameva svakenaiva yojayetpāvane pathi // 
pratibhātaṃ yadevāsya yathābhūtaṃ bhavatyalam / kṣaṇādeva manaḥ pīnaṃ bālavetālavanmune // 
pratibhāsasyānupadaṃ prāktanīṃ sthitimujjhati / kulālakarmānupadaṃ ghaṭo mṛtpiṇḍatāmiva // 
pratibhāsārthatāmeti kṣaṇādeva mano mune / spandamātrātmakaṃ vāri yathā tuṅgataraṅgatām // 
anusaṃdhānamātreṇa sūryabimbe'pi yāminīm / manaḥ paśyatyaśuddhākṣaścandrabimbe dvitāmiva // 
yatpaśyati tadevāśu phalībhūtamidaṃ manaḥ / saha harṣaviṣādābhyāṃ bhuṅkte tasmāttadeva tat // 
pratibhānupadaṃ cetaścandre'pyagniśikhāśatam / dṛṣṭvā dāhamavāpnoti dagdhaṃ ca paritapyate // 
pratibhānupadaṃ cetaḥ kṣāre'pi hi rasāyanam / dṛṣṭvā pītvā parāṃ tṛptiṃ yāti valgati nṛtyati // 
pratibhānupadaṃ ceto vyomanyapi mahāvanam / dṛṣṭvā lunāti lūtvā ca punarāropayatyalam // 
itthaṃ yadeva parikalpayatīndrajālaṃ kṣipraṃ tadeva paripaśyati tāta cetaḥ / nāsajjaganna ca sadityavagamya nūnaṃ lūnāṃ dṛśaṃ vividhabhedavatīṃ jahīhi // 
śrīvasiṣṭha uvāca / iti me bhagavatā pūrvamuktaṃ tadetadadya tubhyaṃ kathitam // 
tasmādanākhyānādbrahmaṇaḥ sarvataḥ sarvamanākhyānamutpadyate svayameva taddhanatāṃ prāpya manaḥ saṃpadyate // 
tanmanastanmātrakalpanapūrvakasanniveśaṃ bhavati tatastaijasaḥ puruṣaḥ saṃpadyate so'yaṃ brahmetyātmani nāma kṛtavān // 
tena rāma yo'yaṃ parameṣṭhī tanmanastattvaṃ viddhi // 
samanastattvākāro bhagavānabrahmā saṃkalpamayatvādyadeva saṃkalpayati tadeva paśyati // 
tatasteneyamavidyā parikalpitā anātmanyātmābhimānamayīti tena brahmaṇā giritṛṇajaladhimayamidaṃ krameṇa jagatparikalpitam // 
itthaṃ krameṇa brahmatattvādiyamāgatā sṛṣṭiranyata evāgateyamiti lakṣyate // 
tasmātsarvapadārthānāṃ trailokyodaravartinām / utpattirbrahmaṇo rāma taraṅgāṇāmivārṇavāt // 
ya evamanutpanne jagati yā brahmaṇaścinmanorūpiṇī sāhaṃkāre parikalpya brahma brahmatāmeti // 
yāstvanyāścicchaktayaḥ sarvaśakterabhinnā eva kalpyante // 
jagati sphāratāṃ nīte pitāmaharūpeṇa manasā samullasanti // 
ete sahasraśo'pi parivartamānajīvā ucyante // 
te'bhyutthitā eva cinnabhaso nabhasi tanmātrairāvalitā gaganapavanāntarvartinaścaturdaśavidhā ye bhūtajātamadhyatayābhyāse tiṣṭhanti tasyā eva prāṇaśaktidvāreṇa praviśya śarīraṃ sthāvaraṃ jaṃgamaṃ vāpi bījatāṃ gacchanti // 
tadanu yonito jagati jāyante tadanu kākatālīyayogenotpannavāsanāpravāhānurūpakarmaphalabhāgino bhavanti // 
tataḥ karmarajjubhirvāsanāvalitābhirbaddhaśarīrā bhramantaḥ protpatanti ca // 
icchaivaitā bhūtajātayaḥ // 
kāścijjanasahasrāntāḥ patanti vanaparṇavat / karmavātyā paribhrāntā luṭhanti girikukṣiṣu // 
aprameyabhavāḥ kāściccitsattājñānamohitāḥ / cirajātā bhavantīha bahukalpaśatānyapi // 
kāścitkatipayātītā manoramabhavāntarāḥ / viharanti jagatyasminśubhakarmaparāyaṇāḥ // 
kāścidvijñātavijñānāḥ parameva padaṃ gatāḥ / vātodbhūtāḥ payomadhyaṃ sāmudrā iva bindavaḥ // 
utpattiḥ sarvajīvānāmitīha brahmaṇaḥ padāt / āvirbhāvatirobhāvabhaṅgurā bhavabhāvinī // 
vāsanāviṣavaiṣamyavaidhuryajvaradhāriṇī / anantasaṃkaṭānarthakāryasatkārakāriṇī // 
nānādigdeśakālāntaśailakandaracāriṇī / racitottamavaicitryavihitā''saṃbhramā'satī // 
eṣā jagajjāṅgalajīrṇavallī samyaksamālokakuṭhārakṛttā / vallīva vikṣubdhamanaḥśarīrā bhūyo na saṃrohati rāmabhadra // 
śrīvasiṣṭha uvāca / uttamādhamamadhyānāṃ padārthānāmitastataḥ / utpattīnāṃ vibhāgo'yaṃ śrṛṇu vakṣyāmi rāghava // 
idaṃ prathamatotpanno yo'sminneva hi janmani / idaṃprathamatānāmnī śubhābhyāsasamudbhavā // 
śubhalokāśrayā sā ca śubhakāryānubandhinī / sā cedvicitrasaṃsāravāsanāvyavahāriṇī // 
bhavaiḥ katipayairmokṣamityuktā guṇapīvarī / tādṛkphalapradānaikakāryākāryānumānadā // 
tena rāma sasattveti procyate sā kṛtātmabhiḥ / atha ceccitrasaṃsāravāsanāvyavahāriṇī // 
atyantakaluṣā janmasahasrairjñānabhāginī / tādṛkphalapradānaikadharmādharmānumānadā // 
asāvadhamasattveti tena sādhubhirucyate / saiva saṃkhyātigānantajanmavṛndādanantaram // 
saṃdigdhamokṣā yadi tatprocyate'tyantatāmasī / anadyatanajanmā tu jātistādṛśakāriṇī // 
yotpattirmadhyamā puṃso rāma dvitribhavāntarā / tādṛkkāryā tu sā loke rājasī rājasattama // 
aviprakṛṣṭajanmāpi socyate kṛtabuddhibhiḥ / sā hi tanmṛtimātreṇa mokṣayogyā mumukṣubhiḥ // 
tādṛkkāryānumānena proktā rājasasāttvikī / saiva ceditarairalpairjanmabhirmokṣabhāginī // 
tattādṛśī hi sā tajjñaiḥ proktā rājasarājasī / saiva janmaśatairmokṣabhāginī cecciraiṣiṇī // 
tvaduktā tādṛgārambhā sadbhī rājasatāmasī / saiva saṃdigdhamokṣā cetsahasrairapi janmanām // 
taduktā tādṛśārambhā rājasātyantatāmasī / bhuktajanmasahasrā tu yotpattirbrahmaṇo nṛṇām // 
ciramokṣā hi kathitā tāmasī sā maharṣibhiḥ / tajjanmanaiva mokṣasya bhāginī cettaducyate // 
tajjñaistāmasasattveti tādṛśārambhaśālinī / bhavaiḥ katipayairmokṣabhāginī cettaducyate // 
tamorājasarūpeti tādṛśairguṇabṛṃhitaiḥ / pūrvajanmasahasrāḍhyā purojanmaśatairapi // 
mokṣāyogyā tataḥ proktā tajjñaistāmasatāmasī / pūrvaṃ tu janmalakṣāḍhyā janmalakṣaiḥ puro'pi cet // 
saṃdigdhamokṣā tadasau procyate'tyantatāmasī / sarvā etāḥ samāyānti brahmaṇo bhūtajātayaḥ // 
kiṃcittpracalitā bhogātpayorāśerivormayaḥ / sarvā eva viniṣkrāntā brahmaṇo jīvarāśayaḥ // 
svatejaḥspanditābhogāddīpādiva marīcayaḥ / sarvā eva samutpannā brahmaṇo bhūtapaṅktayaḥ // 
svamarīcibalodbhūtā jvalitāgneḥ kaṇā iva / sarvā evotthitāstasmādbrahmaṇo jīvarāśayaḥ // 
mandāramañjarīrūpāścandrabimbādivāṃśavaḥ / sarvā eva samutpannā brahmaṇo dṛśyadṛṣṭayaḥ // 
yathā viṭapinaścitrāstadrūpā viṭapaśriyaḥ / sarvā eva samutpannā brahmaṇo jīvapaṅktayaḥ // 
kaṭakāṅgadakeyūrayuktayaḥ kanakādiva / sarvā evotthitā rāma brahmaṇo jīvarāśayaḥ // 
nirjharādamalodyotātpayasāmiva bindavaḥ / ajasyaivākhilā rāma bhūtasaṃtatikalpanāḥ // 
ākāśasya ghaṭasthālīrandhrākāśādayo yathā / sarvā evotthitā lokakalanā brahmaṇaḥ padāt // 
sīkarāvartalaharībindavaḥ payaso yathā / sarvā evotthitā rāma brahmaṇo dṛśyadṛṣṭayaḥ // 
mṛgatṛṣṇātaraṅgiṇyo yathā bhāskaratejasaḥ / sarvā dṛśyadṛśo draṣṭurvyatiriktā na rūpataḥ // 
śītaraśmerita jyotsnā svāloka iva tejasaḥ / evametā hi bhūtānāṃ jātayo vividhāśca yāḥ // 
yasmādeva samāyānti tasminneva viśanti ca / kāścijjanmasahasrānte jātayaścirakālikāḥ / kāścitkatipayātītajanmarūpā vyavasthitāḥ // 
itthaṃ jagatsu vividheṣu vicitrarūpāstasyecchayā bhagavato vyavahāravatyaḥ / āyānti yānti nipatanti tathotpatanti rūpaśriyaḥ kaṇaghaṭā iva pāvakotthāḥ // 
śrīvasiṣṭha uvāca / abhinnau karmakartārau samameva parātpadāt / svayaṃ prakaṭatāṃ yātau puṣpāmodau taroriva // 
sarvasaṃkalpanāmukte jīvā brahmaṇi nirmale / sphuranti vitate vyomni nīlimevājñacakṣuṣaḥ // 
aprabuddhajanācāro yatra rāghava dṛśyate / tatra brahmaṇa utpannā jīvā ityuktayaḥ sthitāḥ // 
saṃprabuddhajanācāre vaktumetanna śobhanam / yadbrahmaṇa idaṃ jātaṃ na jātaṃ ceti rāghava // 
kācidvā kalanā yāvanna nītā rāghava prathām / upadeśyopadeśaśrīstāvalloke na śobhate // 
ato bhedadṛśā dīnāmaṅgīkṛtyopadiśyate / brahmedamete jīvā vai veti vācāmayaṃ kramaḥ // 
iti dṛṣṭo nirāsaṅgādbrahmaṇo jāyate jagat / tajjaṃ tadeva taddhetugataṃ duravabodhataḥ // 
merumandarasaṃkāśā bahavo jīvarāśayaḥ / utpatyotpatya saṃlīnāstasminneva pare pade // 
athānantāḥ sphurantyete jāyamānāḥ sahasraśaḥ / nānākakubnikuñjeṣu pādapeṣviva pallavāḥ // 
jīvaughāścodbhaviṣyanti madhāviva navāṅkurāḥ / tatraiva layameṣyanti grīṣme madhurasā iva // 
tiṣṭhantyajasraṃ kāleṣu ta evānye ca bhūriśaḥ / jāyante ca pralīyante parasmiñjīvarāśayaḥ // 
puṣpāmodāvivābhinnau pumānkarma ca rāghava / parameśātsamāyāte tatraiva viśataḥ śanaiḥ // 
dṛṣṭamete jagatyasmindaityoraganarāmarāḥ / udbhavantyabhavā bhāvaiḥ prasphuranti punaḥ punaḥ // 
heturviharaṇe teṣāmātmavismaraṇādṛte / na kaścillakṣyate sādho janmāntaraphalapradaḥ // 
śrīrāma uvāca / avisaṃvādinārthe yadyatprāmāṇikadṛṣṭibhiḥ / vītarāgairvinirṇītaṃ tacchāstramiti kathyate // 
mahāsattvaguṇopetā ye dhīrāḥ samadṛṣṭayaḥ / anirdeśyakalopetāḥ sādhavasta udāhṛtāḥ // 
dvayaṃ hi dṛṣṭirbālānāṃ siddhaye sarvakarmaṇām / sādhuvṛttaṃ tathā śāstraṃ sarvadaivānuvartate // 
sādhusaṃvyavahārārthaṃ śāstraṃ yo nānuvartate / bahiḥkurvanti taṃ sarve sa ca duḥkhe nimajjati // 
iha loke ca vede ca śrutiritthaṃ sadā prabho / yathā karma ca kartā ca paryāyeṇeha saṃgatau // 
karmaṇā kriyate kartā kartrā karma praṇīyate / bījāṅkurādivannyāyo lokavedokta eva saḥ // 
karmaṇo jāyate janturbījādiva navāṅkuraḥ / jantoḥ prajāyate karma punarbījamivāṅkurāt // 
yayā vāsanayā janturnīyate bhavapañjare / tadvāsanānurūpeṇa phalaṃ samanubhūyate // 
evaṃ sthite kathaṃ nāma janmabījena karmaṇā / vinotpattistvayā proktā bhūtānāṃ brahmaṇaḥ padāt // 
pakṣeṇānena bhagavanbhavatā janmakarmaṇoḥ / tiraskṛtā jagajjātā sā'vinābhāvitaitayoḥ // 
brahmaṇyakāraṇe brahmanbrahmādiṣu phaleṣu ca / karmaṇāṃ phalamastīti dvayaṃ loke pramārjitam // 
saṃjāte saṃkare loke karmasvaphaladāyiṣu / mātsyanyāye vilasati nāśa evāvaśiṣyate // 
kiṃ tatkṛtaṃ bhavatyeva bhagavanbrūhi tattvataḥ / enaṃ me saṃśayaṃ sphāraṃ chindhi vedyavidāṃvara // 
śrīvasiṣṭha uvāca / sādhu rāghava pṛṣṭo'smi tvayā praśnamimaṃ śubham / śṛṇu vakṣyāmi te yena bhṛśaṃ jñānodayo bhavet // 
mānaso'yaṃ samunmeṣaḥ kalākalanarūpataḥ / etattatkarmaṇāṃ bījaṃ phalamasyaiva vidyate // 
yadaiva hi manastattvamutthitaṃ brahmaṇaḥ padāt / tadaiva karma jantūnāṃ jīvo dehatayā sthitaḥ // 
kusumāśayayorbhedo na yathā bhinnayoriha / tathaiva karmamanasorbhedo nāstyavibhinnayoḥ // 
kriyāspando jagatyasminkarmeti kathito budhaiḥ / pūrvaṃ tasya mano dehaṃ karmātaścittameva hi // 
na sa śailo na tadvyoma na so'bdhiśca na viṣṭapam / asti yatra phalaṃ nāsti kṛtānāmātmakarmaṇām // 
aihikaṃ prāktanaṃ vāpi karma yadracitaṃ sphurat / pauruṣo'sau paro yatno na kadācana niṣphalaḥ // 
kṛṣṇatāsaṃkṣaye yadvatkṣīyate kajjalaṃ svayam / spandātmakarmavigame tadvatprakṣīyate manaḥ // 
karmanāśe manonāśo manonāśo hyakarmatā / muktasyaiva bhavatyeva nāmuktasya kadācana // 
vahnyauṣṇayoriva sadā śliṣṭayościttakarmaṇoḥ / dvayorekatarābhāve dvayameva vilīyate // 
cittaṃ sadā spandavilāsametya spandaikarūpaṃ nanu karmaviddhi / karmātha cittaṃ kila dharmakarmapadaṃ gate rāma paraspareṇa // 
śrīvasiṣṭha uvāca / mano hi bhāvanāmātraṃ bhāvanā spandadharmiṇī / kriyā tadbhāvitārūpaṃ phalaṃ sarvo'nudhāvati // 
śrīrāma uvāca / vistareṇa mama brahman jaḍasyāpyajaḍākṛteḥ / rūpamārūḍhasaṃkalpaṃ manaso vaktumarhasi // 
śrīvasiṣṭha uvāca / anantasyātmatattvasya sarvaśaktermahātmanaḥ / saṃkalpaśakti racitaṃ yadrūpaṃ tanmano viduḥ // 
bhāvaḥ sadasatormadhye nṛṇāṃ calati yaścalaḥ / kalanonmukhatāṃ yātastadrūpaṃ manaso viduḥ // 
nāhaṃ vedāvabhāsātmā kurvāṇo'smīti niścayaḥ / tasmādekāntakalanastadrūpaṃ manaso viduḥ // 
kalpanātmikayā karmaśaktyā virahitaṃ manaḥ / na saṃbhavati loke'sminguṇahīno guṇī yathā // 
yathā vahnyauṣṇyayoḥ sattā na saṃbhavati bhinnayoḥ / tathaiva karmamanasostathātmamanasorapi // 
svenaiva cittarūpeṇa karmaṇā phaladharmiṇā / saṃkalpaikaśarīreṇa nānāvistaraśālinā // 
idaṃ tatamanekātma māyāmayamakāraṇam / viśvaṃ vigatavinyāsaṃ vāsanākalpanākulam // 
yā yena vāsanā yatra satevāropitā yathā / sā tena phalasūstatra tadeva prāpyate tathā // 
karma bījaṃ manaḥspandaḥ kathyate'thānubhūyate / kriyāstu vividhāstasya śākhāścitraphalāstaroḥ // 
mano yadanusaṃdhatte tatkarmendriyavṛttayaḥ / sarvāḥ saṃpādayantyetāstasmātkarma manaḥ smṛtam // 
mano buddhirahaṃkāraścittaṃ karmātha kalpanā / saṃsṛtirvāsanā vidyā prayatnaḥ smṛtireva ca // 
indriyaṃ prakṛtirmāyā kriyā cetītarā api / citrāḥ śabdoktayo brahmansaṃsārabhramahetavaḥ // 
kākatālīyayogena tyaktasphāradṛgākṛteḥ / citeścetyānupātinyāḥ kṛtāḥ paryāyavṛttayaḥ // 
śrīrāma uvāca / parāyāḥ saṃvido brahmannetāḥ paryāyavṛttayaḥ / kalpyamānavicitrārthāḥ kathaṃ rūḍhimupāgatāḥ // 
śrīvasiṣṭha uvāca / gateva sakalaṅkatvaṃ kadācitkalpanātmakam / unmeṣarūpiṇī nānā tadaiva hi manaḥsthitā // 
bhāvanāmanusaṃdhānaṃ yadā niścitya saṃsthitā / tadaiṣā procyate buddhiriyattāgrahaṇakṣamā // 
yadā mithyābhimānena sattāṃ kalpayati svayam / ahaṃkārābhimānena procyate bhavabandhanī // 
idaṃ tyaktvedamāyāti bālavatpelavā yadā / vicāraṃ saṃparityajya tadā sā cittamucyate // 
yadā spandaikadharmatvātkarturyā śūnyaśaṃsinī / ādhāvati spandaphalaṃ tadā karmetyudāhṛtā // 
kākatālīyayogena tyaktvaikaghananiścayam / yadehitaṃ kalpayati bhāvaṃ teneha kalpanā // 
pūrvadṛṣṭamadṛṣṭaṃ vā prāgdṛṣṭamiti niścayaiḥ / yadaivehāṃ vidhatte'ntastadā smṛtirudāhṛtā // 
yadā padārthaśaktīnāṃ saṃbhuktānāmivāmbare / vasatyastamitānyehā vāsaneti tadocyate // 
astyātmatattvaṃ vimalaṃ dvitīyā dṛṣṭiraṅkitā / jātā hyavidyamānaiva tadā vidyeti kathyate // 
sphuratyātmavināśāya vismārayati tatpadam / mithyāvikalpajālena tanmalaṃ parikalpyate // 
śrutvā spṛṣṭvā ca dṛṣṭvā ca bhuktvā ghrātvā vimṛśya ca / indramānandayatyeṣā tenendriyamiti smṛtam // 
sarvasya dṛśyajālasya paramātmanyalakṣite / prakṛtatvena bhāvānāṃ loke prakṛtirucyate // 
sadasattāṃ nayatyāśu sattāṃ vā sattvamañjasā / sattāsattāvikalpo'yaṃ tena māyeti kathyate // 
darśanaśravaṇasparśarasanaghrāṇakarmabhiḥ / kriyeti kathyate loke kāryakāraṇatāṃ gatā // 
citeścetyānupātinyā gatāyāḥ sakalaṅkatām / prasphuradrūpadharmiṇyā etāḥ paryāyavṛttayaḥ // 
cittatāmupayātāyā gatāyāḥ prakṛtaṃ padam / svaireva saṃkalpaśatairbhṛśaṃ rūḍhimupāgatāḥ // 
cetanīyakalaṅkāṅkājjāḍyajālānupātinī / saṃkhyāvibhāgakalanā svavaikalyākuleva cit // 
jīva ityucyate loke mana ityapi kathyate / cittamityucyate saiva buddhirityucyate tathā // 
nānāsaṃkalpakalilaṃ paryāyanicayaṃ budhāḥ / vadantyasyāḥ kalaṅkinyāścyutāyāḥ paramātmanaḥ // 
śrīrāma uvāca / manaḥ kiṃ syājjaḍaṃ brahmaṃstathā vāpi ca cetanam / ityeko mama tattvajña niścayo'ntarna jāyate // 
śrīvasiṣṭha uvāca / mano hi na jaḍaṃ rāma nāpi cetanatāṃ gatam / mlānā'jaḍā tadā dṛṣṭirmana ityeva kathyate // 
madhye sadasato rūpaṃ pratibhūtaṃ yadāvilam / jagataḥ kāraṇaṃ nāma tadetaccittamucyate // 
śāśvatenaikarūpeṇa niścayena vinā sthitiḥ / yena sā cittamityuktā tasmājjātamidaṃ jagat // 
jaḍājaḍadṛśormadhye dolārūpaṃ svakalpanam / yaccito mlānarūpiṇyāstadetanmana ucyate // 
cinniḥspando hi malinaḥ kalaṅkavikalāntaram / mana ityucyate rāma na jaḍaṃ na ca cinmayam // 
tasyemāni vicitrāṇi nāmāni kalitānyalam / ahaṃkāramanobuddhijīvādyānītarāṇyapi // 
yathā gacchati śailūṣo rūpāṇyalaṃ tathaiva hi / mano nāmānyanekāni dhatte karmāntaraṃ vrajat // 
citrādhikāravaśato vicitrā vikṛtābhidhāḥ / yathā yāti naraḥ karmavaśādyāti tathā manaḥ // 
yā etāḥ kathitāḥ saṃjñā mayā rāghava cetasaḥ / etā evānyathā proktā vādibhiḥ kalpanāśataiḥ // 
svabhāvābhimatāṃ buddhimāropya manasā kṛtāḥ / manobuddhīndriyādīnāṃ vicitrā nāmarītayaḥ // 
mano hi jaḍamanyasya bhinnamanyasya jīvataḥ / tathāhaṃkṛtiranyasya buddhiranyasya vādinaḥ // 
ahaṃkāramanobuddhidṛṣṭayaḥ sṛṣṭikalpanāḥ / ekarūpatayā proktā yā mayā raghunandana // 
naiyāyikairitarathā tādṛśaiḥ parikalpitāḥ / anyathā kalpitāḥ sāṃkhyaiścārvākairapi cānyathā // 
jaiminīyaiścārhataiśca bauddhairvaiśeṣikaistathā / anyairapi vicitraistaiḥ pāñcarātrādibhistathā // 
sarvaireva ca gantavyaṃ taiḥ padaṃ pāramārthikam / vicitraṃ deśakālotthaiḥ puramekamivādhvagaiḥ // 
ajñānātparamārthasya viparītāvabodhataḥ / kevalaṃ vivadantyete vikalpairārurukṣavaḥ // 
svamārgamabhiśaṃsanti vādinaścitrayā dṛśā / vicitradeśakālotthā mārgaṃ svaṃ pathikā iva // 
tairmithyā rāghava proktāḥ karmamānasacetasām / svavikalpārpitairarthaiḥ svāḥ svā vaicitryayuktayaḥ // 
yathaiva puruṣaḥ snānadānādānādikāḥ kriyāḥ / kurvaṃstatkartṛvaicitryameti tadvadidaṃ manaḥ // 
vicitrakāryavaśato nāmabhedena kartṛtā / manaḥ saṃprocyate jīvavāsanākarmanāmabhiḥ // 
cittamevedamakhilaṃ sarveṇaivānubhūyate / acitto hi naro lokaṃ paśyannapi na paśyati // 
śrutvā spṛṣṭvā ca dṛṣṭvā ca bhuktvā ghrātvā śubhāśubham / antarharṣaṃ viṣādaṃ ca samanasko hi vindati // 
āloka iva rūpāṇāmarthānāṃ kāraṇaṃ manaḥ / badhyate baddhacitto hi muktacitto hi mucyate // 
tajjaḍānāṃ paraṃ viddhi jaḍaṃ yenocyate manaḥ / na cāvagacchati jaḍaṃ mano yasya hi cetanam // 
na cetanaṃ na ca jaḍaṃ yadidaṃ protthitaṃ manaḥ / vicitrasukhaduḥkhehaṃ jagadabhyuditaṃ tadā // 
ekarūpe hi manasi saṃsāraḥ pravilīyate / upāvilaṃ kāraṇaṃ tairbhrāntyā jagadupasthitam // 
ajaḍaṃ hi mano rāma saṃsārasya na kāraṇam / jaḍaṃ copaladharmāpi saṃsārasya na kāraṇam // 
na cetanaṃ na ca jaḍaṃ tasmājjagati rāghava / manaḥ kāraṇamarthānāṃ rūpāṇāmiva bhāsanam // 
cittādṛte'nyadyadyasti tadacittasya kiṃ jagat / sarvasya bhūtajātasya samagraṃ pravilīyate // 
nānākarmavaśāveśānmano nānābhidheyatām / ekaṃ vicitratāmeti kālo nānā yathartumiḥ // 
yadi nāmāmanaskāramahaṃkārendriyakriyāḥ / kṣobhayanti śarīraṃ tatsantu jīvādayaḥ pare // 
darśaneṣu tu ye proktā bhedā manasi tarkataḥ / kvacitkacidvādakarairapavādakaraiḥ kila // 
te hi rāma na budhyante viśiṣyante na ca kvacit / sarvā hi śaktayo deve vidyante sarvagā yataḥ // 
yadaiva khalu śuddhāyā manāgapi hi saṃvidaḥ / jaḍeva śaktiruditā tadā vaicitryamāgatam // 
ūrṇanābhādyathā tanturjāyate cetanājjaḍaḥ / nityaprabuddhātpuruṣādbrahmaṇaḥ prakṛtistathā // 
avidyāvaśataścittabhāvanāḥ sthitimāgatāḥ / citi paryāyaśabdā hi bhinnāste neha vādinām // 
jīvo manaśca nanu buddhirahaṃkṛtiścetyevaṃ prathāmupagateyamanirmalā cit / saiṣocyate jagati cetanacittajīvasaṃjñāgaṇena kila nāsti vivāda eṣaḥ // 
śrīrāma uvāca / brahmanmanasa evedamantaścāḍambaraṃ sṛtam / yatastadeva karmeti vākyārthādupalabhyate // 
śrīvasiṣṭha uvāca / dṛḍhabhāvoparaktena manasaivorarīkṛtam / marucaṇḍātapeneva bhāsvarāvaraṇaṃ punaḥ // 
brahmātmani jagatyasminmana ekākṛtiṃ gatam / kvacinnaratayā rūḍhaṃ kvacitsuratayotthitam // 
kvaciddaityatayollāsi kvacidyakṣatayoditam / kvacidgandharvatāṃ prāptaṃ kvacitkinnararūpi ca // 
nānācāranabhobhāgapurapattanarūpayā / manye vitatayākṛtyā mana eva vijṛmbhate // 
evaṃ sthite śarīraughastṛṇakāṣṭhalatopamaḥ / tadvicāraṇayā ko'rtho vicāryaṃ mana eva naḥ // 
tenedaṃ sarvamābhogi jagadityākulaṃ tatam / manye tadvyatirekeṇa paramātmaiva śiṣyate // 
ātmā sarvapadātītaḥ sarvagaḥ sarvasaṃśrayaḥ / tatprasādena saṃsāre mano dhāvati valgati // 
mano manye manaḥ karma taccharīreṣu kāraṇam / jāyate mriyate taddhi nātmanīdṛgvidhā guṇāḥ // 
mana eva vicāreṇa manye vilayameṣyati / manovilayamātreṇa tataḥ śreyo bhaviṣyati // 
manonāmni parikṣīṇe karmaṇyāhitasaṃbhrame / mukta ityucyate jantuḥ punarnāma na jāyate // 
śrīrāma uvāca / bhagavanbhavatā proktā jātayastrividhā nṛṇām / prathamaṃ kāraṇaṃ tāsāṃ manaḥ sadasadātmakam // 
tatkathaṃ śuddhacinnāmnastattvādbuddhivivarjitāt / utthitaṃ sphāratāṃ yātaṃ jagaccitrakaraṃ manaḥ // 
śrīvasiṣṭha uvāca / ākāśā hi trayo rāma vidyante vitatāntarāḥ / cittākāśaścidākāśo bhūtākāśastṛtīyakaḥ // 
ete hi sarvasāmānyāḥ sarvatraiva vyavasthitāḥ / śuddhacittatvaśaktyā tu labdhasattātmatāṃ gatāḥ // 
sabāhyābhyantarastho yaḥ sattāsattāvabodhakaḥ / vyāpī samastabhūtānāṃ cidākāśaḥ sa ucyate // 
sarvabhūtahitaḥ śreṣṭho yaḥ kālakalanātmakaḥ / yenedamātataṃ sarvaṃ cittākāśaḥ sa ucyate // 
daśadiṅmaṇḍalābhogairavyucchinnavapurhi yaḥ / bhūtātmāsau ya ākāśaḥ pavanābdādisaṃśrayaḥ // 
ākāśacittākāśau dvau cidākāśabalodbhavau / citkāraṇaṃ hi sarvasya kāryaughasya dinaṃ yathā // 
jaḍo'smi na jaḍo'smīti niścayo malinaścitaḥ / yastadeva mano viddhi tenākāśādi bhāvyate // 
aprabuddhātmaviṣayamākāśatrayakalpanam / kalpyate upadeśārthaṃ prabuddhaviṣayaṃ na tu // 
ekameva paraṃ brahma sarva sarvāvapūrakūm / prabuddhaviṣayaṃ nityaṃ kalākalanavarjitam // 
dvaitādvaitasamudbhedairvākyasaṃdarbhagarbhitaiḥ / upadeśyata evājño na prabuddhaḥ kathaṃcana // 
yāvadrāmāprabuddhastvamākāśatrayakalpanā / tāvadevāvabodhārthaṃ mayā tvamupadiśyase // 
ākāśacittākāśādyāścidākāśakalaṅkitāt / prasūtā dāvadahanādyathā marumarīcayaḥ // 
cinoti malinaṃ rūpaṃ cittatāṃ samupāgatam / trijagantīndrajālāni racayatyākulātmakam // 
cittatvamasya malinasya cidātmakasya tattvasya dṛśyata idaṃ nanu bodhahīnaiḥ / śuktau yathā rajatatā natu bodhavadbhirmaurkhyeṇa bandha iha bodhabalena mokṣaḥ // 
śrīvasiṣṭha uvāca / yataḥkutaścidutpannaṃ cittaṃ yatkiṃcideva hi / nityamātmavimokṣāya yojayedyatnato'nagha // 
saṃyojitaṃ pare cittaṃ śuddhaṃ nirvāsanaṃ bhavet / tatastu kalpanāśūnyamātmatāṃ yāti rāghava // 
cittāyattamidaṃ sarvaṃ jagatsthiracarātmakam / cittādhīnavato rāma bandhamokṣāvapi sphuṭam // 
atrārthe kathyamānaṃ me cittākhyānamanuttamam / brahmaṇā yatpurā proktaṃ śrṛṇu rāmātiyatnataḥ // 
asti rāmāṭavī sphārā śūnyāśāntātibhīṣaṇā / yojanānāṃ śataṃ yasyāṃ lakṣyate kaṇamātrakam // 
tasyāmeko hi puruṣaḥ sahasrakaralocanaḥ / paryākulamatirbhīmaḥ saṃsthito vitatākṛtiḥ // 
sa sahasreṇa bāhūnāmādāya parighānbahūn / praharatyātmanaḥ pṛṣṭhe svātmanaiva palāyate // 
dṛḍhaprahāraiḥ praharansvayamevātmanātmani / pravidravati bhītātmā sa yojanaśatānyapi // 
krandanpalāyamāno'sau gatvā dūramitastataḥ / śramavānvivaśākāro viśīrṇacaraṇāṅgakaḥ // 
patito'vaśa evāśu mahatyandho'ndhakūpake / kṛṣṇarātritamobhīme nabhogambhīrakoṭare // 
tataḥ kālena bahunā so'ndhakūpātsamutthitaḥ / punaḥ prahāraiḥ praharanvidravatyātmanātmanaḥ // 
punardūrataraṃ gatvā karañjavanagulmakam / praviṣṭaḥ kaṇṭakavyāptaṃ śalabhaḥ pāvakaṃ yathā // 
tasmātkarañjagahanādviniḥsṛtya kṣaṇādiva / punaḥ prahāraiḥ praharanvidravatyātmanātmanaḥ // 
punardūrataraṃ gatvā śaśāṅkakaraśītalam / kadalīkānanaṃ kāntaṃ saṃpraviṣṭo hasanniva // 
kadalīkhaṇḍakāttasmādviniḥsṛtya kṣaṇātpunaḥ / svayaṃ prahāraiḥ praharanvidravatyātmanātmani // 
punardūrataraṃ gatvā tamevāndho'ndhakūpakam / sa saṃpraviṣṭastvarayā viśīrṇāvayavākṛtiḥ // 
andhakūpātsamutthāya praviṣṭaḥ kadalīvanam / kadalīkānanācchvabhraṃ karañjavanagulmakam // 
karañjakānanātkūpaṃ kūpādrambhāvanāntaram / praviśanpraharaṃścaiva svayamātmani saṃsthitaḥ // 
evaṃrūpanijācāraḥ so'valokya ciraṃ mayā / avaṣṭabhya balādeva muhūrtaṃ rodhitaḥ pathi // 
pṛṣṭaḥ sa kastvaṃ kimidaṃ kenārthena karoṣi vā / kiṃ nāmābhimataṃ te'tra kiṃ mudhā parimuhyasi // 
iti pṛṣṭena kathitaṃ tena me raghunandana / nāhaṃ kaścinna caivedaṃ mune kiṃcitkaromyaham // 
tvayāhamavabhagno'smi tvaṃ me śatruraho vata / tvayā dṛṣṭo'smi naṣṭo'smi duḥkhāya ca sukhāya ca // 
ityuktvā viklavānyaṅgānyālokya svānyatuṣṭimān / rurodātiravaṃ dīno megho varṣannivāṭavīm // 
kṣaṇamātreṇa tatrāsāvupasaṃhṛtya rodanam / svānyaṅgāni samālokya jahāsa ca nanāda ca // 
athāṭṭahāsaparyante sa pumānpurato mama / krameṇa tāni tatyāja svānyaṅgāni samaṃtataḥ // 
prathamaṃ patitaṃ tasya śiraḥ paramadāruṇam / tataste bāhavaḥ paścādvakṣastadanu codaram // 
atha kṣaṇena sa pumāṃstānyaṅgāni yathākramam / saṃtyajya niyateḥ śaktyā kvāpi gantumupasthitaḥ // 
dṛṣṭavānahamekānte punaranyaṃ tathā naram / so'pi prahārānparitaḥ prayacchansvayamātmani // 
bāhubhiḥ pīvarākāraiḥ svayameva palāyate / kūpe patati kūpāttu samutthāyābhidhāvati // 
punaḥ patati kuṇḍe'ntaḥ punarārtaḥ palāyate / punaḥ praviśati śvabhraṃ kṣaṇaṃ śiśirakānanam // 
kaṣṭaṃ punaḥpunastuṣṭaḥ punaḥ praharati svayam / evaṃprāyanijācāraściramālokya sasmayam // 
sa mayā samavaṣṭabhya paripṛṣṭastathaiva hi / tenaivāsau krameṇādya ruditvā saṃprahasya ca // 
aṅgairviśīrṇatāmetya yayāvalamalakṣyatām / vicārya niyateḥ śaktiṃ tato gantumupasthitaḥ // 
dṛṣṭavānahamekānte punaranyaṃ tathā naram / praharaṃstadvadevāsau svayameva palāyate // 
palāyamānaḥ patito mahatyandhe'ndhakūpake / tatrāhaṃ suciraṃ kālamavasaṃ tatpratīkṣakaḥ // 
yāvatsa sucireṇāpi kūpānnābhyuditaḥ śaṭhaḥ / athāhamutthito gantuṃ dṛṣṭavānpuruṣaṃ punaḥ // 
tādṛśaṃ tādṛśākāraṃ prapatantaṃ tathaiva ca / avaṣṭabhya tathaivāśu tasya proktaṃ punarmayā // 
tathaivotpalapatrākṣa nāsau tadavabuddhavān / kevalaṃ māmasau mūḍho naiva jānāsi kiṃcana // 
āḥ pāpa durdvijetyuktvā svavyāpāraparo yayau / atha tasminmahāraṇye tathā viharatā mayā // 
bahavastādṛśā dṛṣṭāḥ puruṣā doṣakāriṇaḥ / matpṛṣṭāḥ kecidāyānti svapnasaṃbhramavacchamam // 
maduktaṃ nābhinandanti kecicchavatanuṃ yathā / vinipatyāndhakūpebhyaḥ kecittatprotthitāḥ punaḥ // 
kadalīkhaṇḍakātkeciccireṇāpi na nirgatāḥ / kecidantarhitāḥ sphāre karañjavanagulmake // 
na kvacitsthitimāyānti keciddharmaparāyaṇāḥ / evaṃvidhā sā vitatā raghūdvaha mahāṭavī // 
adyāpi vidyate yasyāmitthaṃ te puruṣāḥ sthitāḥ / sā ca dṛṣṭā tvayā rāma tvayeha vyavahāriṇī / bālyāttu buddhitattvasya na tāṃ smarasi rāghava // 
sā bhīṣaṇā vividhakaṇṭakasaṅkaṭāṅgī ghorāṭavī ghanatamogahanāpi loke / āgatya nirvṛtimalabdhaparāvabodhairāsevyate kusumagulmakavāṭikeva // 
śrīrāma uvāca / kāsau mahāṭavī brahmankadā dṛṣṭā kathaṃ mayā / ke ca te puruṣāstatra kiṃ tatkartuṃ kṛtodyamāḥ // 
śrīvasiṣṭha uvāca / raghunātha mahābāho śrṛṇu vakṣyāmi te'khilam / na sā mahāṭavī rāma dūre naiva ca te narāḥ // 
yeyaṃ saṃsārapadavī gambhīrā'pārakoṭarā / tāṃ tāṃ śūnyāṃ vikārāḍhyāṃ viddhi rāma mahāṭavīm // 
vicārālokalabhyeyaṃ yadaikenaiva vastunā / pūrṇā nānyena saṃyuktā kevaleva tadaiva sā // 
tatra ye te mahākārāḥ puruṣāḥ prabhramanti hi / manāṃsi tāni viddhi tvaṃ duḥkhe nipatitānyalam // 
draṣṭā yo'yamahaṃ teṣāṃ saviveko mahāmate / vivekena mayā tāni dṛṣṭānyanyeva nānagha // 
mayā tānyeva bodhyante vivekena manāṃsi hi / satataṃ suprakāśena kamalānīva bhānunā // 
kānicinnābhinandanti māṃ vivekaṃ vimohataḥ / mattiraskāravaśataḥ kūpeṣveva patantyadhaḥ // 
ye te'ndhakūpā gahanā narakāste radhūdvaha / kadalīkānanaṃ yāni saṃpraviṣṭāni tāni tu // 
svargaikarasikāni tvaṃ manāṃsi jñātumarhasi / praviṣṭānyandhakūpāntarnirgatāni na yāni tu // 
mahāpātakayuktāni tāni cittāni rāghava / kadalīkānanasthāni nirgatāni na yāni tu // 
puṇyasaṃbhārayuktāni tāni cittāni rāghava / karañjavanayātāni nirgatāni na yāni tu // 
tāni mānuṣyajātāni cittāni raghunandana / kānicitsaṃprabuddhāni tatra muktāni bandhanāt // 
kānicidbahurūpāṇi yoneryoniṃ viśanti hi / manāṃsi tāni tiṣṭhanti nipatantyutpatanti ca // 
yattatkarañjagahanaṃ tatkalatrarasaṃ viduḥ / duḥkhakaṇṭakasaṃbādhaṃ mānuṣyaṃ vividhaiṣaṇam // 
karañjagahanaṃ yāni praviṣṭāni manāṃsi tu / mānuṣye tāni jātāni tatraiva rasikāni ca // 
kadalīkānanaṃ yattacchaśāṅkakaraśītalam / tanmanohlādanakaraṃ svargaṃ viddhi raghūdvaha // 
kānicitpuṇyabhūtena tapasā dhāraṇātmanā / dhārayanti śarīrāṇi saṃsthitānyuditānyapi // 
yairahaṃ puṃbhirabudhairbuddhicittatiraskṛtaḥ / tairmanobhiranātmajñaiḥ svavivekastiraskṛtaḥ // 
tvayā dṛṣṭo vinaṣṭo'smi tvaṃ me śatruriti drutam / yaduktaṃ taddhi cittena galatā paridevitam // 
ruditaṃ yanmahākrandaṃ puṃsā bahnāśu rāghava / tadbhogajālaṃ tyajatā manasā rodanaṃ kṛtam // 
ardhaprāptavivekasya na prāptasyāmalaṃ padam / cetasastyajato bhogānparitāpo bhṛśaṃ bhavet // 
rudatāṅgāni dṛṣṭāni kāruṇyenāvabodhinā / kaṣṭametāni saṃtyajya kiṃ prayāmīti cetasā // 
ardhaprāptavivekasya na prāptasyāmalaṃ padam / cetasastyajato'ṅgāni paritāpo hi vardhate // 
hasitaṃ tu yadānandi puṃsā madavabodhataḥ / pariprāptavivekena tattuṣṭaṃ rāma cetasā // 
pariprāptavivekasya tyaktasaṃsārasaṃsthiteḥ / cetasastyajato rūpamānando hi vivardhate // 
hasatāṅgāni dṛṣṭāni puṃsā yānyupahāsataḥ / tāni dṛṣṭāni manasā vipralambhapadāni ha // 
mithyāvikalparacitairvipralabdhamaho ciram / ityaṅgānyupahāsena dṛṣṭāni svāni cetasā // 
manaḥ prāptavivekaṃ hi viśrāntaṃ vitate pade / prāktanādīnatādhāraṃ hasanpaśyati dūrataḥ // 
yadasau samavaṣṭabhya mayā pṛṣṭaḥ prayatnataḥ / tadviveko balāccittamādatta iti darśitam // 
yadaṅgāni viśīrṇāni gatānyantardhimagrataḥ / taccittena vinārthāśā śāmyatīti pradarśitam // 
sahasranetrahastatvaṃ yatpuṃsaḥ parivarṇitam / tadanantākṛtitvaṃ hi cetasaḥ paridarśitam // 
yadātmani prahāraughaiḥ pumānpraharati svayam / tattatkukalpanāghātaiḥ praharatyātmano manaḥ // 
palāyate yatpuruṣaḥ svātmanaḥ praharansvayam / svavāsanāprahārebhyastanmanaḥ prapalāyate // 
svayaṃ praharati svāntaṃ svayameva svayecchayā / palāyate svayaṃ caiva paśyājñānavijṛmbhitam // 
svavāsanopataptāni sarvāṇyeva manāṃsi hi / svayameva palāyante gantuṃ yuktāni tatpadam // 
yadidaṃ vitataṃ duḥkhaṃ tattanoti svayaṃ manaḥ / svayamevātikhinnaṃ tu punastasmātpalāyate // 
saṃkalpavāsanājālaiḥ svayamāyāti bandhanam / mano lālāmayairjālaiḥ kośakārakṛmiryathā // 
yathānarthamavāpnoti tathā krīḍati cañcalam / bhāviduḥkhamapaśyansvaṃ durlīlābhirivārbhakaḥ // 
apaśyankāṣṭharandhrasthavṛṣaṇākramaṇaṃ yathā / kīlotpāṭī kapirduḥkhametīdaṃ hi tathā manaḥ // 
cirapālanayā caiva cirabhāvanayā tathā / abhyāsāttucchatāmetya na bhūyaḥ pariśocati // 
manaḥpramādādvardhante duḥkhāni girikūṭavat / tadvaśādeva naśyanti sūryasyāgre himaṃ yathā // 
yāvajjīvamanindyayā ca ramate śāstrārthasaṃjātayā tulyaṃ vāsanayā mano hi munivanmaunena rāgādiṣu / paścātpāvanapāvanaṃ padamajaṃ tatprāpya tacchītalaṃ tatsaṃsthena na śocyate punaralaṃ puṃsā mahāpatsvapi // 
śrīvasiṣṭha uvāca / cittametadupāyātaṃ brahmaṇaḥ paramātpadāt / atanmayaṃ tanmayaṃ ca taraṅgaḥ sāgarādiva // 
prabuddhānāṃ mano rāma brahmaiveha hi netarat / jalasāmānyabuddhīnāmabdhernānyastaraṅgakaḥ // 
mano rāmāprabuddhānāṃ saṃsārabhramakāraṇam / apaśyato'mbusāmānyamanyatāmbutaraṅgayoḥ // 
aprabuddhadṛśāṃ pakṣe tatprabodhāya kevalam / vācyavācakasaṃbandhakṛto bhedaḥ prakalpyate // 
sarvaśakti paraṃ brahma nityamāpūrṇamavyayam / na tadasti na tasminyadvidyate vitatātmani // 
sarvaśaktirhi bhagavānyaiva tasmai hi rocate / śaktiṃ tāmeva vitatāṃ prakāśayati sarvagaḥ // 
cicchaktirbrahmaṇo rāma śarīreṣvabhidṛśyate / spandaśaktiśca vāteṣu jaḍaśaktistathopale // 
dravaśaktistathāmbhaḥsu tejaḥśaktistathā'nale / śūnyaśaktistathākāśe bhāvaśaktirbhavasthitau // 
brahmaṇaḥ sarvaśaktirhi dṛśyate daśadiggatā / nāśaśaktirvināśeṣu śokaśaktiśca śokiṣu // 
ānandaśaktirmudite vīryaśaktistathā bhaṭe / sargeṣu sargaśaktiśca kalpānte sarvaśaktitā // 
phalapuṣpalatāpatraśākhāviṭapamūlavān / vṛkṣabīje yathā vṛkṣastathedaṃ brahmaṇi sthitam // 
pratibhāsavaśādeva madhyasthaṃ cittajāḍyayoḥ / jīvetarābhidhaṃ cittamantarbrahmaṇi dṛśyate // 
nānātarulatāgulmajālapallavaśālayaḥ / nirvikalpakacinmātraṃ nānā'nirjñātakalpanā // 
brahmaivedamahaṃtattvaṃ jagatpaśyādya rāghava / sa ātmā sarvago nāma nityoditamahāvapuḥ // 
yanmanāḍmananīṃ śaktiṃ dhatte tanmana ucyate / picchabhrāntiryathā vyomni payasyāvartadhīryathā // 
pratibhāsakalāmātraṃ mano jīvastathātmani / yadetanmanaso rūpamuditaṃ mananātmakam // 
brāhmī śaktirasau tasmādbrahmaiva tadariṃdama / idaṃ tadahamityeva vibhāgaḥ pratibhāsajaḥ // 
manaso brahmaṇo'nyacca mohe paramakāraṇam / yadyaccaitanmanasyeva kiṃcitsadasadātmakam // 
vyāśabditaṃ sarvaśaktestāṃ śaktiṃ brahmatāṃ viduḥ / manaḥ sattātmakaṃ nāma yathaitanmanasi sthitam // 
yathartoḥ śaktayastadvajjīvehā brahmaṇi sthitāḥ / vyāptasarvartukusumā kṣmādeśavidhibhedataḥ // 
yathā dadhāti puṣpāṇi tathā cittāni lokakṛt / kvacitkvacitkadāciddhi tasmādāyānti śaktayaḥ // 
deśakālādivaicitryātkṣmātalādiva śālayaḥ / na jātaṃ pratibhāsena tenaivānyena paśyati // 
pratiyogivyavacchedasaṃkhyārūpādayaśca ye / manaḥśabdaiḥ prakalpyante brahmajānbrahma viddhi tān // 
yathā yathāsya manasaḥ pratibhāsaḥ pravartate / tathā tathaiva bhavati dṛṣṭānto'tra kilaindavāḥ // 
svayamakṣubdhavimale yathā spando mahāmbhasi / saṃsārakāraṇaṃ jīvastathāyaṃ paramātmani // 
jñasya sarvaṃ citaṃ rāma brahmaivāvartate sadā / kallolormitaraṅgaughairabdherjalamivātmani // 
dvitīyā nāsti sattaikā nāmarūpakriyātmikā / pare nānātaraṅge'bdhau kalpaneva jaletarā // 
jāyate naśyati tathā yadidaṃ yāti tiṣṭhati / tadidaṃ brahmaṇi brahma brahmaṇā ca vivartate // 
svātmanyevātapastīvro mṛgatṛṣṇikayā yathā / vicitreṇa vicitro'pi prasphuratyātmanā tathā // 
karaṇaṃ karma kartā ca jananaṃ maraṇaṃ sthitiḥ / sarvaṃ brahmaiva nahyasti tadvinā kalpanetarā // 
na lobho'sti na moho'sti na tṛṣṇāsti na rañjanā / ka ātmanyātmanolobhastṛṣṇāmoho'thavākutaḥ // 
ātmaivedaṃ jagatsarvamātmaiva kalanākramaḥ / hemāṅgadatayevāyamātmodeti manastayā // 
abuddhaṃ yatparaṃ dhāma taccittaṃ jīva ucyate / aparijñāta evāśu bandhurāyātyabandhutām // 
cinmayenātmanā'jñena svasaṃkalpanayā svayam / śūnyatā gaganeneva jīvatā prakaṭīkṛtā // 
ātmaivānātmavadiha jīvo jagati rājate / dvīndutvamiva durdṛṣṭeḥ saccāsacca samutthitam // 
mohārthaśabdārthadṛśoretayoratyasaṃbhavāt / satyatvādātmanaścaiva kvātmā baddhaḥ kva mucyate // 
nityāsaṃbhavabandhasya baddho'smīti kukalpanā / yasya kālpanikastasya mokṣo mithyā na tattvataḥ // 
śrīrāma uvāca / mano yaṃ niścayaṃ yāti tattadbhavati nānyathā / tena kālpaniko nāsti bandhaḥ kathamiha prabho // 
śrīvasiṣṭha uvāca / mithyā kālpanikīveyaṃ mūrkhāṇāṃ bandhakalpanā / mithyaivābhyuditā teṣāmitarā mokṣakalpanā // 
evamajñānakādeva bandhamokṣadṛśo'smṛteḥ / vastutastu na bandho'sti na mokṣo'stimahāmate // 
kalpanāyā avastutvaṃ saṃprabuddhamatiṃ prati / rajjvaheriva he prājña tattvabuddhamatiṃ prati // 
bandhamokṣādisaṃmoho na prājñasyāsti kaścana / saṃmohabandhamokṣādi hyajñasyaivāsti rāghava // 
ādau manastadanu bandhavimokṣadṛṣṭī paścātprapañcaracanā bhuvanābhidhānā / ityādikā sthitiriyaṃ hi gatā pratiṣṭhāmākhyāyikā subhaga bālajanoditeva // 
śrīrāma uvāca / kimucyate muniśreṣṭha bālakākhyāyikākramaḥ / krameṇa kathayaitanme manovarṇanakāraṇam // 
śrīvasiṣṭha uvāca / ko'pi mugdhamatirbālo dhātrīṃ pṛcchati rāghava / kāṃcidvinodinīṃ dhātri varṇayākhyāyikāmiti // 
sā bālasya vinodāya dhātrī tasya mahāmate / ākhyāyikāṃ kathayati prasannamadhurākṣaram // 
kvacitsanti mahātmāno rājaputrāstrayaḥ śubhāḥ / dhārmikāḥ śauryamuditā atyantāsati pattane // 
vistīrṇe śūnyanagare vyomnīva jalatārakāḥ / dvau na jātau tathaikastu garbha eva na saṃsthitaḥ // 
athātyuttamalābhārthaṃ kadācitsamavāyataḥ / vibandhavaḥ khinnamukhāḥ śokopahatacetasaḥ // 
te tasmācchūnyanagarānnirgatā vitatānanāḥ / gaganādiva saṃśliṣṭā budhaśukraśanaiścarāḥ // 
śirīṣasukumārāṅgāḥ pṛṣṭhato'rkeṇa tāpitāḥ / mārge'hani gatā grīṣmatāpārtāḥ pallavā iva // 
saṃtaptamārgasikatādagdhapādasaroruhāḥ / hā tāta ceti śocanto mṛgā yūthacyutā iva // 
darbhāgrabhinnacaraṇāstāpakhinnāṅgasaṃdhayaḥ / ullaṅghya dūramadhvānaṃ dhūlidhūsaramūrtayaḥ // 
mañjarījālajaṭilaṃ phalapallavamālitam / mṛgapakṣigaṇādhāraṃ prāpurmārge tarutrayam // 
yasminvṛkṣatraye vṛkṣau dvau na jātau manāgapi / bījameva tṛtīyasya svārohasya na vidyate // 
viśrāntāste pariśrāntāstatraikasya taroradhaḥ / pārijātatale svarge śakrānilayamā iva // 
phalānyamṛtakalpāni bhuktvā pītvā ca tadrasam / kṛtvā gulucchakairmālāṃ ciraṃ viśramya te yayuḥ // 
punardūrataraṃ gatvā madhyāhne samupasthite / sarittritayamāsedustaraṅgataralāravam // 
tatraikā pariśuṣkaiva manāgapyambu na dvayoḥ / vidyate saritordṛṣṭirandhalocanayoriva // 
pariśuṣkā bhṛśaṃ yāsau tasyāṃ te sasnurādṛtāḥ / gharmārtā iva gaṅgāyāṃ brahmaviṣṇuharā iva // 
ciraṃ kṛtvā jalakrīḍāṃ pītvā kṣīropamaṃ payaḥ / jagmuste rājatanayāḥ prahṛṣṭamanasaḥ svayam // 
athāsedurdinasyānte lambamāne divākare / bhaviṣyannavanirmāṇaṃ nagaraṃ nagasannibham // 
patākāpadminīvyāptaṃ nīlākāśajalāśayam / dūraśrutasamullāpagāyannāgaramaṇḍalam // 
dadṛśustatra ramyāṇi trīṇi sadbhavanāni te / maṇikāñcanagehāni śrṛṅgāṇīva mahāgireḥ // 
anirmite dve sadane ekaṃ nirbhitti tatra vai / abhittimandiraṃ cāru praviṣṭāste narāstrayaḥ // 
saṃpraviśyopaviśyāśu viharanto varānanāḥ / prāpuḥ sthālītrayaṃ tatra taptakāñcanakalpitam // 
tatra karparatāṃ yāte dve ekā cūrṇatāṃ gatā / jagṛhuścūrṇarūpāṃ tāṃ sthālīṃ te dīrghabuddhayaḥ // 
droṇairnavanavatyā taistasyāṃ droṇena cāndhasaḥ / tatra droṇaśataṃ hīnaṃ randhitaṃ bahubhojibhiḥ // 
nimantritāstrayastaistu brāhmaṇā rājasūnubhiḥ / dvau nirdehāvathaikasya mukhameva na vidyate // 
nirmukhenāndhasastatra bhuktaṃ droṇaśataṃ suta / viprabhuktāvaśeṣaṃ tu bhuktamandho nṛpātmajaiḥ // 
tribhiste rājaputrāśca parāṃ nirvṛtimāgatāḥ / bhaviṣyannagare tasmin rājaputrāstrayo hi te / sukhamadya sthitāḥ putra mṛgayāvyavahāriṇaḥ // 
ākhyāyikaiṣā kathitā mayā ramyā tavānagha / etāṃ hṛdi kuru prājña vidagdhastvaṃ bhaviṣyasi // 
dhātryeti kathitā rāma bālakākhyāyikā śubhā / tuṣṭiṃ jagāma bālaśca śubhākhyāyikayānayā // 
eṣā hi kathitā rāma cittākhyānakathāṃ prati / bālakākhyāyikā tubhyaṃ mayā kamalalocana // 
iyaṃ saṃsāraracanā sthitimevamupāgatā / bālakākhyāyikevograiḥ saṃkalpairdṛḍhakalpitaiḥ // 
vikalpajālakaiveyaṃ pratibhāsātmikānagha / bandhamokṣādikalanārūpeṇa parijṛmbhate // 
saṃkalpamātrāditaradvidyate neha kiṃcana / saṃkalpavaśataḥ kiṃcinna kiṃcitkiṃcideva vā // 
dyauḥ kṣamā vāyurākāśaṃ parvatāḥ sarito diśaḥ / saṃkalpakacitaṃ sarvamevaṃ svapnavadātmanaḥ // 
rājaputrāstrayo nadyo bhaviṣyannagare yathā / yathā saṃkalparacanā tatheyaṃ hi jagatsthitiḥ // 
saṃkalpamātramabhitaḥ parisphurati cañcalaḥ / payomātrātmako'mbhodhirambhasīvātmanātmani // 
saṃkalpamātraṃ prathamamutthitaṃ paramātmanaḥ / tadidaṃ sphāratāṃ yātaṃ vyāpārairdivasaṃ yathā // 
saṃkalpajālakalanaiva jagatsamagraṃ saṃkalpameva nanu viddhi vilāsacetyam / saṃkalpamātramalamutsṛja nirvikalpamāśritya niścayamavāpnuhi rāma śāntim // 
śrīvasiṣṭha uvāca / svasaṃkalpavaśānmūḍho mohameti na paṇḍitaḥ / akṣaye kṣayasaṃkalpānmuhyate śiśureva hi // 
śrīrāma uvāca / ko'sau saṃkalpitaḥ kena kṣayo brahmavidāṃ vara / asataiva mahāmohaṃ yenādāttatsadaiva hi // 
śrīvasiṣṭha uvāca / asatā bhūtasaṃghena kṣayo'haṃkāranāmadhṛk / vetālaḥ śiśuneveha mithyaiva parikalpitaḥ // 
ekasminneva sarvasminsthite paramavastuni / kutaḥ ko'yamahaṃ nāma kathaṃ nāma kiloditaḥ // 
vastuto nāstyahaṃkāraḥ paramātmanyabhedini / asamyagdarśanānmārgīsarittīvrātape yathā // 
manomaṇimahārambhaḥ saṃsāra iti lakṣyate / ātmanātmānamāśritya sphuratyantaryathāmbhasā // 
asamyagdarśanaṃ tena tyaja rāma nirāśrayam / sāśrayaṃ satyamānandi samyagdarśanamāśraya // 
dhiyā vicāradharmiṇyā mohasaṃrambhahīnayā / vicārayādhunā satyamasatyaṃ saṃparityaja // 
abaddho baddha ityuktvā kiṃ śocasi mudhaiva hi / anantasyātmatattvasya kiṃ kathaṃ kena badhyate // 
nānā'nānātvakalanā tvavibhinnamahātmani / sarvasminbrahmatattve'sminkiṃ baddhaṃ kiṃ vimucyate // 
anārto'pyārtimānbhāti cchinne'ṅge kiṃca tāmyati / bhedābhedavikārārtiḥ kācinnātmani vidyate // 
dehe naṣṭe kṣate kṣīṇe kātmanaḥ kṣatirāgatā / bhastrāyāṃ paridagdhāyāṃ bhastrāpūro na naśyati // 
dehaḥ patatu vodetu kā naḥ kṣatirupasthitā / ko naṣṭaḥ prakṣate puṣpe āmodo vyomasaṃśrayaḥ // 
āpatantu vapuḥpadme sukhaduḥkhahimaśriyaḥ / ākāśoḍuyanālīnāṃ kā naḥ kṣatirupasthitā // 
dehaḥ patatu vodetu yātu vā gaganāntaram / tadvilakṣaṇarūpasya kāsau bhavati me kṣatiḥ // 
yathā payodamarutoryathā ṣaṭpadapadmayoḥ / tathā rāghava saṃbandhastvaccharīratvadātmanoḥ // 
mano rāma śarīraṃ hi jagataḥ sakalasya ca / ādyā śaktiścidadhyātmā na naśyati kadācana // 
yo'sāvātmā mahāprājña na naśyati na gacchati / na naśyati kadācicca kiṃ mudhā paritapyase // 
viśīrṇe'bhre yathā vātaḥ śuṣke'bje ṣaṭpado yathā / yātyanantapadaṃ vyoma tathātmā dehasaṃkṣaye // 
saṃsāre'sminviharato mano'pi hi na naśyati / jñānāgninā vinā jantorātmanāśe tu kā kathā // 
yaḥ kuṇḍavadaranyāyo yo ghaṭākāśayoḥ kramaḥ / sthitirdehātmanoḥ saiva savināśāvināśayoḥ // 
badaraṃ hastamāyāti yathā sphuṭati kuṇḍake / ātmā gaganamāyāti tathā calati dehake // 
kumbhe gacchatyakumbhatvaṃ kumbhākāśo yathāmbare / tiṣṭhatyevamayaṃ kṣīṇe dehe dehī nirāmayaḥ // 
manodeho hi jantūnāṃ deśakālatirohitaḥ / muhurmṛtipaṭācchannaḥ śaṭhe kiṃ paridevanā // 
deśakālatirodhāne mūḍho'pi maraṇe naraḥ / kiṃ bibheti mahābāho neha paśyati kaścana // 
atastvaṃ vāsanāṃ rāma mithyaivāhamiti sthitām / tyaja pakṣīśvaro vyomagamanotka ivāṇḍakam // 
eṣā hi mānasī śaktiriṣṭāniṣṭanibandhanī / anayaiva mudhā bhrāntyā svapnavatparikalpanā // 
avidyaiṣā durantaiṣā duḥkhāyaiṣā vivardhate /  aparijñāyamānaiṣā tanotīdamasanmayam // 
eṣā tucchavadākāśaṃ tuṣāramalinaṃ yathā / paripaśyati vibhrāntā svarūpasya svabhāvataḥ // 
asadevedamārambhamantharaṃ sadivotthitam /  kalpitaṃ jagadābhogi dīrghasvapna ivaitayā // 
bhāvanāmātra evāsyāḥ svarūpaṃ kartṛtāṃ gatam / jagannāmāvilaṃ cakṣurvyomni bimbarucāmiva // 
layamasyāḥ svarūpaṃ tvaṃ naya rāma vicāraṇāt / yathā himaśilāyāstu tapanāddivasādhipaḥ // 
himābhāvārthino'rkasya svodayenepsitaṃ yathā / siddhyatyevaṃ vicāreṇa manonāśārthino'rthitam // 
avidyā'saṃprabuddhā hi vitatānarthadurgamā / nānendrajālakalanāṃ śambaro hema varṣati // 
svavināśakriyāṃ caitāṃ mana eva karotyalam / mano hyātmavadhaṃ nāma nāṭakaṃ parinṛtyati // 
ātmānamīkṣate cetaḥ svavināśāya kevalam / nahi jānāti durbuddhirvināśaṃ pratyupasthitam // 
svayaṃ saṃkalpamātreṇa svavināśadṛśāmidam / manaḥ saṃsādhayatyāśu kleśo nātropayujyate // 
svasaṃkalpavikalpāṃśaṃ vivekopahitaṃ manaḥ / saṃtyajya rūpamābhogi karotyātmāvabodhanam // 
mahodayo manonāśo mahocchedasya tūdayaḥ / manonāśe prayatnaṃ tvaṃ kuru mā manaso jave // 
aviralasukhaduḥkhavṛkṣakhaṇḍe viṣamakṛtāntamahorage vane'smin / prabhuridamakhile vivekahīnaṃ subhaga mano mahadāpadekahetuḥ // 
ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / parasmādutthitaṃ cetastatkallola ivārṇavāt / sphāratāmetya bhuvanaṃ tanotīdamitastataḥ // 
hrasvaṃ dīrghaṃ karotyāśu dīrghaṃ nayati kharvatām / svatāṃ nayatyanyadalaṃ svaṃ tathaivānyatāmapi // 
prādeśamātramapi yadvastubhāvanayaiva tat / svayaṃ saṃpannayevāśu karotyadrīndrabhāsuram // 
labdhapratiṣṭhaṃ paramātpadādullasitaṃ manaḥ / nimeṣeṇaiva saṃsārānkaroti na karoti ca // 
yadidaṃ dṛśyate kiṃcijjagatsthāsnu cariṣṇu ca / sarvaṃ sarvaprakārāḍhyaṃ cittādetadupāgatam // 
deśakālakriyādravyaśaktiparyākulīkṛtam / bhāvādbhāvāntaraṃ yāti lolatvānnaṭavanmanaḥ // 
sadasattāṃ nayatyāśu sattāṃ vā sannayatyalam / tādṛśānyeva cādatte sukhaduḥkhāni bhāvitam // 
yadāptaṃ svayamādatte yathaiva cañcalaṃ manaḥ / hastapādādisaṃghātastadā prayatate tathā // 
tataḥ saiva kriyā cittasamāhitaphalāphalam / kṣaṇātprayacchati latā kālasikteva tādṛśam // 
citrāṃ krīḍanakaśreṇīṃ yathā paṅkādgṛhe śiśuḥ / karotyevaṃ mano rāma vikalpaṃ kurute jagat // 
manaḥsarvajanakrīḍānṛjambālalaveṣvataḥ / kimetaddhi padārtheṣu rūḍhaṃ jagati kalpyate // 
karotyṛtukaraḥ kālo yathā rūpānyathā taroḥ / cittamevaṃ padārthānāmeṣāmevānyatāmiva // 
manorathe tathā svapne saṃkalpakalanāsu ca / goṣpadaṃ yojanavyūhaḥ svāsu līlāsu cetasaḥ // 
kalpaṃ kṣaṇīkarotyantaḥ kṣaṇaṃ nayati kalpatām / manastadāyattamato deśakālakramaṃ viduḥ // 
tīvramandatvasaṃvegādbahutvālpatvabhedataḥ / vilambanena ca ciraṃ natu śaktimaśaktitaḥ // 
vyāmohasaṃbhramānarthadeśakālagamāgamāḥ / cetasaḥ prabhavantyete pādapādiva pallavāḥ // 
jalameva yathāmbhodhirauṣṇyameva yathānalaḥ / tathā vividhasaṃrambhaḥ saṃsāraścittameva vā // 
sakartṛkarmakaraṇaṃ yadidaṃ cetyamāgatam / draṣṭṛdarśanadṛśyāḍhyaṃ tatsarvaṃ cittameva ca // 
cittaṃ jaganti bhuvanāni vanāntarāṇi saṃlakṣyate svayamupāgatamātmabhedaiḥ / keyūramaulikaṭakaiśca lasatsvarūpaṃ tyaktvaiva kāñcanadhiyeva janena hema // 
śrīvasiṣṭha uvāca / atra te śrṛṇu vakṣyāmi vṛttāntamimamuttamam / jāgatīhendrajālaśrīścittāyattā yathā sthitā // 
astyasminvasudhāpīṭhe nānāvanasamākulaḥ / uttarāpāṇḍavo nāma sphīto janapado mahān // 
nīrandhraghanagambhīravanaviśrāntatāpasaḥ / vidyādharīkṛtalatādolopavanapattanaḥ // 
vātoddhūtāñjakiñjalkapuñjapiñjaraparvataḥ / lasatkusumasaṃbhāravanamālāvataṃsakaḥ // 
karañjamañjarīkuñjagucchaparyantajaṅgalaḥ / kharjūrāntaritagrāmo ghuṃghumadhvanitāmbaraḥ // 
ekapiṅgaśilāśreṇīśālikedārapiṅgalaḥ / nīlakaṇṭhāravoddāmavanajaṅgalamaṇḍitaḥ // 
sārasāravasaṃrambharaṇatkanakakānanaḥ / tamālapāṭalīnīlagirigrāmakakuṇḍalaḥ // 
vicitravihagavyūhavirāvakṛtakākaliḥ / nadīparisaronnidrapāribhadradrumāruṇaḥ // 
gāyatkalamakedāradārikāhṛtamanmathaḥ / puṣpaphalacaladvātavyādhūtakusumāmbudaḥ // 
darīgṛhaviniṣkrāntasiddhacāraṇabandikam / svargādiva samānīya lāvaṇyamabhinirmitaḥ // 
gāyatkinnaragandharvakadalīkhaṇḍamaṇḍapaḥ / mandānilaravodbhūtaḥ puṣpopavanapāṇḍuraḥ // 
tatrāsti lavaṇo nāma rājā paramadhārmikaḥ / hariścandrakulodbhūto bhūmāviva divākaraḥ // 
yadyaśaḥkusumottaṃsapāṇḍuraskandhamaṇḍalāḥ / tatra śailā virājante hārāḥ proddhūlitā iva // 
kṛpāṇaśakalotkṛttaniḥśeṣārātimaṇḍalaḥ / arātilokaḥ prāpnoti yadanusmaraṇājjvaram // 
yasyodārasamārambhamāryalokānupālanam / caritaṃ saṃsmariṣyanti hareriva ciraṃ janāḥ // 
yasyāpsaromiradrīndramūrdhasvamarasadmasu / vikāsipulakollāsaṃ gīyante guṇagītayaḥ // 
yasya svaḥsundarīgītā lokapālaciraśrutāḥ / viriñcihaṃsairdhvanyante svabhyāsādguṇagītayaḥ // 
svapneṣvapi na sāmānyā yasyodāracamatkṛtiḥ / rāma dṛṣṭā śrutā vāpi dainyadoṣamayī kriyā // 
jihmatāṃ yo na jānāti na dṛṣṭā yena dhṛṣṇutā / udāratā yena dhṛtā brahmaṇevākṣamālikā // 
dināṣṭabhāgamākāśamāgate divasādhipe / sa kadācitsabhāsthāne siṃhāsanagato'bhavat // 
sukhopaviṣṭe tatrāsminrājanīndāvivāmbare / praviśantīṣu sāmantasenāsu ca sasaṃbhramam // 
gāyantīṣvatha kāntāsu sūpaviṣṭeṣu rājasu / mano harati sāhlāde vīṇāvaṃśakalārave // 
cārucāmarahastāsu savilāsāsu rājani / devāsuraguruprakhye viśrānte mantrimaṇḍale // 
prastuteṣu praviṣṭeṣu rājakāryeṣu mantribhiḥ / proktāsu deśavārtāsu nipuṇaiścārumantribhiḥ // 
itihyasamaye puṇye vācyamāne ca pustake / paṭhatsu ca stutīḥ puṇyāḥ puraḥ prahveṣu vandiṣu // 
sabhāṃ viveśa sāṭopaḥ kaścittāmaindrajālikaḥ / varṣeṇāhitasaṃrambho vasudhāmiva vāridaḥ // 
sa nanāma mahīpālaṃ śikharodārakandharam / pādopāntagataḥ kāntaṃ śailaṃ phalataruryathā // 
sacchāyasyonnatāṃsasya phalinaḥ puṣpabhāsinaḥ / sa viveśa puro rājñastaroragre kapiryathā // 
capalo lampaṭo'rthānāmāmodasukhamārutam / uvācotkandharaṃ bhūpaṃ sapadmamiva ṣaṭpadaḥ // 
vilokaya vibho tāvadekāmiha kharolikām / pīṭhastha eva sāścaryāṃ vyomni candra ivāvanim // 
ityuktvā picchikā tena bhrāmitā bhramadāyinī / nānāviracanābījaṃ māyeva paramātmanaḥ // 
tāṃ dadarśa mahīpālastejoreṇuvirājitām / śakraḥ suravimānasthaḥ svakārmukalatāmiva // 
sabhāṃ saindhavasāmanto viveśāsminkṣaṇe tadā / tārāparikarāpūrṇāṃ vyomavīthīmivāmbudaḥ // 
taṃ caivānujagāmāśvaḥ saumyaḥ paramavegavān / devalokonmukhaṃ tuṣṭaṃ śakramuccaiḥśravā iva // 
sa tamaśvamupādāya pārthivaṃ samuvāca ha / soccaiḥśravā iva kṣīrasāgaro marutāṃ patim // 
idamuccaiḥśravaḥprakhyaṃ hayaratnaṃ mahīpate / javoḍuyanaśīlena mūrtimāniva mārutaḥ // 
aśvo'yamasmatprabhuṇā prabho saṃprahitastvayi / rājate hi padārthaśrīrmahatāmarpaṇācchubhā // 
ityuktavati tasmiṃstu pratyuvācaindrajālikaḥ / jaladastanite śānte cātako'mbudharaṃ yathā // 
sadaśvamenamāruhya bhuvanaṃ vihara prabho / svapratāpāhitānalpaśobhāmurvīṃ raviryathā // 
aśvamālokayāmāsa tenokta iti pārthivaḥ / nirghātastanitaṃ meghaṃ mayūra iva sūtkaraḥ // 
athānimeṣayā dṛṣṭyā rājā citropamākṛtiḥ / babhūvālokayannaśvaṃ lipikarmārpitopamaḥ // 
kṣaṇamālokya pīṭhasthastasthau saṃsthagitekṣaṇaḥ / dṛṣṭyā''kṣubdhaḥ samudro'drimīnakaiḥ karavo yathā // 
tasthau muhūrtayugmaṃ sa dhyānāsakta ivātmani / vītarāgo muniḥ kṣubdhaḥ parānanda iva sthitaḥ // 
bodhitaḥ kenacinnāsau svapratāpajitorjitaḥ / dhiyā kāmapyayaṃ bhūyaścintāṃ cintayatīti ca // 
babhūvuḥ kevalaṃ tatra niḥspandasitacāmarāḥ / cāmariṇyo hi śarvaryaḥ stambhitendukarā iva // 
virejurvismayāpūrṇā niḥspandāste sabhāsadaḥ / niḥspandakiñjalkadalāḥ padmāḥ paṅkakṛtā iva // 
praśaśāma sabhāsthāne janakolāhalaḥ śanaiḥ / praśāntaprāvṛṣi vyomanyāmbhodamiva garjitam // 
saṃdehasāgare magnā jagmuścintāṃ sumantriṇaḥ / viṣīdati gadāpāṇāvasurājāvivāmarāḥ // 
vitatavismitajihnitayā tayā janatayā bhayamohaviṣaṇṇayā / stimitacakṣuṣi bhūmipatau sthite mukulitājjavanasya dhṛtā dyutiḥ // 
śrīvasiṣṭha uvāca / muhūrtadvitayenātha bodhamāpa mahīpatiḥ / prāvṛṣeṇyāmbunirmuktamambhoruhamivottamam // 
āsanātsāṅgadottaṃsaḥ prabuddho'sāvakampayat / savanābhogaśṛṅgāgryo bhūkampa iva parvataḥ // 
babhūvātha prabuddho'sāvāsanopari kampitaḥ / vikṣubdha iva pātālavāraṇe śaṅkarācalaḥ // 
patantaṃ dhārayāmāsustaṃ purogā nṛpaṃ bhujaiḥ / meruṃ pralayavikṣubdhaṃ kulaśailāstaṭairiva // 
purogairdhāryamāṇo'sau paryākulamatirnṛpaḥ / vīcivikṣobhitasyendorbabhāra vanamāḥ śriyaḥ // 
ko'yaṃ pradeśaḥ kasyeyaṃ sabheti sa nṛpaḥ śanaiḥ / dadhvāna majjadambhojakośastha iva ṣaṭpadaḥ // 
athovāca sabhā deva kimetaditi sādaram / raṇanmadhukarī bhānuṃ dṛṣṭarāhumivālinī // 
athainaṃ paripapracchuḥ purogā mantriṇastathā / pralayollāsasaṃtrastaṃ mārkaṇḍeyamivāmarāḥ // 
tvayītthaṃ saṃsthite deva vayamatyantamākulāḥ / abhedyamapi bhindanti nirnimittaṃ bhramā manaḥ // 
āpātaramaṇīyeṣu paryantaviraseṣu ca / bhogeṣviva vikalpeṣu keṣu te lulitaṃ manaḥ // 
satatodāravṛttāsu kathāsu pariśītalam / manaste nirmalaṃ kasmātsaṃbhrameṣu nimajjati // 
tucchālambanamālūnaviśīrṇaṃ lokavṛttiṣu / mano mohamupādatte na mahattvavijṛmbhitam // 
sātatyena hi yaivāsya manaso vṛttirutthitā / śarīramadamattāsu tāmevaitadvidhāvati // 
atucchālambanaṃ dhīraṃ prabuddhaṃ guṇahāri ca / tavāpi hi manaścitramālūnamiva lakṣyate // 
anabhyastavivekaṃ hi deśakālavaśānugam / mantrauṣadhivaśaṃ yāti mano nodāravṛttimat // 
nityamāttavivekasya kathamālūnaśīrṇatā / dhunoti vitataṃ ceto vātyeva vibudhācalam // 
iti jātānugīrṇasya bhūpateḥ kāntirānanam / bhūṣayāmāsa śītāṃśuṃ māsānta iva pūrṇatā // 
rarāja rājā saumyāsyamunmīlitavilocanaḥ / gate himartāvullāsipuṣpaugha iva mādhavaḥ // 
athātisaṃbhramāścaryakhinnāsmṛtimukho babhau / āsannamṛtyurālokya rāhumindurivāmbare // 
aindrajālikamālokya provācātha hasanniva / babhuṃ hiṃsātmakaṃ dṛṣṭvā sarparūpīva takṣakaḥ // 
jālma jālajaṭālena kimetadbhavatā kṛtam / yenāspandaprasanno'bdhiḥ kṣaṇādetya prasannatām // 
citraṃ citrā hi devasya padārthaśataśaktayaḥ / suśaktamapi me cittaṃ yābhirmohe niveśitam // 
kva vayaṃ lokaparyāyakṛtāntapadavedinaḥ / kva manomohadāyinyo vitatāḥ prakṛtāpadaḥ // 
apyabhyastamahājñānaṃ manastiṣṭhati dehake / kadācinmohamādatte kṣaṇaṃ matimatāmapi // 
idamāścaryamākhyānaṃ śrūyatāṃ re sabhāsadaḥ / mama śāmbarikeṇeha yanmuhūrtaṃ pradarśitam // 
dṛṣṭavānahametasminbahvīḥ kāryadaśāścalāḥ / muhūrtaṃ prārthito'dhvastaśakrasṛṣṭirivālajaḥ // 
ityuktvonmukhanetreṣu sabhyeṣu sa hasanniva / rājā varṇayituṃ citraṃ vṛttāntamupacakrame // 
rājovāca / iha vividhapadārthasaṃkulāyāṃ hradanadapattanaparvatākulāyām / kulaśikharisamudrasaṃkarāyāṃ bhuvi vibhavāvalito'styayaṃ pradeśaḥ // 
rājovāca / asti tāvadayaṃ deśo nānāvananadīyutaḥ / vasudhāmaṇḍalasyāsya sahodara ivānujaḥ // 
asmiṃścāyamahaṃ rājā paurābhimatavṛttimān / indraḥ svarga ivāsyāṃ tu sabhāyāṃ madhyasaṃsthita // 
yāvadabhyāgato dūrātkaścicchāmbarikastvayam / rasātalādabhyudito māyī maya iva svayam // 
anena bhramitādyeha picchikā tejasorjitā / kalpāntapavanābhreṇa śakracāpalatā yathā // 
ālokyaitāmahaṃ lolāmasyāśvasya puraḥ sthitaḥ / pṛṣṭhamārūḍhavāneka ātmanā bhrāntamānasaḥ // 
tato'driṃ pralayakṣubdhaṃ puṣkarāvartako yathā / tathā calantaṃ calitaḥ svaśvamārūḍhavānaham // 
gantuṃ pravṛtto mṛgayāmeko'hamatiraṃhasā / urvarāmiva nirbhartuḥ kallolaḥ pralayāmbudheḥ // 
tenānilavilolena dūraṃ nīto'smi vājinā / yogābhyāsajaḍenājño mugdhasya manasā yathā // 
akiṃcanamanaḥśūnyaṃ strīcittamiva nirbharam / tataḥ pralayanirdagdhajagadāspadabhīṣaṇam // 
niṣpakṣikṣāranīhāraṃ nirvṛkṣamajalaṃ mahat / saṃprāpto'hamaparyantamaraṇyaṃ śrāntavāhanaḥ // 
taddvitīyamivākāśaṃ tathāṣṭamamivāmbudhim / pañcamaṃ sāgaramiva saṃśuṣkaṃ śūnyakoṭaram // 
jñasyeva vitataṃ ceto mūrkhasyeva ruṣā'javam / adṛṣṭajanasaṃsargamajātatṛṇapallavam // 
araṇyamidamāsādya matirme khedamāgatā / lalanevaitya dāridryaṃ nirannaphalabāndhavam // 
kacanmarumarīcyambupuraḥplutakakummukham / āsūryāstaṃ dinaṃ tatra prakrāntaṃ sīdatā mayā // 
tadaraṇyaṃ mayātītamatikṛcchreṇa khedinā / vivekineva saṃsāro madhyaśūnyatatākṛti // 
yadetenātivāhyāhaṃ prāptavāñjaṅgalaṃ kramāt / astādrisānuṃ khinnāśvaḥ śūnyabhrāntyevabhāskaraḥ // 
jambūkadambaprāyeṣu kalālāpāḥ patatriṇaḥ / yatra sphuranti khaṇḍeṣu pānthānāmiva bāndhavāḥ // 
yatra śaṣpaśikhāśreṇyo dṛśyante viralāḥ sthale / kadarthalakṣmyā jihmasya hṛdīvānandavṛttayaḥ // 
pūrvādaraṇyādarasāttaddhi kiṃcitsukhāvaham / atyantaduḥkhānmaraṇādvaraṃ vyādhirhi jantuṣu // 
tatra jambīrakhaṇḍasya talaṃ saṃprāptavānaham / mārkaṇḍeya ivāgendramekārṇavavihārataḥ // 
ālambitā mayā tatra skandhasaṃsargiṇī latā / nīlā jaladamāleva tāpataptena bhūbhṛtā // 
mayi pralambamāne'syāṃ prayātaḥ sa turaṅgamaḥ / gaṅgāvalambini nare yathā duṣkṛtasaṃcayaḥ // 
ciraṃ dīrghādhvagaḥ khinnastatra viśrāntavānaham / bhānurastācalotsaṅge tale kalpataroriva // 
yāvatsamastasaṃsāravyavahārabharaiḥ samam / ravirviśramaṇāyeva niviṣṭo'stācalāṅgaṇe // 
śanaiḥ śyāmikayā graste samaste bhuvanodare / rātrisaṃvyavahāreṣu saṃpravṛtteṣu jaṅgale // 
ahaṃ tarutṛṇe tasminpelave khaṇḍakoṭare / nilīnaściralīnāsyaḥ svanīḍe vihago yathā // 
viṣadaṣṭavivekasya kīnāśasya galatsmṛteḥ / vikrītasyeva dīnasya magnasyevāndhakūpake // 
tatra kalpasamā rātrirmohamagnasya me gatā / ekārṇavohyamānasya mārkaṇḍeyamuneriva // 
na snātavānnārcitavānna tadā bhuktavānaham / kevalaṃ me gatā rātriḥ sāpadāṃ dhuri tiṣṭhataḥ // 
vinidrasya vidhairyasya sphurataḥ saha pallavaiḥ / samaṃ duṣṭātidairghyeṇa sā vyatīyāya śarvarī // 
tatastimiralekhāsu saha tārendukairavaiḥ / mayīvāpādyamānāsu mlānatāmalamānane // 
śāmyantīṣu ca vetālakṣveḍāsu javajaṅgale / sahaśītārtimaddantapaṅktiṭāṅkārasītkataiḥ // 
māmevārtivinirmagnaṃ hasantīmiva dṛṣṭavān / ahaṃ pūrvāṃ diśaṃ prāptamadhupānāruṇāmiva // 
kṣaṇādajña iva jñānaṃ daridra iva kāñcanam / dṛṣṭavānahamarkaṃ khe vāraṇārohaṇonmukham // 
utthāyāstaraṇaṃ vastraṃ tattadāsphoṭitaṃ mayā / hasticarmadvareṇeva saṃdhyānṛtyānurāgiṇā // 
pravṛttastāmahaṃ sphārāṃ vihartuṃ jaṅgalasthalīm / kālo jagatkuṭīṃ kalpadagdhabhūtagaṇāmiva // 
na kiṃcidṛśyate tatra bhūtaṃ jaraṭhajaṅgale /  abhijāto guṇalavo yathā mūrkhaśarīrake // 
kevalaṃ vigatāśaṅkaṃ khaṇḍabhramaṇacañcalam /  cīcīkūcītivacanā viharanti vihaṅgamāḥ // 
athāṣṭabhāgamāpanne vyomno divasanāyake / śuṣkāvaśyāyaleśāsu snātāsviva latāsu ca // 
dṛṣṭā mayā prabhramatā dārikaudanadhāriṇī / gṛhītāmṛtasatkumbhā dānaveneva mādhavī // 
tarattārakanetrāṃ tāṃ śyāmāmadhavalāmbarām / ahamabhyāgatastatra śarvarīmiva candramāḥ // 
mahyamodanamāśvetadbāle balavadāpadi / dehidīnārtiharaṇātsphāratāṃ yānti saṃpadaḥ // 
kṣudantarmahatīyaṃ me bāle vṛddhimupeyuṣī /  kṛṣṇasarpā prasūteva koṭarasthā jaradrume // 
yāccayāpi tayā mahyamitthaṃ dattaṃ na kiṃcana / yatnaprārthanayā lakṣmyā yathā duṣkṛtine dhanam // 
kevalaṃ cirakālena mayātyantānugāminā / khaṇḍātkhaṇḍaṃ nipatati cchāyābhūte puraḥsthite // 
tayoktaṃ hārakeyūriṃścaṇḍālīṃ viddhi māmiti / rākṣasīmiva sukrūrā puruṣāśvagajāśanām // 
rājanyārcanamātreṇa matto nāpnoṣi bhojanam / grāmyādanabhijātehātsaujanyamiva sundaram // 
ityuktavatyā gacchantyā khelayā ca padepade / kuñjakeṣu nimajjantyā līlāvanatayoditam // 
dadāmi bhojanamidaṃ bhartā bhavasi cenmama / loko nopakarotyarthaiḥ sāmānyaḥ snigdhatāṃ vinā // 
vāhayatyatra me dāntānkedāre pulkasaḥ pitā / śmaśāna iva vetālaḥ kṣudhito dhūlidhūsaraḥ // 
tasyedamannaṃ bhavati bhartṛtve dīyate sthite / prāṇairapi hi saṃpūjyā vallabhāḥ puruṣā yataḥ // 
athoktā sā mayā bhartā bhavāmi tava suvrate / kenāpadi vicāryante varṇadharmakulakramāḥ // 
tatastayaudanādardhaṃ mahyamekaṃ samarpitam / mādhavyevāmṛtādardhamindrāyārtimahatpurā // 
jambūphalarasaḥ pītaḥ sa bhuktaḥ pakkaṇaudanaḥ / viśrāntaṃ ca mayā tatra mohāpahṛtacetasā // 
māṃ tatrārkamivāpūrya sā prāvṛṭ śyāmalā gatā / hastena samupādāya prāṇaṃ bahiriva sthitam // 
durākṛtiṃ durārambhamāsasāda bhayapradam / pitaraṃ pīvarākāramavīcimiva yātanā // 
tayā madanuṣaṅgiṇyā svārthastasmai niveditaḥ / mātaṅgāya bhramaryeva niḥsvanenālilagnayā // 
ayaṃ mama bhavedbhartā tāta he tava rocatām / sa tasyā bāḍhamityuktvā dinānte samupasthite // 
mumoca dāntāvābaddhau kṛtāntaḥ kiṅkarāviva / nīhārābhrakaḍārāsu dikṣu proddhūlitāsu ca / vetālabandhanāttasmāddinānte calitā vayam // 
kṣaṇena pakkaṇaṃ prāptāḥ saṃdhyāyāṃ dīrghajaṅgalāt / śmaśānādiva vetālāḥ śmaśānamitaranmahat // 
vikartitavibhāgasthakapikukkuṭavāyasam / raktasiktorvarābhāgaprabhramanmakṣikāgaṇam // 
śoṣārthaṃ prasṛtārdrāntratantrījālapatatkhagam / niṣkuṭasthitajambīrakhaṇḍalagnakhagadhvani // 
śuṣyadguruvasāpiṇḍapūrṇālindalasatkhagam / dṛṣṭiprasṛtaraktāktacarmasravadasṛglavam // 
bālahastasthitakravyapiṇḍakvaṇitamakṣikam / jarjarādhiṣṭhacaṇḍālatarjitāraṭitārbhakam // 
tatpraviṣṭā vayaṃ kīrṇaśirāntra bhīmapakkaṇam / mṛtabhūtaṃ jagatkalpe kṛtāntānucarā iva // 
saṃbhramopahitānalpakadalīdalapīṭhake / ahamāsthitavāṃstatra nave śvaśuramandire // 
śvaśrvā me kekarākṣyā tu tenāsṛglavacakṣuṣā / jāmātāyamiti proktaṃ tayā tadabhinanditam // 
atha viśramya caṇḍālabhojanānyajināsane / saṃcitānyupabhuktāni duṣkṛtānīva bhūriśaḥ // 
anantaduḥkhabījāni na manojñatarāṇyapi / tāni praṇayavākyāni śrutānyasubhagānyalam // 
nirabhrāmbaranakṣatre kasmiṃściddivase tataḥ / taistairārambhasaṃrambhaistairvastravibhavārpaṇaiḥ // 
dattāpyanena sā mahyaṃ kumārī bhayadāyinī / sukṛṣṇā kṛṣṇavarṇena duṣkṛteneva yātanā // 
sarabhasamabhito vineduratra prasṛtamahāmadirāsavāḥ śvapākāḥ / hatapaṭupaṭahā vilāsavantaḥ svayamiva duṣkṛtarāśayo mahāntaḥ // 
rājovāca / bahunātra kimuktena sotsavāvarjitāśayaḥ / tadāprabhṛti tatrāhaṃ saṃpannaḥ puṣṭapulkasaḥ // 
saptarātrotsavasyānte kramānmāsāṣṭake gate / puṣpitā sāsya saṃpannā sthitā garbhavatī tataḥ // 
prasūtā duḥkhadāṃ kanyāṃ vipadduḥkhakriyāmiva / sā kanyā vavṛdhe śīghraṃ mūrkhacinteva pīvarī // 
punaḥ prasūtā sā varṣaistribhiḥ putramaśobhanam / anarthamiva durbuddhirāśāpāśavidhāyakam // 
punaḥ sutāṃ duhitaraṃ punarapyarbhakaṃ tataḥ / kalatravānahaṃ jāto vane jaraṭhapulkasaḥ // 
tayā saha samāstatra mayā bahvṣo'tivāhitāḥ / nārake cintayā sārdhaṃ brahmaghneneva yātanāḥ // 
śītavātātapakleśavivaśena vanāntare / ciraṃ vilulitaṃ vṛddhakacchapeneva palvale // 
kalatracintāhratayā dhiyā saṃdahyamānayā / dṛṣṭāḥ kaṣṭasamārambhā diśaḥ prajvalitā iva // 
kṣaumānekasamākṣīṇapaṭe ceṇḍakadhāriṇā / kāṣṭhabhāro vane vyūḍho yo mūrtamiva duṣkṛtam // 
yaukākīrṇajaratklinnagandhikaupīnavāsasā / āśvasya dhavalīkānāṃ tale nītā ghanāḥ samāḥ // 
kalatrāpūraṇotkena jarjareṇa himānilaiḥ / hemante dardureṇeva vilīnaṃ vanakukṣiṣu // 
nānākalahakallolatāpaprasaravidrutāḥ / bāṣpavyājena nirmuktā netrābhyāṃ raktabindavaḥ // 
yāminyo vipine klinne varāhāmiṣabhojanāḥ / śilātalakuṭīkośe nītā jaladaviklavāḥ // 
kāle kṣayaṃ gate rohe kālābhraghanatāṃ gate / asauhārdena bandhūnāṃ kalahaiścāpi saṃtataiḥ // 
sarvatra jātaśaṅkena kalābhimukharārbhakaiḥ / mayā kṛpaṇacittena nītāḥ paragṛhe samāḥ // 
caṇḍālīkalahodvignacaṇḍacaṇḍālatarjanaiḥ / mukhaṃ jarjaratāṃ yātamindū rāhuradairiva // 
carvitāḥ kharvitoṣṭhena dvīpīpiśitapeśayaḥ / nārakāhṛtavikrītā nārakyo raśanā iva // 
himavatkandarodgīrṇāścaṇḍā hemantavīcayaḥ / śiśire śīkarāsāratuṣāranicayāściram // 
aṅge nirambare soḍhā mṛtyumuktā iveṣavaḥ / jarājaraṭhamūḍhena mūlāni kṣīṇabhūruhām // 
sukṛtānāmivaikena samutkhātāni bhūriśaḥ / śarāvakeṣvaṭavyāṃ ca palalaṃ pakvamādarāt // 
aspṛṣṭena janairbhuktaṃ kukalatravatā mayā / gṛhītatejaḥkṣataye bahuvakravikāriṇā // 
mārgāvikamivātmīyaṃ vikrītaṃ paṇyamanyataḥ / prāṇyaṅgavapuṣastasya protkṛttyotkṛttya peśalaḥ // 
āyasaṃpari vikrītā vindhyapakkaṇabhūmiṣu / janmāntarasahasrotthaṃ svapāpamiva vṛddhaye // 
avikīrṇamasatkīrṇaṃ caṇḍālārāmabhūmiṣu / dṛṣṭaḥ kuddālako dṛṣṭyā saṃdhyāsnehavimuktayā // 
rauravāpatiteneva tatkālasnigdhatāṃ gataḥ / vindhyakandaragulmānāṃ bandhutvamiva gacchatā // 
pulindavapuṣā yatra yuktayogaiḥ samarpitāḥ / tarpitā laguḍāghātajitakauleyaraṃhasā // 
putradārāḥ kadannena grāmakāndhocitena ca / dhārāsāraraṇatpatraśuṣkatālatale niśāḥ // 
nītā raṇitadantena sārdhaṃ vipinavānaraiḥ / romabhiḥ koṭimudrodyaiḥ śītenādhyuṣitasya me // 
varṣāsu muktākaṇavaddhṛtā vānalavindavaḥ / ajājīmūtakhaṇḍārthaṃ kṣutkṣuṇṇakṣīṇakukṣiṇā // 
kalatreṇa sahāṭavyāṃ kṛtaḥ kalaha ākulaḥ / vane raṇitadantena śītakekaracakṣuṣā // 
maṣīmalinagātreṇa vetālasvajanāyitam / sarittīreṣu matsyārthaṃ bhrāntaṃ baḍiśadhāriṇā // 
kalpe jagatsunāśārthaṃ kṛtānteneva pāśinā / pītaṃ bahūpavāsena sadyaḥkṛttamṛgorasaḥ // 
tatkālakoṣṇaṃ rudhiraṃ mātuḥ stanapayo yathā / śmaśānasaṃsthitānmatto raktaraktānmalāśinaḥ // 
vidrutā vanavetālāścaṇḍikābhidrutā iva / vāgurā vipine vyuptā bandhārthaṃ mṛgapakṣiṇām // 
āśā iva vivṛddhyarthaṃ putradārakalatrajāḥ / mayā māyāmayairlokāḥ sūtrajālamayaiḥ khagāḥ // 
jālairjarjaratā nītā diśaścāsukṛtāyuṣā / tatrāpi dattaḥ prasaro manaso duṣkṛtodaye // 
āśā prasāritā dūraṃ prāvṛṣīva taraṅgiṇī / karabhyā iva sarpeṇa vidrutaṃ dūrato dhiyā // 
dūre tyaktā dayā dehe bhujaṅgeneva kaṃcukam / krauryaṃ sukhena saṃrambhaśaravarṣiṃ ninādi ca // 
aṅgīkṛtaṃ nidāghānte nabhasevāsitāmbudaḥ / vikāsinyo kṣatāḥ kṣārā dūraṃ parihṛtā janaiḥ // 
śvabhreṇeva kumañjaryaściramūḍhā mayāpadaḥ / svakālakulakoṇāsu narakoddāmabhūmiṣu // 
uptā duṣkṛtabījānāṃ muṣṭayo mohavṛṣṭayaḥ / vāgurābhirmayā vindhyakandarasthena nirdayam // 
bhūteṣviva kṛtāntena mṛgeṣu parivalgitam / cāmarīkaṇṭhakuḍyeṣu viśrāntaśirasā mayā // 
suptamastavivekena śeṣāṅgeṣviva śauriṇā / vilolacaraṇāmbarayā sarāvollāsidhūmrayā // 
mama tanvā sanīhāravindhyakacchaguhāyitam / kṛṣṇadehena yaukāḍhyākanthāskandhe mayā ciram // 
grīṣme soḍhā caladbhūtā varāheṇa yathorvarā / bahuśo'haṃ vanotthāgninirdagdhaprāṇimaṇḍalaḥ // 
kalpāgnibhuktajagataḥ kālasyānugatiṃ gataḥ / lobhiliṅgo yathā rogamanarthāniva durgrahaḥ / prasūtāstatra me dārā duḥkhānyatha sukhānyapi // 
nṛpālaputrakenaikatanayena tadā mayā / nītā nīrandhradoṣeṇa ṣaṣṭiḥ kalpasamāḥ samāḥ // 
ākruṣṭamuddhurataraṃ ruditaṃ vipatsu bhuktaṃ kadannamuṣitaṃ hatapakkaṇeṣu / kālāntaraṃ bahu mayopahatena tatra durvāsanānigaḍabandhagatena sabhyāḥ // 
rājovāca / atha gacchati kāle'tra jarājarjaritāyuṣi / tuṣārapūrṇaśaṣpaughasamaśmaśrubhṛte mayi // 
karmavātāpanunneṣu saraseṣvaraseṣvapi / patatsu vāsaraugheṣu śīrṇaparṇagaṇeṣviva // 
ājāviva śaraugheṣu sukhaduḥkheṣvanāratam / kalaheṣvapyakāryeṣu cāgacchatsu patatsu ca // 
vikalpakalpanāvartavartini dvijage jaḍe / samudra iva kallolabhare bhramitacetasi // 
calaccintācitaṃ cakramārūḍhe bhrānta ātmani / prohyamāne tṛṇa iva sāvartaṃ kālasāgare // 
vindhyorvīvanakīṭasya grāsaikaśaraṇasya me / dvibāhorgardabhasyātra kṣīṇa itthaṃ samāgaṇe // 
vismṛte mama bhūpatve śavasyeva mahājave / cāṇḍālatve sthirībhūte pakṣacchinna ivācale // 
saṃsāramiva kalpānto dāvāgniriva kānanam / sāgarormistaṭamiva śuṣkavṛkṣamivāśaniḥ // 
akāṇḍe maraṇoḍḍīnaṃ caṇḍacaṇḍālamaṇḍalam / nirannatṛṇapatrāmbu vindhyakacchaṃ tadāyayau // 
na varṣati ghanavrāte dṛṣṭanaṣṭe kvacitsthite / pūtāṃgārakaṇonmiśragatau vahati mārute // 
śīrṇamarmaraparṇāsu dāvāgnivalitāsu ca / vanasthalīṣu śūnyāsu cirapravrajitāsviva // 
akāṇḍamabhavadbhīmamuddāmadavapāvakam / śoṣitāśeṣagahanaṃ bhasmaśeṣatṛṇolapam // 
pāṃsudhūsarasarvāṅgaṃ kṣudhitāśeṣamānavam / nirannatṛṇapānīyaṃ deśādyuddāvamaṇḍalam // 
kacanmarumarīcyambumajjanmahiṣamaṇḍalam / vātotthasīkaravyūhāparivāhavanāmbaram // 
pānīyaśabdamātraikaśravaṇotkanaravrajam / ātapātatisaṃśoṣasīdatsakalamānavam // 
patragrasanasaṃrabdhakṣudhitotthitajīvitam / svāṅgacarvaṇasaṃrambhaluṭhaddaśanamaṇḍalam // 
māṃsaśaṅkānigīrṇograkhadirāgnikaṇotkaram / maṇḍakāsārasaṃgrastavanapāṣāṇakhaṇḍakam // 
anyonyabhūtasaṃsaktamātṛputrapitṛvrajam / gṛdhrodararaṭatsāranigīrṇavarasārikam // 
parasparāṅgavicchedaraktasiktadharātalam / harigrasanasaṃrabdhamattakṣudhitavāraṇam // 
darīnigaraṇaikaikasiṃhabhramaṇabhīṣaṇam / anyonyagrasanodyuktalokamallakṛtaṃ vahat // 
niṣpatrapādapoḍḍīnaprauḍhāṅgāramayānilam / raktapānotkamārjāralīḍhadhātutaṭāvani // 
jvālāghanaghaṭāṭopasāvartasavanānilam / sarvasthalarasadvahnipuñjapiñjarajaṅgalam // 
dagdhājagarakuñjotthadhūmamāṃsalagulmakam / mārutāvalitajvālāsaṃdhyābhravalitāmbaram // 
uddāmaravamudbhāntabhasmanā'stambhamaṇḍalam / sākrandanaradārāgradīnārbhakakṛtāravam // 
saṃbhrāntapuruṣavyūhadantakṛttamahāśavam / māṃsagandhajavagrastaraktāraktanijāṅguli // 
nīlapatralatāśaṅkāpītadhūmaghanacchavi / bhramadgṛdhranigīrṇogranabhobhrāntolmukāmiṣam // 
itaretarabhinnāṅgalokavidravaṇākulam / jvalitāgniṭaṇatkāravidīrṇahṛdayodaram // 
gartamārutakrāṅkārabhīmadāvāgnivalganam / bhītājagaraphūtkārapatadaṅgārapādapam // 
sadakāṇḍasphuṭaddeśaṃ prāpya tacchuṣkakoṭaram / dvādaśārkāgnidagdhasya jagato'nukṛtiṃ yayau // 
jvaladanalajaṭālavṛkṣakhaṇḍaprasaramarutprasarāvanunnalokaḥ / jvalanatapanabhāskarātmajānāṃ ramaṇagṛhānukṛtiṃ jagāma deśaḥ // 
rājovāca / tasmiṃstadā vartamāne kaṣṭe vidhiviparyaye / akālolvaṇakalpānte nitāntaṃ tāpadāyini // 
janāḥ kecana niṣkramya sakalatrasuhṛjjanāḥ / gatā deśāntaraṃ vyomnaḥ śaradīva payodharāḥ // 
dehāvayavasaṃlīnaputradārāgryabandhavaḥ / śīrṇāḥ kecana tatraiva cchinnā iva vane drumāḥ // 
bhaktāḥ kecana ca vyāghrairnirgatāstu svamandirāt / ajātapakṣakāḥ śyenaiḥ khagā nīḍodgatā iva // 
praviṣṭāḥ kecidanalaṃ jvalitaṃ śalabhā iva / kecicśvabhreṣu patitāḥ śilā śailacyutā iva // 
ahaṃ tu tānparityajya śvaśurādīnsvakaṃ kṣamam / kalatramātramādāya kṛcchrāddeśādvinirgataḥ // 
analānanilāṃścaiva bhakṣakāṃstakṣakānapi / vañcayitvā bhayānmṛtyoḥ sadāro'haṃ vinirgataḥ // 
prāpya taddeśaparyantaṃ tatra tālatarostale / avaropya sutānskandhānnānānarthānivolvaṇān // 
viśrānto'smi ciraṃ śrānto rauravādiva nirgataḥ / dīrghadāvanidāghārto grīṣme padma ivājalaḥ // 
atha cāṇḍālakanyāyāṃ viśrāntāyāṃ tarostale / suptāyāṃ śītalacchāye dvau samāliḍya dārakau // 
pṛcchako nāma tanayo mamaikaḥ purataḥ sthitaḥ / atyantavallabho'smākaṃ kanīyānmaugdhyavāniti // 
sa māmuvāca dīnātmā vāṣpapūrṇavilocanaḥ / tāta dehyāśu me māṃsaṃ pātuṃ ca rudhiraṃ kṣaṇāt // 
punaḥpunarvadannevaṃ sa bālastanayo mama / prāṇāntikīṃ daśāṃ prāptaḥ sākrando hi punaḥ kṣudhā // 
tasyoktaṃ tu mayā putra māṃsaṃ nāstīti bhūriśaḥ / tathāpi māṃsaṃ dehīti vadatyeva sa durmatiḥ // 
atha vātsalyamūḍhena mayā duḥkhātibhāriṇā / tasyoktaṃ putra manmāṃsaṃ pakvaṃ saṃbhujyatāmiti // 
tadapyaṅgīkṛtaṃ tena dehīti vadatā punaḥ / manmāṃsabhakṣaṇaṃ kṣīṇavṛttinā''śleṣavṛttinā // 
sarvaduḥkhāpanodāya snehakāruṇyamohinā / tasya tāmārtimālokya mayā duḥkhātibhāriṇā // 
soḍhuṃ tāmāpadaṃ tīvrāmaśaktena hatātmanā / maraṇāyātimitrāya kṛto'ntarniścayo mayā // 
tatra kāṣṭhāni saṃcitya citāṃ racitavānaham / citā caṭacaṭāsphoṭaiḥ sthitā madabhikāṅkṣiṇī // 
tasyāṃ tu yāvadātmānaṃ citāyāṃ nikṣipāmyaham / calito'smi javāttāvadasmātsiṃhāsanānnṛpaḥ // 
tatastūryaninādena jayaśabdena bodhitaḥ / iti śāmbarikeṇāyaṃ moha utpādito mama // 
ajñāneneva jīvasya daśāśatasamanvitaḥ / ityuktavati rājendre lavaṇe bhūritejasi // 
antardhānaṃ jagāmāśu tatra śāmbarikaḥ kṣaṇāt / athedamūcuste sabhyā vismayotphullalocanāḥ // 
nāyaṃ śāmbariko deva yasya nāsti dhanaiṣaṇā / daivī kācana māyeyaṃ saṃsārasthitibodhinī // 
manovilāsaḥ saṃsāra iti yasyāṃ pratīyate / sarvaśakteranantasya vilāso hi manojagat // 
sarvaśaktervicitrā hi śaktayaḥ śataśo vidheḥ / yadviveki mano'pyeṣa vimohayati māyayā // 
vijñātalokavṛttāntaḥ kva nāmāyaṃ mahīpatiḥ / kva sāmānyamanovṛttiyogyo vipulasaṃbhramaḥ // 
na ca śāmbarikeccheyaṃ māyā manasi mohinī / arthasya siddhyai cehante nityaṃ śāmbarikāḥ kila // 
yatnena prārthayante'rthaṃ nāntardhānaṃ vrajanti bho / iti saṃdehavelāyāṃ saṃsthitā lulitā vayam // 
śrīvasiṣṭha uvāca / sabhāyāmavasaṃ tasyāmahaṃ rāma tadā kila / tena pratyakṣato dṛṣṭaṃ mayaitannānyataḥ śrutam // 
iti bahukalanāvivardhitāṅgaṃ jayati ciraṃ vitataṃ mano mahātman / śamamupagamite parasvabhāve paramamupaiṣyasi pāvanaṃ padaṃ yat // 
śrīvasiṣṭha uvāca / paramātkāraṇādādau ciccetyapadapātinī / kalanāpadamāsādya kalā kalilatāṃ gatā // 
asatsveva vimoheṣu rāmaivaṃprāyavṛttiṣu / ghaneṣu tucchatāmetya cirāya parimūrcchati // 
asadeva manovṛttirmlānā vistārayatyalam / duḥkhaṃ doṣasahasreṇa vetālāniva bālikā // 
sadeva hi mahāduḥkhamasattāṃ nayati kṣaṇāt / niṣkalaṅkā manovṛttirandhakāramivārkaruk // 
nayatyabhyāśatāṃ dūraṃ dūramabhyāśatāṃ nayet / mano valgati bhūteṣu bālo bālakhageṣviva // 
abhayaṃ bhayamajñasya cetaso vāsanāvataḥ / dūrato mugdhapānthasya sthāṇuryāti piśācatām // 
śatrutvaṃ śaṅkate mitre kalaṅkamalinaṃ manaḥ / madāviṣṭamatirjanturbhramatpaśyati bhūtalam // 
paryākule hi manasi śaśino jāyate'śaniḥ / amṛtaṃ viṣabhāvena bhuktaṃ yāti viṣakriyām // 
surapattananirmāṇamasatsadiva paśyati / vāsanāvalitaṃ cetaḥ svapnavajjāgradeva hi // 
mohaikakāraṇaṃ jantormanaso vāsanolvaṇā / utkhātavyā prayatnena mūlocchedena saiva ca // 
vāsanāvāgurākṛṣṭo manohariṇako nṛṇām / parāṃ vivaśatāmeti saṃsāravanagulmake // 
yena cchinnā vicāreṇa jīvasya jñeyavāsanā / nirabhrasyeva sūryasya tasyāloko virājate // 
atastvaṃ mana evedaṃ naraṃ viddhi na dehakam / jaḍo deho manaścātra na jaḍaṃ nājaḍaṃ viduḥ // 
yatkṛtaṃ manasā tāta tatkṛtaṃ viddhi rāghava / yattyaktaṃ manasā tāvattattyaktaṃ viddhi cānagha // 
manomātraṃ jagatkṛtsnaṃ manaḥ paryantamaṇḍalam / mano vyoma mano bhūmirmano vāyurmano mahān // 
mano yadi padārthe tu tadbhāvena na yojayet / tataḥ sūryodaye'pyete na prakāśāḥ kadācana // 
mano mohamupādatte yasyāsau mūḍha ucyate / śarīre mohamāpanne na śavo mūḍha ucyate // 
manaḥ paśya bhavatyakṣi śrṛṇvacchravaṇatāṃ gatam / tvagbhāvaṃ sparśanādeti ghrāṇatāmeti jighraṇāt // 
rasanādrasatāmeti vicitrāstatra vṛttiṣu / nāṭake nūṭavaddehe mana evānuvartate // 
laghu dīrghaṃ karotyeva satye'sattāṃ prayacchati / kaṭutāṃ nayati svādu ripuṃ nayati mitratām // 
ya eva pratibhāso'sya cetaso vṛttivartinaḥ / tatastadeva pratyakṣaṃ tathātrānubhavādiha // 
pratibhāsavaśādeva svapnākulitacetasaḥ / hariścandrasya saṃpannā rātrirdvādaśavārṣikī // 
cittānubhāvavaśato muhūrtatve gataṃ yugam / indradyumnasya vairiñcyapurābhyantaravartinaḥ // 
manojñayā manovṛttyā sukhatāṃ yāti rauravam / prātaḥprāptavyarājyasya subaddhasyeva bandhanam // 
jite manasi sarvaiva vijitā cendriyāvaliḥ / śīryate ca yathā tantau dagdhe mauktikamālikā // 
sarvatra sthitayā svaccharūpayā nirvikārayā / samayā sūkṣmayā nityaṃ cicchaktyā sākṣibhūtayā // 
sarvabhāvānugatayā na cetyārthavibhinnayā / rāmātmasattayā mūkamapi dehasamaṃ jaḍam // 
mano'ntaścalati vyarthaṃ mananaiṣaṇamuhyayā / bahirgirisaridvyomasamudrapuralīlayā // 
jāgraccābhimataṃ vastu nayatyamṛtamṛṣṭatām / anīhitaṃ ca viṣatāṃ nayatyamṛtamapyalam // 
amṛṣṭasarvabhāvānāmalamātmacamatkṛtim / manaḥ svābhimatākāraṃ rūpaṃ sṛjati vastuṣu // 
spandeṣu vāyutāmeti prakāśeṣu prakāśatām / draveṣu dravatāmeti cicchaktisphuritaṃ manaḥ // 
pṛthvyāṃ kaṭhinatāmeti śūnyatāṃ śūnyadṛṣṭiṣu / sarvatrecchāsthitiṃ yāti cicchaktisphuritaṃ manaḥ // 
śuklaṃ kṛṣṇīkarotyeva kṛṣṇaṃ nayati śuklatām / vinaiva deśakālābhyāṃ śaktiṃ paśyāsya cetasaḥ // 
manasyanyatra saṃsakte carvitasyāpi jihvayā / bhojanasyāpi mṛṣṭasya na svādo'syānubhūyate // 
yaccittadṛṣṭaṃ taddṛṣṭaṃ na dṛṣṭaṃ tadalokitam / andhakāre yathā rūpamindriyaṃ nirmitaṃ tathā // 
indriyeṇa mano dehi manasendriyamunmanaḥ / indriyāṇi prasūtāni manaso nendriyānmanaḥ // 
atyantabhinnayoraikyaṃ yeṣāṃ cittaśarīrayoḥ / jñātajñeyā mahātmāno manasyāste supaṇḍitāḥ // 
kusumollāsidhammillā helācalitalocanā / kāṣṭhakuḍyopamāṅgeṣu lagnāpyamanaso'ṅganā // 
manasyanyatra saṃsakte vītarāgeṇa kānane / kravyādacarvito'ṅkasthaḥ svakaro'pi na lakṣitaḥ // 
sukhīkartuṃ suduḥkhāni duḥkhīkartuṃ sukhāni ca / sukhenaivāśu yujyante manaso'tiśayā muneḥ // 
manasyanyatra saṃsakte kathyamānāpi yatnataḥ / latā paraśukṛtteva kathā vicchidyate bata // 
manasyadritaṭārūḍhe gṛhasthenāpi jantunā / śubhrābhrakandarabhrāntiduḥkhaṃ samanubhūyate // 
manasyullasite svapne hṛdyeva puraparvatāḥ / ākāśa iva vistīrṇe dṛśyante nirmitāḥ kṣamāḥ // 
mano vilulite svapne hṛdyevādripurāvalim / tanoti calitāmbhodhirvīcīcayamivātmani // 
antarabdhijalādyadvattaraṅgāpīḍavīcayaḥ / dehāntarmanasastadvatsvapnādripurarājayaḥ // 
aṅkurasya yathā patralatāpuṣpaphalaśriyaḥ / manaso'sya tathā jāgratsvapnavibhramabhūmayaḥ // 
vyatiriktā yathā hemno na hemavanitā tathā / jāgratsvapnakriyālakṣmīrvyatiriktā na cetasaḥ // 
dhārākaṇormiphenaśrīryathā saṃlakṣyate'mbhasaḥ / tathā vicitravibhavā nānāteyaṃ hi cetasaḥ // 
svacittavṛttireveha jāgratsvapnadṛśoditam / rasāveśādupādatte śailūṣa iva bhūmikām // 
caṇḍālatvaṃ hi lavaṇe pratibhāsavaśādyathā / tathedaṃ jagadābhogi mano mananamātrakam // 
yadyatsaṃvedyate kiṃcittena tenāśu bhūyate / mano manananirmāṇaṃ yathecchasi tathā kuru // 
nānāpurasaricchailarūpatāmetya dehinām / tanotyantaḥsthamevedaṃ jāgratsvapnamayaṃ manaḥ // 
suratvāddaityatāmetya nāgatvānnagatāmapi / pratibhāsavaśāccittamāpannaṃ lavaṇo yathā // 
naratvādeti nārītvaṃ pitṛtvātputratāṃ gataḥ / yathā kṣipraṃ prati naraḥ svasaṃkalpāttathā manaḥ // 
saṃkalpataḥ pramriyate saṃkalpājjāyate punaḥ / manaścirantanābhyastājjīvatāmetyanākṛti // 
mano mananasaṃmūḍhamūḍhavāsanamātatam / saṃkalpādyonimāyāti sukhaduḥkhe bhayābhaye // 
sukhaṃ duḥkhaṃ ca manasi tile tailamiva sthitam / taddeśakālavaśato ghanaṃ vā tanu vā bhavet // 
tailaṃ tilasya cākrāntyā sphuṭatāmeti śāśvatīm / cetaso mananāsaṃgādghanībhūte sukhāsukhe // 
deśakālābhidhānena rāma saṃkalpa eva hi / kathyate tadvaśādyasmāddeśakālau sthitiṃ gatau // 
praśāmyatyullasatyeti yāti nandati valgati / manaḥśarīrasaṃkalpe phalite na śarīrakam // 
nānāsphārasamullāsaiḥ svasaṃkalpopakalpitaiḥ / mano valgati dehe'sminsādhvīvāntaḥpurājire // 
cāpale prasarastasmādantaryena nadīyate / manovilayamādatte tasyālāna iva dvipaḥ // 
na spandate mano yasya śastrastambha ivottamaḥ / sadvastuto'sau puruṣaḥ śiṣṭāḥ kardamakīṭakāḥ // 
yasyācapalatāṃ yātaṃ mana ekatra saṃsthitam / anuttamapadenāsau dhyānenānugato'nagha // 
saṃyamānmanasaḥ śāntimeti saṃsāravibhramaḥ / mandare'spandatāṃ yāte yathā kṣīramahārṇavaḥ // 
mānasyo vṛttayo yā yā bhogasaṃkalpavibhrabhaiḥ / saṃsāraviṣavṛkṣasya tā evāṅkurayonayaḥ // 
cittaṃ calatkuvalayaṃ valayanta ete mūḍhā mahājaḍajave madamohamandāḥ / āvartavartini vilūnaviśīrṇacintācakrabhrame puruṣadurbhramarāḥ patanti // 
śrīvasiṣṭha uvāca / asya cittamahāvyādheścikitsāyā mahauṣadham / svāyattaṃ śrṛṇu vakṣyāmi sādhu susvādu niścitam // 
svenaiva pauruṣeṇāśu svasaṃvedanarūpiṇā / yatnena cittavetālastyaktveṣṭaṃ vastu jīyate // 
tyajannabhimataṃ vastu yastiṣṭhati nirāmayaḥ / jitameva manastena kudanta iva dantinā // 
svasaṃvedanayatnena pālyate cittabālakaḥ / avastuto vastuni ca yojyate bodhyate'pi ca // 
śāsrasatsaṅgadhīreṇa cintātaptamatāpinā / chindhi tvamāyasenāyo manasaiva mano mune // 
ayatnena yathā bāla itaścetaśca yojyate / bhāvaistathaiva cetontaḥ kimivātrāsti duṣkaram // 
satkarmaṇi samākrāntamudarkodayadāyini / svapauruṣeṇaiva manaścetanena niyojayet // 
svāyattamekāntahitaṃ svepsitatyāgavedanam / yasya duṣkaratāṃ yātaṃ dhiktaṃ puruṣakīṭakam // 
aramyaṃ ramyarūpeṇa bhāvayitvā svasaṃvidā / malleneva śiśuścittamayatnenaiva jīyate // 
pauruṣeṇa prayatnena cittamāśveva jīyate / acittenāprayatnena padaṃ brahmaṇi dīyate // 
svāyattaṃ ca susādhyaṃ ca svacittākrāntimātrakam / śaknuvanti na ye kartuṃ dhiktānpuruṣajambukān // 
svapauruṣaikasādhyena svepsitatyāgarūpiṇā / manaḥpraśamamātreṇa vinā nāsti śubhā gatiḥ // 
manomāraṇamātreṇa sādhyena svātmasaṃvidā / niḥsapatnamanādyantamaniṅganamihocyatām // 
īpsitāvedanākhyāttu manaḥpraśamanādṛte / gurūpadeśaśāstrārthamantrādyā yuktayastṛṇam // 
sarvaṃ sarvagataṃ śāntaṃ brahma saṃpadyate tadā / asaṃkalpanaśastreṇa cchinnaṃ cittaṃ gataṃ yadā // 
svasaṃvedanasādhye'sminsaṃkalpānarthaśāsane / śāntāyāmatra vapuṣi puṃsaḥ kaiva kadarthanā // 
nūnaṃ daivamanādṛtya mūḍhasaṃkalpakalpitam / puruṣārthena saṃvittyā naya cittamacittatām // 
tāṃ mahāpadavīmekāṃ kāmapyadhigataṃ ciram / cittaṃ cidbhakṣitaṃ kṛtvā cittādapi paro bhava // 
bhava bhāvanayā yukto yuktaḥ paramayā dhiyā / dhārayātmānamavyagro grastacittaṃ tataḥ param // 
paraṃ pauruṣamāśritya nītvā cittamacittatām / tāṃ mahāpadavīmehi yatra nāśo na vidyate // 
saṃvedanaviparyāsarūpiṇī dhīrivācalā / jetumāśu mano rāma pauruṣeṇaiva śakyate // 
anudvegaḥ śriyo mūlamanudvegātpravartate / jantormanojayo yena trilokīvijayastṛṇam // 
na śastradalanotpātapātā yasyāṃ manāgapi / svabhāvamātravyāvṛttau tasyāṃ kaiva kadarthanā // 
api svavedanākrāntau na śaktā ye narādhamāḥ / kathaṃ vyavahariṣyanti vyavahāradaśāsu te // 
pumānmṛto'smi jāto'smi jīvāmīti kudṛṣṭayaḥ / cetaso vṛttayo bhānti capalasyāsadutthitāḥ // 
na kaścaneha mriyate jāyate na ca kaścana / svayaṃ vetti mṛtaṃ svasya lokamanyaṃ svakaṃ manaḥ // 
ito yāti paraṃ lokaṃ sphuratyanyatayā manaḥ / tattasyaityetadāmokṣamato mṛtibhayaṃ kutaḥ // 
ihalokena vicaratvihaloke paratra ca / cittamāmokṣamāste'sya rūpamanyanna vidyate // 
mṛte bhrātari bhṛtyādau kleśa ākriyate'nṛtaḥ / tatsvacittaṃ svacaitanyavyāvṛttātmeti me matiḥ // 
sati pathye tate śubhre cittopaśamanādṛte / tiryagūrdhvamadhastācca bhūyobhūyo vicāritam // 
yāvannāsti kilopāyaścittopaśamanādṛte / ṛte tathye tate śubhre bodhe hṛdyudite sati // 
manovilayamātreṇa viśrāntirupajāyate / vyāyate hṛdayākāśe citi ciccakradhārayā // 
mano māraya niḥśaṅkaṃ tvāṃ prabadhnanti nādhayaḥ / yadi ramyamaramyatve tvayā saṃviditaṃ vidā // 
chinnānyeva tadāṅgāni cittasyeti matirmama / ayaṃ so'hamidaṃ tanma etāvanmātrakaṃ manaḥ // 
tadabhāvanamātreṇa dātreṇeva vilūyate / chinnābhramaṇḍalaṃ vyomni yathā śaradi dhūyate // 
vātenākalpanenaivaṃ tathā taddhūyate manaḥ / bhavanti yatra śastrāgnipavanāstatra bhīrbhavet // 
svāyate mṛduni svacche kimasaṃkalpane bhayam / idaṃ śreya ida neti siddhamābālamakṣatam // 
bālaṃ putramivodāre manaḥ śreyasi yojayet / akṣayaṃ cānavaṃ cetaḥsiṃhaṃ saṃsṛtibṛṃhaṇam / ghnanti ye te jayantīha nirvāṇapadadāyinaḥ // 
bhīmāḥ saṃbhramadāyinyaḥ saṃkalpakadanādimāḥ / vipadaḥ saṃprasūyante mṛgatṛṣṇā marāviva // 
kalpāntapavanā vāntu yāntu caikatvamarṇavāḥ / tapantu dvādaśādityā nāsti nirmanasaḥ kṣatiḥ // 
manobījātsamudyanti sukhaduḥkhe śubhāśubhe / saṃsārakhaṇḍakā ete lokasaptakapallavāḥ // 
asaṃkalpanamātraikasādhye sakalasiddhide / asaṃkalpanasāmrājye tiṣṭhāvaṣṭabdhatatpadaḥ // 
prayacchatyuttamānandaṃ kṣīyamāṇaṃ manaḥ kramāt / kāṣṭhakṣīṇāṅgakāṅgāro yathāṅgārakṣayārthinaḥ // 
api brahmakuṭīlakṣaṃ manasaścetsamīhitam / tadaṇorantare vyaktaṃ vibhaktaṃ paridṛśyate // 
saṃkalpamātravibhavena kṛtātyanarthaṃ saṃkalpamātravibhavena susādhitārtham / saṃtoṣamātravibhavena mano vijitya nityoditena jayamehi nirīpsitena // 
paramapāvanayā vimanastayā samatayā matayātmavidāmapi / śamitayā mitayāntarahaṃtayā yadavaśiṣṭamajaṃ padamastu tat // 
śrīvasiṣṭha uvāca / yasmiṃstasminpadārthe hi yena tena yathā tathā / tīvrasaṃvegasaṃpannaṃ manaḥ paśyati vāñchitam // 
jāyate mriyate caiṣā manasastīvravegitā / saumyāmbubudbudālīva nirnimittā svabhāvataḥ // 
śītatā tuhinasyeva kajjalasyeva kṛṣṇatā / lolatā manaso rūpaṃ tīvrātīvraikarūpiṇī // 
śrīrāma uvāca / kathamasyātilolasya vego vegaikakāraṇam / calatā manaso brahmanbalato vinivāryate // 
śrīvasiṣṭha uvāca / neha cañcalatāhīnaṃ manaḥ kvacana dṛśyate / cañcalatvaṃ manodharmo vahṇerdharmo yathoṣṇatā // 
yaiṣā hi cañcalā spandaśaktiścittatvasaṃsthitā / tāṃ viddhi mānasīṃ śaktiṃ jagadāḍambarātmikām // 
spandāspandādṛte vāyoryathā sattaiva nohyate / tathā na cittasattāsti cañcalaspandanādṛte // 
yattu cañcalatāhīnaṃ tanmano mṛtamucyate / tadeva ca tapaḥśāstrasiddhānto mokṣa ucyate // 
manovilayamātreṇa duḥkhaśāntiravāpyate / manomananamātreṇa duḥkhaṃ paramavāpyate // 
duḥkhamutpādayatyuccerutthitaścittarākṣasaḥ / sukhāyānantabhogāya taṃ prayatnena pātaya // 
tasya cañcalatā yaiṣā tvavidyā rāma socyate / vāsanāpadanāmnīṃ tāṃ vicāreṇa vināśaya // 
avidyayā vāsanayā tayāntaścittasattayā / vilīnayā tyāgavaśātparaṃ śreyo'dhigamyate // 
yattatsadasatormadhyaṃ yanmadhyaṃ cittvajāḍyayoḥ / tanmanaḥ procyate rāma dvayordolāyitākṛti // 
jāḍyānusaṃdhānahataṃ jāḍyātmakatayeddhayā / ceto jaḍatvamāyāti dṛḍhābhyāsavaśena hi // 
vivekaikānusaṃdhānāccidaṃśātmatayā manaḥ / cidekatāmupāyāti dṛḍhābhyāsavaśādiha // 
pauruṣeṇa prayatnena yasminneva pade manaḥ / pātyate tatpadaṃ prāpya bhavatyabhyāsato hi tat // 
punaḥ pauruṣamāśritya cittamākramya cetasā / viśokaṃ padamāśritya nirāśaṅkaḥ sthiro bhava // 
bhavabhāvanayā magnaṃ manasaiva na cenmanaḥ / balāduttāryate rāma tadupāyo'sti netaraḥ // 
mana eva samarthaṃ vo manaso dṛḍhanigrahe / arājā kaḥ samarthaḥ syādrājño rāghava nigrahe // 
tṛṣṇāgrāhagṛhītānāṃ saṃsārārṇavaraṃhasi / āvartairuhyamānānāṃ dūre svaṃ mana eva nauḥ // 
manasaiva manaśchittvā pāśaṃ paramabandhanam / unmocito na yenātmā nāsāvanyena mokṣyate // 
yā yodeti manonāmnī vāsanā vāsitāntarā / tāṃ tāṃ pariharetprājñastato'vidyākṣayo bhavet // 
bhogaughavāsanāṃ tyaktvā tyaja tvaṃ bhedavāsanām / bhāvābhāvau tatastyaktvā nirvikalpaḥsukhībhava // 
abhāvanaṃ bhāvanāyāstvetāvānvāsanākṣayaḥ / eṣa eva manonāśastvavidyānāśa ucyate // 
yadyatsaṃvedyate kiṃcittatrāsaṃvedanaṃ param / asaṃvittistu nirvāṇaṃ duḥkhaṃ saṃvedanādbhavet // 
svenaiva tatprayatnena puṃsaḥ saṃvedyate kṣaṇāt / bhāvasyābhāvanaṃ bhūtyai tattasmānnityamāharet // 
rāgādayo ye manasīpsitāste buddhveha tāṃstāṃstvamavastubhūtān / tyaktvā tadāsyāṅkuramastabījaṃ mā harṣaśokaṃ samupaihi tṛptaḥ // 
śrīvasiṣṭha uvāca / eṣā hi vāsanā nityamasatyaiva yadutthitā / dvicandrabhrāntivattena tyaktuṃ rāghava yujyate // 
avidyā vidyamāneva naṣṭaprajñeṣu vidyate / nāmnaivāṅgīkṛtābhāvātsamyakprajñeṣu sā kutaḥ // 
mā bhavājño bhava prājñaḥ samyagrāma vicāraya / nāstyevendurdvitīyaḥ khe bhrāntyā saṃlakṣyate mudhā // 
nātra tattvādṛte kiṃcidvidyate vastvavastu ca / ūrmimālini vistīrṇe vāripūrādṛte yathā // 
svavikalpādṛte naitānbhāvābhāvānasanmayān / nitye'site tate śuddhe mā samāropayātmani // 
nāsi kartā kimetāsu kriyāsu mamatā tava / ekasminvidyamāne hi kiṃ kena kriyate katham // 
mā vā'kartā bhava prājña kimakartṛtayehite / sādhyaṃ sādhyamupādeyaṃ tasmātsvastho bhavānagha // 
kartā saṃstvamasaktatvādbhāvābhāve raghūdvaha / asaktatvādakartāpi kartṛvatspandanaṃ kutaḥ // 
satyaṃ syāccedupādeyaṃ mithyā syāddheyameva cet / upādeyaikasaktatvādyuktā saktirhi karmaṇi // 
yatrendrajālamakhilaṃ māyāmayamavastukam / tatra kāsthā kathaṃ nāma heyopādeyadṛṣṭayaḥ // 
saṃsārabījakaṇikā yaiṣā vidyā raghūdvaha / eṣā hyavidyamānaiva satīva sphāratāṃ gatā // 
yeyamābhoginiḥsārā saṃsārārambhacakrikā / vijñeyā vāsanaiṣā sā cetaso mohadāyinī // 
cāruvaṃśalatevāntaḥśūnyā nissārakoṭarā / sarittaraṅgamāleva na vyucchinnāpi naśvarī // 
gṛhyamāṇāpi hastena grahītuṃ naiva yujyate / mṛdvapyatyantatīkṣṇāgrā nirjharormirivotthitā // 
dṛśyate prakarābhāsā sadarthe nopayujyate / taraṅgiṇyataraṅgābhā svākārapariniṣṭhitā // 
jvālāvacchuddhavarṇāpi maṣīmalinakoṭarā / valgatyanyaprasādena dīyate tadavekṣaṇāt // 
āloke vimale mlānā tamasyapi virājate / mṛgatṛṣṇeva śuṣkābhā nānāvarṇavilāsinī // 
vakrā viṣamayī tanvī mṛdvī saṃkaṭakarkaśā / lalanācañcalā lubdhā tṛṣṇā kṛṣṇeva bhoginī // 
svayaṃ dīpaśikhevāśu kṣīyate snehasaṃkṣaye / sindūradhūlilekheva vinā rāgaṃ virājate // 
kṣaṇaprakāśataralā kṛtasaṃsthā jaḍāśayā / mugdhānāṃ trāsajananī vakrā vidyudivoditā // 
yatnādgṛhītvā dahati bhūtvā bhūtvā pralīyate / labhyate'pi hi nānviṣṭā vidyudvadatibhaṅgurā // 
aprārthitaivopanatā ramaṇīyāpyanarthadā / akālapuṣpamāleva śreyasenābhinanditā // 
atyantavismṛtaivātisukhāya bhramadāyinī / duḥsvapnakalaneveyamanarthāyaiva tarkitā // 
pratibhāsavaśādeṣā trijaganti mahānti ca / muhūrtamātreṇotpādya dhatte grāsīkaroti ca // 
muhūrto vatsaraśreṇī lavaṇasyānayā kṛtā / rātrirdvādaśavarṣāṇi hariścandrasya nirmitā // 
viyogināmathānyeṣāṃ kāntāvibhavaśālinām / rātrirvatsaravaddīrghā bhavettasyāḥ prasādataḥ // 
sukhitasyālpatāmeti duḥkhitasyaiti dīrghatām / kālo yasyāḥ prasādena viparyāsaikaśīlinām // 
asyāḥ svasattāmātreṇa kartṛtaitāsu vṛttiṣu / dīpasyālokakāryāṇāṃ yathā tadvanna vastutaḥ // 
sanitambastanī citre na strī strīdharmiṇī yathā / tathaivākāracinteyaṃ kartuṃ yogyā na kiṃcana // 
manorājyamivākārabhāsurā satyavarjitā / sahasraśataśākhāpi na kiṃcitparamārthataḥ // 
araṇye mṛgatṛṣṇeva mithyaivāḍambarānvitā / viḍambayati tānmugdhamṛgāneva na mānuṣān // 
phenamāleva saṃjātadhvastā vicchedavarjitā / jaḍeva cañcalākārā gṛhyamāṇā na kiṃcana // 
aṭatyuḍḍāmarākārā rajaḥprasaradhūsarā / balātkalpāntavātyeva svākrāntabhuvanāntarā // 
dhūmālīvāṅgasaṃlagnā dāhakhedapradāyinī / garbhīkṛtarasākramya jaganti parivartate // 
dhārā jaladharasyeva sudīrghā jalanirmitā / asārasaṃsāradṛḍhā rajjustṛṇagaṇairiva // 
taraṅgotpalamāleva kalpanāmātravarṇitā / mṛṇālīva bahucchidrā paṅkaprauḍhā jalātmikā // 
janena dṛśyate vṛddhitatparā naca vardhate / viṣāsvāda ivāpātamadhurā'nte sudāruṇā // 
naṣṭā dīpaśikhevaiṣā na jāne kveva gacchati / mihikevāgradṛṣṭāpi gṛhyamāṇā na kiṃcana // 
pāṃsumuṣṭirivākīrya prekṣitā pāramāṇavī / ākāśanīlimevaiṣā nirnimittaiva dṛśyate // 
dvicandramohavajjātā svapnavadvihitabhramā / yathā nauyāyinaḥ sthāṇuspandastadvadihotthitā // 
anayopahate citte dīrghakālamivākulaiḥ / janairākalpyate dīrghasaṃsārasvapnavibhramaḥ // 
anayopahate svasmiṃścitrāścetasi vibhramāḥ / utpadyante vinaśyanti taraṅgāstoyadheriva // 
manojñamapi satyaṃ ca dṛśyate sadasattayā / amanojñamasatyaṃ ca dṛśyate sattayāpyasat // 
padārtharathamārūḍhā bhāvanaiṣā balānvitā / ākrāmati manaḥ kṣipraṃ vihagaṃ vāgurā yathā // 
karuṇāsyandamānākṣī sravankṣīralavastanī / bhavatyullasitānandaṃ jananī gṛhiṇī yathā // 
viṣīkaroti niḥsyandasaṃtarpitajagattrayam / sudhārdrārdramapi kṣipraṃ pravṛddhaṃ bimbamaindavam // 
unmattaravavetālanartanārambhasaṃbhramam / sthāṇavaḥ saṃprayacchanti mūkā apyetayāndhayā // 
saṃdhyādiṣu ca kāleṣu loṣṭapāṣāṇabhittayaḥ / asyāḥ prasādātdṛśyante sarpājagaradṛṣṭibhiḥ // 
eko'pi dvitayodeti yathā dviśaśidarśane / dūramabhyāśatāṃ yāti svapne svamaraṇaṃ yathā // 
ādīrghaṃ kṣaṇatāmeti kālasyeṣṭā yathā niśā / kṣaṇo varṣamivābhāti kāntāvirahiṇāmiva // 
na tadastīha yannāma na karotīyamuddhatā / asyāstvakiṃcanāyāstu śaktatāṃ paśya rāghava // 
saṃrodhayetprayatnena saṃvidevāśu saṃvidam / saritsrotonirodhena śuṣyatyeṣā manonadī // 
śrīrāma uvāca / avidyamānayaivedaṃ pelavāṃgyā sutucchayā / mithyābhāvanayā nāma citramandhīkṛtaṃ jagat // 
arūpayā nirākṛtyā cārucetanahīnayā / asatyevāpyanaśyantyā citramandhīkṛtaṃ jagat // 
ālokena vinaśyantyā sphurantyā tamasontare / kauśikekṣaṇadharmiṇyā citramandhīkṛtaṃ jagat // 
kukarmaikāntakāriṇyā na sahantyā vilokanam / dehamapyavijānantyā citramandhīkṛtaṃ jagat // 
sudīnācāradharmiṇyā nityaṃ prākṛtakāntayā / anāratāstaṃgatayā citramandhīkṛtaṃ jagat // 
anantaduḥkhākulayā sadaiva mṛtayānayā / saṃbodhahīnayā yatra citramandhīkṛtaṃ jagat // 
kāmakopaghanāṅginyā tamaḥprasaravakrayā / acireṇāśarīriṇyā citramandhīkṛtaṃ jagat // 
svātmāndharūpāspadayā jaḍayā jāḍyajīrṇayā / duḥkhadīrghapralāpinyā citramandhīkṛtaṃ jagat // 
puruṣāsaṅgasaṅginyā rāgiṇyā kriyayānayā / vidravantyā vivakṣāsu citramandhīkṛtaḥ pumān // 
puruṣasya na yā śaktā soḍhumīkṣitumapyalam / tayā striyāvaraṇayā citramandhīkṛtaḥ pumān // 
na yasyāścetanaivāsti yāpyanaṣṭaiva naśyati / tayā striyā paruṣayā citramandhīkṛtaḥ pumān // 
anantaduṣprasaravilāsakāriṇī kṣayodayonmukhasukhaduḥkhabhāginī / iyaṃ prabho vigalati kena vā'samā manoguhānilayanibaddhavāsanā // 
śrīrāma uvāca / avidyāvibhavaprotthaṃ niviḍaṃ puruṣasya hi / mahadāndhyamidaṃ brahmankathaṃ nāma vinaśyati // 
śrīvasiṣṭha uvāca / yathā tuṣārakaṇikā bhāskarālokanātkṣaṇāt / naśyatyevamavidyeyaṃ rāghavātmāvalokanāt // 
tāvatsaṃsārabhṛguṣu svātmanā saha dehinam / āndolayati nīrandhraduḥkhakaṇṭakaśāliṣu // 
avidyā yāvadasyāstu notpannā kṣayakāriṇī / svayamātmāvalokecchā mohasaṃkṣayadāyinī // 
asyāḥ paraṃ prapaśyantyāḥ svātmanāśaḥ prajāyate / ātapānubhavārthinyāśchāyāyā iva rāghava // 
dṛṣṭe sarvagate bodhe svayameva vilīyate / sarvāśābhyuditecchāyā dvādaśārkagaṇe yathā // 
icchāmātramavidyeha tannāśo mokṣa ucyate / sa cāsaṃkalpamātreṇa siddho bhavati rāghava // 
manāgapi manovyomni vāsanārajanīkṣaye / kālimā tanutāmeti cidādityamahodayāt // 
yathodite dinakare kvāpi yāti tamasvinī / tathā viveke'bhyudite kvāpyavidyā vilīyate // 
dṛḍhavāsanayā bandho ghanatāmeti cetasaḥ / balādvetālasaṃkalpaḥ saṃdhyākāle yathā śiśoḥ // 
śrīrāma uvāca / yāvatkiṃcididaṃ dṛśyaṃ sāvidyā kṣīyate ca sā / ātmabhāvanayā brahmannātmāsau kīdṛśaḥ smṛtaḥ // 
śrīvasiṣṭha uvāca / cetyānupātarahitaṃ sāmānyena ca sarvagam / yaccittattvamanākhyeyaṃ sa ātmā parameśvaraḥ // 
ābrahma stambaparyantaṃ tṛṇādi yadidaṃ jagat / tatsarvaṃ sarvadātmaiva nāvidyā vidyate'nagha // 
sarvaṃ ca khalvidaṃ brahma nityaṃ ciddhanamakṣatam / kalpanānyā manonāmnī vidyate nahi kācana // 
na jāyate na mriyate kiṃcidatra jagattraye / na ca bhāvavikārāṇāṃ sattā kvacana vidyate // 
kevalaṃ kevalābhāsaṃ sarvasāmānyamakṣatam / cetyānupātarahitaṃ cinmātramiha vidyate // 
tasminnitye tate śuddhe cinmātre nirupadrave / śānte samasamābhoge nirvikāroditātmani // 
yaiṣā svabhāvātigataṃ svayaṃ saṃkalpya dhāvati / ciccaityaṃ svayamāmlānā sā mlānā tanmanaḥ smṛtam // 
etasmātsarvagāddevātsarvaśaktermahātmanaḥ / vibhāgakalanāśaktirlaharīvotthitāmbhasaḥ // 
ekasminvitate śānte yā na kiṃcana vidyate / saṃkalpamātreṇa gatā sā siddhiṃ paramātmani // 
ataḥ saṃkalpasiddheyaṃ saṃkalpenaiva naśyati / yenaiva jātā tenaiva vahnijvāleva vāyunā // 
pauruṣodyogasiddhena bhogāśā rūpatāṃ gatā / asaṃkalpanamātreṇa sāvidyā pravilīyate // 
nāhaṃ brahmeti saṃkalpātsudṛḍhādbadhyate manaḥ / sarvaṃ brahmeti saṃkalpātsudṛḍhānmucyate manaḥ // 
saṃkalpaḥ paramo bandhastvasaṃkalpo vimuktatā / saṃkalpaṃ saṃvijityāntaryathecchasi tathā kuru // 
dṛḍhā na yāmbare'trāsti nalinī hemapaṅkajā / lolavaidūryamadhupā sugandhitadigantarā // 
uddaṇḍaiḥ prakaṭābhogairmṛṇālabhujamaṇḍalaiḥ / vihasantī prakāśasya śaśino raśmimaṇḍalam // 
vikalpajālikevetthamasatyevāpi satsamā / manaḥsvārthavilāsārthaṃ yathā bālena kalpyate // 
tathaiveyamavidyeha bhavabandhanabandhanī / capalā na sukhāyaiva bālena kalitā dṛḍhā // 
kṛśo'tiduḥkhī baddho'haṃ hastapādādimānaham / iti bhāvānurūpeṇa vyavahāreṇa badhyate // 
nāhaṃ duḥkhī na me deho bandhaḥ kasyātmanaḥ sthitaḥ / iti bhāvānurūpeṇa vyavahāreṇa mucyate // 
nāhaṃ māṃsaṃ na cāsthīni dehādanyaḥ paro hyaham / iti niścayavānantaḥ kṣīṇāvidya ihocyate // 
prottuṅgasuraśailāgravaidūryaśikharaprabhā / athavārkāṃśudurbhedā timiraśrīḥ sthitopari // 
kalpyate hi yathā vyomnaḥ kālimeti svabhāvataḥ / puṃsā dharaṇisaṃsthena svasaṃkalpanayeddhayā // 
kalpitaivamavidyeyamanātmanyātmabhāvanā / puruṣeṇāprabuddhena na prabuddhena rāghava // 
śrīrāma uvāca / merunīlamaṇicchāyā neyaṃ nāpi tamaḥprabhā / tadetatkiṃkṛtaṃ brahmannīlatvaṃ nabhaso vada // 
śrīvasiṣṭha uvāca / na nāma nīlatā vyomnaḥ śūnyasya guṇavatsthitā / anyaratnaprabhābhāvānna vāpyeṣā ca mairavī // 
tejomayatvādaṇḍasya sphāratvādiva tejasaḥ / prākāśyādaṇḍapārasya tamaso nātra saṃbhavaḥ // 
kevalaṃ śūnyataivaiṣā bahvī subhaga lakṣyate / vayasyevānurūpā yā avidyāyā asanmayī // 
svadṛṣṭikṣayasaṃpattāvakṣṇorevoditaṃ tamaḥ / vastusvabhāvāttadvyomnaḥ kārṣṇyamityavalokyate // 
etadbuddhvā yathā vyomni dṛśyamāno'pi kālimā / na kālimeti buddhiḥ syādavidyātimiraṃ tathā // 
asaṃkalpo hyavidyāyā nigrahaḥ kathito budhaiḥ / yathā gaganapadminyāḥ sa bhāti sukaraḥ svayam // 
bhramasya jāgatasyāsya jātasyākāśavarṇavat / apunaḥsmaraṇaṃ manye sādho vismaraṇaṃ varam // 
naṣṭo'hamiti saṃkalpādyathā duḥkhena naśyati / prabuddho'smītisaṃkalpājjano hyeti yathā sukham // 
tathā saṃmūḍhasaṃkalpānmūḍhatāmeti vai manaḥ / prabodhodārasaṃkalpātprabodhāyānudhāvati // 
kṣaṇātsaṃsmaraṇādeṣā hyavidyodeti śāśvatī / yasmādvismaraṇādantaḥ pariṇaśyati naśvarī // 
bhāvanī sarvabhāvānāṃ sarvabhūtavimohinī / bhāriṇī svātmano nāśe svātmavṛddhau vināśinī // 
mano yadanusaṃdhatte tatsarvendriyavṛttayaḥ / kṣaṇātsaṃpādayantyetā rājājñāmiva mantriṇaḥ // 
tasmānmanonusaṃdhānaṃ bhāveṣu na karoti yaḥ / antaścetanayatnena sa śāntimadhigacchati // 
yadādāveva nāstīdaṃ tadadyāpi na vidyate / yadidaṃ bhāti tadbrahma śāntamekamaninditam // 
mananīyamato nānyatkadā kasya kathaṃ kutaḥ / nirvikāramanādyantamāsyatāmapayantraṇam // 
paraṃ pauruṣamāśritya yatnātparamayā dhiyā / bhogāśābhāvanāṃ cittātsamūlāmalamuddharet // 
yadudeti paro moho jarāmaraṇakāraṇam / āśāpāśaśatollāsivāsanā tadvijṛmbhate // 
mama putrā mama dhanamayaṃ so'hamidaṃ mama / itīyamindrajālena vāsanaiva vivalgati // 
śūnye eva śarīre'sminvilolo jalavātavat / ananyayā vāsanayā tvahaṃbhāvāhirarpitaḥ // 
paramārthena tattvajña mamāhamidamityalam / nadiśreṇyoātmatattvādṛte satyaṃ na kadācana kiṃcana // 
khādridyūrvīnadiśreṇyo dṛṣṭisṛṣṭyā punaḥ punaḥ / saivānyeva vicitreyamavidyā parivartate // 
udetyajñānamātreṇa naśyati jñānamātrataḥ / sanmātre parivicchedyā rajjvāmiva bhujaṃgadhīḥ // 
khādvyabdhyurvīnadī seyaṃ yā'vidyā'jñasya rāghava / nāvidyā jñasya tadbrahma svamahimnā vyavasthitam // 
rajjusarpavikalpau dvāvakṣenaivopakalpitau / jñena tvekaiva nirṇītā brahmadṛṣṭirakṛtrimā // 
mā bhavājño bhava prājño jahi saṃsāravāsanām / anātmanyātmabhāvena kimajña iva rodiṣi // 
kastavāyaṃ jaḍo mūko deho bhavati rāghava / yadarthaṃ sukhaduḥkhābhyāmavaśaḥ paribhūyase // 
yathā hi kāṣṭhajatunoryathā badarakuṇḍayoḥ / śliṣṭayorapi naikatvaṃ dehadehavatostathā // 
bhastrādāhe yathā dāho na bhastrāntaravartinaḥ / pavanasya tathā dehanāśe nātmā na naśyati // 
duḥkhito'haṃ sukhāḍhyo'hamiti bhrānti raghūdvaha / mṛgatṛṣṇopamāṃ buddhvā tyaja satyaṃ samāśraya // 
aho nu citraṃ yatsatyaṃ brahma tadvismṛtaṃ nṛṇām / yadasatyamavidyākhyaṃ tannūnaṃ smṛtimāgatam // 
prasaraṃ tvamavidyāyā mā prayaccha raghūdvaha / anayopahite citte duṣpāreha kadarthanā // 
mithyaivānarthakāriṇyā manomananapīnayā / anayā duḥkhadāyinyā mahāmohaphalāntayā // 
candrabimbe sudhārdre'pi kṛtvā rauravakalpanam / nārakaṃ dāhasaṃśoṣaduḥkhaṃ samanubhūyate // 
jalakallolakahlārapuṣpasīkaravīciṣu / sarassu mṛgatṛṣṇāḍhyaṃ marutvaṃ paridṛśyate // 
nabhonagaranirmāṇapātotpātanasaṃbhramāḥ / svapnādiṣvanubhūyante vicitrāḥ sukhaduḥkhadāḥ // 
saṃsāravāsanāśceto yadi nāma na pūrayet / tajjāgratsvapnasaṃrambhāḥ kiṃ nayeyurihāpadam // 
dṛśyate rauravā vīcinarakānarthaśāsanā / mithyājñāne gate vṛddhiṃ svapnopavanabhūmiṣu // 
anayā vedhitaṃ ceto visatantāvapi kṣaṇāt / paśyatyakhilasaṃsārasāgarānarthavibhramam // 
anayopahate citte rājya eva hi saṃsthitāḥ / tāstādṛśyo janā yānti yā na yogyāḥ śvapākinaḥ // 
tasmādrāma parityajya vāsanāṃ bhavabandhanīm / sarvarāgamayīṃ tiṣṭha nīrāgaḥ sphaṭiko yathā // 
tiṣṭhatastava kāryeṣu māstu rāgeṣu rañjanā / sphaṭikasyeva citrāṇi pratibimbāni gṛhṇataḥ // 
viditakautukasaṅghasamiddhayā yadi karoṣi sadaiva suśīlayā / varadhiyā gataprākṛtikakriyastadasi kena sahānupamīyase // 
śrīvālmīkiruvāca / evamukto bhagavatā vasiṣṭhena mahātmanā / rāmaḥ kamalapatrākṣa unmīlita ivābabhau // 
vikāsitāntaḥkaraṇaḥ śobhāmalamupāyayau / āśvastastamasi kṣīṇe padmo'rkālokanādiva // 
bodhavismayasaṃjātasaumyasmitasitānanaḥ / dantaraśmisudhādhautāmimāṃ vācamuvāca ha // 
śrīrāma uvāca / aho nu citraṃ padmotthairbaddhāstantubhiradrayaḥ / avidyamānā yā vidyā tayā sarve vaśīkṛtāḥ // 
idaṃ tadvajratāṃ yātaṃ tṛṇamātraṃ jagattraye / avidyayāpi yannāmāsadeva sadiva sthitam // 
asyāḥ saṃsāramāyāyā nadyāstribhuvanāṅgaṇe / rūpaṃ madavabodhārthaṃ kathayānugrahātpunaḥ // 
anyo yatsaṃśayo'yaṃ me mahātmanhṛdi vartate / lavaṇo'sau mahābhāgaḥ kiṃ nāmāpadamāptavān // 
saṃśliṣṭayorāhatayordvayorvā dehadehinoḥ / brahmanka iva saṃsārī śubhāśubhaphalaikabhāk // 
lavaṇasya tathā dattvā tāmāpadamanuttamām / kiṃ gataścañcalārambhaḥ kaścāsāvaindrajālikaḥ // 
śrīvasiṣṭha uvāca / kāṣṭhakuḍyopamo deho na kiṃcana ihānagha / svapnāloka ivānena cetasā parikalpyate // 
cetastu jīvatāṃ yātaṃ cicchaktiparibhūṣitam / vidyātsaṃsārasaṃrambhaṃ kapipotakacañcalam // 
dehī hi karmabhāgyo hi nānākāraśarīradhṛk / ahaṃkāramanojīvanāmabhiḥ parikalpyate // 
tasyemānyaprabuddhasya na prabuddhasya rāghava / sukhaduḥkhānyanantāni śarīrasya na kānicit // 
aprabuddhaṃ mano nānāsaṃjñākalpitakalpanam / vṛttīranupataccitrā vicitrākṛtitāṃ gatam // 
aprabuddhaṃ mano yāvannidritaṃ tāvadeva hi / saṃbhramaṃ paśyati svapne na prabuddhaṃ kadācana // 
ajñānanidrākṣubhito jīvo yāvanna bodhitaḥ / tāvatpaśyati durbhedaṃ saṃsārārambhavibhramam // 
saṃprabuddhasya manasastamaḥ sarvaṃ vilīyate / kamalasya yathā hārdaṃ dinālokavikāsinaḥ // 
cittāvidyāmanojīvavāsaneti kṛtātmabhiḥ / karmātmeti ca yaḥ proktaḥ sa dehī duḥkhakovidaḥ // 
jaḍo deho na duḥkhārho duḥkhī dehyavicārataḥ / avicāro ghanājñānādajñānaṃ duḥkhakāraṇam // 
śubhāśubhānāṃ dharmāṇāṃ jīvo viṣayatāṃ gataḥ / avivekaikadoṣeṇa kośeneva hi kīṭakaḥ // 
avivekāmayonnaddhaṃ mano vividhavṛttimat / nānākāravihāreṇa paribhramati cakravat // 
udeti rauti hantyatti yāti valgati nindati / mana eva śarīre'sminna śarīraṃ kadācana // 
yathā gṛhapatirgehe vividhaṃ hi viceṣṭate / na gṛhaṃ tu jaḍaṃ rāma tathā dehe hi jīvakaḥ // 
sarveṣu sukhaduḥkheṣu sarvāsu kalanāsu ca / manaḥ kartṛ mano bhoktṛ mānasaṃ viddhi mānavam // 
atra te śrṛṇu vakṣyāmi vṛttāntamimamuttamam / lavaṇo'sau yathā yātaścaṇḍālatvaṃ manobhramāt // 
manaḥ karmaphalaṃ bhuṅkate śubhaṃ vā'śubhameva vā / yathaitadbuddhyase nūnaṃ tathākarṇaya rāghava // 
hariścandrakulotthena lavaṇena purānagha / ekaṃ tenopaviṣṭena cintitaṃ manasā ciram // 
pitāmaho me sumahānrājasūyasya yājakaḥ / ahaṃ tasya kule jātastaṃ yaje manasā makham // 
iti saṃcintya manasā kṛtvā saṃbhāramādṛtaḥ / rājasūyasya dīkṣāyāṃ praviveśa mahīpatiḥ // 
ṛtvijaścāhvayāmāsa pūjayāmāsa sanmunīn / devānāmantrayāmāsa jvālayāmāsa pāvakam // 
yathecchaṃ yajamānasya manasopavanāntare / yayau saṃvatsaraḥ sāgro devarṣidvijapūjayā // 
bhūtebhyo dvijapūrvebhyo dattvā sarvasvadakṣiṇām / vibudhyata dinasyānte sva evopavane nṛpaḥ // 
evaṃ sa lavaṇo rājā rājasūyamavāptavān / manasaiva hi tuṣṭena yuktaṃ tasya phalena ca // 
ataścittaṃ naraṃ viddhi bhoktāraṃ sukhaduḥkhayoḥ / tanmanaḥ pāvanopāye satye yojaya rāghava // 
pūrṇe deśe susaṃpūrṇaḥ pumānnaṣṭe vinaśyati / deho'hamiti yeṣāṃ tu niścayastairalaṃ budhāḥ // 
uccairvivekavati cetasi saṃprabuddhe duḥkhānyalaṃ vigalitāni viviktabuddheḥ / bhāsvatkaraprakaṭite nanu padmakhaṇḍe saṃkocajāḍyatimirāṇi ciraṃ kṣatāni // 
śrīrāma uvāca / rājasūyaphalaṃ prāptaṃ lavaṇena kila prabho / pramāṇaṃ kimivātra syātkalpanājālaśambare // 
śrīvasiṣṭha uvāca / yadā śāmbarikaḥ kāle saṃprāpto lāvaṇīṃ sabhām / tadāhamavasaṃ tatra tatpratyakṣeṇa dṛṣṭavān // 
ahaṃ sabhyaistatastatra gate śāmbarikarmaṇi / kimetaditi yatnena pṛṣṭaśca lavaṇena ca // 
cintayitvā mayā dṛṣṭvā tatra tatkathitaṃ tataḥ / śrṛṇu tatte pravakṣyāmi rāma śāmbarikehitam // 
rājasūyasya kartāro ye hi te dvādaśābdikam / āpadduḥkhaṃ prāpnuvanti nānākāravyathāmayam // 
ataḥ śakreṇa gaganādduḥkhāya lavaṇasya saḥ / prahito devadūto hi rāma śāmbarikākṛtiḥ // 
rājasūyakriyākartustasya dattvā mahāpadam / agacchatsa nabhomārgaṃ surasiddhaniṣevitam // 
tasmātpratyakṣamevaitadrāma nātra saṃdeho'sti / mano hi vilakṣaṇānāṃ kriyāṇāṃ kartṛ bhoktṛ ca tadeva nirghṛṣya saṃśodhya cittaratnamiha himakaṇamivātapena vilīnatāṃ vivekena nītvā paraṃ śreyaḥ prāpsyasi / cittameva sakalabhūtāḍambarakāriṇīmavidyāṃ viddhi / sā vicitrakendrajālavaśādidamutpādayati / avidyācittajīvabuddhiśabdānāṃ bhedo nāsti vṛkṣataruśabdayoriveti jñātvā cittamevavikalpanaṃ kuru / abhyudite cittavaimalyārkabimbe sakalaṅkavikalpotthadoṣatimirāpaharaṇaṃ na tadasti rāghava yanna dṛśyate yannātmīkriyate yanna parityajyate yanna mriyate yannātmīyaṃ yanna parakīyaṃ sarvaṃ sarvadā sarvo bhavatīti paramārthaḥ // 
bhāvarāśistathā bodhaḥ sarvo yātyekapiṇḍatām / vicitramṛdbhāṇḍagaṇo yathā'pakvo jale sthitaḥ // 
śrīrāma uvāca / evaṃ manaḥparikṣaye sakalasukhaduḥkhānāmantaḥ prāpyata iti bhavatā proktaṃ tatkathaṃ mahātmaṃścapalavṛttirūpasyāsya manaso'sattā bhavati // 
śrīvasiṣṭha uvāca / raghukulendo śrṛṇu manaḥpraśamane yuktiṃ yāṃ jñātvā svasvācāradūre manaḥsaṃdhirayameṣyasi // 
iha hi tāvadbrahmaṇaḥ sarvabhūtānāṃ trividhotpattiriti tatpūrvoktam // 
tatredaṃprathamayā manaḥkalpanayā dehīti sā brahmarūpiṇī saṃkalpamayī bhūtvā yadeva saṃkalpayati tadeva paśyati tenedaṃ bhuvanāḍambaraṃ kalpyate // 
tatrajananamaraṇasukhaduḥkhamohādikaṃ saṃsaraṇaṃ kalpayantī kalpānuracanā bahunāmamantharaṃ sthitvā svayaṃ vilīyate himakaṇikevātapagatā // 
kāloditaḥ saṃkalpavaśāt punaranyatayā jāyate sāpi punarvilīyate punarapyudeti saiveti bhūyobhūyo'nusaṃsarantī svayamupaśāmyati // 
itthamanantā brahmakoṭayo'sminbrahmāṇḍe'nyeṣu ca samatītā bhaviṣyantīti santi cetarā anantā yāsāṃ saṃkhyāpi na vidyate // itthamanantā brahmakoṭayo'sminbrahmāṇḍe'nyeṣu ca samatītā bhaviṣyantīti santi cetarā anantā yāsāṃ saṃkhyāpi na vidyate // 
evamasyāṃ tādṛśi vartamānāyāmīśvarādāgatyajīvo yathā jīvyate vimucyate tacchruṇu // 
brahmaṇo manaḥśaktirabhyuditā puraḥsthitākāśaśaktimavalambya tatrasthapavanatānupātinī ghanasaṃkalatvaṃ gacchati // 
tataḥ puraḥprāptabhūtatanmātrapañcakatāmetyāntaḥkaraṇatāṃ nītvā sātvasūkṣmā prakṛtirbhūtvā gaganapavanatejorūpatāsaṃkalpātprāleyarūpatāmupetya śālyoṣadhiṃ viśantī prāṇināṃ garbhatāṃ ca gacchati // 
jāyate tasmāttataḥ puruṣaḥ saṃpadyate // 
tena puruṣeṇa jātamātreṇaiva bālyātprabhṛti vidyāgrahaṇaṃ kartavyaṃ guravo'nugantavyāḥ // 
tataḥ kramātpuṃsastaveva camatkṛtirjāyatte // 
svacchadṛśā cittavṛtteḥ puruṣasya heyopādeyavicāra utpadyate // 
tādṛgvivekavati saṃkalitābhimāne puṃsi sthite vimalasattvamayāgnyajātau / saptātmikāvatarati kramaśaḥ śivāya cetaḥprakāśanakarī nanu yogabhūmiḥ // 
śrīrāma uvāca / kīdṛśyo bhagavanyogabhūmikāḥ saptasiddhidāḥ / samāseneti me brūhi sarvatattvavidāṃvara // 
śrīvasiṣṭha uvāca / ajñānabhūḥ saptapadā jñabhūḥ saptapadaiva hi / padāntarāṇyasaṃkhyāni bhavantyanyānyathaitayoḥ // 
svayatnasādhakarasānmahāsattābharonnateḥ / ete pratipadaṃ baddhamūle saṃphalataḥ phalam // 
tatra saptaprakārā tvamajñānasya bhuvaṃ śrṛṇu / tataḥ saptaprakārāṃ tvaṃ śroṣyasi jñānabhūmikām // 
svarūpāvasthitirmuktistadbhraṃśo'haṃtvavedanam / etatsaṃkṣepataḥ proktaṃ tajjñatvājñatvalakṣaṇam // 
śuddhasanmātrasaṃvitteḥ svarūpānna calanti ye / rāgadveṣodayābhāvātteṣāṃ nājñatvasaṃbhavaḥ // 
yatsvarūpaparibhraṃśāccetyārthe citimajjanam / etasmādaparo moho na bhūto na bhaviṣyati // 
arthādarthāntaraṃ citte yāti madhye hi yā sthitiḥ / nirastamananā yāsau svarūpasthitirucyate // 
saṃśāntasarvasaṃkalpā yā śilāntariva sthitiḥ / jāḍyanidrāvinirmuktā sā svarūpasthitiḥ smṛtā // 
ahaṃtāṃśe kṣate śānte bhede niḥspandatāṃ gate / ajaḍā yā prakacati tatsvarūpamiti sthitam // 
tatrāropitamajñānaṃ tasya bhūmīrimāḥ śrṛṇu / bījajāgrattathā jāgranmahājāgrattathaiva ca // 
jāgratsvapnastathā svapnaḥ svapnajāgratsuṣuptakam / iti saptavidho mohaḥ punareva parasparam // 
śliṣṭo bhavatyanekākhyaḥ śrṛṇu lakṣaṇamasya ca / prathame cetanaṃ yatsyādanākhyaṃ nirmalaṃ citaḥ // 
bhaviṣyaccittajīvādināmaśabdārthabhājanam / bījarūpaṃ sthitaṃ jāgradbījajāgrattaducyate // 
eṣā jñapternavāvasthā tvaṃ jāgratsaṃsṛtiṃ śrṛṇu / navaprasūtasya parādayaṃ cāhamidaṃ mama // 
iti yaḥ pratyayaḥ svasthastajjāgratprāgabhāvanāt / ayaṃ so'hamidaṃ tanma iti janmāntaroditaḥ // 
pīvaraḥ pratyayaḥ prokto mahājāgraditi sphuran / arūḍhamatha vā rūḍhaṃ sarvathā tanmayātmakam // 
yajjāgrato manorājyaṃ jāgratsvapnaḥ sa ucyate / dvicandraśuktikārūpyamṛgatṛṣṇādibhedataḥ // 
abhyāsātprāpya jāgrattvaṃ svapno'nekavidho bhavet / alpakālaṃ mayā dṛṣṭamevaṃ no satyamityapi // 
nidrākālānubhūte'rthe nidrānte pratyayo hi yaḥ / sa svapnaḥ kathitastasya mahājāgratsthiterhṛdi // 
cirasaṃdarśanābhāvādapraphullavṛhadvapuḥ / svapno jāgrattayā rūḍho mahājāgratpadaṃ gataḥ // 
akṣatevākṣate dehe svapnajāgranmataṃ hi tat / ṣaḍavasthāparityāge jaḍā jīvasya yā sthitiḥ // 
bhaviṣyadduḥkhabodhāḍhyā sauṣuptī socyate gatiḥ / ete tasyāmavasthāyāṃ tṛṇaloṣṭaśilādayaḥ // 
padārthāḥ saṃsthitāḥ sarve paramāṇupramāṇinaḥ / saptāvasthā iti proktā mayā'jñānasya rāghava // 
ekaikā śataśākhātra nānāvibhavarūpiṇī / jāgratsvapnaściraṃ rūḍho jāgṛtāveva gacchati // 
nānāpadārthabhedena savikāsaṃ vijṛmbhate / asyāmapyudare santi mahājāgraddaśādṛśaḥ // 
tāsāmapyantare loko mohānmohāntaraṃ vrajet / antaḥpātijalāvarta iva dhāvati naurbhramam // 
kāścitsaṃsṛtayo dīrgha svapnajāgrattayā sthitāḥ / kāścitpunaḥ svapnajāgrajjāgratsvapnāstathetarāḥ // 
ajñānabhūmiriti saptapadā mayoktā nānāvikārajagadantarabhedahīnā / asyāḥ samuttarasi cāruvicāraṇābhirdṛṣṭe prabodhavimale svayamātmanoti // 
śrīvasiṣṭha uvāca / imāṃ saptapadāṃ jñānabhūmimākarṇayānagha / nānayā jñātayā bhūyo mohapaṅke nimajjasi // 
vadanti bahubhedena vādino yogabhūmikāḥ / mama tvabhimatā nūnamimā eva śubhapradāḥ // 
avabodhaṃ vidurjñānaṃ tadidaṃ saptabhūmikam / muktistu jñeyamityuktaṃ bhūmikāsaptakātparam // 
satyāvabodho mokṣaścaiveti paryāyanāmanī / satyāvabodho jīvo'yaṃ neha bhūyaḥ prarohati // 
jñānabhūmiḥ śubhecchākhyā prathamā samudāhṛtā / vicāraṇā dvitīyā tu tṛtīyā tanumānasā // 
sattvāpattiścaturthī syāttato'saṃsaktināmikā / padārthābhāvanī ṣaṣṭhī saptamī turyagā smṛtā // 
āsāmante sthitā muktistasyāṃ bhūyo na śocyate / etāsāṃ bhūmikānāṃ tvamidaṃ nirvacanaṃ śrṛṇu // 
sthitaḥ kiṃ mūḍha evāsmi prekṣye'haṃ śāstrasajjanaiḥ / vairāgyapūrvamiccheti śubhecchetyucyate budhaiḥ // 
śāstrasajjanasaṃparkavairāgyābhyāsapūrvakam / sadācārapravṛttiryā procyate sā vicāraṇā // 
vicāraṇāśubhecchābhyāmindriyārtheṣvasaktatā / yātra sā tanutā bhāvātprocyate tanumānasā // 
bhūmikātritayābhyāsāccitte'rthe viratervaśāt / satyātmani sthitiḥ śuddhe sattvāpattirudāhṛtā // 
daśācatuṣṭayābhyāsādasaṃsaṅgaphalena ca / rūḍhasattvacamatkārātproktā'saṃsaktināmikā // 
bhūmikāpañcakābhyāsātsvātmārāmatayā dṛḍham / ābhyantarāṇāṃ bāhyānāṃ padārthānāmabhāvanāt // 
paraprayuktena ciraṃ prayatnenārthabhāvanāt / padārthābhāvanānāmnī ṣaṣṭhī saṃjāyate gatiḥ // 
bhūmiṣaṭrucirābhyāsādbhedasyānupalambhataḥ / yatsvabhāvaikaniṣṭhatvaṃ sā jñeyā turyagā gatiḥ // 
eṣā hi jīvanmukteṣu turyāvastheha vidyate / videhamuktiviṣayasturyātītamataḥ param // 
ye hi rāma mahābhāgāḥ saptamīṃ bhūmikāṃ gatāḥ / ātmārāmā mahātmānaste mahatpadamāgatāḥ // 
jīvanmuktā na sajjanti sukhaduḥkharasasthitau / prakṛtenārthakāryāṇi kiṃcitkurvanti vā na vā // 
pārśvasthabodhitāḥ santaḥ sarvācārakramāgatam / ācāramācarantyeva suprabuddhavadakṣatam // 
ātmārāmatayā tāṃstu sukhayanti na kāścana / jagatkriyāḥ susaṃsuptānrūpālokāḥ striyo yathā // 
bhūmikāsaptakaṃ caitaddhīmatāmeva gocaram / na paśusthāvarādīnāṃ na ca mlecchādicetasām // 
prāptā jñānadaśāmetāṃ paśumlecchādayo'pi ye / sadehā vāpyadehā vā te muktā nātra saṃśayaḥ // 
jñaptirhi granthivicchedastasminsati hi muktatā / mṛgatṛṣṇāmbubuddhyādi śāntimātrātmakastvasau // 
ye tu mohātsamuttīrṇā na prāptāḥ pāvanaṃ padam / āsthitā bhūmikāsvāsu svātmalābhaparāyaṇāḥ // 
sarvabhūmigatāḥ kecitkeciddvitraikabhūmikāḥ / bhūmiṣadrugatāḥ kecitkecitsaptakabhūmikāḥ // 
bhūmitrayagatāḥ kecitkecidantyā bhuvaṃ gatāḥ / bhūcatuṣṭayagāḥ kecitkecidbhūmidvaye sthitāḥ // 
bhūmyaṃśabhājanāḥ kecitkecitsārdhatribhūmikāḥ / kecitsārdhacaturbhūgāḥ sārdhaṣaḍabhūmikāḥ pare // 
vivekino narā loke caranta iti bhūmiṣu / grahāyatanatāpasya dṛśāveśeṣu saṃsthitāḥ // 
te hi dhīrāḥ surājāno daśāsvāsu jayanti ye / tṛṇāyate'tra digdantighaṭābhaṭaparājayaḥ // 
ye tāsu bhūmiṣu jayanti hi ye mahānto vandyāsta eva hi jitendriyaśatravaste / samrāḍvirāḍapi ca yatra tṛṇāyate vai tasmātparaṃ jagati te samavāpnuvanti // 
śrīvasiṣṭha uvāca / ūrmikāsaṃvidā hema yathā vismṛtya hematām / virauti nāhaṃ hemeti tathātmāhaṃtayānayā // 
śrīrāma uvāca / ūrmikāsaṃvidudayaḥ kathaṃ hemno yathā mune / ahaṃtā cātmana iti yathāvadbrūhi me prabho // 
śrīvasiṣṭha uvāca / sata evāgamāpāyau praṣṭavyau nāsataḥ satā / ahaṃtvamūrmikātvaṃ ca satī tu na kadācana // 
hemaṃ hemnyūrmikāṃ ca tvaṃ gṛhāṇetyudito yadi / yaddīyate sormikeṇa tattadasti na saṃśayaḥ // 
śrīrāma uvāca / evaṃ cettattprabho kiṃ syādūrmikātvaṃ tu kīdṛśam / anayaivārthaniścityā jñāsyāmi brahmaṇo vapuḥ // 
śrīvasiṣṭha uvāca / rūpaṃ rāghava nīrūpamasataścennirūpyate / tadvandhyātanayākāraguṇāṃstvaṃ samudāhara // 
ūrmikātvaṃ mudhā bhrāntirmāyaiṣā satsvarūpiṇī / rūpaṃ tadetadevāsyāḥ prekṣitā yanna dṛśyate // 
mṛgatṛṣṇāmbhasi dvīndāvahaṃtārūpakādiṣu / etāvadeva rūpaṃ yatprekṣyamāṇaṃ na labhyate // 
yaḥ śuktau rajatākāraṃ prekṣate rajatasya saḥ / na saṃprāpnotyaṇumapi kaṇaṃ kṣaṇamapi kvacit // 
aparyālokanenaiva sadivāsadvirājate / yathā śuktau rajatatā jalaṃ marumarīciṣu // 
yannāsti tasya nāstitvaṃ prekṣyamāṇaṃ prakāśate / aprekṣyamāṇaṃ sphurati mṛgatṛṣṇāsvivāmbudhīḥ // 
asadeva ca satkāryakaraṃ bhavati ca sthiram / bālānāṃ maraṇāyaiva vetālabhrāntisaṃbhramaḥ // 
hematāṃ varjayitvaikāṃ vidyate hemni netarat / ūrmikākaṭakāditvaṃ tailādisikatāsviva // 
nehāsti satyaṃ no mithyā yadyathā pratibhāvyate / tattathārthakriyākāri bālayakṣavikāravat // 
sadvā bhavatvasadvāpi surūḍhaṃ hṛdaye hi yat / tattadarthakriyākāri viṣasyevāmṛtakriyā // 
paramaiṣaiva sā vidyā māyaiṣā saṃsṛtirhyasau / asato niṣpratiṣṭhasya yadahaṃtvasya bhāvanam // 
hemnyasti normikāditvamahantādyasti nātmani / ahantābhāvavastvemaṃ svacche śānte site pare // 
na sanātanatā kācinna ca kācidviriñcitā / na ca brahmāṇḍatā kācinna ca kācitsutāditā // 
na lokāntaratā kācinna ca svargāditā kvacit / na merutā nāsuratā na manastvaṃ na dehatā // 
na mahābhūtatā kācinna ca kāraṇatā kvacit / na ca trikālakalanā na bhāvābhāvavastutā // 
tvattāhantātmatā tattā sattā'sattā na kācana / na kvacidbhedakalanā na bhāvo na ca rañjanā // 
sarvaṃ śāntaṃ nirālambaṃ jagattvaṃ śāśvataṃ śivam / anāmayamanābhāsamanāmakamakāraṇam // 
na sannāsanna madhyāntaṃ na sarvaṃ sarvameva ca / manovacobhiragrāhyaṃ śūnyācchūnyaṃ sukhātsukham // 
śrīrāma uvāca / avabuddhaṃ samaṃ brahma sarvameva mayādhunā / tathāpi bhūyaḥ kathaya sargaḥ kimiva lokyate // 
śrīvasiṣṭha uvāca / pare śānte paraṃ nāma sthitamitthamidaṃtayā / neha sargo na sargākhyā kācidasti kadācana // 
mahārṇavāmbhasīvāmbu saṃsthitā parameśvare / jalaṃ dravatvātspandīva nispandaṃ paramaṃ padam // 
bhāḥ svātmanīva kacati na kacatyeva tatpadam / bhāsāṃ tattvaṃ hi kacanaṃ padaṃ tvakacanaṃ viduḥ // 
adha ūrdhvaṃ varjayitvā yathābdherudare payaḥ / sphuratyevaṃ pare cittvādidaṃ nāneva tatparam // 
īṣadvidaḥ svayaṃ cittvāccetyatāmiva gacchati / buddhyate sarga ityeva samāsthāsyati śāśvatam // 
sargastu paramārthasya saṃjñetyeva viniścayaḥ / nānāsti nāyamatyantamambarasya yathāmbaram // 
cittātsargasamāpattiracittātsargasaṃkṣayaḥ / pare paramasaṃśānte hemnīva kaṭakabhramaḥ // 
sanneva sargo satyatvameti cittaśamodaye / asatsattāmavāpnoti svataḥ saṃvedanodaye // 
saṃvedanamahaṃtāvatsargasaṃbhramasaṃbhramaḥ / asaṃvedanamāśāntaṃ paraṃ viddhi na tajjaḍam // 
nāneva sargo nānāyaṃ jñasyaikātmaśivātmakaḥ / puṃstvakarmakriyā senā mṛnmayī śilpināṃ yathā // 
idaṃ pūrṇamanārambhamanantamanaghodaram / pūrṇe pūrṇaparāpūraiḥ pūrṇamevāvatiṣṭhate // 
yadayaṃ lakṣyate sargastadbrahma brahmaṇi sthitam / nabho nabhasi viśrāntaṃ śāntaṃ śānte śive śivam // 
mukurapratibimbasthe nagare navayojane / yathā dūramadūraṃ ca tatheśe tadatatkramaḥ // 
asadabhyuditaṃ viśvaṃ sadapyabhyuditaṃ sadā / pratibhāsātsadābhāsamavastutvādasanmayam // 
ādarśanagarākāre mṛgatṛṣṇāmbubhāsvare / dvicandravibhramābhāse sarge'sminkaiva satyatā // 
māyācūrṇaparikṣepādyathā vyomni purabhramaḥ / tathā saṃvidi saṃsāraḥ sāro'sāraśca bhāsate // 
yāvadvicāradahanena samūladāhaṃ dagdhā na jarjaralateva balādavidyā / śākhāpratānagahanāni bahūni tāvannānāvidhāni sukhaduḥkhavanāni sūte // 
śrīvasiṣṭha uvāca / hemormikādivanmithyā kathitāyāḥ kṣayonmukham / tvaṃ mahattvamavidyāyāḥ śṛṇu rāghava kīdṛśam // 
lavaṇo'sau mahīpālastathā dṛṣṭvā tadā bhramam / dvitīye divase gantuṃ pravṛttastāṃ mahāṭavīm // 
yatra dṛṣṭaṃ mayā duḥkhamaraṇyānīṃ smarāmi tām / cittādarśagatāṃ vindhyātkadācillabhyate hi sā // 
iti niścitya sacivaiḥ prayayau dakṣiṇāpatham / punardigvijayāyeva prāpya vindhyamahīdharam // 
pūrvadakṣiṇapāścātyamahārṇavataṭasthalīm / babhrāma kautukātsarvāṃ vyomavīthīmivoṣṇaguḥ // 
athaikasminpradeśe tāṃ cintāmiva purogatām / dadarśogrāmaraṇyānīṃ paralokamahīmiva // 
sa tatra viharaṃstāṃstānvṛttāntānsakalānatha / dṛṣṭavānpṛṣṭavāṃścaiva jñātavāṃśca visismiye // 
tānparijñātavāṃścāsīdvyādhānpulkasajānpunaḥ / vismayākulayā buddhyā bhūyo babhrāma saṃbhramī // 
atha prāpya mahāṭavyāṃ paryante dhūmadhūsare / tameva grāmakaṃ yasminso'bhavatpuṣṭapulkasaḥ // 
tatrāpaśyajjanāṃstāṃstāṃstāḥ striyastāḥ kuṭīrakāḥ / nānākārāñjanādhārāṃstāṃstāṃśca vasudhātaṭān // 
tāṃścākāṇḍaparibhraṣṭāṃtānvṛkṣāṃstāṃstvanuvrajān / tāṃstathaiva samuddeśāstāṛyādhānekalānsutān // 
anyāsu vṛddhāsu sabāṣpanetrāsvārtārtiyuktāsu ca varṇayantī / akālakāntāraviśīrṇabandhurduḥkhānyasaṃkhyāni sakhīṣu vṛddhā // 
vṛddhā pravṛddhojjvalanetrabāṣpā kaṣṭaṃ batāśuṣkakucā kṛśāṅgī / avagrahogrāśanidagdhadeśe tatrārtanādā pariroditīdam // 
hā putri putrāvṛtasarvagātre dinatrayābhojanajarjarāṅgi / kṛtvāsinā varmaṇi jīrṇadehāḥ kathaṃ kva muktā bhavatāsavaste // 
tālīdalālambanamambudādrau dantāntarasthāruṇasatphalasya / smarāmi guñjāphaladāma bhartuḥ purasthamudrāmarahāsinaste // 
kadambajambīralavaṅgaguñjākuñjāntaratastu carattarakṣoḥ / paśyāmi putrasya kadā nu bhūyo bhayaṃkarāṇyuḍyativalgitāni // 
na tāni kāmasya vilāsinīha mukhe'pi śobhālasitāni santi / tamālanīle cibukaikadeśe sutasya cānyāsyagatāmiṣasya // 
sutāpanītā saha tena bhartrā yamena yasyā yamunā samānā / tamālavallīsahapuṣpagucchā samīraṇeneva vane vareṇa // 
hā putri guñjāphaladāmahāre samunnatābhogapayodharāṅgi / vātollasatkajjalalolavarṇe parṇāmbare bādarajambudante // 
hā rājaputrendusamānakānta saṃtyajya śuddhāntavilāsinīstāḥ / ratiṃ prayāto'si mamātmajāyāṃ na sāpi te susthiratāmupetā // 
saṃsāranadyāḥ sutaraṅgabhaṅgaiḥ kriyāvilāsairvihitopahāsaiḥ / kiṃ nāma tucchaṃ na kṛtaṃ nṛpeśo yadyojitaḥ puṣkasakanyakāyām // 
sā trastasāraṅgasamānanetrā sa dṛptaśārdūlasamānavīryaḥ / ubhau gatāvekapadena nāśamāśā sahārthena yathā mahehā // 
mṛteśvarāśvastanijātmajāsmi durdeśayātāsmi ca durgatā'smi / durjātijātāsmi mahāpade'smi sākṣādbhayaṃ bho'smi mahāpadasmi // 
nīcāvamānaprabhavasya manyoḥ kṣudhāprapannasya kalatrakasya / śokasya vṛttāvanivāryavṛtternāryasmyanekāyatanaṃ vināthā // 
daivopataptasya vibāndhavasya mūḍhasya rūḍhasya mahādhibhūmau / yatprāṇanaṃ yanmaraṇaṃ mahāpadyasyātmanirjīvitamuttamaṃ tat // 
janairvihīnasya kudeśavṛtterduḥkhānyanantāni samullasanti / sahasraśākhārasasaṃkulāni tṛṇāni varṣāsviva parvatasya // 
evaṃ lapantīṃ svakalatravṛddhāṃ dāsībhirāśvāsya nṛpaḥ striyaṃ tām / papraccha kiṃvṛttamihaiva kā ca kā te sutā kaśca sutastaveti // 
uvāca sā bāṣpavilocanātha grāmastvayaṃ puṣpasaghoṣanāmā / ihābhavatpuṣkasakaḥ patirme babhūva tasyendusamā sutaikā // 
sā daivayogātpatimindratulyamihāgataṃ daivavaśena bhūpam / ayaṃ viśīrṇaṃ madhukumbhamāpa vane varākī karabhī yathaikā // 
sā tena sārdhaṃ suciraṃ sukhāni bhuktvā prasūtā tanayāḥ sutāṃśca / vṛddhiṃ gatā kānanakoṭare'smiṃstumbīlatā pādapasaṃśriteva // 
caṇḍālyuvāca / kenacittvatha kālena grāmake'smiñjaneśvara / avṛṣṭiduḥkhamabhavadbhīṣaṇaṃ bhagnamānavam // 
mahatānena duḥkhena sarve te grāmakā janāḥ / vinirgatya gatā dūraṃ sarve pañcatvamāgatāḥ // 
tenemā duḥkhabhāginyaḥ śūnyā vayamiha prabho / saumya śocāma sadvāṣpamācāntekṣaṇadhārayā // 
ityākarṇyāṅganāvaktrādrājā vismayamāgataḥ / mantriṇāṃ mukhamālokya citrārpita ivābhavat // 
bhūyo vicārayāmāsa tadāścaryamanuttamam / bhūyo bhūyo'tha papraccha babhūvāścaryavāniti // 
teṣāṃ samucitairdānasanmānairduḥkhasaṃkṣayam / kṛtvā karuṇayāviṣṭo iṣṭalokaparāvaraḥ // 
sthitvā tatra ciraṃ kālaṃ vimṛśya niyatergatīḥ / ājagāma gṛhaṃ paurairvanditaḥ praviveśa ha // 
prātastatra sabhāsthāne māmapṛcchadasau nṛpaḥ / kathamevaṃ mune svapnaḥ pratyakṣamiti vismitaḥ // 
yathāvastutayā tasya tata uktaḥ sa tādṛśaḥ / saṃśayo hṛdayānnunno vātenevāmbudo divaḥ // 
ityevaṃ rāghavāvidyā mahatī bhramadāyinī / asatsattāṃ nayatyāśu saccāsattāṃ nayatyalam // 
śrīrāma uvāca / kathamevaṃ vada brahmansvapnaḥ satyatvamāgataḥ / bhramodāra ivaiṣo'rtho na me galati cetasi // 
śrīvasiṣṭha uvāca / sarvametadavidyāyāṃ saṃbhavatyeva rāghava / ghaṭeṣu paṭatā dṛṣṭā svapnasaṃbhramitādiṣu // 
dūraṃ nikaṭavadbhāti mukure'ntarivācalaḥ / ciraṃ śīghratvamāyāti punaḥ śreṣṭheva yāminī // 
asaṃbhavaśca bhavati svapne svamaraṇaṃ yathā / asacca sadivābhāti svapneṣviva nabhogatiḥ // 
susthitaṃ suṣṭha calati bhrame bhūparivartavat / acalaṃ calatāmeti madavikṣubdhacittavat // 
vāsanāvalitaṃ ceto yadyathā bhāvayatyalam / tattathānubhavatyāśu na tadasti na vāpyasat // 
yadaivābhyuditā vidyā tvahaṃtvādimayī mudhā / tadaivānādimadhyāntā bhramasyānantatoditā // 
pratibhāsavaśādeva sarvo viparivartate / kṣaṇaḥ kalpatvamāyāti kalpaśca bhavati kṣaṇaḥ // 
viparyastamatirjantuḥ paśyatyātmānameḍakam / bibharti siṃhatāmeḍo vāsanāvaśataḥ svayam // 
viṣamabhramadāvidyāmohāhantādayaḥ samāḥ / sarve cittaviparyāsaphalasaṃpattihetutaḥ // 
kākatālīyavaccetovāsanāvaśataḥ svataḥ / saṃvadanti mahārambhā vyavahārāḥ parasparam // 
vṛttaṃ prākpakkaṇe rājñaḥ kasyacillavaṇasya yat / pratibhātaṃ tadetasya sadvāsadvā manogatam // 
vismaratyapi vistīrṇāṃ kṛtāṃ cetaḥkriyāṃ yathā / tathā kṛtāmapyakṛtāmiti smarati niścitam // 
tathā na bhuktavānasmi bhuktavāniti cetasi / svapne deśāntaragame prākṛto'pyavabuddhyate // 
vindhyapuṣkasasugrāme vyavahāro'yamīdṛśaḥ / pratibhāsāgatastasya svapne pūrvakathā yathā // 
athavā lavaṇenāśu dṛṣṭo yaḥ svapnavibhramaḥ / sa eva saṃvidaṃ prāpto vindhyapuṣkasacetasi // 
lāvaṇī pratibhā''rūḍhā vindhyāpuṣkasacetasi / vindhyapuṣkasasaṃvidvā''rūḍhā pārthivacetasi // 
yathā bahūnāṃ sadṛśaṃ vacanaṃ nāma mānasam / tathā svapne'pi bhavati kālo deśaḥ kriyāpi ca // 
vyavahāragatestasyāḥ sattāsti pratibhāsataḥ / sattā sarvapadārthānāṃ nānyā saṃvedanādṛte // 
saṃvedanetarā bhāti vīcirvā jalasaṃgatiḥ / bhūtabhavyabhaviṣyasthā tarubīje taruryathā // 
tasyāḥ sattvamasattvaṃ ca na sannāsaditi sthitam / satsadeva hi saṃvitterasaṃvitterasanmayam // 
nāvidyā vidyate kiṃcittailādi sikatāsviva / hemnaḥ kiṃ kaṭakādanyatpadaṃ syāddhematāṃ vinā // 
avidyayātmatattvasya saṃbandho nopapadyate / saṃbandhaḥ sadṛśānāṃ ca yaḥ sphuṭaḥ svānubhūtitaḥ // 
jatukāṣṭhādisaṃbandho yaḥ samāsamayogataḥ / nānyonyānubhavāyāsau tadekaspandamātrakam // 
paramārthamayaṃ sarvaṃ yathā tenopalādayaḥ / citā samabhicetyante saṃbandhavaśataḥ samāḥ // 
yadā cinmātrasanmātramayāḥ sava jagadgatāḥ / bhāvāstadā vibhāntyete mithaḥ svānubhavasthiteḥ // 
na saṃbhavati saṃbandho viṣamāṇāṃ nirantaraḥ / na parasparasaṃbandhādvinānubhavanaṃ mithaḥ // 
sadṛśe sadṛśaṃ vastu kṣaṇādgatvaikatāmalam / rūpamāsphārayatyekamekatvādeva nānyathā // 
ciccetyamilitā dṛśyarūpayodeti cetanaḥ / jaḍaṃ jaḍena militaṃ ghanaṃ saṃpadyate jaḍam / na ca cijjaḍayoraikyaṃ vailakṣaṇyātkvacidbhavet // 
cijjaḍau citra ekatra na tau saṃmilataḥ kvacit / cinmayatvāccidālambhaścidālambhena vedanam // 
dārupāṣāṇabhedānāṃ natu hyete cidātmakāḥ / padārtho hi padārthena pariṇāmyanubhūyate // 
jihvayaiva rasāsvādaḥ sajātīyāmalodayaḥ / aikyaṃ ca viddhi saṃbandhaṃ nāstyasāvasamānayoḥ // 
jaḍacetanayostena nopalādi jaḍaṃ matam / cidevopalakuḍyādirūpiṇīti mitā citā // 
ekībhāvaṃ gatā draṣṭadṛśyādi kurute bhramam / kāṣṭhopalādyaśeṣaṃ hiṃ paramārthamayaṃ yataḥ // 
tadātmanā tatsaṃbandhe dṛśyatvenopalabhyate / sarvaṃ sarvaprakārāḍhyamanantamiva yatnataḥ // 
viśvaṃ sanmātramevaitadviddhi tattvavidāṃ vara / asattātyāganiṣṭhena viśvaṃ lakṣaśatabhramaiḥ // 
pūritaṃ ciccamatkāro naca kiṃcana pūritam / saṃkalpanāgarā nṝṇāṃ mithaḥ spandanti no yathā // 
na deśakālarodhāya tathā sargeṣviti sthitiḥ / bhedabodhe hi sargatvamahaṃtvādibhramodayaḥ // 
hemasaṃvitparityāge kaṭakādibhramo yathā / kaṭakādibhramo hemni deśāddeśaṃ bhavādbhavam // 
dṛgdarśanaparityāge nāvidyāsti pṛthaksadā / kaṭakādimahābhedamekaṃ hema yathāmalam // 
bodhaikatvādayaṃ sargastadevāsannayatyalam / senā mṛtsaṃvidā citrā mṛnmātramiva mṛnmayī // 
jalamekaṃ taraṅgādi dārvekaṃ śālabhañjikā / mṛnmātramekaṃ kumbhādi brahmaikaṃ trijagadbhramaḥ // 
saṃbandhe dṛśyadṛṣṭīnāṃ madhye draṣṭurhi yadvapuḥ / draṣṭṛdarśanadṛśyādivarjitaṃ tadidaṃ param // 
deśāddeśaṃ gate citte madhye yaccetaso vapuḥ / ajāḍyasaṃvinmananaṃ tanmayo bhava sarvadā // 
ajāgratsvapnanidrasya yatte rūpaṃ sanātanam / acetanaṃ cājaḍaṃ ca tanmayo bhava sarvadā // 
jaḍatāṃ varjayitvaikāṃ śilāyā hṛdayaṃ hi tat / akṣubdho vāthavā kṣubdhastanmayo bhava sarvadā // 
kasyacitkiṃcanāpīha nodeti na vilīyate / akṣubdho vāthavākṣubdhaḥ svasthastiṣṭha yathāsukham // 
nābhivāñchati no dveṣṭi dehe kiṃcitkvacitpumān / svasthastiṣṭha nirāśaṅkaṃ dehavṛttiṣu mā pata // 
bhaviṣyadgrāmakagrāmyakāryavyavasito yathā / cittavṛttiṣu mā tiṣṭha tathā satyātmatāṃ gataḥ // 
yathā deśāntaranaro yathā kāṣṭhaṃ yathopalaḥ / tathaiva paśya cittaṃ tvamacittaiva yadātmanā // 
yathā dṛṣadi nāstyambu yathāmbhasyanalastathā / svātmanyevāsti no cittaṃ paramātmani tatkutaḥ // 
prekṣyamāṇaṃ na yatkiṃcittena yatkriyate kvacit / kṛtaṃ bhavati tanneti matvā cittātigo bhavet // 
atyantānātmabhūtasya yaścittasyānuvartate / paryantavāsinaḥ kasmānna mlecchasyānuvartate // 
nirantaramanādṛtya tvamārāccittapuṣkasam / svasthamāssva nirāśaṅkaṃ paṅkeneva kṛto jaḍaḥ // 
cittaṃ nāstyeva me bhūtaṃ mṛtamevādya vetti vā / bhava niścayavānbhūtvā śilāpuruṣaniścalaḥ // 
prekṣāyāmasti no cittaṃ tadvihīno'si tattvataḥ / sa kimarthamanarthena tadvyarthena kadarthyase // 
asatā cittayakṣeṇa ye mudhā svavaśe kṛtāḥ / teṣāṃ pelavabuddhīnāṃ candrādaśanirutthitaḥ // 
cittaṃ dūre parityajya yo'si so'si sthiro bhava / bhava bhāvanayā mukto yuktyā paramayānvitaḥ // 
asato ye'nuvartante cetaso'satyarūpiṇaḥ / vyomamāraṇakarmaikanītakālāndhigastu tān // 
vyapagalitamanā mahānubhāvo bhava bhavapāragato bhavāmalātmā / suciramapi vicāritaṃ na labdhaṃ malamamalātmani mānasātma kiṃcit // 
śrīvasiṣṭha uvāca / prathamaṃ jātamātreṇa puṃsā kiṃcidvikasitabuddhinaiva satsaṃgamapareṇa bhavitavyam // 
anavaratapravāhapatito'yamavidyānadīnivahaḥ śāstrasajjanasaṃparkādṛte na tarituṃ śakyate // 
tena vivekataḥ puruṣasya heyopādeyavicāra upa jāyate // 
tadāsau śubhecchābhidhāṃ vivekabhuvamāpatito bhavati // 
tato vivekavaśato vicāraṇāyām // 
samyagjñānenāsamyagvāsanāṃ tyajataḥ saṃsmārabhāvanāto manastanutāmeti // 
tena tanumānasāṃ nāma vivekabhūmimavatīrṇo bhavati // 
yadaiva yoginaḥ samyagjñānodayastadaiva sattvāpattiḥ // 
tadvaśādvāsanā tanutāṃ gatā yadā tadaivāsāvasaṃsakta ityucyate karmaphalena na badhyata iti // 
atha tānavavaśādasatye bhāvanātānavamabhyasyati // 
yāvanna kurvannapi vyavaharannapyasatyeṣu saṃsāravastuṣu sthito'pi svātmanyeva kṣīṇamanastvādabhyāsavaśādbāhyaṃ vastu kurvannapi na paśyati nālambanena sevate nābhidhyāyati tanuvāsanatvācca kevalaṃ mūḍhaḥ suptaprabuddha iva kartavyaṃ karoti // yāvanna kurvannapi vyavaharannapyasatyeṣu saṃsāravastuṣu sthito'pi svātmanyeva kṣīṇamanastvādabhyāsavaśādbāhyaṃ vastu kurvannapi na paśyati nālambanena sevate nābhidhyāyati tanuvāsanatvācca kevalaṃ mūḍhaḥ suptaprabuddha iva kartavyaṃ karoti // 
tanubhāvitamanaskastena yogabhūmikāṃ bhāvanāmadhirūḍhaḥ // 
ityantarlīnacittaḥ katicitsaṃvatsarānabhyasya sarvathaiva kurvannapi bāhyapadārthānbhāvanāṃ tyajati turyātmā bhavati tato jīvanmukta ityucyate // 
nābhinandati saṃprāptaṃ nāprāptamabhiśocati / kevalaṃ vigatāśaṅkaṃ saṃprāptamanuvartate // 
tvayāpi rāghava jñātaṃ jñātavyamakhilāntaram / nanu te sarvakāryebhyo vāsanā tanutāṃ gatā // 
śarīrātītavṛttistvaṃ śarīrastho'thavā bhava / māgāḥ śokaṃ ca harṣaṃ tvaṃ tvamātmā vigatāmayaḥ // 
tvayyātmani site svacche sarvage sarvadodite / kuto duḥkhasukhe rāma kuto maraṇajanmanī // 
abandhurapi kasmāttvaṃ bandhuduḥkhāni śocasi / advitīye sthite hyasminbāndhavāḥ ka ivātmani // 
dṛśyate kevale dehe paramāṇucayaḥ param / deśakālānyatāpatternātmodeti na līyate // 
avināśo'pi kasmāttvaṃ vinaśyāmīti śocasi / amṛtyuvasatau svacche vināśaḥ ka ivātmani // 
ghaṭe kapālatāṃ yāte ghaṭākāśo na naśyati / yathā tathā śarīre'sminnaṣṭe'pi na vinaśyati // 
mṛgatṛṣṇātaraṅgiṇyāṃ kṣīṇāyāmātapo yathā / na naśyati tathā dehe naṣṭe nātmā vinaśyati // 
vāñchaivodeti te kasmādbhrāntirantarnirarthikā / advitīyo dvitīyaṃ kiṃ yadvastvātmābhivāñchatu // 
śravyaṃ spṛśyaṃ tathā dṛśyaṃ rasyaṃ ghreyaṃ ca rāghava / na kiṃcidasti jagati vyatiriktaṃ yadātmanaḥ // 
sarvaśaktāvimāstasminnātmanyevākhilāḥ sthitāḥ / śaktayo vitate vyakte ākāśa iva śūnyatā // 
cittādrāghava rūḍheyaṃ trilokīlalanoditā / trividhena krameṇeha janmanā janitabhramā // 
manaḥpraśamane siddhe vāsanākṣayanāmani / karmakṣayābhidhānaiva māyeyaṃ pravinaśyati // 
saṃsārogrāraghaṭṭe'sminnārūḍhā yantravāhinī / rajjustāṃ vāsanāmetāṃ chindhi rāghava yatnataḥ // 
aparijñāyamānaiṣā mahāmohapradāyinī / parijñātā tvanantākhyā sukhadā brahmadāyinī // 
āgatā brahmaṇo bhuktvā saṃsāramiha līlayā / punarbrahmaiva saṃsmṛtya brahmaṇyeva vilīyate // 
śivādrāghava nīrūpādaprameyānnirāmayāt / sarvabhūtāni jātāni prakāśā iva tejasaḥ // 
rekhāvṛndaṃ yathā parṇe vīcijālaṃ yathā jale / kaṭakādi yathā hemni tathoṣṇādi yathā'nale // 
tadetadbhāvanārūpe tathedaṃ bhuvanatrayam / tasminneva sthitaṃ jātaṃ tasmādeva tadeva ca // 
sa eva sarvabhūtānāmātmā brahmeti kathyate / tasmiñjāte jagajjñātaṃ sa jñātā bhuvanatraye // 
śāstrasaṃvyavahārārthaṃ tasyāsya vitatākṛteḥ / cidbrahmātmeti nāmāni kalpitāni kṛtātmabhiḥ // 
viṣayendriyasaṃyoge harṣāmarṣavivarjitā / saiṣā śuddhānubhūtirhi so'yamātmā cidavyayaḥ // 
ākāśātitarācchāccha idaṃ tasmiṃścidātmani / svābhoga eva hi jagatpṛthagvatpratibimbati // 
buddhistadvyatirekeṇa lobhamohādayo hi tān / pātyasadvyatirekeṇa te ca tasmiṃstadeva te // 
adehasyaiva te rāma nirvikalpacidākṛteḥ / lajjābhayaviṣādebhyaḥ kuto mohaḥ samutthitaḥ // 
adeho dehajairebhirlajjādibhirasanmayaiḥ / kiṃ mūrkha iva durbuddhirvikalpairabhibhūyase // 
akhaṇḍacitirūpasya dehe khaṇḍanamāgate / asamyagdarśino'pyasti na nāśaḥ kimu sanmateḥ // 
āpatedarkamārge'pi na niruddhagamāgamam / cittaṃ nāma sa vijñeyaḥ puruṣo na śarīrakam // 
śarīre satyasati vā pumāneva jagattraye / jño'pyajño'pi sthito rāma naṣṭedehe na naśyati // 
yānīmāni vicitrāṇi duḥkhāni paripaśyasi / tāni dehasya sarvāṇi nāgrāhyasya cidātmanaḥ // 
manomārgādatītatvādyāsau śūnyamiva sthitā / citkathaṃ nāma duḥkhairvā suravervā parigṛhyate // 
svāspadātmānamevāsau vinaṣṭāddehapañjarāt / abhyastāṃ vāsanāṃ yātaḥ ṣaṭpadaḥ khamivāmbujāt // 
asaccedātmatattvaṃ tadasmiṃste dehapañjare / naṣṭe kiṃ nāma naṣṭaṃ syādrāma kenānuśocasi // 
satyaṃ bhāvaya tena tvaṃ mā mohamanubhāvaya / niricchasyātmano necchā kācidapyanaghākṛteḥ // 
sākṣibhūte same svacche nirvikalpe cidātmani / niricchaṃ pratibimbanti jaganti mukure yathā // 
sākṣibhūte same svacche nirvikalpe cidātmani / svayaṃ jaganti dṛśyante sanmaṇāviva raśmayaḥ // 
anicchamapi saṃbandho yathā darpaṇabimbayoḥ / tathaivehātmajagatorbhedābhedau vyavasthitau // 
sūryasaṃnidhimātreṇa yathodeti jagatkriyā / citsattāmātrakeṇedaṃ jaganniṣpadyate tathā // 
piṇḍagraho nivṛtto'syā evaṃ rāma jagatsthiteḥ / ākāśameṣā saṃpannā bhavatāmapi cetasi // 
sattāmātreṇa dīpasya yathālokaḥ svabhāvataḥ / cittattvasya svabhāvāttu tatheyaṃ jāgatī sthitiḥ // 
pūrvaṃ manaḥ samuditaṃ paramātmatattvāttenātataṃ jagadidaṃ svavikalpajālaiḥ / śūnyena śūnyamapi tena yathāmbareṇa nīlatvamullasitacārutarāmidhānam // 
saṃkalpasaṃkṣayavaśādgalite tu citte saṃsāramohamihikā galitā bhavanti / svacchaṃ vibhāti śaradīva khamāgatāyāṃ cinmātramekamajamādyamanantamantaḥ // 
karmātmakaṃ prathamameva mano'bhyudeti saṃkalpataḥ kamalajaprakṛtīstadetya / nānābhidhaṃ jagadidaṃ hiṃ mudhā tanoti vetāladehakalanāmiva mugdhabālaḥ // 
asanmayaṃ sadiva puro vilakṣyate punarbhavatyatha parilīyate punaḥ / svayaṃ manaściti citasaṃsphuradvapurmahārṇave jalavalayāvalī yathā // 
athotpattiprakaraṇādanantaramidaṃ śrṛṇu / sthitiprakaraṇaṃ rāma jñātaṃ nirvāṇakāri yat // 
evaṃ tāvadidaṃ viddhi dṛśyaṃ jagaditi sthitam / ahaṃ cetyādyanākāraṃ bhrāntimātramasanmayam // 
akartṛkamaraṅgaṃ ca gagane citramutthitam / adraṣṭṛkaṃ cānubhavamanidraṃ svapnadarśanam // 
bhaviṣyatpuranirmāṇaṃ cittasaṃsthamivoditam / markaṭānalatāpāntamasadevārthasādhakam // 
brahmaṇyananyadanyābhamambvāvartavadāsthitam / sadrūmapi niḥśūnyaṃ tejaḥ sauramivāmbare // 
ratnābhāpuṃjamiva khe dṛśyamānamabhittimat / gandharvāṇāṃ puramiva dṛśyaṃ nityamabhittimat // 
mṛgatṛṣṇāmbvivāsatyaṃ satyavatpratyayapradam / saṃkalpapuravatprauḍhamanubhūtamasanmayam // 
kathārthapratibhānātma na kvacitsthitamasthitam / niḥsāramapyatīvāntaḥsāraṃ svapnācalopamam // 
bhūtākāśamivākārabhāsuraṃ śūnyamātrakam / śaradabhramivāgrasthamalamakṣayamakṣatam // 
varṇo vyomamalasyeva dṛśyamānamavastukam / svapnāṅganāratākāramarthaniṣṭhamanarthakam // 
citrodyānamivotphullamarasaṃ sarasākṛti / prakāśamapi nistejaścitrārkānalavatsthitam // 
anubhūtaṃ manorājyamivāsatyamavāstavam / citrapadmākara iva sārasaugandhyavarjitam // 
śūnye prakacitaṃ nānāvarṇamākāritātmakam / apiṇḍagrahamāśūnyamindracāpamivotthitam // 
parāmarśena śuṣyadbhirbhūtapelavapallavaiḥ / kṛtaṃ jaḍamasārātma kadalīstambhabhāsuram // 
sphuritekṣaṇadṛṣṭāndhakāracakrakavartanam / atyantamabhavadrūpamapi pratyakṣavatsthitam // 
vārbudbudamivābhogi śūnyamantaḥsphuradvapuḥ / rasātmakaṃ cāpyarasamavicchinnakṣayodayam // 
nīhāra iva vistāri gṛhītaṃ sanna kiṃcana / jaḍaśūnyāspadaṃ śūnyaṃ keṣāṃcitparamāṇuvat // 
kiṃcidbhūtamayo'smīti sthitaṃ śūnyamabhūtakam / gṛhyamāṇo'pyasadrūpo niśācara ivāsthitam // 
śrīrāma uvāca / mahākalpakṣaye dṛśyamāste bīja ivāṅkuraḥ / pare bhūya udetyetattata eveti kiṃ vada // 
evaṃ bodhāḥ kimajñāḥ syuruta jñā iti ca sphuṭam / yathāvadbhagavanbrūhi sarvasaṃśayaśāntaye // 
śrīvasiṣṭha uvāca / idaṃ bīje'ṅkura iva dṛśyamāste mahāśaye / brūte ya evamajñatvametattasyāsti śaiśavam // 
śrṛṇvetatkimasaṃbandhaṃ kathametadavāstavam / viparīto bodha eṣa vaktuḥ śrotuśca mohakṛt // 
bīje kilāṅkura iva jagadāsta itīha yā / buddhiḥ sā satpralāpārthaṃ mūḍhā śrṛṇu kathaṃ kila // 
bījaṃ bhavetsvayaṃ dṛśyaṃ cittādīndriyagocaram / yavadhānādidhānyāni yuktaḥ patrāṅkurodbhavaḥ // 
manaḥṣaṣṭhendriyātītaṃ yatsyādatitarāmaṇu / bījaṃ tadbhavituṃ śaktaṃ svayaṃbhūrjagatāṃ katham // 
ākāśādapi sūkṣmasya parasya paramātmanaḥ / sarvākhyānupalambhasya kīdṛśī bījatā katham // 
tatsūkṣmamasadābhāsamasadeva hyatādṛśam / kīdṛśī bījatā tatra bījābhāve kuto'ṅkuraḥ // 
gaganāṅgādapi svacche śūnye tatra pare pade / kathaṃ santi jaganmerusamudragaganādayaḥ // 
na kiṃcidyatkathaṃ kiṃcittatrāste vastu vastuni / asti cettatkathaṃ tatra vidyamānaṃ na dṛśyate // 
na kiṃcidātmanaḥ kiṃcitkathameti kuto'thavā / śūnyarūpāddhaṭākāśājjāto'driḥ kva kutaḥ kadā // 
pratipakṣe kathaṃ kiṃcidāste cchāyātape yathā / kathamāste tamo bhānau kathamāste himo'nale // 
merurāste kathamaṇau kutaḥ kiṃcidanākṛtau / tadatadrūpayoraikyaṃ kva cchāyātapayoriva // 
sākāravaṭadhānādāvaṅkurāḥ santi yuktimat / nākāre tanmahākāraṃ jagadastītyayuktikam // 
deśāntare yacca narāntare ca buddhyādisarvendriyaśakti dṛśyam / nāstyeva tattadvidhabuddhibodhe na kiṃcidityeva taducyate ca // 
kāryasya tatkāraṇatāṃ prayātaṃ vaktīti yastasya vimūḍhabodhaḥ / kairnāma tatkāryamudeti tasmātsvaiḥ kāraṇādyaiḥ sahakārirūpaiḥ // 
durbuddhibhiḥ kāraṇakāryabhāvaṃ saṃkalpitaṃ dūratare vyudasya / tadeva tatsatyamanādimadhyaṃ jagattadetatsthitamityavehi // 
śrīvasiṣṭha uvāca / athaitadabhyupagame vacmi vedyavidāṃ vara / samastakalanātīte mahācidvyomni nirmale // 
jagadādyaṅkurastatra yadyasti tadasau tadā / kairivodeti kathaya kāraṇaiḥ sahakāribhiḥ // 
sahakārikāraṇānāmabhāve tvaṅkurodgatiḥ / vandhyākanyeva dṛṣṭeha na kadācana kenacit // 
sahakārikāraṇānāmabhāve yadyavoditam / mūlakāraṇamevāṅga tatsvabhāvasthitiṃ gatam // 
sargādau sargarūpeṇa brahmaivātmani tiṣṭhati / yathāsthitamanākāraṃ kva janyajanakakramaḥ // 
atha pṛthvyādayo'nye vā kecidatropakurvate / sahakārikāraṇatvaṃ tatpūrvaṃ cātra dūṣaṇam // 
tasmātpade jagacchāntamāste tatsahakāribhiḥ / cittātprasaratītyuktirvālasya na vipaścitaḥ // 
tasmādrāma jagannāsīnna cāsti na bhaviṣyati / cetanākāśamevāśu kacatītthamivātmani // 
atyantābhāva evāsya jagato vidyate yadā / tadā brahmedamakhilamiti tadrāma nānyathā // 
pūrva pradhvaṃsanānyonyābhāvairyadupaśāmyati / na śāmyatyeva taccitte śāmyatyeva tu dṛśyate // 
atyantābhāva evāsya bhāvairyadupaśāmyati / na śāmyatyeva saccitte kva śāmyatyeva dṛśyatā // 
atyantābhāva evāto jagaddṛśyasya sarvathā / varjayitvetarā yuktirnāstyevānarthasaṃkṣaye // 
cidākāśasya bodho'yaṃ jagadbhātīti yatsthitam / ayaṃ so'hamidaṃ nāhaṃ loke citrakathā yathā // 
idamadyādi pṛthvyādi tathedaṃ vatsarādi ca / ayaṃ kalpaḥ kṣaṇaścāyamime maraṇajanmanī // 
ayaṃ kalpāntasaṃrambho mahākalpānta eṣa saḥ / ayaṃ sa sargaprārambho bhāvyabhāvakramastvasau // 
lakṣmāṇīmāni kalpānāmimā brahmāṇḍakoṭayaḥ / ete ceme parigatā ime bhūya upāgatāḥ // 
imāni dhiṣṇyajālāni deśakālakalā imāḥ / mahācitparamākāśamanāvṛtamanantakam // 
yathāpūrvaṃ sthitaṃ śāntamityevaṃ kacati svayam / paramāṇusahasrāṃśubhāsa etā mahāciteḥ // 
svayamantaścamatkāro yaḥ samudgīryate citā / tatsargabhānaṃ bhātīdamarūpaṃ natu bhittimat // 
nodyanti naca naśyanti nāyānti naca yānti ca / mahāśilāsu lekhānāṃ sanniveśā ivācalāḥ // 
ime sargāḥ prasphuranti svātmanātmani nirmale / nabhasīva nabhobhāgā nirākārā nirākṛtau // 
dravatvānīva toyasya spandā iva sadāgatau / āvartā iva cāmbhodherguṇino vā yathā guṇāḥ // 
vijñānaghanamevaikamidamevamavasthitam / sodayāstamayārambhamanantaṃ śāntamātatam // 
sahakāryādihetūnāmabhāve śūnyato jagat / svayaṃbhūrjāyate ceti kilonmattakaphūtkṛtam // 
praśāntasarvārthakalākalaṅko nirastaniḥśeṣavikalpatalpaḥ / cirāya vidrāvitadīrghanidro bhavābhayo bhūṣitabhūḥ prabuddhaḥ // 
śrīrāma uvāca / mahākalpāntasargādau prathamo'sau prajāpatiḥ / smṛtyātmā jāyate manye smṛtyātmaiva tato jagat // 
śrīvasiṣṭha uvāca / mahāpralayasargādāvevametadraghūdvaha / smṛtyātmaiva bhavatyādau prathamo'sau prajāpatiḥ // 
tatsaṃkalpātmakajagatsmṛtyātmaivamidaṃ tataḥ / bhāti saṃkalpanagaraṃ sthitaṃ pūrvaṃ prajāpateḥ // 
smṛtirna saṃbhavatyeva sargādau paramātmanaḥ / janmābhāvātkathaṃ kutra nabhasīva mahādrumaḥ // 
śrīrāma uvāca / na saṃbhavati kiṃ brahmansargādau prāktanī smṛtiḥ / mahāpralayasaṃmohairnaśyati prāksmṛtiḥ katham // 
śrīvasiṣṭha uvāca / ye mahāpralaye prājñāḥ sarve brahmādayaḥ purā / kila nirvāṇamāyātāste'vaśyaṃ brahmatāṃ gatāḥ // 
prāktanaḥ kaḥ smṛteḥ kartā tasmātkathaya suvrata / smṛtirnirmūlatāṃ yātā smarturmuktatayā yataḥ // 
ataḥ smarturabhāvena smṛtirvodeti kiṃ katham / avaśyaṃ hi mahākalpe sarve mokṣaikabhāginaḥ // 
nānubhūte'nubhūte ca svataścidvyomni yā smṛtiḥ / sā jagadbhūriti prauḍhā dṛśyā sāstyeva citprabhā // 
bhāti saṃvitprabhaiveyamanādyantāvabhāsinī / yattadetajjagaditi svayaṃbhūriti ca sthitam // 
anādikālasaṃsiddhaṃ yadbhānaṃ brahmaṇo nijam / sa ātivāhiko deho virājo jagadākṛtiḥ // 
paramāṇāvidaṃ bhāti trijagatsavanābhrakham / deśakālakriyādravyadinarātrikramānvitam // 
paramāṇuḥ pravitatastasyāste tādṛgeva ca / bhāti bhāsuratākāri tādṛggirikulaṃ punaḥ // 
tatrāpi tādṛgākārameva pratyanusaṃtatam / dṛśyamābhāti bhārūpametadaṅga na vāstavam // 
ityastyanto naṃ saddṛṣṭerasaddṛṣṭeśca vā kvacit / asyāstvabhyuditaṃ buddhaṃ nābuddhaṃ prati vānagha // 
buddhaṃ pratīdaṃ brahmaiva kevalaṃ śāntamavyayam / abuddhaṃ prati buddhyaitadbhāsuraṃ bhuvanānvitam // 
yathedaṃ bhāsuraṃ bhāti jagadaṇḍakajṛmbhitam / yathā koṭisahasrāṇi bhāntyanyānyapyaṇāvaṇau // 
yathā stambhe putrikāntastasyāḥ svāṅgeṣu putrikā / tasyāśca putrikāstyaṅge tathā trailokyaputrikā // 
nābhinnā nāpi saṃkhyeyā yathādrau paramāṇukāḥ / tathā brahma bṛhanmerau trailokyaparamāṇavaḥ // 
sūryādyaṃśuṣu saṃkhyātuṃ śakyante laghavo'ṇavaḥ / utpadyante cidāditye trailokyaparamāṇavaḥ // 
yathāṇavo vahantyarkadīptiṣvapsu rajaḥsu ca / tathā vahanti cidvyomni trailokyaparamāṇavaḥ // 
śūnyānubhavamātrātma bhūtākāśamidaṃ yathā / sargānubhavamātrātma cidākāśamidaṃ tathā // 
sargastu sargaśabdārthatayā buddho nayatyadhaḥ / sa brahmaśabdārthatayā buddhaḥ śreyo bhavatyalam // 
vijñānātmā śāsitā viśvabījaṃ brahmaivālaṃ svaṃ cidākāśamātram / yasmājjātaṃ yattadeveti vidyādvedyaṃ svāntarbodhasaṃbodhamātram // 
śrīvasiṣṭha uvāca / indriyagrāmasaṃgrāmasetunā bhavasāgaraḥ / tīryate netareṇeha kenacinnāma karmaṇā // 
śāstrasatsaṃgamābhyāsātsaviveko jitendriyaḥ / atyantābhāvametasya dṛśyasyāpyavagacchati // 
etatte kathitaṃ sarvaṃ svarūpaṃ rūpiṇāṃ vara / saṃsārasāgaraśreṇyo yathā yānti prayānti ca // 
bahunātra kimuktena manaḥkarmadrumāṅkuraḥ / tasmiṃśchinne jagacchākhī chinnaḥ karmatanurbhavet // 
manaḥ sarvamidaṃ rāma tasminnantaścikitsite / cikitsito vai sakalo jagajjālāmayo bhavet // 
tadetajjāyate loke manomananamākulam / manaso vyatirekeṇa dehaḥ kva kila dṛśyate // 
dṛśyātyantāsaṃbhavena ṛte nānyena hetunā / manaḥpiśācaḥ praśamaṃ yāti kalpaśatairapi // 
etacca saṃbhavatyeva manovyādhicikitsite / dṛśyātyantāsaṃbhavātma paramauṣadhamuttamam // 
mano mohamupādatte mriyate jāyate manaḥ / tatsvacintāprasādena badhyate mucyate punaḥ // 
sphuratīdaṃ jagatsarvaṃ citte mananamūrcchite / śūnyamevāmbare sphāre gandharvāṇāṃ puraṃ yathā // 
manasīdaṃ jagatkṛtsnaṃ sphāraṃ sphurati cāsti ca / puṣpaguccha ivāmodastatsthaṃ tasmādivetarat // 
yathā tilakaṇe tailaṃ guṇo guṇini vā yathā / yathā dharmiṇi vā dharmastathedaṃ cittake jagat // 
raśmijālaṃ yathā sūrye yathālokastu tejasi / yathauṣṇyaṃ citrabhānau ca manasīdaṃ tathā jagat // 
śaityaṃ yathaiva tuhine yathā nabhasi śūnyatā / yathā cañcalatā vāyau manasīdaṃ tathā jagat // 
mano jagajjagadakhilaṃ tathā manaḥ parasparaṃ tvavirahite sadaiva hi / tayordvayormanasi nirantaraṃ kṣite kṣitaṃ jagannatu jagati kṣite manaḥ // 
śrīrāma uvāca / bhagavansarvadharmajña pūrvāparavidāṃ vara / ayaṃ manasi saṃsāraḥ sphāraḥ kathamiva sthitaḥ // 
yathāyaṃ manasi sphāraḥ saṃsāraḥ sphurati sphuran / dṛṣṭāntadṛṣṭyā sphuṭayā tathā kathaya me'nagha // 
śrīvasiṣṭha uvāca / yathaindavānāṃ viprāṇāṃ jagantyavapuṣāmapi / sthitāni jātadārḍhyāni manasīdaṃ tathā sthitam // 
lavaṇasya yathā rājñaścendrajālākulākṛteḥ / caṇḍālatvamanuprāptaṃ tathedaṃ manasi sthitam // 
bhārgavasya ciraṃ kālaṃ svargabhogabubhukṣayā / yathā bhogādhināthatvaṃ saṃsāritvaṃ babhūva ca // 
bhogeśvaratvaṃ ca yathā tathedaṃ manasi sthitam / śrīrāma uvāca / bhagavanbhṛguputrasya svargabhogabubhukṣayā // 
kathaṃ bhogādhināthatvaṃ saṃsāritvaṃ babhūva ca / śrīvasiṣṭha uvāca / śrṛṇu rāma purā vṛttaṃ saṃvādaṃ bhṛgukālayoḥ // 
sānau mandaraśailasya tamālaviṭapākule / purā mandaraśailasya sānau kusumasaṃkule // 
atapyata tapo ghoraṃ kasmiṃścidbhagavānbhṛguḥ / tamupāste sma tejasvī bālaḥ putro mahāmatiḥ // 
śukraḥ sakalacandrābhaḥ prakāśa iva bhāsuraḥ / bhṛgurvanavare tasminsamādhāveva saṃsthitaḥ // 
sarvakālaṃ samutkīrṇo vanopalatalādiva / śukraḥ kusumaśayyāsu kaladhautājireṣu ca // 
mandaroddāmadolāsu bālo ramaṇalīlayā / vidyāvidyādṛśormadhye śukraḥ prāptamahāpadaḥ // 
triśaṅkuriva rodontaravartata tadākulaḥ / nirvikalpasamādhisthe sa kadācitpitaryatha // 
avyagro'bhavadekānte jitāririva bhūmipaḥ / dadarśāpsarasaṃ tatra gacchantīṃ nabhasaḥ pathā // 
kṣīrodamadhyalulitāṃ lakṣmīmiva janārdanaḥ / mandāramālāvalitāṃ mandānilacalālakām // 
hārajhāṅkārigamanāṃ sugandhitanabhonilām / lāvaṇyapādapalatāṃ madaghūrṇitalocanām // 
amṛtīkṛtataddeśāṃ dehendūdayadīptibhiḥ / kāntāmālokya tasyābhūdullasattaralaṃ manaḥ // 
dṛṣṭanirmalapūrṇenduvapurambunidheriva / sāpyālokya śukramukhaṃ tathā paravaśā hyabhūt // 
manasijeṣu parāhatamāśayaṃ sa paribodhya manastadanūśanā / vigalitetaravṛttitayātmanā sa ca vadhūmaya eva vabhūva ha // 
śrīvasiṣṭha uvāca / atha tāṃ manasā dhyāyaṃstatraivāmīlitekṣaṇaḥ / ārabdhavānmanorājyamidamekaḥ kilośanā // 
eṣā hi lalanā vyomni sahasranayanālaye / saṃprāpto'yamahaṃ svargamālolasurasundaram // 
ime te mṛdumandārakusumottaṃsasundarāḥ / dravatkanakaniṣyandavilāsivapuṣaḥ surāḥ // 
imāstā locanollāsadṛṣṭanīlābjadṛṣṭayaḥ / mugdhahāsavilāsinyaḥ kāntā hariṇadṛṣṭayaḥ // 
ime te kausumodyotā anyonyapratibimbitāḥ / viśvarūpopamākārā maruto mattakāśinaḥ // 
airāvaṇakaṭāmodaviraktamadhupaśrutāḥ / imāstāḥ kākalīgītā gīrvāṇagaṇagītayaḥ // 
iyaṃ sā kanakāmbhojacaladvairiñcasārasā / mandākinītaṭodyānaviśrāntasuranāyakā // 
ete te yamacandrendrasūryānalajalānilāḥ / lokapālāstanudyotakīrṇadīptānalārciṣaḥ // 
ayaṃ sa raṇavṛttāntahetikaṇḍūyitānanaḥ / airāvaṇo raṇe dantaprotadaityendramaṇḍalaḥ // 
ime te bhūtalasthānādvyomni tārakatāṃ gatāḥ / vaimānikāścaraccārucāmīkaramayātapāḥ // 
merūṣalatalāsphālasīkarākīrṇadevatāḥ / etāstāḥ kīrṇamandārā gaṅgāsalilavīcayaḥ // 
etāḥ prasṛtamandāramañjarīpuñjapiñjarāḥ / dolālolāpsaraḥśreṇyaḥ śakropavanavīthayaḥ // 
ime te kundamandāramakarandasugandhayaḥ / candrāṃśunikarākārāḥ pārijātasamīraṇāḥ // 
puṣpakesaranīhārapaṭavāsaraṇotsukaiḥ / latāṅganāgaṇairvyāptamidaṃ tannandanaṃ vanam // 
kāntagītaravānandapranartitasurāṅganau / imau tau vallakīsnigdhasvarau nāradatumburū // 
ime te puṇyakartāro bhūribhūṣaṇabhūṣitāḥ / vyomanyuḍḍīyamāneṣu vimāneṣu ca saṃsthitāḥ // 
madamanmathamattāṅgya imāstāḥ surayoṣitaḥ / deveśvaraṃ niṣevante vanaṃ vanalatā iva // 
indrāśmajālakusumāścintāmaṇigulucchakāḥ / kalpavṛkṣā ime pakvaphalastabakadanturāḥ // 
iha tāvadimaṃ śakramahamāsanasaṃsthitam / dvitīyamiva trailokyasraṣṭāramabhivādaye // 
iti saṃcintya śukreṇa manasaiva śacīpatiḥ / tenābhivāditastatra dvitīya iva khe bhṛguḥ // 
atha sādaramutthāya śukraḥ śakreṇa pūjitaḥ / gṛhītahasta ānīya samīpamupaveśitaḥ // 
dhanyastvadāgame nātha svargo'yaṃ śukra śobhate / uṣyatāṃ cirameveha śakra itthamuvāca tam // 
atha tatropaviśyāsau bhārgavaḥ śobhitānanaḥ / śriyaṃ jahāra śaśinaḥ sakalasyāmalasya ca // 
sakalasuragaṇābhivandito'sau bhṛgutanayaḥ śatamanyupārśvasaṃsthaḥ / cirataramatulāmavāpa tuṣṭiṃ narapatisattamalālanaṃ babhūva // 
śrīvasiṣṭha uvāca / iti śukraḥ puraṃ prāpya vaibudhaṃ svena tejasā / visasmāra nijaṃ bhāvaṃ prāktanaṃ vyasanaṃ vinā // 
muhūrtamiva viśramya tasya pārśve śacīpateḥ / svargaṃ vihartumuttasthau svargābhiparimoditaḥ // 
svaḥśriyaṃ sa samālokya lolalocanavāñchitām / straiṇaṃ draṣṭuṃ jagāmāsau nalinīmiva sārasaḥ // 
tatra tāṃ mṛgaśāvākṣīṃ kāntāmadhyagatāmasau / dadarśa vipināntasthāṃ bhṛguścūtalatāmiva // 
sāpi taṃ bhārgavaṃ rāma dṛṣṭvā paravaśābhavat / tāmālokya lasallolavilāsavalitākṛtim // 
āsīdvilīyamānāṅgo jyotsnāmindumaṇiryathā / vilīyamānasarvāṅgastāmavaikṣata kāminīm // 
candrakānta iva jyotsnāṃ śītalāṃ khe vilāsinīm / tenāvalokitā sāpi tatparāyaṇatāṃ gatā // 
niśānte cakravākena kānteva parikūjitā / rasādvikasitā nūnamanyonyamanuraktayoḥ // 
prātararkanalinyoryā śobhā saiva tayorabhūt / saṃkalpitārthadāyitvāddeśasyābhūcca tena sā // 
sarvāṅgaṃ vivaśīkṛtya kāmāyaiva samarpitā / petuḥ smaraśarāstasyā mṛduṣvaṅgeṣu bhūriśaḥ // 
palāśeṣviva padminyā dhārā iva payomucaḥ / sā babhūvasmarodbhūtā lolālivalayākulā // 
mandavātābhinunnāyā mañjaryāḥ sahadharmiṇī / nīlanīrajanetrāntāṃ haṃsasārasagāminīm // 
madanaḥ kṣobhayāmāsa gajaḥ kamalinīmiva / atha tāṃ tādṛśīṃ dṛṣṭvā śukraḥ saṃkalpitārthabhāk // 
tamaḥ saṃkalpayāmāsa saṃhāra iva bhūtabhuk / triviṣṭapasya deśo'sau babhūva timirākulaḥ // 
bhūlokasyāndhatamasā lokālokataṭo yathā / lajjāndhakāratīkṣṇāṃśau tasmiṃstimiramaṇḍale // 
pratiṣṭhāmāgate tasya mithunasyeva maṇḍale / teṣu sarveṣu bhūteṣu gateṣvabhimatāṃ diśam // 
tasmātpradeśādbhūloke dinānte vihageṣviva / sā dīrghacañcalāpāṅgī pravṛddhamadanavyathā // 
ājagāma bhṛgoḥ putraṃ mayūrī vāridaṃ yathā / dhavalāgāramadhyasthe paryaṅke parikalpite // 
viveśa bhārgavastatra kṣīroda iva mādhavaḥ / sā karāvavalambyāsya viveśāvanatānanā // 
rarāja ca surebhasya hṛdi lagneva padminī / uvāca cedaṃ madhuraṃ rasasnehāktayā girā // 
vaco madhuramānandavilāsavalitākṣaram / paśyāmalenduvadanamaṇḍalīkṛtakārmukaḥ // 
abalāmanubadhnāti māmeṣa kila nāṅgakaḥ / pāhi māmabalāṃ nātha dīnāṃ tvaccharaṇāmiha // 
kṛpaṇāśvāsanaṃ sādho viddhi saccaritavratam / snehadṛṣṭimajānadbhirmūḍhaireva mahāmate // 
praṇayā avagaṇyante na rasajñaiḥ kadācana / aśaṅkitopasaṃpannaḥ praṇayo'nyonyaraktayoḥ // 
adhaḥkaroti niṣyandaṃ candramāhlādanaṃ priya / na tathā sukhayatyeṣā cetastribhuvaneśitā // 
yathā parasparānandaḥ snehaḥ prathamaraktayoḥ / tvatpādasparśaneneyaṃ samāśvastāsmi mānada // 
candrapādaparāmṛṣṭā yathā niśi kumudvatī / saṃsparśāmṛtapānena tava jīvāmi sundara // 
candrāṃśurasapānena cakorī capalā yathā / māmimāṃ caraṇālīnāṃ bhramarīṃ karapallavaiḥ // 
āliṅgyāmṛtasaṃpūrṇe svapadmahṛdaye kuru / ityuktvā puṣpamṛdvaṅgī sā tasya patitorasi / vyāghūrṇitālinayanā sutaroriva mañjarī // 
tau dampatī tatra vilāsakāntī viveśatustāsu vanasthalīṣu / kiñjalkagaurānilaghūrṇitāsu raktau dvirephāviva padminīṣu // 
śrīvasiṣṭha uvāca / iti cittavilāsena ciramutprekṣitaiḥ priyaiḥ / praṇayairbhārgavasyāsīttuṣṭaye susamāgamaḥ // 
mandāramālākalayā vibudhāsavamattayā / tadā tena tayā sārdhaṃ dvitīyenāmalendunā // 
vihṛtaṃ mattahaṃsāsu hemapaṅkajinīṣu ca / taṭīṣvamaravāhinyāḥ saha cāraṇakiṃnaraiḥ // 
pītamindudalasyandairdevaiḥ saha rasāyanam / pārijātalatājālanilayeṣu vilāsinā // 
cārucaitrarathodyānalatālolāsudolayā / ciraṃ vilasitaṃ vyagraiḥ saha vidyādharīgaṇaiḥ // 
nandanopavanābhogo mandareṇeva vāridhiḥ / bhṛśamāloḍyatāṃ nītaḥ prathamaiḥ saha śāmbhavaiḥ // 
bālahemalatājālajaṭālāsu nadīṣu ca / bhrāntamunmattanāgena mairavīṣvajjinīṣviva // 
kailāsavanakuñjeṣu tayā saha vilāsinā / harendudhavalā rātryaḥ kṣipitā gaṇagītibhiḥ // 
gandhamādanaśailasya viśramyopari sānuṣu / sā tena kanakāmbhojairāpādamabhimaṇḍitā // 
lokālokataṭānteṣu vicitrāścaryahāriṣu / krīḍitaṃ kṛtahāsena rāma tena tayā saha // 
mandarāntarakaccheṣu sārdhaṃ hariṇaśāvakaiḥ / avasatsa samāḥ ṣaṣṭiṃ kalpitāmaramandire // 
kṣīrārṇavataṭīṣvasya vanitāsahacāriṇaḥ / kṣīṇaṃ kṛtayugādardhaṃ śvetadvīpajanaiḥ saha // 
gandharvanagarodyānalīlāviracanairasau / sraṣṭānantajagatsṛṣṭeḥ kālasyānukṛtiṃ gataḥ // 
athāvasadasau śukraḥ purandarapure punaḥ / sukhaṃ caturyugānyaṣṭau hariṇekṣaṇayā saha // 
puṇyakṣayānusaṃdhānāttataścāvanimaṇḍale / tayaiva saha māninyā papātopahatākṛtiḥ // 
parālūnasamastāṅgo hṛtasyandananandanaḥ / cintāparavaśo dhvastaḥ samitīva hato bhaṭaḥ // 
patitasyāvanau tasya cintayā saha dīrghayā / śarīraṃ śatadhā jātaṃ śilāpātīva nirjharaḥ // 
saṃśīrṇayordehakayościttake vyasanāvile / viceratustayorvyomni nirnīḍau vihagau yathā // 
tatrāviviśatuścāndraṃ te citte raśmijālakam / prāleyatāmupetyāśu śālitāmatha jagmatuḥ // 
śālīṃstānbhuktavānpakvāndaśārṇeṣu dvijottamaḥ / sa śukraḥ śukratāmetya tadbhāryātanayo'bhavat // 
tato munīnāṃ saṃsargāttapasyugre vyavasthitaḥ / avasanmerugahane manvantaramaninditaḥ // 
tatra tasya samutpanno mṛgyāḥ putro narākṛtiḥ / tatsnehena paraṃ mohaṃ punarapyāyayau kṣaṇāt // 
putrasyāsya dhanaṃ me'stu guṇāścāyuśca śāśvatam / ityanāratacintābhirjahau satyāmavasthitim // 
dharmacintāparibhraṃśātputrārthaṃ bhogacintayā / kṣīṇāyuṣaṃ tamaharanmṛtyuḥ sarpa ivānilam // 
bhogaikacintayā sārdhaṃ samamutkrāntacetanaḥ / prāpya madreśaputratvamāsīnmadramahīpatiḥ // 
madradeśe ciraṃ kṛtvā rājyamutsannaśātravam / jarāmabhyājagāmātra himāśanirivāmbujam // 
madrarājatanuṃ cāruṃ tapovāsanayā saha / tatyāja tena jāto'sau tapasvī tāpasātmajaḥ // 
samaṅgāyā mahānadyāstaṭamāsādya tāpasaḥ / tapastepe mahābuddhiḥ sa rāma vigatajvaraḥ // 
vividhajanmadaśāṃ vividhāśayaḥ samanubhūya śarīraparamparāḥ / sukhamatiṣṭhadasau bhṛgunandano varanadīsutaṭe dṛḍhavṛkṣavat // 
śrīvasiṣṭha uvāca / iti cintayatastasya śukrasya pituragrataḥ / jagāmātitarāṃ kālo bahusaṃvatsarātmakaḥ // 
atha kālena mahatā pavanātapajarjaraḥ / kāyastasya papātorvyāṃ chinnamūla iva drumaḥ // 
manastu cañcalābhogaṃ tāsu tāsu daśāsu ca / babhrāmātivicitrāsu vanarājiṣvivaiṇakaḥ // 
bhrāntamudbhrāntamabhitaścakrārpitamivākulam / manastasya viśaśrāma samaṅgāsaritastaṭe // 
anantavṛttāntaghanāṃ pelavāṃ sudṛḍhāmapi / tāṃ saṃsṛtidaśāṃ śukro videho'nubhavansthitaḥ // 
mandarācalasānusthā sā tanustasya dhīmataḥ / tāpaprasarasaṃśuṣkā carmaśeṣā babhūva ha // 
śarīrarandhrapravahadvātasītkārarūpayā / ceṣṭā duḥkhakṣayānandātkākalyeva pragāyati // 
manovarākamavaṭe luṭhitaṃ bhavabhūmiṣu / hasatīveti śubhrābhrasitayā dantamālayā // 
darśayantī jagacchūnyaṃ vapurakṣṇorakṛtrimam / mukhāraṇyajaratkūparūpayā gartaśobhayā // 
tāpopataptā saṃsiktā varṣājalabhareṇa sā / prāganusmaraṇollāsamiva vāṣpaṃ vimuñcati // 
candrānilavilāsena lulitā vanabhūmiṣu / dhārānikarapātena vinunnā jaladāgame // 
prāvṛṇnirjhararūpeṇa plutā girinadītaṭe / pāṃśunā pavanotthena duṣkṛteneva rūṣitā // 
śuṣkakāṣṭhavadālolā vāteṣu kṛtakhākṛtiḥ / tāramārutasītkāre vane tapa ivāsthitā // 
vakrā śuṣkāntratantrī ca bhūtabhāṅkārakāriṇī / araṇyalakṣbhīrbālyeva śūnyā carmamayodarī // 
rāgadveṣavihīnatvāttasya puṇyāśramasya tu / mahātapastvācca bhṛgorna bhuktā mṛgapakṣibhiḥ // 
yamaniyamakṛśīkṛtāṅgayaṣṭiścarati tapaḥ sma bhṛgūdvahasya cetaḥ / tanuratha pavanāpanītaraktā ciramaluṭhanmahatīṣu sā śilāsu // 
śrīvasiṣṭha uvāca / atha varṣasahasreṇa divyena parameśvaraḥ / bhṛguḥ paramasaṃbodhādvirarāma samādhitaḥ // 
nāpaśyadagre tanayaṃ vinayāvanatānanam / sāmantaṃ guṇasenāyāḥ puṇyaṃ mūrtamiva sthitam // 
apaśyatkevalaṃ kāyakaṅkālaṃ purato mahat / dehayuktamivābhāgyaṃ dāridryamiva mūrtimat // 
tāpaśuṣkavapuḥ kṛttirandhrasphuritatittiri / saṃśuṣkāntrodaraguhāchāyāviśrāntadarduram // 
netragartakasaṃsaktaprasūtanavakīṭakam / parśukāpañjaraprotakośakārakṛmivrajam // 
prāktanī'mupabhogehāmiṣṭāniṣṭaphalapradām / dhārādhautāntrayā tadvadbhṛśaṃ śuṣkāsthimālayā // 
śiroghaṭena śubhreṇa masṛṇenenduvarcasā / viḍambayacca karpūrāplutaliṅgaśiraḥśriyam // 
ṛjvyā saṃśuṣkaśirayā svāsthimātrāvaśeṣayā / grīvayātmānusṛtayā dīrghīkurvadivākṛtim // 
mṛṇālikāpāṇḍurayā dhārāvabhṛtamāṃsayā / nāsāgrāsthikayā vaktre kṛtasīmākṛtiṃ dadhat // 
dīrghakandharayā nūnamunnatīkṛtavaktrayā / prekṣamāṇamiva prāṇānutkrāntānambarodare // 
jaṅghorujānudordaṇḍairdviguṇāṃ dīrghatāṃ gataiḥ / pratiṣṭhānamivāśāntaṃ dīrghādhvaśramabhītitaḥ // 
udareṇātiriktena carmaśeṣeṇa śoṣiṇā / pradarśayadivājñasya hṛdayasyātiśūnyatām // 
prekṣya tacchuṣkakaṅkālamālānaṃ duḥkhadantinaḥ / pūrvāparaparāmarśamakurvanbhṛgurutthitaḥ // 
ālokasamakāle hi pratibhānaṃ tato bhṛgoḥ / ciramutkrāntajīvaḥ kiṃ matputro'yamiti kṣaṇāt // 
acintayata evāsya bhaviṣyaṃ tanayaṃ tataḥ / kālaṃ prati babhūvāśu kopaḥ paramadāruṇaḥ // 
akāla eva matputro nītaḥ kimiti kopitaḥ / kālāya śāpamutsaṣṭuṃ bhagavānupacakrame // 
athākalitarūpo'sau kālaḥ kavalitaprajaḥ / ādhibhautikamāsthāya vapurmunimupāyayau // 
khaḍgapāśadharaḥ śrīmānkuṇḍalī kavacānvitaḥ / ṣaḍbhujaḥ ṣaṇmukho bahvyā vṛtaḥ kiṅkarasenayā // 
yaccharīrasamutthena jvālājālena valgatā / phullakiṃśukavṛkṣasya babhārādreḥ śriyaṃ nabhaḥ // 
yatkarasthatriśūlāgraniḥsṛtairagnimaṇḍalaiḥ / virejuruditairāśāḥ kānakairiva kuṇḍalaiḥ // 
yatparaśvasanāpāstaśikharā medinībhṛtaḥ / dolāmiva samārūḍhāśceluḥ petuśca ghūrṇitāḥ // 
yatkhaḍgamaṇḍaloddyotaiḥ śyāmaṃ bimbaṃ vivasvataḥ / kalpadagdhajagaddhūmaparyākulamivāvabhau // 
sa upetya mahābāho kupitaṃ taṃ mahāmunim / kalpakṣubdhābdhigambhīraṃ sāntvapūrvamuvāca ha // 
vijñātalokasthitayo mune dṛṣṭaparāvarāḥ / hetunāpi na muhyanti kiṃ nu hetuṃ vinottamāḥ // 
tvamanantatapā vipro vayaṃ niyatipālakāḥ / tena saṃpūjyase pūjyaḥ sādho netarayecchayā // 
mā tapaḥkṣapayā'buddhe kalpakālamahānalaiḥ / yo na dagdho'smi me tasya kiṃ tvaṃ śāpena dhakṣyasi // 
saṃsārāvalayo grastā nigīrṇā rudrakoṭayaḥ / bhuktāni viṣṇuvṛndāni kva na śaktā vayaṃ mune // 
bhoktāro hi vayaṃ brahmanbhojanaṃ yuṣmadādayaḥ / svayaṃ niyatireṣā hi nāvayoretadīhitam // 
svayamūrdhvaṃ prayātyagniḥ svayaṃ yānti payāṃsyadhaḥ / bhoktāraṃ bhojanaṃ yāti sṛṣṭiṃ cāpyantakaḥ svayam // 
idamitthaṃ mune rūpaṃ mameha paramātmanaḥ / svātmani svayamevātmā svata eva vijṛmbhate // 
neha kartā na bhoktāsti dṛṣṭyā naṣṭakalaṅkayā / bahavaśceha kartāro dṛṣṭyā'naṣṭakalaṅkayā // 
kartṛtākartṛte brahmankevalaṃ parikalpite / asamyagdarśanenaiva na samyagdarśanasya te // 
puṣpāṇi tarukhaṇḍeṣu bhūtāni bhuvaneṣu ca / svayamāyānti yāntīha kalpate hetunāmabhiḥ // 
abbimbitasya candrasya calane kartrakartṛte / na satye nānṛte yadvattadvatkālasya sṛṣṭiṣu // 
mano mithyābhramābhoge kartṛtākartṛtāmayīm / karoti kalanāṃ rajjvāṃ bhrāntekṣaṇa ivāhitām // 
tena māgā mune kopamāpadāmīdṛśaḥ kramaḥ / yadyathā tattathaivāśu satyamālokayākulaḥ // 
na vayaṃ pratibhārthehā nābhimānavaśīkṛtāḥ / svato hi tāta vaśagāḥ kevalaṃ niyatau sthitāḥ // 
prakṛtavyavahārehāniyatīrniṃyatervaśāt / prājñāḥ samabhivartante nābhimānamahātamaḥ // 
kartavyameva niyataṃ kevalaṃ kāryakovidaiḥ / suṣuptivṛttimāśritya kadācittvaṃ na nāśaya // 
kva sā jñānamayī dṛṣṭiḥ kva mahattvaṃ kva dhīratā / mārge sarvaprasiddhe'pi kimandha iva muhyasi // 
svakarmaphalapākotthāmavicārya daśāṃ mune / kiṃ mūrkha iva sarvajña mudhā māṃ śaptumicchasi // 
dehināmiha sarveṣāṃ śarīraṃ dvividhaṃ mune / kiṃ na jānāsi taṃ dehamekamanyanmanobhidham // 
tatra deho jaḍo'tyarthamāvināśaparāyaṇaḥ / manastucchaṃ ca niyataṃ kadarthīkriyate tava // 
catureṇa yathā sādho rathaḥ sārathinohyate / kurvatā kiṃcana snehāddeho'yaṃ manasā tathā // 
asatsaṃkalpaḥ kriyate saccharīraṃ vināśyate / kṣaṇena manasā paṅkapuruṣaḥ śiśunā yathā // 
cittameveha puruṣastatkṛtaṃ kṛtamucyate / tadbaddhaṃ kalanāhetoḥ kalanāstaṃ vimucyate // 
ayaṃ deha ivātrasthamidamaṅgamidaṃ śiraḥ / idaṃ sphāravikāraṃ tanmana evābhidhīyate // 
mano hi jīvājjīvākhyaṃ niścayaikatayā nu dhīḥ / ahaṅkāro'bhimantṛtvānnānātā svayameva hi // 
dehavāsanayā cetastvanyāni svāni cecchayā / pārthivāni śarīrāṇi hyasanti paripaśyati // 
ālokayati cetsatyaṃ tadā satyamayīṃ manaḥ / śarīrabhāvanāṃ tyaktvā parāmāyāti nirvṛtim // 
tanmanastava putrasya samādhau tvayi saṃsthite / svamanorathamārgeṇa dūrāddūrataraṃ gatam // 
imamauśanasaṃ tyaktvā dehaṃ mandarakandare / prayāto vaibudhaṃ sadma nīḍoḍḍīnaḥ khago yathā // 
tatra mandaraguñjeṣu pārijātataleṣu ca / nandanodyānakhaṇḍeṣu lokapālapureṣu ca // 
mune caturyugānyaṣṭau viśvācīṃ devasundarīm / asevata mahātejāḥ ṣaṭpadaḥ padminīmiva // 
tīvrasaṃvegasaṃpannasvasaṃkalpopakalpite / atha puṇyakṣaye jāte nīhāra iva śārvare // 
pramlānakusumottaṃsaḥ khinnāṅgāvayavollasaḥ / sa papāta tayā sārdhaṃ kālapakvaṃ phalaṃ yathā // 
vaibudhaṃ tatparityajya nabhasyeva śarīrakam / bhūtākāśamathāsādya vasudhāyāṃ vyajāyata // 
āsīdvipro daśārṇeṣu kosaleṣu mahīpatiḥ / dhīvaro'tha mahāṭavyāṃ haṃsastripathagātaṭe // 
sūryavaṃśe nṛpaḥ pauṇḍraḥ sauraśālveṣu deśikaḥ / kalpaṃ vidyādharaḥ śrīmāndhīmānatha muneḥ sutaḥ // 
madreṣvatha mahīpālastatastāpasabālakaḥ / vāsudeva iti khyātaḥ samaṅgāyāstaṭe sthitaḥ // 
anyāsvapi vicitrāsu vāsanāvaśataḥ svayam / viṣamāsveva putraste cacārāntarayoniṣu // 
abhūdvindhyanage bhūyaḥ kirātaḥ kaikaṭeṣu ca / sauvīreṣvatha sāmantastrigarteṣu ca gardabhaḥ // 
vaṃśagulmaḥ kirāteṣu hariṇaścīnajaṅgale / sarīsṛpastālavṛkṣe tamāle vanakukkuṭaḥ // 
ayaṃ sa putro bhavato bhūtvā mantravidāṃ varaḥ / prajajāpa purā vidyāṃ vidyādharapurapradām // 
tenāsāvabhavadbrahmanvyomni vidyādharo mahān / hārakuṇḍalakeyūralīlānicayalālakaḥ // 
nāyikānalinībhānuḥ puṣpacāpa ivāparaḥ / vidyādharīṇāṃ dayito gandharvapurabhūṣaṇaḥ // 
sa kalpāvadhimāsādya dvādaśādityadhāmani / jagāma bhasmaśeṣatvaṃ śalabhaḥ pāvake yathā // 
jagannirmāṇarahite sphāre nabhasi sā tataḥ / vāsanā tasya babhrāma nirnīḍā vihagī yathā // 
atha kālena saṃjāte vicitrārambhakāriṇi / saṃsāraracanārambhe brāhme rātriviparyaye // 
sā mune vāsanā tasya vātavyācalitā satī / kṛte brāhmaṇatāmetya jāto'dya vasudhātale // 
vāsudevābhidhāno'sau mune viprakumārakaḥ / jāto matimatāṃ madhye samadhītākhilaśrutiḥ // 
kalpaṃ vidyādharo bhūtvā nadyāstvatha mahāmune / tapaścarati te putraḥ samaṅgāyāstaṭe sthitaḥ // 
vividhaviṣayavāsanānuvṛttyā khadirakarañjakarālakoṭarāsu / jagati jaṭharayoniṣu prayāto gahanatarāsu ca kānanasthalīṣu // 
kāla uvāca / adyoddāmataraṅgaughabhāṅkāraraṇitānile / tīra eva taraṅgiṇyāstapastapati te sutaḥ // 
jaṭāvānakṣavalayī jitasarvendriyabhramaḥ / tatra varṣaśatānyaṣṭau saṃsthitastapasi sthire // 
yadīcchasi mune draṣṭuṃ taṃ svapnābhaṃ manobhramam / tatsamunmīlya vijñānanetramāśu vilokaya // 
śrīvasiṣṭha uvāca / ityukte jagadīśena kālena samadṛṣṭinā / muniḥ saṃcintayāmāsa jñānākṣṇā tanayehitam // 
dadarśa ca muhūrtena pratibhānavaśādasau / putrodantamaśeṣeṇa buddhidarpaṇabimbitam // 
punarmandarasānusthāṃ svasthāṃ kālāgrasaṃsthitām / samaṅgāyāstaṭādetya viveśa svatanuṃ bhṛguḥ // 
vismayasmerayā dṛṣṭyā kālamālokya kāntayā / vītarāgamuvācedaṃ vītarāgo munirvacaḥ // 
bhagavanbhūtabhavyeśa bālā vayamanujjvalāḥ / tvādṛśāmeva dhīrdeva trikālāmaladarśinī // 
nānākāravikārāḍhyā satyevāsatyarūpiṇī / vibhramaṃ janayatyeṣā dhīrasyāpi jagatsthitiḥ // 
tvameva deva jānāsi tvadabhyantaravarti yat / rūpamasyā manovṛtterindrajālavidhāyakam // 
matputrasyāsya bhagavanmṛtyuḥ kila na vidyate / tenemaṃ mṛtamālokya jātaḥ saṃbhramavānaham // 
akṣīṇājīvitaṃ putraṃ kālo me nītavāniti / niyatervaśato deva tucchāpīcchā mamoditā // 
nanu vijñātasaṃsāragatayo vayamāpadām / saṃpadāṃ caiva gacchāmo harṣāmarṣavaśaṃ vibho // 
ayuktakāriṇi krodhaḥ prasādo yuktakāriṇi / kartavya iti rūḍheyaṃ saṃsāre bhagavan sthitiḥ // 
idaṃ kāryamidaṃ neti yāvatkāryaṃ jagadbhramaḥ / tasyaitatsaṃparityāgo heya eva jagadguro // 
kevalaṃ tāvakīṃ cintāmanālokya yadā vayam / bhagavanbhavate kruddhā yātāḥ smastena bādhyatām // 
tvayedānīmahaṃ deva smāritastanayehitam / samaṅgāyāstaṭe tena dṛṣṭo'yaṃ tanayo mayā // 
mano jagati bhūtānāṃ dve śarīre'tra sarvagam / mana eva śarīraṃ hi yenedaṃ bhāvyate jagat // 
kāla uvāca / samyaguktaṃ tvayā brahman śarīraṃ mana eva ca / karoti dehaṃ saṃkalpātkumbhakāro ghaṭaṃ yathā // 
karotyakṛtamākāraṃ kṛtaṃ nāśayati kṣaṇāt / saṃkalpena manomohādbālo vetālakaṃ yathā // 
tathā ca saṃbhramasvapnamithyājñānādibhāsurāḥ / gandharvanagarākārā dṛṣṭā manasi śaktayaḥ // 
sthūladṛṣṭidaśāṃ tvetāmavalambya mahāmune / puṃso manaḥ śarīraṃ ca kāyau dvāviti kathyate // 
mano manananirmāṇamātrametajjagattrayam / na sannāsadiva sphāramuditaṃ netaranmune // 
cittadehāṅgalatayā bhedavāsanayeddhayā / dvicandratvamivājñānānnānāteyaṃ samutthitā // 
bhedavāsanayā paśyatpadārthanicayaṃ manaḥ / bhinnaṃ paśyati sarvatra ghaṭāvaṭapaṭādikam // 
kṛśo'tiduḥkhī mūḍho'hametāścānyāśca bhāvanāḥ / bhāvayatsvavikalpotthāṃ yāti saṃsāritāṃ manaḥ // 
mananaṃ kṛtrimaṃ rūpaṃ mamaitanna yato'smyaham / iti tattyāgataḥ śāntaṃ ceto brahma sanātanam // 
yathā pravitatāmbhodhau drutāṃ naikataraṅgiṇi / śāmyatspandatayānekakallolāvaliśālini // 
vāryātmani same svacche śuddhe svāduni śītale / avināśini vistīrṇe mahāmahimani sphuṭe // 
hrasvastaraṅgaḥ svaṃ rūpaṃ bhāvayantyasvabhāvataḥ / hrasvo'smīti vikalpena karoti svena bhāvanām // 
dīrghastaraṅgaḥ svaṃ rūpaṃ bhāvayantyasvabhāvataḥ / dīrgho'smīti vikalpena karoti svena bhāvanām // 
hrasvaścaiva paribhraṣṭarūpo'smīti talātalam / bhāvayanbhūtalaṃ yāti tādṛgbhāvanayā svayā // 
utpannaśca palādūrdhvamutthito'smīti bhāvitaḥ / saraśmiratnajālastu śobhate dīptayā śriyā // 
tuṣārakarabimbasthaḥ śītalo'smīti bimbati / sataṭācaladāvāgnipratibimbo jvaladvapuḥ // 
bibheti bata dagdho'smītyāttamaunaśca kampate / pratibimbitavelādritaṭapakṣavanadrumaḥ // 
mahadārambhasaṃrambhasaṃyukto'smīti rājate / viśallolānilātyantadhvastalolaśarīrakaḥ // 
khaṇḍaśaḥ pariyāto'smītyāttakranda ivāravī / na cormayaste jaladhervyatiriktāḥ payodharāt // 
nacaikaṃ rūpameteṣāṃ kiṃcitsannāpyasanmayam / nacaite hrasvadairghyādyā guṇāsteṣu na teṣu te // 
normayaḥ saṃsthitā hyabdhau na tattatra na saṃsthitāḥ / kevalaṃ svasvabhāvasthasaṃkalpavikalīkṛtāḥ // 
naṣṭānaṣṭāḥ punarjātā jātājātāḥ punaḥ punaḥ / parasparaparāmarśānnānyatāmupayāntyalam // 
ekarūpāmbusāmānyamayā eva nirāmayāḥ / tathaivāsminpravitate site śuddhe nirāmaye // 
brahmamātraikavapuṣi brahmaṇi sphārarūpiṇi / sarvaśaktāvanādyante pṛthagvadapṛthakkṛtāḥ // 
saṃsthitāḥ śaktayaścitrā vicitrācāracañcalāḥ / nānāśaktirhi nānātvameti sve vapuṣi sthitim // 
bṛṃhitaṃ brahmaṇi brahma payasīvormimaṇḍalam / strīpumānvyaṅgarūpeṇa brahmeva parivartate // 
kalpanānyā jagannāmnī nāsīdasti bhaviṣyati / brahmaṇo jagato bhedo manāgapi na vidyate // 
saṃpūrṇaṃ khalvidaṃ brahma jagadbrahmaiva kevalam / iti bhāvaya yatnena hyanyatsarvaṃ parityaja // 
nānārūpiṇyekarūpā vairūpyaśatakāriṇī / niyatirniyatākārā padārthamadhitiṣṭhati // 
jaḍājaḍamupādatte cittamāyāti cinmaye / vāsanārūpiṇī śaktiḥ svastharūpā sthitātmanaḥ // 
brahmaivānagha tenedaṃ sphārākāraṃ vijṛmbhate / nānārūpaiḥ pratispandaiḥ paripūrṇa ivārṇavaḥ // 
nānātāṃ svayamādatte nānākāravihārataḥ / ātmaivātmanyātmanaiva samudrāmbha ivāmbhasi // 
vyatiriktā na payaso vicitrā vīcayo yathā / vyatiriktā na viśveśātsamagrāḥ kalpanāstathā // 
śākhāpuṣpalatāpatraphalakorakayuktayaḥ / yathaikasmiṃstathā bīje sarvadā sarvaśaktitā // 
vicitravarṇatā yadvaddṛśyate kaṭhinātape / vicitraśaktitā tadvaddeveśe sadasanmayī // 
vicitrarūpodetīyamavicitrātsthitiḥ śivāt / ekavarṇātpayovāhācchakracāpalatā yathā // 
ajaḍājjaḍatodeti jāḍyabhāvanahetukā / ūrṇanābhādyathā tanturyathā puṃsaḥ suṣuptatā // 
acitaścetasaḥ śaktiṃ svabandhāyecchayā śivaḥ / tanoti tāntavaṃ kośaṃ kośakārakṛmiryathā // 
svecchayātmātmano brahmanbhāvayitvaiṣa vismṛtim / karoti kaṭhinaṃ bandhaṃ kośakārakṛmiryathā // 
svecchayātmātmano brahmanbhāvayitvā svakaṃ vapuḥ / saṃsārānmokṣamāpnoti svālānādiva vāraṇaḥ // 
yathaiva bhāvayatyātmā satataṃ bhavati svayam / tathaivāpūryate śaktyā śīghrameva mahānapi // 
bhāvitā śaktirātmānamātmatāṃ nayati kṣaṇāt / anantamakhilaṃ prāvṛḍmihikā mahatī yathā // 
yā śaktiruditā śīghraṃ yāti tanmayatāmajaḥ / ya evartuḥ sthitiṃ yātastanmayo bhavati drumaḥ // 
na mokṣo mokṣa īśasya na bandho bandha ātmanaḥ / bandhamokṣadṛśau loke na jāne protthite kutaḥ // 
nāsti bandho na mokṣo'sti tanmayastviva lakṣyate / grastaṃ nityamanityena māyāmayamaho jagat // 
yadaiva cittaṃ kalitaṃ kilānenākalātmanā / kośakāravadātmāyamanenāvalitastadā // 
anyonyarūpāstvatyantaṃ vikalpitaśarīrakāḥ / manaḥśaktaya etasmādimā niryānti koṭayaḥ // 
tajjāstatsthāḥ pṛthagrūpāḥ samudrādiva vīcayaḥ / tajjāstatsthāḥ pṛthaksthāśca candrādiva marīcayaḥ // 
asminspandamaye sphāre paramātmamahāmbudhau / cijjale vitatābhoge cinmātrarasamālini // 
kāścitsthirā brahmaviṣṇū kāścidrudratvamāgatāḥ / kāścitpuruṣatāṃ prāptāḥ kāściddevatvamāgatāḥ / laharyaḥ prasphurantyetāḥ svabhāvodbhāvitātmakāḥ / kāścidyamamahendrārkavahnivaiśravaṇādikāḥ / ghnanti kurvanti tiṣṭhanti laharyaścapalaiṣaṇāḥ / kāścitkiṃnaragandharvavidyādharasurādikāḥ / utpatanti patantyugrā laharyaḥ parivalgitāḥ / kāścitkiṃcitsthirākārā yathā kamalajādikāḥ / kāścidutpannavidhvastā yathā suranarādikāḥ // 
kṛmikīṭapataṅgāhigomaśājagarādikāḥ / kāścittasminmahāmbhodhau sphurantyetembubinduvat // 
kāściccalā naramṛgagṛdhrajambulakādikāḥ / sphuranti girikuñjeṣu velāvanataṭeṣviva // 
sudīrghajīvitāḥ kāścitkāścidatyalpajīvitāḥ / atucchakalanāḥ kāścitkāścittucchaśarīrakāḥ // 
saṃsārasvapnasaṃrambhe kāścitsthairyeṇa bhāvitāḥ / suvikalpahatāḥ kāścicchaṅkante susthiraṃ jagat // 
alpālpabhāvanāḥ kāściddainyadoṣavaśīkṛtāḥ / kṛśo'tiduḥkhī mūḍho'hamitiduḥkhairvaśīkṛtāḥ // 
kāścitsthāvaratāṃ yātāḥ kāściddevatvamāgatāḥ / kāścitpuruṣatāṃ prāptāḥ kāścidarṇavatāṃ gatāḥ // 
kāścitsthitā jagati kalpaśatānyanalpāḥ kāścidvrajanti paramaṃ padaminduśuddhāḥ / brahmārṇavātsamuditā laharīvilolāścitsaṃvido hi mananāparanāmavatyaḥ // 
kāla uvāca / surāsuranarākārā imā yāḥ saṃvido mune / brahmārṇavādabhinnāstāḥ satyametanmṛṣetarat // 
mithyābhāvanayā brahmansvavikalpakalaṅkitāḥ / na brahma vayamityantarniṃścayena hyadhogatāḥ // 
brahmaṇo vyatiriktatvaṃ brahmārṇavagatā api / bhāvayantyo vimuhyanti bhīmāsu bhavabhūmiṣu // 
yā etāḥ saṃvido brāhmyo mananaikakalaṅkitāḥ / etattatkarmaṇāṃ bījamapyakarmaiva viddhi tāḥ // 
saṃkalparūpayaivāntarmune kalanayaitayā / karmajālakarañjānāṃ bījamuṣṭyā karālayā // 
imā jagati vistīrṇāḥ śarīropalapaṅktayaḥ / tiṣṭhanti parivalganti rudanti ca hasanti ca // 
ābrahmastambaparyantaṃ spandanaiḥ pavano yathā / ullasanti nilīyante mlāyanti vihasanti ca // 
tā etāḥ kāścidatyacchā yathā hariharādayaḥ / kāścidalpavimohasthā yathoraganarāmarāḥ // 
kāścidatyantamohasthā yathā tarutṛṇādayaḥ / kāścidajñānasaṃmūḍhāḥ kṛmikīṭatvamāgatāḥ // 
kāścicattṛṇavaduhyante dūre brahmamahodadheḥ / aprāptabhūmikā etā yathoraganagādayaḥ // 
sattvamātraṃ samālokya kāścidevamupāgatāḥ / jātājātā nikhanyante kṛtāntajaraṭhākhunā // 
kāścidantaramāsādya brahmatattvamahāmbudheḥ / gatāstattāṃ samaṃ kāryairharibrahmaharādikāḥ // 
alpamohātmikāḥ kāścittameva brahmavāridhim / adṛṣṭapārabhūmyaughamavalambya vyavasthitāḥ // 
kāścidbhoktavyajanmaughabhuktajanmaughakoṭayaḥ / vandhyāḥ prakāśatāmasyaḥ saṃsthitā bhūtajātayaḥ // 
kāścidūrdhvādadho yānti yathā hastānmahatphalam / ūdhvādūrdhvataraṃ kāścidadhastātkāścidapyadhaḥ // 
bahusukhaduḥkhakarākarākṣayeyaṃ paramapadāsmaraṇātsamāgateha / paramapadāvagamātprayāti nāśaṃ vihagapatismaraṇādviṣavyatheva // 
kāla uvāca / etāsāṃ bhūtajātīnāmūrmīṇāmiva sāgarāt / vividhānāṃ vicitrāṇāṃ latānāmiva mādhave // 
bhavyā jitamanomohā dṛṣṭalokaparāvarāḥ / jīvanmuktā bhramantīha yakṣagandharvakiṃnarāḥ // 
anye tu kāṣṭhakuḍyābhā mūḍhāḥ sthāvarajagamāḥ / apare kṣīṇamohāste kiṃ teṣāṃ pravicāryate // 
loke prabudhyamānānāṃ bhūtānāmātmasiddhaye / viharantīha śāstrāṇi kalpitānyuditātmabhiḥ // 
saṃprabuddhāśayā ye tu duṣkṛtānāṃ parikṣaye / teṣāṃ śāstravicāreṣu nirmalā dhīḥ pravartate // 
vilīyate manomohaḥ sacchāstrapravicāraṇāt / nabhoviharaṇādbhānoḥ śārvaraṃ timiraṃ yathā // 
akṣīyamāṇaṃ hi mano mohāyaiva na siddhaye / nīhāra iva saṃchādya vetāla iva valgati // 
sarveṣāmeva dehānāṃ sukhaduḥkhārthabhājanam / śarīraṃ mana eveha natu māṃsamayaṃ mune // 
yo'yaṃ māṃsāsthisaṃghāto dṛśyate pāñcabhautikaḥ / manovikalpanaṃ viddhi na dehaḥ paramārthataḥ // 
manaḥśarīreṇa tava putro'yaṃ kṛtavānmune / tadeva prāptavānāśu vayaṃ nātrāparādhinaḥ // 
svayā vāsanayā loko yadyatkarma karoti yaḥ / sa tathaiva tadāpnoti netarasyeha kartṛtā // 
svānusaṃhitamantaryanmanovāsanayā svayā / ko nāma bhuvaneśo'sti tatkartuṃ yasya śaktatā // 
ye sargā narakābhogā yā janmamaraṇaiṣaṇāḥ / svapnamanomananenedaṃ sa niṣpando'pi duḥkhadaḥ // 
bahunātra kimuktena śabdasaṃgrahakāriṇā / uttiṣṭha bhagavanyāmo yatra te tanayaḥ sthitaḥ // 
sarvaṃ cittaśarīreṇa bhuktvā śukraḥ kṣaṇādiva /  tathenduraśmisaṃghaṭṭātsamaṅgātāpasaḥ sthitaḥ // 
tatprāṇapavanaścittānmukta indvaṃśuvatphalam / avaśyāyatayā bhūtvā vīryaṃ tenāntarāsthitaḥ // 
ityuktvā bhagavānkālo hasanniva jagadgatim / hastāddhastena jagrāha bhṛgumindumivāṃśumān // 
aho nu citrā niyatervyavastheti vadaṃchanaiḥ / bhagavānbhṛguruttasthāvudayādreryathā raviḥ // 
tejonidhī ha samamaṅga samutthitau tau bhātastadāmbaratale satamālajāle / tulyodayāviva nabhasyamale vihartumabhyutthitau sajaladau sakalendusūryau // 
śrīvālmīkiruvāca / ityuktavatyatha munau divaso jagāma sāyatanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / atha kālabhṛgū devau mandarācalakandarāt / gantuṃ pravṛttāvavanau samaṅgāsaritastaṭam // 
tau śailādavarohantau dṛṣṭavantau mahādyutī / navahaimalatājālakuñjasuptanabhaścarān // 
vallīvalayadolābhiḥ krīḍato gaganāṅgaṇe / hariṇīmugdhamugdhākṣiprekṣitasmāritotpalān // 
siddhānadhyāsitottuṅgaśilāśakalaviṣṭarān / dhṛtākārānivotsāhānhelādṛṣṭajagattrayān // 
kṛtājasrapatatpuṣpadhārāsāranimajjanān / tālottālakṛtoddhastahastānhastighaṭāpatīn // 
madāvalepanidrālūnmadānmūrtāniva sthitān / puṣpakesararaktāṅgapavanāruṇavāladhīn // 
cañcalāścamarāścārūnbhūbhṛnmaṇḍalacāmarān / kṛtājastrapatatpuṣpadhārāsāranimajjanān // 
kinnarānbhūmakharjūrāñśākhāsaralatāṃ gatān / parasparaphalāghātakṣveḍāvarjitakīcakān // 
dhātupāṭaladurvakrānmarkaṭānnaṭanotkaṭān / latāvitānasaṃchannasānūpavanamandirān // 
siddhānamaranārībhirmandārakusumāhatān / dhātupāṭalanirdvārapayodapaṭasaṃvṛtān // 
taṭānajanasaṃsargānbauddhānpravrajitāniva / saritaḥ kundamandārapinaddhalaharīghaṭāḥ / sāgarotkatayevāttamadhumāsaprasādhanāḥ // 
puṣpabhārapinaddhāṅgānvṛkṣānpavanakampitān / kṣībāniva madhuprāptau ghūrṇānmadhukarekṣaṇān // 
śailarājaśriyaṃ sphītāṃ paśyantau tāvitastataḥ / prāptavantau vasumatīṃ purapattanamaṇḍitām // 
kṣaṇādavāpatustatra puṣpalolataraṅgiṇīm / samaṅgāṃ saritaṃ sādhu sarvapuṣpamayīmiva // 
dadarśātha taṭe tasminkasmiṃścittanayaṃ bhṛguḥ / dehāntaraparāvṛttaṃ bhāvamanyamupāgatam // 
śāntendriyaṃ samādhisthamacañcalamanomṛgam / sucirādiva viśrāntaṃ suciraśramaśāntaye // 
cintayantamivānantāścirabhuktā'cirojjhitāḥ / saṃsārasāgaragatīrharṣaśokanirantarāḥ // 
nūnaṃ niścalatāṃ yātamatibhramitacakravat / anantajagadāvartavivartātiśayādiva // 
ekāntasaṃsthitaṃ kāntaṃ kāntyekākinamāśritam / upaśāntehasaṃbhagnacittasaṃbhramasaṃgamam // 
nirvikalpasamādhisthaṃ virataṃ dvandvavṛttitaḥ / hasantamakhilāṃ lokagatiṃ śītalayā dhiyā // 
vigatākhilavṛttāntaṃ vigatāśeṣabhoktṛtam / nirastakalpanājālamālambitamahāpadam // 
anantaviśrāntitate pade viśrāntamātmani / pratibimbamagṛhṇantaṃ sitaṃ maṇimivāsthitam // 
heyopādeyasaṃkalpavikalpābhyāṃ samujjhitam / saṃprabuddhamatiṃ dhīraṃ dadarśa tanayaṃ bhṛguḥ // 
tamālokya bhṛgoḥ putraṃ kālo bhṛgumuvāca ha / vākyamabdhidhvaninibhaṃ tava putrastvasāviti // 
vibudhyatāmiti girā samādhervirarāma saḥ / bhārgavo'mbhodaghoṣeṇa śanairiva śikhaṇḍabhṛt // 
unmīlya netre so'paśyadante kālabhṛgū prabhū / samodayāvivāyātau devau śaśidivākarau // 
kadambalatikāpīṭhādathotthāya nanāma tau / samau samāgatau kāntau viprau hīraharāviva // 
mithaḥkṛtasamācārāḥ śilāyāṃ samupāviśan / merupṛṣṭhe jagatpūjyā brahmaviṣṇuharā iva // 
atha śāntajapo rāma sa samaṅgātaṭe dvijaḥ / tāvuvāca vacaḥ śāntamamṛtasyandasundaram // 
bhavatordarśanenāhamadya nirvṛtimāgataḥ / samamāgatayorloke śītaloṣṇarucoriva // 
yo na śāstreṇa tapasā na jñānenāpi vidyayā / vinaṣṭo me manomohaḥ kṣīṇo'sau darśanena vām // 
na tathā sukhayantyantarnirmalāmṛtavṛṣṭayaḥ / yathā praharṣayantyetā mahatāmeva dṛṣṭayaḥ // 
caraṇābhyāmimaṃ deśaṃ bhavantau bhūritejasau / kau pavitritavantau naḥ śaśāṅkārkāvivāmbaram // 
ityuktavantaṃ provāca bhṛgurjanmāntarātmajam / smarātmānaṃ prabuddho'si nājño'sīti raghūdvaha // 
prabodhito'sau bhṛguṇā janmāntaradaśāṃ nijām / muhūrtamātraṃ sasmāra dhyānonmīlitalocanaḥ // 
athāsau vismayātsmeramukho muditamānasaḥ / vitarkamantharāṃ vācamuvāca vadatāṃ varaḥ // 
jagatyaviditārambhā niyatiḥ paramātmanaḥ / yadvaśādidamābhogi jagaccakraṃ pravartate // 
mamānantānyatītāni janmānyaviditānyapi / daśāphalānyanantāni kalpāntakalitādiva // 
dṛṣṭāḥ kaṭhinasaṃrambhā vibhavo'pyarjanabhramāḥ / vihṛtaṃ vītaśokāsu ciraṃ merusthalīṣu ca // 
pītamāmodi mandārakesarāruṇitaṃ payaḥ / mandākinyāḥ sakahlāraṃ taṭīṣvamarabhūbhṛtaḥ // 
bhrāntaṃ mandarakuñjeṣu phullahemalatāliṣu / meroḥ kalpatarucchāyāpuṣpasundarasānuṣu // 
na tadasti na yadbhuktaṃ na tadasti na yatkṛtam / na tadasti na yaddṛṣṭamiṣṭāniṣṭāsu vṛttiṣu // 
jñātaṃ jñātavyamadhunā dṛṣṭaṃ draṣṭavyamakṣatam / viśrānto'thaciraṃ śrānto gato me sakalo bhramaḥ // 
uttiṣṭha tāta gacchāmaḥ paśyāmo mandarasthitām / tāṃ tanuṃ tāvadāśuṣkāṃ śuṣkāṃ vanalatāmiva // 
na samīhitamastīha nāsamīhitamasti me / niyate racanāṃ draṣṭuṃ kevalaṃ viharāmyaham // 
yadatisubhagamāryasevitaṃ tatsthiramanuyāmi yadekabhāvabuddhyā / tadalamabhimatā matirmamāstu prakṛtamimaṃ vyavahāramācarāmi // 
śrīvasiṣṭha uvāca / vicārayantastattvajñā iti te jāgatīrgatīḥ / samaṅgāyāstaṭāttasmātpraceluścañcalāsavaḥ // 
kramādākāśamākramya nirgatyāmbudakoṭaraiḥ / saṃprāpuḥ siddhamārgeṇa kṣaṇānmandarakandaram // 
adhityakāyāṃ tasyādrerārdraparṇāvaguṇṭhitām / dadarśa bhārgavaḥ śuṣkāṃ pūrvajanmodbhavāṃ tanum // 
uvācedaṃ ca he tāta tanvī tanuriyaṃ hi sā / yā tvayā sukhasaṃbhogaiḥ purā samabhilālitā // 
iyaṃ sā mattanuryasyāḥ karpūrāgurucandanaiḥ / aṅgamaṅgīkṛtasnehā dhātrī ciramalepayat // 
iyaṃ sā mattanuryasyā mandārakusumotkaraiḥ / racitā śītalā śayyā merūpavanabhūmiṣu // 
iyaṃ sā mattanurmattadevastrīgaṇalālitā / sarīsṛpamukhakṣuṇṇā paśya śete dharātale // 
candanodyānakhaṇḍeṣu mama tanvā yayānayā / ciraṃ vilasitaṃ seyaṃ śuṣkakaṅkālatāṃ gatā // 
surāṅganāṅgasaṃsargāduttuṅgānaṅgabhaṅgayā / cetovṛttyā rahitayā tanvādya mama śuṣyate // 
teṣu teṣu vilāseṣu tāsu tāsu daśāsu ca / tathā tadbhāvanābandhaḥ kathaṃ svastho'si dehaka // 
hā tano śavanāmāsi tāpasaṃśoṣamāgatā / kaṅkālatāṃ prayātāsi māṃ bhīṣayasi durbhage // 
dehenāhaṃvilāseṣu yenaiva mudito'bhavam / kaṅkālatāmupagatāttasmādeva bibhemyaham // 
tārājālasamākāro yatra hāro'bhavatpurā / mamorasi nilīyante tatra paśya pipīlikāḥ // 
dravatkāñcanakāntena lobhaṃ nītā varāṅganāḥ / yena madvapuṣā tena paśya kaṅkālatohyate // 
paśya me vitatāsyena tāpasaṃśuṣkakṛttinā / matkaṅkālakuvakreṇa vitrāsyante vane mṛgāḥ // 
paśyāmi saṃśuṣkatayā śavodaradarī mama / prakāśārkāṃśujālena vivekeneva śobhate // 
mattanuḥ pariśuṣkeyaṃ sthitottānācalopale / vairāgyaṃ nayatīvātmatucchatvenāntaraṃ satām // 
śabdarūparasasparśagandhalobhādvimuktayā / nirvikalpasamādhyeva tadetacchuṣyate girau // 
muktācittapiśācena nūnaṃ sukhamivāsthitā / tanurdaivatabhaṅgebhyo na bibheti manāgapi // 
saṃśānte cittavetāle yāmānandakalāṃ tanuḥ / yāti tāmapi rājyena jāgatena na gacchati // 
paśya viśrāntasaṃdehaṃ vigatāśeṣakautukam / nirastakalanājālaṃ sukhaṃ śete kathaṃ vane // 
cittamarkaṭasaṃrambhasaṃkṣubdhaḥ kāyapādapaḥ / tathā vegena calati yathā''mūlānnikṛntati // 
cittānarthavimukto'drau gajābhraharivigraham / nādya paśyati me dehaḥ parānanda iva sthitaḥ // 
sarvāśājvarasaṃmohamihikāśaradāgamam / acittatvaṃ vinā nānyacchreyaḥ paśyāmi jantuṣu // 
ta eva sukhasaṃbhogasīmāntaṃ samupāgatāḥ / mahādhiyā śāntadhiyo ye yātā vimanaskatām // 
sarvaduḥkhadaśāmuktāṃ saṃsthitāṃ vigatajvarām / diṣṭyā paśyāmyamananāṃ vane tanumimāmaham // 
śrīrāma uvāca / bhagavansarvadharmajña bhārgaveṇa tadā kila / subahūnyupabhuktāni śarīrāṇi punaḥpunaḥ // 
bhṛguṇotpādite kāye tattasmiṃstasya kiṃ punaḥ / mahānatiśayo jātaḥ paridevanameva vā // 
śrīvasiṣṭha uvāca / śukrasya kalanā rāma yāsau jīvadaśāṃ gatā / karmātmikā samutpannā bhṛgorbhārgavarūpiṇī // 
sā hīdaṃprathamatvena samupetya parātpadāt / bhūtākāśapadaṃ prāpya vātavyāvalitā satī // 
prāṇāpānapravāheṇa praviśya hṛdayaṃ bhṛgoḥ / krameṇa vīryatāmetya saṃpannauśanasī tanuḥ // 
vihitabrāhmasaṃskārā tatra sā pituragragā / kālena mahatā prāptā śuṣkakaṅkālarūpatām // 
idaṃprathamamāyātā yadāsau brahmaṇastanuḥ / atastāṃ prati śukreṇa tadā tatparidevitam // 
vītarāgo'pyaniccho'pi samaṅgāviprarūpavān / sa śuśoca tanuṃ śukraḥ svabhāvo hyeṣa dehajaḥ // 
jñasyājñasya ca dehasya yāvaddehamayaṃ kramaḥ / lokavadvyavahāro'yaṃ saktyāsaktyāthavā sadā // 
ye parijñātagatayo ye cājñāḥ paśudharmiṇaḥ / lokasaṃvyavahāreṣu te sthitā lokajālavat // 
vyavahāre yathaivājñastathaivākhilapaṇḍitaḥ / vāsanāmātrabhedo'tra kāraṇaṃ bandhamokṣadam // 
yāvaccharīraṃ tāvaddhi duḥkhe duḥkhaṃ sukhe sukham / asaṃsaktadhiyo dhīrā darśayantyaprabuddhavat // 
sukheṣu sukhitā nityaṃ duḥkhitā duḥkhavṛttiṣu / mahātmāno hi dṛśyante dṛśya evāprabuddhavat // 
sūryasya pratibimbāni kṣubhyanti na punaḥ sthiram / calācalatayā tajjño lokavṛttiṣu tiṣṭhati // 
avasthita iva svasthaḥ pratibimbeṣu bhāskaraḥ / saṃtyaktalokakarmāpi buddha evāprabuddhadhīḥ // 
muktabuddhīndriyo mukto baddhakarmendriyo'pi hi / baddhabuddhīndriyo baddho muktakarmendriyo'pi hi // 
sukhaduḥkhadṛśo loke bandhamokṣadṛśastathā / heturbuddhīndriyāṇyeva tejāṃsīva prakāśane // 
bahirlokocitācārastvantarācāravarjitaḥ / samo hyatīva tiṣṭha tvaṃ saṃśāntasakalaiṣaṇaḥ // 
sarvaiṣaṇāvimuktena svātmanātmani tiṣṭhatā / kuru karmāṇi kāryāṇi nūnaṃ dehasya saṃsthitiḥ // 
ādhivyādhimahāvartagartasaṃsāravartmani / mamatogrāndhakūpe'sminmā patātāpadāyini // 
na tvaṃ bhāveṣu no bhāvāstvayi tāmarasekṣaṇa / śuddhabuddhasvabhāvastvamātmāntaḥ susthiro bhava // 
tvaṃ brahma hyamalaṃ śuddhaṃ tvaṃ sarvātmā ca sarvakṛt / sarvaṃ śāntamajaṃ viśvaṃ bhāvayanvai sukhī bhava // 
vyapagatamamatāmahāndhakāraḥ padamamalaṃ vigataiṣaṇaṃ sametya / prabhavasi yadi cetaso mahātmaṃstadatidhiye mahate sate namaste // 
śrīvasiṣṭha uvāca / athākṣipya vacastasya tanayasya tathā bhṛgoḥ / uvāca bhagavānkālo vaco gambhīraniḥsvanaḥ // 
kāla uvāca / samaṅgātāpasīmetāṃ tanuṃ saṃtyajya bhārgava / praviśemāṃ tanuṃ sādho nagarīmiva pārthivaḥ // 
kāle pūrvajayā tanvā tapaḥ kṛtvā tayā punaḥ / gurutvamasurendrāṇāṃ kartavyaṃ bhavatānagha // 
mahākalpānta āyāte bhavatā bhārgavī tanuḥ / apunargrahaṇāyaiṣā tyājyā pramlānapuṣpavat // 
jīvanmuktapadaṃ prāptastanvā prāktanarūpayā / mahāsurendragurutāṃ kurvaṃstiṣṭha mahāmate // 
kalyāṇamastu vāṃ yāmo vayaṃ tvabhimatāṃ diśam / na kiṃcidapi yaccittaṃ yasya nābhimataṃ bhaveṣpat // 
ityuktvā muñcatorvāṣpaṃ tayoḥ so'ntaradhīyata / taptāṃgyoriva rodasyoḥ samamaṃśubhiraṃśumān // 
gate tasminbhagavati kṛtānte bhavitavyatām / vicārya bhārgavo'bhedyāṃ niyaterniyatāṃ gatim // 
kālakāraṇasaṃśuṣkāṃ bhāvipuṣpaśubhodayām / viveśa tāṃ tanuṃ bālāṃ sulatāmiva mādhavaḥ // 
sā brāhmaṇītanurbhūmau vivarṇavadanāṅgikā / papāta kampitā tūrṇaṃ chinnamūlā latā yathā // 
tasyāṃ praviṣṭajīvāyāṃ putratanvāṃ mahāmuniḥ / cakārāpyāyanaṃ mantraiḥ sa kamaṇḍaluvāribhiḥ // 
sarvā nāḍyastatastanvāstasyāḥ pūrṇā virejire / saritaḥ prāvṛṣīvāmbupūrapūritakoṭarāḥ // 
nalinī prāvṛṣīvāsau madhāviva navā latā / yadā pūrṇā tadā tasyāḥ prāntāḥ pallavitā babhuḥ // 
atha śukraḥ samuttasthau vahatprāṇasamīraṇaḥ / rasamārutasaṃyogādāpūrṇa iva vāridaḥ // 
puro'bhivādayāmāsa pitaraṃ pāvanākṛtim / prathamollāsito meghaḥ staniteneva parvatam // 
pitātha prāktanīṃ tanvā āliliṅgākṛtiṃ tataḥ / snehārdravṛttirjaladaścirādadritaṭīmiva // 
bhṛgurdadarśa sasnehaṃ prāktanīṃ tānavīṃ tanum / matto jāteyamityāsthāṃ hasannapi mahāmatiḥ // 
matputro'yamiti sneho bhṛgumapyaharattadā / paramātmīyatā dehe yāvadākṛtibhāvinī // 
babhūvatuḥ pitāputrau tāvathānyonyaśobhitau / niśāvasānamuditāvarkapadmākarāviva // 
cirasaṃgamasaṃbaddhāviva cakrāhvadampatī / ghanāgamanasasnehau mayūrajaladāviva // 
cirakāladṛḍhotkaṇṭhau tulyayogyatayā tayā / sthitvā tatra muhūrtaṃ tāvathotthāya mahāmatī // 
samaṅgādvijadehaṃ taṃ bhasmasāttatra cakratuḥ / ko hi nāma jagajjātamācāraṃ nānutiṣṭhati // 
evaṃ tau kānane tasminpāvane bhṛgubhārgavau / saṃsthitau tāpasau dīptau divīva śaśibhāskarau // 
ceraturjñātavijñeyau jīvanmuktau jagadgurū / deśakāladaśaugheṣu susamau susthirau tataḥ // 
athāsuragurutvaṃ sa śukraḥ kālena labdhavān / bhṛgurapyātmano yogye pade'tiṣṭhadanāmaye // 
śukro'sau prathamamiti krameṇa jātastasmātsatparamapadādudārakīrtiḥ / svenāśu smṛtipadavibhrameṇa paścādanyeṣu pravilulito daśāntareṣu // 
śrīrāma uvāca / bhagavanbhṛguputrasya pratibhāsānubhūtitaḥ / yathaiṣā saphalā jātā tathānyasya na kiṃ bhavet // 
śrīvasiṣṭha uvāca / iyaṃ prathamamutpannā sā tanurbrahmaṇaḥ padāt / śuddhā jātirbhārgavasya nānyajanmakalaṅkitā // 
sarvaiṣaṇānāṃ saṃśāntau śuddhacittasya yā sthitiḥ / tatsatyamucyate saiṣā vimalā cidudāhṛtā // 
manonirmalasattvātma yadbhāvayati yādṛśam / tattathāśu bhavatyeva yathāvarto bhavetpayaḥ // 
yathā bhṛgusutasyaiva vibhramaḥ protthitaḥ svayam / pratyekamapyevameva dṛṣṭānto'tra bhṛgoḥ sutaḥ // 
bījasyāṅkurapatrādi svaṃ camatkurute yathā / sarveṣāṃ bhūtasaṅghānāṃ bhramakhaṇḍāstathaiva hi // 
yadidaṃ dṛśyate viśvamevamevākhilaṃ jagat / pratyekamuditaṃ mithyā mithyaivāstamupaiti ca // 
nāstameti nacodeti jagatkiṃcana kasyacit / bhrāntimātramidaṃ māyāmugdheva parijṛmbhate // 
yathā saṃpratibhāsasthaḥ svayaṃ saṃsārakhaṇḍakaḥ / tathā teṣāṃ sahasrāṇi mithyā dṛṣṭāni santi hi // 
svapnasaṃkalpanagaravyavahārāḥ parasparam / pṛthagyathā na dṛśyante tathaite saṃsṛtibhramāḥ // 
evaṃ nagaravṛndāni nabhassaṃkalparūpiṇi / santi tāni na dṛśyante mithyājñānadṛśaṃ vinā // 
piśācayakṣarakṣāṃsi santyevaṃrūpakāṇi ha / saṃkalpamātradehāni sukhaduḥkhamayāni ca // 
evameva vayaṃ ceme saṃpannā raghunandana / svasaṃkalpātmakākārā mithyāsatyatvabhāvinaḥ // 
evaṃrūpaiva hi pare vidyate sargasaṃtatiḥ / na vāstavī vastutā tu saṃsthitaivamavastuni // 
pratyekamuditaṃ viśvamevameva mudhaiva hi / vanagulmakarūpeṇa vasantaikaraso yathā // 
prathamo'yaṃ svasaṃkalpaḥ prathāmabhyāgato yathā / tathātiparamārthena dṛṣṭenetthaṃ vibhāvyate // 
pratyekamuditaṃ cittaṃ svasvabhāvodarasthitam / idamitthaṃ samārambhaṃ jagatpaśyanvinaśyati // 
pratibhāsavaśādasti nāsti vastvavalokanāt / dīrghasvapno jagajjālamālānaṃ cittadantinaḥ // 
citsattaiva jagatsattā jagatsattaiva cittakam / ekābhāvādvayornāśaḥ sa ca satyavicāraṇāt // 
śuddhasya pratibhāso hi satyo bhavati cetasaḥ / pramārjanādiva maṇermalinasyeha yuktitaḥ // 
ciramekadṛḍhābhyāsācchuddhirbhavati cetasaḥ / anākrāntasya saṃkalpaiḥ pratibhodeti cetasaḥ // 
suvarṇaṃ na sthitiṃ yāti malavatyaṃśuke yathā / ekā dṛṣṭiḥ sthitiṃ yāti na mlāne cittake tathā // 
śrīrāma uvāca / pratibhāsātmani jagatyete kālakriyākramāḥ / sodayāstamayā jātāḥ kathaṃ śukrasya cetasaḥ // 
śrīvasiṣṭha uvāca / yādṛgjagadidaṃ dṛṣṭaṃ śukreṇa pitṛśāstrataḥ / tādṛkkasya sthitaṃ citte mayūrāṇḍe mayūravat // 
svabhāvakośasthamidaṃ tadetena kramoditam / bījenāṅkurapatrādilatāpuṣpaphalaṃ yathā // 
jīvo yadbāsanābaddhastadevāntaḥ prapaśyati / svarūpaṃ cātra dṛṣṭānto dīrghasvapnastvidaṃ jagat // 
pratyekamudito rāma nūnaṃ saṃsṛtikhaṇḍakaḥ / rātrau sainyanarasvapnajālavatsvātmani sphuṭaḥ // 
śrīrāma uvāca / eṣa saṃsṛtikhaṇḍottho mithaḥ sa milati svayam / no vā milati tanme tvaṃ yathāvadvaktumarhasi // 
śrīvasiṣṭha uvāca / malinaṃ hi mano'vīryaṃ na mithaḥ śleṣamarhati / ayo'yasi ca saṃtapte śuddhe taptaṃ tu līyate // 
cittatattvāni śuddhāni saṃmilanti parasparam / ekarūpāṇitoyāni yāntyaikyaṃnāvilāni hi // 
śuddhirhi cittasya vivāsanatvamabhūtasaṃvedanamekarūpam / tasyāśu śuddhyā bhavati prabuddhastanmātrayuktyā parasaṃgameti // 
śrīvasiṣṭha uvāca / sarvasaṃsṛtikhaṇḍeṣu bhūtabījakalātmanaḥ / tanmātrapratibhāsasya pratibhāsena bhinnatā // 
pravṛttirvā nivṛttirvā tanmātrāvṛttipūrvakam / sarvasya jīvajātasya suṣuptatvādanantaram // 
pravṛttibhājo ye jīvāste tanmātrapradarśinaḥ / tanmātraikatayā sargānmithaḥ paśyanti kalpitān // 
tanmātraikyapraṇālena citrāḥ sargajalāśayāḥ / parasparaṃ saṃmilanti ghanatāṃ yānti cābhitaḥ // 
kecitpṛthaksthitigatāḥ pṛthageva layaṃ gatāḥ / kecinmithaḥ saṃmilitā jagadguñjā sthitākṣatā // 
jagadruñjāsahasrāṇi yatrāsaṃkhyānyaṇāvaṇau / aparasparalagnāni kānanaṃ brahma nāma tat // 
mithaḥ saṃmilanenaitā ghanatāṃ samupāgatāḥ / yadyadyatra yathā rūḍhaṃ tattatpaśyati netarat // 
vartamānaṃ manorājyaṃ naiṣphalyaṃ samupāgatā / sā kṛttirmanaso jñeyā tasya jīvaparamparā // 
parasparaṃ saṃmilatāṃ sargāṇāṃ rūḍhabhāvinām / dehasattā bhṛśaṃ rūḍhā dehābhāvastu vismṛtiḥ // 
dehatvaparirūḍhatvācciddhemnā vismṛtātmanā / mithyānubhūtā'vidyā tu śuddhā kaṭakatāmitā // 
yathā śuddhaḥ prāṇamarutparaprāṇādivedanāt / vetti vedyaṃ manorājyaṃ tathā sargāntarāśrayam // 
sarveṣāṃ jīvarāśīnāmātmāvasthātrayaṃ śritaḥ / jāgratsvapnasuṣuptyākhyamatra deho na kāraṇam // 
evamātmani jīvatve satyavasthātrayātmani / nacāmbhasīva vīcitvamasminkacati dehatā // 
citkalāpadamāsādya suṣuptāntapadasthitam / buddho nivartete jīvo mūḍhaḥ sarge pravartate // 
dvayorekasvarūpaiva svasauhārdanidarśanāt / ajñaḥ suṣupto'saṃbuddho jīvaḥ kaścitsa sargabhāk // 
sarvagatvāccitaḥ kaścitparasargeṇa nīyate / sarge sarge pṛthagrūpaṃ santi sargāntarāṇyapi // 
teṣvapyantasthasargaughāḥ kadalīdalapīṭhavat / sarvasargāntarādūraṃ patrapīvaravṛttimat // 
svabhāvaśītalaṃ brahma kadalīdalamaṇḍapaḥ / kadalyāmanyatā nāsti yathā patraśateṣvapi // 
brahmatattve'nyatā nāsti tathā sargaśateṣvapi / bījameva rasātphullaṃ bhūtvā bījaṃ punarbhavet // 
tathā brahma mano bhūtvā bodhādbrahma paraṃ bhavet / rasakāraṇakaṃ bījaṃ phalabhāvena jṛmbhate // 
brahmakāraṇako jīvo jagadrūpeṇa jṛmbhate / rasasya kāraṇaṃ kiṃ syāditi vaktuṃ na yujyate // 
brahmaṇaḥ kāraṇaṃ kiṃ syāditi vaktuṃ na yujyate / svabhāvo nirviśeṣatvātparo vaktuṃ na yujyate // 
nākāraṇe kāraṇādi pare vastvādikāraṇe / vicāraṇīyaḥ sāro hi kimasāravicāraṇaiḥ // 
bījaṃ jahadbījavapuḥ phalībhūtaṃ vilokyate / brahmājahannijavapuḥ phalaṃ bīje ca saṃsthitam // 
bījasyākṛtimatsarvaṃ tenānākṛtimatpadam / na yujyate samīkartuṃ tasmānnāstyupamā śive // 
svameva jāyate'svābhaṃ na ca tajjāyate'nyadṛk / ato na jātaṃ nājātaṃ viddhi brahma nabho jagat // 
dṛśyaṃ paśyansvamātmānaṃ na draṣṭā saṃprapaśyati / prapañcākrāntasaṃvitteḥ kasyodeti nijā sthitiḥ // 
mṛgatṛṣṇājalabhrāntau satyāṃ kaiva vidagdhatā / vidagdhatāyāṃ satyāṃ tu kaivāsau mṛgatṛṣṇikā // 
ākāśaviśado draṣṭā sarvāṅgo'pi na paśyati / netraṃ nijamivātmānaṃ dṛśībhūtamaho bhramaḥ // 
ākāśaviśado draṣṭā sarvāṅgo'pi na paśyati / teṣāṃ nijamivātmānaṃ dṛśībhūtamivābhramaḥ // 
ākāśaviśadaṃ brahma yatnenāpi na labhyate / dṛśye dṛśyatayā dṛṣṭe tvasya lābhaḥ sudūrataḥ // 
tādṛgbhāvasvarūpeṇa vinā yatra na dṛśyate / tatrāpi dūrodastaiva draṣṭuḥ sūkṣmasya dṛśyatā // 
dṛśyaṃ ca dṛśyate tena draṣṭā rāma na dṛśyate / draṣṭaiva saṃbhavatyeko natu dṛśyamihāsti hi // 
draṣṭā sarvātmako dṛśye sthitaścetkaiva draṣṭṛtā / sarvaśaktimatā rājñā yadyatsaṃpadyate yathā // 
tattathānubhavatyāśu sa evodeti tattathā / yathā madhurasollāsaḥ khaṇḍo bhavati bhāsuraḥ // 
rasatāmajahaccaiva phalapuṣpalatonnataḥ / cidullāsastathā jīvo bhūyo bhavati dehakaḥ // 
cinmātratāṃ tāmajahadeva darśanadṛkmayam / antaḥsvānubhavaścaiva jagatsvapnaṃ prapaśyati // 
ahaṃtādirase bhaume khaṇḍakatvamivātmani / nānākhaṇḍasahasraughairadvitīyairnijātmanaḥ // 
yathodeti raso bhaumaścittathodetyasaṃbhramam / cidrasollāsavṛkṣāṇāṃ kacatāmātmanātmani // 
dṛśyaśākhāśatāḍyānāmiha nānto'vagamyate / khaṇḍaḥ pratyekamevāyaṃ yathā rasacamatkṛtim // 
svādayatyevameṣā citpṛthakpaśyati saṃsthitim / yā yodeti yathā yasyā jīvaśakteḥ svasaṃsṛtiḥ // 
tāṃ tāṃ tathaiti sā svātmacidrūpabhuvanasthitim / jīvasaṃsṛtayaḥ kāścinpramilanti parasparam // 
svayaṃ vihṛtya saṃsāre śāmyanti cirakālataḥ / sūkṣmayā parayā dṛṣṭyā tvaṃ paśya jñānacetasā // 
jagajvālasahasrāṇi paramāṇvantareṣvapi / citte nabhasi pāṣāṇe jvālāyāmanile jale // 
santi saṃsāralakṣāṇi tile tailamivākhile / siddhimeti yadā cetastadā jīvo bhaveccitiḥ // 
śuddhā ca sā sarvagatā tena tanmelanaṃ mithaḥ / sarveṣāṃ padmajādīnāṃ svasattābhramarūpakaḥ // 
jagaddīrghamahāsvapnaḥ so'yamantaḥ samutthitaḥ / svapnātsvapnāntaraṃ yānti kāścidbhūtaparamparāḥ // 
tenopalambhaḥ kuḍyādāvasau dṛḍhataraḥ sthitaḥ / yadyatra cidbhāvayati tattatrāśu bhavatyalam // 
tayā svapne'pi yadṛṣṭaṃ tatkāle satyameva tat / cidaṇorantare santi samastānubhavāṇavaḥ // 
yathā bījāntare patralatāpuṣpaphalāṇavaḥ / paramāṇujagatyantarmanye citparamāṇavaḥ / līnamākāśamākāśe dvaitaikyabhramamutsṛja // 
deśakālakriyādravyaiḥ svairevāṇubhireva cit / aṇūnanubhavatyantaritarāṇi nasaṃbhavāt // 
svayaṃ sargasya kacitaḥ svapne cidaṇukhaṇḍakaḥ / brahmādeḥ kīṭaniṣṭhasya dehadṛṣṭyānubhāvitaḥ // 
kacitaṃ kiṃcideveha vastutastu na kiṃcana / svayaṃ satyaṃ svādayante dvaitaṃ citparamāṇavaḥ // 
svayaṃ prakacati sphāradehaścidaṇukhaṇḍakaḥ / netrādikusumadvāraiḥ saṃvidāmodamudgiran // 
saṃpaśyatitarāṃ kaścidvahīrūpeṇa ciddhaṭaḥ / sarvagatvādanāśitvādṛśyabījasya vai citeḥ // 
antarevākhilaṃ kaścitpaśyatyavimalaṃ jagat / tatrātikālakalanādunmajjati nimajjati // 
svapnātsvapnāntaraṃ tatra tathā paśyanpunaḥpunaḥ / mithyā vaṭeṣu luṭhati śileva śikharacyutā // 
kecitsaṃmilitāḥ kecidātmanyevābhrame sthitāḥ / magnāḥ svasaṃvitprasare sphuranto dehakhaṇḍakāḥ // 
svayamantaḥ prapaśyanti ye jagajjīvavibhramam / taistaiḥ kaiścittataṃ dṛśyamasatsvapnavadāśritam // 
sarvātmatvātsvabhāvasya taddṛśyaṃ satyamātmani / sarvagaṃ vidyate yatra tatra sarvamudeti hi // 
jīvāntaḥ pratibhāsasya sarvasya punarantare / jīvakhaṇḍa udetyuccaistasyāntaritaro'pi ca // 
jīvāntarjāyate jīvastasyāntarapi jīvakaḥ / sarvatra rambhādalavajjīvo jīvāntareva hi // 
dṛśyabuddhiparāvṛttau samametadanantaram / hemnīva kaṭakāditvaṃ parijñātaṃ vinaśyati // 
vicāro yasya nodeti ko'haṃ kimidamityalam / tasyāntarna vimukto'sau dīrgho jīvajvarabhramaḥ // 
vicāraḥ saphalastasya vijñeyo yasya sanmateḥ / dinānudinamāyāti tānavaṃ bhogagṛdhratā // 
yathā dehopayuktaṃ hi karotyārogyamauṣadham / tathendriyajaye'bhyaste vivekaḥ phalito bhavet // 
viveko'sti vacasyeva citre'gniriva bhāsvaraḥ / yasya tenāparityaktā duḥkhāyaivāvivekitā // 
yathā sparśena pavanaḥ sattāmāyāti no girā / tathecchātānavenaiva viveko'sya vibudhyate // 
citrāmṛtaṃ nāmṛtameva viddhi citrānalaṃ nānalameva viddhi / citrāṅganā nūnamanaṅganeti vācā vivekastvaviveka eva // 
pūrvaṃ vivekena tanutvameti rāgo'tha vairaṃ ca samūlameva / paścātparikṣīyata eva yatnaḥ sa pāvano yatra vivekitāsti // 
śrīvasiṣṭha uvāca / jīvabījaṃ paraṃ brahma sarvatra khamiva sthitam / tena jīvodarajagatyapi jīvo'styanekadhā // 
ciddhanaikaghanātmatvājjīvāntarjīvajātayaḥ / kadalīdalavatsanti kīṭā iva dharodare // 
yo yo nāma yathā grīṣme kalpasvedādbhavetkṛmiḥ / yadyaddṛśyaṃ śuddhacitkhaṃ tajjīvo bhavati svataḥ // 
yathā yathā yatante te jīvakāḥ svātmasiddhaye / tathā tathā bhavantyāśu vicitropāsanakramaiḥ // 
devāndevayajo yānti yakṣā yakṣāntvrajanti hi / brahma brahmayajo yānti yadatucchaṃ tadāśrayet // 
sa mukto bhṛguputro hi nirmalatvātsvasaṃvidaḥ / baddhaḥ prathamadṛṣṭena dṛśyenāśu svabhāvataḥ // 
bhuvi jātā parimlānā bālā yatprathamaṃ puraḥ / saṃvitprāpnoti tadrūpā bhavatyanyā na kācana // 
śrīrāma uvāca / jāgratsvapnadaśābhedaṃ bhagavanvaktumarhasi / kathaṃ ca jāgrajjāgratsyātsvapno jāgradbhamaḥ katham // 
śrīvasiṣṭha uvāca / sthirapratyayayuktaṃ yattajjāgraditi kathyate / asthirapratyayaṃ yatsyāttatsvapnaḥ samudāhṛtaḥ // 
jāgrattve kṣaṇadṛṣṭaḥ syātsvapnaḥ kālāntare sthitaḥ / tajjāgratsvapnatāmeti svapno jāgrattvamṛcchati // 
jāgratsvapnadaśābhedo na sthirāsthirate vinā / samaḥ sadaiva sarvatra samasto'nubhavo'nayoḥ // 
svapno'pi svapnasamaye sthairyājjāgrattvamṛcchati / asthairyājjāgradevāste svapnastādṛśabodhataḥ // 
svapno'pi jāgradbuddhyaṃśo jāgrattvamanugacchati / svapnatā svapnabuddhyā tu yathāsaṃvedanaṃ sthitam // 
yattu yāvatsthiraṃ buddhaṃ tattāvajjāgraducyate / kṣaṇabhaṅgāttu tatsvapno yathā bhavati tacchruṇu // 
jīvadhātuḥ śarīre'ntarvidyate yena jīvyate / tejo vīryaṃ jīvadhāturityādyabhidhamaṅga yat // 
vyavahārī yadā kāyo manasā karmaṇā girā / bhavettadā marunnunno jīvadhātuḥ prasarpati // 
tasminprasarpatyaṅgeṣu sarvā saṃvidudeti hi / dṛṣṭatvātpraiti cittākhyamantarlīnajagadbhramam // 
īkṣaṇādiṣu randhreṣu prasarantī bahirmayam / nānākāravikārāḍhyaṃ rūpamātmani paśyati // 
sthiratvāttattathaivātha jāgradityavagamyate / jāgratkrama iti proktaḥ suṣuptādikramaṃ śrṛṇu // 
manasā karmaṇā vācā yadā kṣubhyati no vapuḥ / śāntātmā tiṣṭhati svastho jīvadhātustadā tvasau // 
samatāmāgatairvātaiḥ kṣobhyate na hṛdambare / nirvātasadane dīpo yathā''lokaikakārakaḥ // 
tataḥ sarati nāṅgeṣu saṃvitkṣubhyati tena no / na cekṣaṇādīnyāyāti randhrāṇyāyāti no bahiḥ // 
jīvo'ntareva sphurati tailasaṃvidyathā tile / śītasaṃviddhima iva snehasaṃvidyathā ghṛte // 
jīvākārā kalā kāciccitiḥ svacchatayātmani / daśāmāyāti sauṣuptiṃ saumyavātāṃ vicetanām // 
jñātvā vaicityuparate sāmyaṃ vyavaharannapi / jāgratsvapnasuṣupteṣu saṃbuddhasturyavānsmṛtaḥ // 
suṣupte saumyatāṃ yātaiḥ prāṇaiḥ saṃcālyate yadā / sa jīvadhātuḥ sā saṃvittataścittatayoditā // 
svāntaḥsaṃsthajagajjālaṃ bhāvābhāvaiḥ kramabhramaiḥ / paśyati svāntarevāśu sphāraṃ bīja iva drumam // 
jīvadhāturyadā vātaiḥ kiṃcitsaṃkṣubhyate bhṛśam / tato'smyahaṃ supta iti paśyatyātmani khe gatim // 
yadāmbhasā plāvyate'sau tadā vāryādisaṃbhramam / antarevānubhavati svāmodaṃ kusumaṃ yathā // 
yadā pittādinākrāntastadā grīṣmādisaṃbhramam / antarevāmubhavati sphāraṃ bahirivākhilam // 
raktāpūrṇo raktavarṇāndeśānkālānbahiryathā / paśyatyanubhavātmatvāttatraiva ca nimajjati // 
sevate vāsanāṃ yāṃ tāṃ so'ntaḥ paśyati nidritaḥ / pavanakṣobhito randhrairbahirakṣādibhiryathā // 
anākrāntendriyacchidro yataḥ kṣubdho'ntareva saḥ / saṃvidānubhavatyāśu sa svapna iti kathyate // 
samākrāntendriyacchidro yaḥ kṣubdho vāyunā yadā / paripaśyati tajjāgradityāhurmunisattamāḥ // 
iti viditavatā tvayādhunāntaḥ prathitamahāmatineha satyatākhyā / asati jagati naiva bhāvanīyā mṛtihatisaṃhṛtidoṣabhāvanī yā // 
śrīvasiṣṭha uvāca / etatte kathitaṃ sarvaṃ manorūpanirūpaṇam / mayā rāghava nānyena kenacinnāma hetunā // 
dṛḍhaniścayavacceto yadbhāvayati bhūriśaḥ / tattāṃ yātyanalāśleṣādayaḥpiṇḍo'gnitāmiva // 
bhāvābhāvagrahotsargadṛśaścetanakalpitāḥ / nāsatyā nāpi satyāstā manaścāpalakāritāḥ // 
mano mohe tu kartṛ syātkāraṇaṃ ca jagatsthiteḥ / viśvarūpatayaivedaṃ tanoti malinaṃ manaḥ // 
mano hi puruṣo nāma taṃ niyojya śubhe pathi / tajjayaikāntasādhyā hi sarvā jagati bhūtayaḥ // 
puruṣaśceccharīraṃ syātkathaṃ śukro mahāmatiḥ / agamadvividhākāraṃ janmāntaraśatabhramam // 
ataścittaṃ hi puruṣaḥ śarīraṃ cetyameva hi / yanmayaṃ ca bhavatyetattadavāpnotyasaṃśayam // 
yadatucchamanāyāsamanupādhi gatabhramam / yatnāttadanusaṃdhānaṃ kuru tattāmavāpsyasi // 
abhipatati manaḥsthitaṃ śarīraṃ natu vapurācaritaṃ manaḥ prayāti / abhipatatu tavātra tena satyaṃ subhaga manaḥ prajahātvasatyamanyat // 
śrīrāma uvāca / bhagavansarvadharmajña saṃśayo yo mahānayam / hṛdi vyāvartate lolaḥ kallola iva sāgare // 
dikkālādyanavacchinne tate nitye nirāmaye / mlānā saṃvinmanonāmnī kutaḥ keyamupasthitā // 
yasmādanyanna nāmāsti na bhūtaṃ na bhaviṣyati / kutaḥ kīdṛkkathaṃ tatra kalaṅkastasya vidyate // 
śrīvasiṣṭha uvāca / sādhu rāma tvayā proktaṃ jātā te mokṣabhāginī / matiruttamaniṣyandā nandanasyeva mañjarī // 
pūrvāparavicārārthatatpareyaṃ matistava / saṃprāpsyasi padaṃ proccairyatprāptaṃ śaṃkarādibhiḥ // 
praśnasyāsya tu he rāma na kālastava saṃprati / siddhāntaḥ kathyate yatra tatrāyaṃ praśna ucyate // 
siddhāntakāle bhavatā praṣṭavyo'hamidaṃ param / karāmalakavattena siddhāntaste bhaviṣyati // 
siddhāntakāle praśnoktireṣā tava virājate / prāvṛṣīva hi kekoktiryuktā śaradi haṃsagīḥ // 
sahajo nīlimā vyomni śobhate prāvṛṣaḥ kṣaye / prāvṛṣi tvatanūdagrapayodapaṭalotthitaḥ // 
ayaṃ prakṛta ārabdho manonirṇaya uttamaḥ / yadvaśājjanatājanma tadākarṇaya suvrata // 
evaṃ prakṛtirūpeyaṃ manomananadharmiṇī / karmeti rāma nirṇītaṃ sarvaireva mumukṣubhiḥ // 
śṛṇu darśanabhedena tannāmābhimatākṛtim / vāgmināṃ vadatāṃ yātaṃ citrābhiḥ śāstradṛṣṭibhiḥ // 
yaṃ yaṃ bhāvamupādatte mano mananacañcalam / tattāmeti ghanāmodamantaḥsthaḥ pavano yathā // 
tatastameva nirṇīya tameva ca vikalpayan / antaḥsthayā rañjanayā rañjayansvāmahaṃkṛtim // 
tanniścayamupādāya tatraiva rasamṛcchati / yanmayatvaṃ śarīre tu tato buddhīndriyeṣu ca // 
yanmayaṃ hi mano rāma dehastadanu tadvaśaḥ / tattāmāyāti gandhāntaḥ pavano gandhatāmiva // 
buddhīndriyeṣu valgatsu karmendriyagaṇastataḥ / sphurati svata evorvī rajolola ivānile // 
karmendriyagaṇe kṣubdhe svaśaktiṃ praṇayatyalam / karma niṣpadyate sphāraṃ pāṃsujālamivānile // 
evaṃ hi manasaḥ karma karmabījaṃ manaḥ smṛtam / abhinnaiva tayoḥ sattā yathā kusumagandhayoḥ // 
yādṛśaṃ bhāvamādatte dṛḍhābhyāsavaśānmanaḥ / tathā spandākhyakarmākhyaprathāśākhā vimuñcati // 
tathā kriyāṃ tatphalatāṃ niṣpādayati cādarāt / tatastameva cāsvādamanubhūyāśu badhyate // 
yaṃ yaṃ bhāvamupādatte taṃ taṃ vastviti vindati / tattacchreyo'nyannāstīti niścayo'sya ca jāyate // 
dharmārthakāmamokṣārthaṃ prayatante sadaiva hi / manāṃsi dṛḍhabhinnāni pratipattyā svayaiva ca // 
mano vai kāpilānāṃ tu pratipattinijāmalam / urarīkṛtya nirṇīya kalpitāḥ śāstradṛṣṭayaḥ // 
mokṣe tu nānyathā prāptiriti bhāvitacetasaḥ / svāṃ dṛṣṭiṃ pratibimbanti sthitāḥ svaniyamabhramaiḥ // 
vedāntavādino buddhyā brahmedamiti rūḍhayā / muktiḥ śamadamopetā nirṇīya parikalpitā // 
muktau tu nānyathā prāptiriti bhāvitacetasaḥ / svāṃ dṛṣṭiṃ pravivṛṇvanti svaireva niyamabhramaiḥ // 
vijñānavādino buddhyā sphuratsvabhramapūrayā / muktiḥ śamadamopetā nirṇīya parikalpitā // 
muktau tu nānyathā prāptiriti bhāvitacetasaḥ / svāṃ dṛṣṭiṃ pravivṛṇvanti svaireva niyamabhramaiḥ // 
ārhatādibhiranyaiśca svayābhimatayecchayā / citrāścitrasamācāraiḥ kalpitāḥ śāstradṛṣṭayaḥ // 
nirnimittotthasaumyāmbubudbudaughairivotthitaiḥ / svaniścitairiti prauḍhā nānākārā hi rītayaḥ // 
sarvāsāmeva caitāsāṃ rītīnāmevamākaraḥ / mano nāma mahābāho maṇīnāmiva sāgaraḥ // 
na nimbekṣū kaṭusvādū śītoṣṇau nendupāvakau / yadyathā paramābhyastamupalabdhaṃ tathaiva tat // 
yastvakṛtrima ānandastadarthaṃ prayatairnaraiḥ / manastanmayatāṃ neyaṃ yenāsau samavāpyate // 
dṛśyaṃ saṃpariḍimbhaṃ svaṃ tucchaṃ pariharanmanaḥ / tajjābhyāṃ sukhaduḥkhābhyāṃ nāvaśyaṃ parikṛṣyate // 
apavitramasadrūpaṃ mohanaṃ bhayakāraṇam / dṛśyamābhāsamābhogi bandhamābhāvayānagha // 
māyaiṣā sā hyavidyaiṣā bhāvanaiṣā bhayāvahā / saṃvidastanmayatvaṃ yattatkarmeti vidurbudhāḥ // 
dṛṣṭvā dṛśyaikatānatvaṃ viddhi tvaṃ mohanaṃ manaḥ / pramārjayeva tanmithyā mahāmalinakardamam // 
dṛśyatanmayatā yaiṣā svabhāvasthānubhūyate / saṃsāramadirā seyamavidyetyucyate budhaiḥ // 
anayopahato lokaḥ kalyāṇaṃ nādhigacchati / bhāsvaraṃ tāpanālokaṃ paṭalāndhekṣaṇo yathā // 
svayamutpadyate sā ca saṃkalpādvyomavṛkṣavat / asaṃkalpanamātreṇa bhāvanāyāṃ mahāmate // 
kṣīṇāyāṃ svarasādeva vimarśena vilāsinā / asaṃsaṅgaḥ padārtheṣu sarveṣu sthiratāṃ gataḥ // 
satyadṛṣṭau prapannāyāmasatye kṣayamāgate / nirvikalpacidacchātmā sa ātmā samavāpyate // 
na sattā yasya nāsattā na sukhaṃ nāpi duḥkhitā / kevalaṃ kevalībhāvo yasyāntarupalabhyate // 
abhavyayā bhāvanayā na cittendriyadṛṣṭibhiḥ / ātmano'nanyabhūtābhirapi yaḥ parivarjitaḥ // 
vāsanābhiranantābhirvyomeva ghanarājibhiḥ / saṃdigdhāyāṃ yathā rajjvāṃ sarpatattvaṃ tathaiva hi // 
cidākāśātmanā bandhastvabandhenaiva kalpitaḥ / kalpitaṃ kalpitaṃ vastu pratikalpanayānyathā // 
tadevānyatvamādatte khamahorātrayoriva / yadatucchamanāyāsamanupādhi gatabhramam // 
tattatkalpanayātītaṃ tatsukhāyaiva kalpate / śūnya eva kusūle tu siṃho'stīti bhayaṃ yathā // 
śūnya eva śarīre'ntarbaddho'smīti bhayaṃ tathā / śūnya eva kusūle tu prekṣya siṃho na labhyate // 
tathā saṃsārabandhārthaḥ prekṣito'sau na labhyate / idaṃ jagadayaṃ cāhamiti saṃbhrāntamutthitam // 
bālānāṃ madhyame kāle chāyā vaitālikī yathā / kalpanāvaśato jantorbhāvābhāvaśubhāśubhāḥ // 
kṣaṇādasattāmāyānti sattāmapi punaḥ kṣaṇāt / mātaiva gṛhiṇībhāvagṛhītā kaṇṭhalambinī // 
karoti gṛhiṇīkāryaṃ suratānandadā satī / kāntaiva mātṛbhāvena gṛhītā kaṇṭhalambinī // 
nūnaṃ vismārayatyeva manmathaṃ mātṛbhāvanāt / bhāvānusāriphaladaṃ padārthaughamavekṣya ca // 
na jñeneha padārtheṣu rūpamekamudīryate / dṛḍhabhāvanayā ceto yadyathā bhāvayatyalam // 
tattatphalaṃ tadākāraṃ tāvatkālaṃ prapaśyati / na tadasti na yatsatyaṃ na tadasti na yanmṛṣā // 
yadyathā yena nirṇītaṃ tattathā tena lakṣyate / bhāvitākāśamātaṅgaṃ vyomahastitayā manaḥ // 
vyomakānanamātaṅgīṃ vyomasthāmanudhāvati / tasmātsaṃkalpameva tvaṃ sarvabhāvamayātmakam // 
tyaja rāma suṣuptasthaḥ svātmanaiva bhavātmanaḥ / maṇirhi pratibimbānāṃ pratiṣedhakriyāṃ prati // 
na śakto jaḍabhāvena natu rāma bhavādṛśaḥ / yadātmani jagadrāma taveha pratibimbati // 
tadavastviti nirṇīya mā tenāgaccha rañjanam / tadeva satyamiti vāpyabhinnaṃ paramātmanaḥ // 
matvāntastvamanādyantaṃ bhāvayātmānamātmanā / cetasi pratibimbanti ye bhāvāstava rāghava / rañjayantvanyasaktatvānmā te tvāṃ sphaṭikaṃ yathā // 
sphaṭikamamananaṃ yathā viśanti prakaṭatayā na ca rañjanā vicitrā / iha hi vimananaṃ tathā viśantu prakaṭatayā bhuvanaiṣaṇā bhavantam // 
śrīvasiṣṭha uvāca / jantoḥ kṛtavicārasya vigaladvṛtticetasaḥ / mananaṃ tyajato jñātvā kiṃcitpariṇatātmanaḥ // 
dṛśyaṃ saṃtyajato heyamupādeyamupeyuṣaḥ / draṣṭāraṃ paśyato dṛśyamadraṣṭāramapaśyataḥ // 
jāgartavye pare tattve jāgarūkasya jīvataḥ / suptasya ghanasaṃmohamaye saṃsāravartmani // 
paryantātyantavairāgyātsaraseṣvaraseṣvapi / bhogeṣvābhogaramyeṣu viraktasya nirāśiṣaḥ // 
vrajatyātmāmbhasaikatvaṃ jīrṇaṃjāḍye nabhasyalam / galatyapagatāsaṅge himāpūra ivātape // 
taraṅgitāsu kallolajalalolāntarāsu ca / śāmyantīṣvatha tṛṣṇāsu nadīṣviva ghanātyaye // 
saṃsāravāsanājāle khagajāla ivākhunā / troṭite hṛdayagranthau ślathe vairāgyaraṃhasā // 
kātakaṃ phalamāsādya yathā vāri prasīdati / tathā vijñānavaśataḥ svabhāvaḥ saṃprasīdati // 
nīrāgaṃ nirupāsaṅgaṃ nirdvandvaṃ nirupāśrayam / viniryāti mano mohādvihagaḥ pañjarādiva // 
śānte saṃdehadaurātmye gatakautukavibhramam / paripūrṇāntaraṃ cetaḥ pūrṇenduriva rājate // 
janitottamasaundaryā dūrādastamayonnatā / samatodeti sarvatra śānte vāta ivārṇave // 
andhakāramayī mūkā jāḍyajarjaritāntarā / tanutvameti saṃsāravāsanevodaye kṣapā // 
dṛṣṭacidbhāskarā prajñāpadminī puṇyapallavā / vikasatyamalodyotā prātardyauriva rūpiṇī // 
prajñā hṛdayahāriṇyo bhuvanāhlādanakṣamāḥ / sattvalabdhāḥ pravardhante sakalendorivāṃśavaḥ // 
bahunātra kimuktena jñātajñeyo mahāmatiḥ / nodeti naiva yātyastamabhūtākāśakośavat // 
vicāraṇā parijñātasvabhāvasyoditātmanaḥ / anukampyā bhavantīha brahmaviṣṇvindraśaṃkarāḥ // 
prakaṭākāramapyantarnirahaṃkāracetasam / nāpnuvanti vikalpāstaṃ mṛgatṛṣṇāmivaiṇakāḥ // 
taraṅgavadime lokāḥ prayāntyāyānti cetasaḥ / kroḍīkurvanti cājñaṃ te na jñaṃ maraṇajanmanī // 
āvirbhāvatirobhāvau saṃsāro netarakramaḥ / iti tābhyāṃ samāloko ramate sa nibadhyate // 
na jāyate na mriyate kumbhe kumbhanabho yathā / bhūṣite dūṣite vāpi dehe tadvadihātmavān // 
viveka udite śīte mithyā bhramamarūditā / kṣīyate vāsanā sāgre mṛgatṛṣṇā marāviva // 
ko'haṃ kathamidaṃ ceti yāvanna pravicāritam / saṃsārāḍambaraṃ tāvadandhakāropamaṃ sthitam // 
mithyābhramabharodbhūtaṃ śarīraṃ padamāpadām / ātmabhāvanayā nedaṃ yaḥ paśyati sa paśyati // 
deśakālavaśotthāni na mameti gatabhramam / śarīre sukhaduḥkhāni yaḥ paśyati sa paśyati // 
apāraparyantanabho dikkālādikriyānvitam / ahameveti sarvatra yaḥ paśyati sa paśyati // 
vālāgralakṣabhāgāttu koṭiśaḥ parikalpitāt / ahaṃ sūkṣma iti vyāpī yaḥ paśyati sa paśyati // 
ātmānamitaraccaiva dṛṣṭyā nityāvibhinnayā / sarvaṃ cijjyotireveti yaḥ paśyati sa paśyati // 
sarvaśaktiranantātmā sarvabhāvāntarasthitaḥ / advitīyaścidityantaryaḥ paśyati sa paśyati // 
ādhivyādhibhayodvigno jarāmaraṇajanmavān / deho'hamiti yaḥ prājño na paśyati sa paśyati // 
tiryagūrdhvamadhastācca vyāpako mahimā mama / dvitīyo na mamāstīti yaḥ paśyati sa paśyati // 
mayi sarvamidaṃ protaṃ sūtre maṇigaṇā iva / cittaṃ tu nāhameveti yaḥ paśyati sa paśyati // 
nāhaṃ na cānyadastīti brahmaivāsti nirāmayam / itthaṃ sadasatormadhye yaḥ paśyati sa paśyati // 
yannāma kiṃcittrailokyaṃ sa evāvayavo mama / taraṅgo'bdhāvivetyantaryaḥ paśyati sa paśyati // 
śocyā pālyā mayaiveyaṃ svaseyaṃ me kanīyasī / trilokī pelavetyuccairyaḥ paśyati sa paśyati // 
ātmatāparate tvattāmatte yasya mahātmanaḥ / bhavāduparate nūnaṃ sa paśyati sulocanaḥ // 
cetyānupātarahitaṃ cidbhairavamayaṃ vapuḥ / āpūritajagajjālaṃ yaḥ paśyati sa paśyati // 
sukhaṃ duḥkhaṃ bhavo bhāvo vivekakalanāśca yāḥ / ahameveti vā nūnaṃ paśyannapi na hīyate // 
svātmasattāparāpūrṇe jagatyaṃśena vartinā / kiṃ me heyaṃ kimādeyamiti paśyansuddaṅgaraḥ // 
apratarkyamanābhāsaṃ sanmātramidamityalam / heyopādeyakalanā yasya kṣīṇā sa vai pumān // 
ya ākāśavadekātmā sarvabhāvagato'pi san / na bhāvarañjanāmeti sa mahātmā maheśvaraḥ // 
tamaḥprakāśakalanāmuktaḥ kālātmatāṃ gataḥ / yaḥ saumyaḥ susamaḥ svasthastaṃ naumi padamāgatam // 
yasyodayāstamayasaṃkalanākalāsu citrāsu cāruvibhavāsu jagadgatāsu / vṛttiḥ sadaiva sakalaikamateranantā tasmai namaḥ paramabodhavate śivāya // 
śrīvasiṣṭha uvāca / ya uttamapadālambī cakrabhramavadāsthitaḥ / śarīranagarīrājyaṃ kurvannapi na lipyate // 
tasyeyaṃ bhogamokṣārthaṃ tajjñasyopavanopamā / sukhāyaiva na duḥkhāya svaśarīramahāpurī // 
śrīrāma uvāca / nagarītvaṃ śarīrasya kathaṃ nāma mahāmune / etāṃ cādhivasanyogī kathaṃ rājasukhaikabhāk // 
śrīvasiṣṭha uvāca / ramyeyaṃ dehanagarī rāma sarvaguṇānvitā / jñasyānantavilāsāḍhyā svālokārkaprakāśitā // 
netravātāyanoddyotaprakāśabhuvanāntarā / karapratolīvistāraprāptapādopajāṅgalā // 
romarājīlatāgulmā tvacājālakamālitā / gulphāṅgulyāṃ praviśrāntajaṅghorustambhamaṇḍalā // 
rekhāvibhaktapādāgraśilāprathamanirmitā / carmamarmaśirāsārasaṃdhisīmāmanoramā // 
urūrutanubhāgāgranirmitopasthanimnagā / kacatkeśāvalīkācadalaprasthavanāvṛtā // 
bhrūlalāṭoṣṭhasacchāyavadanodyānaśobhitā / dṛṣṭipātotpalākīrṇakapolavipulasthalī // 
vakṣaḥsthalasaraḥsyūtakucapaṅkajakorakā / ghanaromāvalīcchannaskandhakrīḍāśiloccayā // 
udaraśvabhranikṣiptasvānneṣṭā bhakṣyatatparā / dīrghakaṇṭhabilodgīrṇavātasaṃrambhaśabditā // 
hṛdayāpaṇanirṇītayathāprāptārthabhūṣitā / anāratanavadvārapravahatprāṇanāgarā // 
āsyasphāravadādṛṣṭadantāsthiśakalākulā / mukhāspadābhramajjihvācaṇḍīcarvitabhojanā // 
romaśaṣpataracchannā karṇakoṭarakūpakā / sphikśrṛṃkhalāsthitopāntapṛṣṭhavistīrṇajaṅgalā // 
gudotthānāraghaṭṭāntapradrutānantakardamā / cittodyānamahīvalgadātmacintāvarāṅganā // 
dhīvaratrādṛḍhābaddhacapalendriyamarkaṭā / vadanodyānahasanapuṣpodgamamanoramā // 
svaśarīramanojñasya sarvasaubhāgyasundarī / sukhāyaiva na duḥkhāya paramāya hitāya ca // 
ajñasyeyamanantānāṃ duḥkhānāṃ kośamālikā / jñasya tviyamanantānāṃ sukhānāṃ kośamālikā // 
kiṃcidasyāṃ pranaṣṭāyāṃ jñasya naṣṭamarindama / sthitāyāṃ saṃsthitaṃ sarvaṃ teneyaṃ jñasukhāvahā // 
yadenāṃ jñaḥ samāruhya saṃsāre viharatyalam / aśeṣabhogamokṣārthaṃ teneyaṃ jñarathaḥ smṛtaḥ // 
śabdarūparasasparśagandhabandhuśriyo yataḥ / anayaiva hi labhyante teneyaṃ jñasya lābhadā // 
sukhaduḥkhakriyājālaṃ yadeṣodvahati svayam / tadeṣā rāma sarvajñasarvavastubharakṣamā // 
tasyāṃ śarīrapuryāṃ hi rājyaṃ kurvangatajvaraḥ / jñastiṣṭhati gatavyagraḥ svapuryāmiva vāsavaḥ // 
na kṣipatyavaṭāṭope manomattaturaṅgamam / na lobhadurdrumādāya prajñāputrīṃ prayacchati // 
ajñānapararāṣṭraṃ ca na randhraṃ tvasya paśyati / saṃsārāribhayasyāntarmūlānyeva nikṛntati // 
tṛṣṇāsāraparāvarte kāmasaṃbhogadurgrahe / na nimajjati paryastaḥ sukhaduḥkhapradevane // 
karotyavirataṃ snānaṃ bahirantaravīkṣaṇāt / saritsaṃgamatīrtheṣu manorathagataḥ kramāt // 
sakalākṣajanādṛśyasukhaprekṣāparāṅmukhaḥ / dhyānanāmni sukhaṃ nityaṃ tiṣṭhatyantaḥpurāntare // 
sukhāvahaiṣā nagarī nityaṃ vai viditātmanaḥ / bhogamokṣapradā caiṣā śakrasyevāmarāvatī // 
sthitayā saṃsthitaṃ sarvaṃ kiṃcinnaṣṭaṃ na naṣṭayā / yayā puryā mahīyasyā sā kathaṃ na sukhāvahā // 
vinaṣṭe dehanagare jñasya naṣṭaṃ na kiṃcana / ākrāntakumbhākāśasya khasya kumbhakṣaye yathā // 
vidyamānaṃ ghaṭaṃ vāyuḥ kiṃcitspṛśati nāsthitam / yathā tathaiva dehī svāṃ śarīranagarīmimām // 
atrasthaḥ puruṣo bhogānātmā sarvagato'pi san / viśvakalpakṛtānbhuktvā puṃsāmadhigatārthabhāk // 
kurvannapi na kurvāṇaḥ samastārthakriyonmukhaḥ / kadācitprakṛtānsarvānkāryārthānanutiṣṭhati // 
kadācillīlayā lolaṃ vimānamadhirohati / anāhatagatiḥ kāntaṃ vihartumamalaṃ manaḥ // 
tatrastho lokasundaryā satataṃ śītalāṅgayā / ramate rāmayā maitryā nityaṃ hṛdayasaṃsthitaḥ // 
dve kānte tiṣṭhataḥ samyak pārśvayoḥ satyataikate / indoriva viśākhe dve samāhlāditacetasī // 
kṣapitānakhilānlokānduḥkhakrakacadāritān / vallīvanasthānnabhasaḥ pṛṣṭhādarka ivekṣate // 
ciraṃ pūritasarvāśaḥ sarvasaṃpattisundaraḥ / apunaḥkhaṇḍanāyenduḥ pūrṇāṅga iva rājate // 
sevyamāno'pi bhogaugho na khedāyāsya jāyate / kālakūṭaḥ kileśasya kaṇṭhe pratyuta rājate // 
parijñātopabhukto hi bhogo bhavati tuṣṭaye / vijñāya sevito maitrīmeti coro na śatrutām // 
naranārīnaṭaughānāṃ virahe dūragāminām / jñena yātreva subhagā bhogaśrīravalokyate // 
aśaṅkitopasaṃprāptā grāmayātrā yathādhvagaiḥ / prekṣyante tadvadeva jñairvyavahāramayāḥ kriyāḥ // 
ayatnopanate'pyakṣi padārtheṣu yathā punaḥ / nīrāgameva patati tadvatkāryeṣu dhīradhīḥ // 
indriyāṇāṃ na harati prāptamarthaṃ kadācana / nādadāti tathā'prāptaṃ saṃpūrṇo jño'vatiṣṭhate // 
aprāptacintāḥ saṃprāptasamupekṣāśca sanmatim / na kampayanti taralāḥ picchāghātā ivācalam // 
saṃśāntasarvasaṃdeho galitākhilakautukaḥ / saṃkṣīṇakalpanādeho jñaḥ samrāḍiva rājate // 
ātmanyeva na mātyantaḥ svātmanātmani jṛmbhate / saṃpūrṇo'pāraparyantaḥ kṣīrārṇava ivārṇave // 
bhogecchākṛpaṇāñjantūndīnāndīnendriyāṇi ca / anunmattamanāḥ śānto hasatyunmattakāniva // 
icchato'nyojjhitāṃ jāyāṃ yathaivānyena hasyate / indriyasyecchato bhogaṃ tadvajjñena vihasyate // 
tyajatsvātmasukhaṃ saumyaṃ mano viṣayavidrutam / aṅkuśeneva nāgendraṃ vicāreṇa vaśaṃ nayet // 
bhogeṣu prasaro yasyā manovṛtteśca dīyate / sāpyādāveva hantavyā viṣasyevāṅkurodgatiḥ // 
tāḍitasya hi yaḥ paścātsaṃmānaḥ so'pyanantakaḥ / śālergrīṣmābhitaptasya kuseko'pyamṛtāyate // 
anārtena hi sanmāno bahumāno na budhyate / pūrṇānāṃ saritāṃ prāvṛṭpūraḥ svalpo na rājate // 
pūrṇastu prākṛto'pyanyatpunarapyabhivāñchate / jagatpūraṇayogyāmburgṛhṇātyevārṇavo jalam // 
manaso'bhigṛhītasya yā paścādbhogamaṇḍanā / tāmevālabdhavistārāṃ kliṣṭatvādbahu manyate // 
bandhamukto mahīpālo grāsamātreṇa tuṣyati / parairabaddho nākrānto na rājyaṃ bahu manyate // 
hastaṃ hastena saṃpīḍya dantairdantānvicūrṇya ca / aṅgānyaṅgairivākramya jayeścendriyaśātravān // 
jetumanyaṃ kṛtotsāhaiḥ puruṣairiha paṇḍitaiḥ / pūrvaṃ hṛdayaśatrutvājjetavyānīndriyāṇyalam // 
etāvati dharaṇitale subhagāste sādhucetanāḥ puruṣāḥ / puruṣakalāsu ca gaṇyā na jitā ye cetasā svena // 
hṛdayabile kṛtakuṇḍala kalanāvivaśo manomahābhujagaḥ / yasyopaśāntimāgatamalamuditaṃ taṃ sunirmalaṃ vande // 
śrīvasiṣṭha uvāca / mahānarakasāmrājye mattaduṣkṛtavāraṇāḥ / āśāśaraśalākāḍhyā durjayā hīndriyārayaḥ // 
svāśrayaṃ prathamaṃ dehaṃ kṛtaghnā nāśayanti ye / te kukāryamahākośā durjayāḥ svendriyārayaḥ // 
kalevarālayaṃ prāpya viṣayāmiṣagṛdhnukāḥ / akṣagṛdhrā vivalganti kāryākāryograpakṣiṇaḥ // 
vivekatantujālena gṛhītā yena te śaṭhāḥ / tasyāṅgāni na lumpanti pāśā nāgabalaṃ yathā // 
āpātaramaṇīyeṣu ramate viṣayeṣu yaḥ / vivekadhanavānasminkukalevarapattane // 
indriyāribhirantasthairavaśo nābhibhūyate / na tathā sukhitā bhūpā mṛnmayograpurījuṣaḥ // 
yathā svādhīnamanasaḥ svaśarīrapurīśvarāḥ / ākrāntendriyabhṛtyasya sugṛhītamanoripoḥ // 
vasanta iva mañjaryo vardhante śuddhabuddhayaḥ / prakṣīṇacittadarpasya nigṛhītendriyadviṣaḥ // 
padminya iva hemante kṣīyante bhogavāsanāḥ / tāvanniśīthavetālā valganti hṛdi vāsanāḥ // 
ekatattvadṛḍhābhyāsādyāvanna vijitaṃ manaḥ / bhṛtyo'bhimatakartṛtvānmantrī satkāryakāraṇāt // 
sāmantaścendriyākrāntermano manye vivekinaḥ / lālanātsnigdhalalanā pālanātpāvanaḥ pitā // 
suhṛduttamaviśvāsānmano manye manīṣiṇām / svālokitaḥ śāstradṛśā buddhyāntaḥ svānubhāvitaḥ // 
prayacchati parāṃ siddhiṃ tyaktvātmānaṃ manaḥpitā / sudṛṣṭaḥ suparāmṛṣṭaḥ sudṛḍhaḥ suprabodhitaḥ // 
suguṇe yojito bhāti hṛdi hṛdyo manomaṇiḥ / janmavṛkṣakuṭhārāṇi tathodarkodayāni ca // 
diśatyevaṃ manomantrī karmāṇi śubhakarmaṇi / evaṃ manomaṇiṃ rāma bahupaṅkakalaṅkitam // 
vivekavāriṇā siddhye prakṣālyālokavānbhava / bhavabhūmiṣu bhīmāsu vivekavikalo vasan // 
mā patotpātapūrṇāsu vivaśaḥ prākṛto yathā / saṃsāramāyāmuditāmanarthaśatasaṃkulām // 
mā mahāmohamihikāmimāṃ tvamavadhīraya / vivekaṃ paramāśritya buddhyā satyamavekṣya ca // 
indriyārīnalaṃ jitvā tīrṇo bhava bhavārṇavāt / asatyeva śarīre'sminsukhaduḥkheṣvasatsu ca // 
dāmavyālakaṭanyāyo mā te bhavatu rāghava / bhīmabhāsadṛḍhasthityā tvaṃ yāsyasi viśokatām // 
ayamahamiti niścayo vṛthā yastamalamapāsya mahāmate svabuddhyā / yaditaradavalambya tatpadaṃ tvaṃ vraja piba bhuṅkṣva na badhyase manaskaḥ // 
śrīvasiṣṭha uvāca / asminviharato loke lokārāmasya dhīmataḥ / śreyase tiṣṭhato yatnamuttamārthābhidhāyinaḥ // 
dāmavyālakaṭanyāyo mā te bhavatu rāghava / bhīmabhāsadṛḍhasthityā tvaṃ viśoko bhaveti ca // 
śrīrāma uvāca / dāmavyālakaṭanyāyo mā te bhūdityudāhṛtam / brahman kimetadbhavatā bhavatāpāpahāriṇā // 
bhīmabhāsadṛḍhasthityā tvaṃ viśoko bhaveti ca / prabho kimuktaṃ bhavatā bhavatāpāpahāriṇā // 
udārayaitayā śuddhaṃ saṃprabodhaya māṃ girā / ghanastāpāpahāriṇyā prāvṛṣīva kalāpinam // 
śrīvasiṣṭha uvāca / dāmavyālakaṭanyāyaṃ bhīmabhāsadṛḍhasthitim / śrṛṇu rāghava tacchrutvā yadiṣṭaṃ tatsamācara // 
āsītpātālakuhare sarvāścaryamanorame / śambaro nāma daityendro māyāmaṇimahārṇavaḥ // 
ākāśanagarodyānaracitāsuramandiraḥ / kutrimottamacandrārkabhūṣitātmīyamaṇḍalaḥ // 
śilāśakalasaṃbhūtapadmādyairamarācalaḥ / anantavibhavārambhaparipūritadānavaḥ // 
gṛharatnāṅganāgeyajitāmaravadhūdhvaniḥ / candrabimbakalāpūrṇakrīḍopavanapādapaḥ // 
phullanīlotpalavyūhakarālaramaṇālayaḥ / ratnahaṃsadhvanāhūtahemāmburuhasārasaḥ // 
hemapādapaśākhāgrakṛtāmbhoruhakuḍmalaḥ / karañjajālaprapatanmandārakusumākaraḥ // 
tarkuyantramayānantadaityanirjitavāsavaḥ / himaśītānalajvālānirmitodyānamaṇḍapaḥ // 
sarvatra kusumodyānajitānandananandanaḥ / māyāsarvahṛtavyālamalayācalacandanaḥ // 
hemaśrīlokalāvaṇyanirjitāntaḥpurāṅganaḥ / nānākusumasaṃbhārajānudaghnagṛhāṅgaṇaḥ // 
krīḍārthamṛnmayeśānajitacakragadādharaḥ / ajasroḍḍīnaratnaughatārāḍhyakhapurāntaraḥ // 
niśīthākhilapātālaśatacandranabhastalaḥ / svaśālabhañjikālokagītagītiraṇotkaṭaḥ // 
māyairāvaṇanāgendravidrutāmaravāraṇaḥ / trailokyavibhavotkarṣapūritāntaḥpurāntaraḥ // 
sarvasaṃpattisubhagaḥ sarvaiśvaryanamaskṛtaḥ / samastadaityasāmantavanditogrānuśāsanaḥ // 
mahābhujavanacchāyāviśrāntāsuramaṇḍalaḥ / sarvabuddhigaṇādhāraratnamaṇḍalamaṇḍitaḥ // 
tasyotsāditadevasya kaṭhinoḍḍāmarākṛteḥ / babhūva vipulaṃ sainyamāsuraṃ suranāśanam // 
tasminmāyābale supte deśāntaragate tathā / tatsainyaṃ tarasā jaghnuśchidraṃ prāpya kilāmarāḥ // 
atha śambaradaityena muṇḍikrodhadrumādayaḥ / rakṣārthamatha sāmantāḥ svasenāsu niyojitāḥ // 
tānapyantaramāsādya jaghnurdevā bhayānakāḥ / vyomāntaragatāḥ śyenāḥ kalaviṅkānivākulān // 
senāpatīnpunaścānyāṃścakārāsurasattamaḥ / capalānudbhaṭārāvāṃstaraṅgāniva sāgaraḥ // 
devāstānapu tasyāśu jaghnustena sa kopavān / jagāmāmaranāśāya paripūrṇe triviṣṭapam // 
tasmāttanmāyayābhītāḥ surāste'ntardhimāyayuḥ / merukānanakuñjeṣu mṛgā gaurīhareriva // 
krandatkṣudrāmaragaṇaṃ vāṣpaklinnāpsaromukham / śūnyaṃ dadarśa sa svargaṃ kalpakṣīṇajagatsamam // 
viharankupitastatra labdhamāhṛtya sundaram / lokapālapurīṃ dagdhvā jagāmātmīyamālayam // 
evaṃ dṛḍhatarībhūte dveṣe dānavadevayoḥ / devāḥ svargaṃ parityajya dikṣu jagmuradarśanam // 
atha śambaradaityena ye ye senādhināyakāḥ / kriyante yatnatastāṃstu jaghnuryatnaparāḥ surāḥ // 
yāvadudbegamāyātaḥ śambaraḥ kopavānbhṛśam / tārṇo'timātramanala iva jajvāla socchvasan // 
trailokyamapi cānviṣyanna devā~llabdhavānatha / pareṇāpi prayatnena nidhānamiva duṣkṛtī // 
sasarja māyayā ghorānasurāṃstrīnmahābalān / balarakṣārthamuditānkālānmūrtimiva sthitān // 
nirvṛttā māyayā bhīmā balapādapavāhinaḥ / udaguste mahāmāyāḥ pakṣakṣubdhā ivādrayaḥ // 
dāmo vyālaḥ kaṭaśceti nāmabhiḥ parilāñchitāḥ / yathāprāptaikakartāraścetanāmātradharmiṇaḥ // 
abhāvātkarmaṇāṃ te ca prāktanā naca vāsanāḥ / nirvikalpakacinmātraparispandaikadharmakāḥ // 
karmajīvakalāṃ tanvīmasārāṃ ca manobhidām / apuṣṭāṃ kṛtrimāmantaścodayodayamāgatāḥ // 
śrīvasiṣṭha uvāca / iti nirṇīya daityendro dāmavyālakaṭānvitām / senāṃ saṃpreṣayāmāsa bhūtalaṃ devanāśinīm // 
daityāḥ sāgarakuñjebhyaḥ kandarebhyaśca sāyudhāḥ / udagurbhīmanirhlādāḥ sapakṣagirilīlayā // 
rodasīkoṭaraṃ hastaprahārahatabhāskaram / dānavāḥ pūrayāmāsurdāmavyālakaṭaidhitāḥ // 
athottasthurnikuñjebhyaḥ kandarebhyaḥ surācalāt / pralayānta ivākṣubdhā bhīmāḥ svarvāsināṃ gaṇāḥ // 
devāsurapatākinyostadyuddhamabhavattayoḥ / akālolvaṇakalpāntabhīṣaṇaṃ bhuvanāntare // 
petuḥ pralayaparyastacandrārkā iva dīptayaḥ / śirāṃsi kunḍalohayotatejaḥpītatamāṃsyatha // 
jughūrṇurbhaṭanirmuktasiṃhanādavirāvitāḥ / pralayānilasaṃpūraiḥ sphuṭahāsā ivādrayaḥ // 
reṇuḥ śailaśilātulyahetighātāstabhittayaḥ / kulācalataṭābhīruviśrāntaharimaṇḍalāḥ // 
ceruḥ parasparāghātahatahetisamutthitāḥ / lolānalakaṇāḥkalpaviśīrṇā iva tārakāḥ // 
vilesū raktamāṃsaughapūrṇaikārṇavatīragāḥ / kalpatālavaduttālā vetālāstālatālitāḥ // 
prasphuradrudhirāsāraśāntapāṃsupayodhare / vyomni hetihatakṣuṇṇā maulikuṇḍalakoṭayaḥ // 
babhūvurbhāskarākāraiḥ kalpabhūruhadhāribhiḥ / prahāradalitādrīndrairdaityairnirvivarā diśaḥ // 
jagmurjvaladasiprāntavātapātitabhittayaḥ / kaṇaprakaratāṃ śailāḥ kalpāgnidalitā iva // 
devāste ca samājagmuraśvamedhaidhitā iva / asurānastravibhraṣṭāñjaladāniva vāyavaḥ // 
jagṛhustānathākramya jaraṭhāsūnivautavaḥ / te'pi tāñjagṛhurmattānṛkṣārūḍhāniva drumān // 
dorvṛkṣavilasaddhetikusumāḥ śastrapallavāḥ / rejuḥ surāsurāḥ phullā vanalolā iva drumāḥ // 
anyonyaṃ pūrayāmāsuḥ śastrapūrairdiśo daśa / vanāni kusumavrātaiḥ sumerāviva mārutaḥ // 
ghoraṃ samabhavadyuddhaṃ devadānavasenayoḥ / rodorandhrodumbarāntarmahāmaśakasaṃghayoḥ // 
athodapataduttālairlokapālebhamaṇḍalaiḥ / kalpābhrasphūrjitākāro dāruṇaḥ samarāravaḥ // 
piṇḍagraheṇa nabhasi bhūbhāgamiva kuṭṭimam / muṣṭigrāhyo mahāmeghamantharodarapīvaraḥ // 
rathasaṃpātasaṃpiṣṭaśastraśailaraṭannaṭaḥ / truṭaddhṛdayaniḥsattvakarkaśākrandaghargharaḥ // 
pralayapratyayollāsikalpāntārāvabṛṃhaṇaḥ / dvādaśādityasaṃghaṭṭadravatkāñcanaparvataḥ // 
brahmāṇḍakuṇḍasaṃghaṭṭātparāvṛttyā ca nirgataḥ / mahāsrotaḥpayaḥpūraḥ sattvāhata ivākaraḥ // 
cañcatsapakṣaśailendrapakṣapātacaladdhvaniḥ / kaṭhināpūraṇoddhūtasphuṭacchailendrakandaraḥ // 
mandaroddhatadugdhābdhisaṃkṣobhasadṛśāṅgakaḥ / ratiśruddhuṃghumāsphoṭaghaṭitadvīpajantubhūḥ // 
senayoḥ kṣubdhayorāsīdyuddhamuddhatadānavam / niṣpiṣṭanagaragrāmagirikānanamānavam // 
mahāhetiśatacchinnadānavācalapūrṇadik / anyonyāhatahetyādicūrṇapūrṇāmbarodaram // 
bhuśuṇḍīmaṇḍalāsphoṭasphuṭanmeruśiraḥśatam / śaramārutanirlūnadaityadevamukhāmbujam // 
cakrāvartaśatabhrāntadevadaityajarattaṇam / senāprahārakallolavalanāvalitāmbaram // 
hetyugravātaniṣpiṣṭapatadvaimānikavrajam / astroditābdhivāryoghaplāvitavyomapattanam // 
vahanmahāstrapātāsiśūlaśaktinadīśatam / śailapakṣodbhaṭāsphoṭaluṭhadbrahmāṇḍamaṇḍapam // 
daityapārṣṇiprahāraughapatallokeśapattanam / nārīhalahalārāvaraṇatkaṅkaṇamandiram // 
luṭhaddaityavalodbhūtamattāsraughajalānvitam / raktadhautanaraughogramuktanādadravajjanam // 
lokapānīkapāmbhojacchannācchannayamānvitam / punaḥ surāsurairghātairdṛṣṭasainyakulākulam // 
sapakṣaparvatākāradānavādrigamāgamaiḥ / vahacchavaśavāśabdabhūribhāṅkārabhīṣaṇam // 
āyudhāgravibhinnogradaityaparvatanirjharaiḥ / raktairaruṇitāśeṣavasudhārṇavaparvatam // 
utsannarāṣṭranagaravipinagrāmagahvaram / dhṛtāsaṃkhyāsurebhāśvamanuṣyaśavaparvatam // 
sutālottālanārācarājirocitavāraṇam / muṣṭiprahārapiṣṭāṃsamattairāvaṇavāraṇam // 
kalpābhrapaṭalāsāradhārādalitaparvatam / mahāśaniviniṣpeṣapiṣṭoḍḍīnakulācalam // 
kupitāgnijvalajjvālājālajvalitadānavam / ekāñjalipuṭānītasamudrotsāditānalam // 
caṇḍadaityātisaṃbhāraśilīkṛtamahājvalam / vanavyūhendhanāgnyarcirdrāvitāmbuśiloccayam // 
astranirmitadurvāratamaḥkalpāntarātrikam / māyāsūryagaṇoddyotaiḥ pītātanutamaḥpaṭam // 
māyāgnivarṣaniṣpītakalābhraghanavarṣaṇam / sasītkārāgnivamanaśastrasaṃghaṭṭavarṣaṇam // 
vajravarṣāstranirdhūtaśailavarṣāstrasaṃbhramam / nidrābodhāstrayuddhāḍhyaṃ saṃgharṣāvagrahāśrayam // 
vahatkrakacavṛkṣāstraṃ jalāgnyasmaraṇāndhitam / brahmāstrayuddhaviṣamaṃ tamastejostrasāritam // 
astrodgīrṇāyudhānīkanīrandhrasakalāmbaram / śilāvarṣāstradalitaṃ vahnivarṣāstrabhāsuram // 
patākāspṛṣṭaśaśikaiścakracītkāragarjitaiḥ / muhūrtena rathairlaṅghitodayāstamayācalam // 
vajraprahārāviratamriyamāṇamahāsuram / śukrāmaramahāvidyājīvamānamahāsuram // 
vidravaddevasaṃghātaṃ jayaproḍḍāmarāmaram / śubhagrahamahāketumālikānāmitastataḥ // 
utpātamaṅgalaughānāṃ buddheruddharakandharam / sādrikhorvīsamudradyujagadrudhiravāridhi // 
phullaikakiṃśukavanaṃ kurvaddurvāravairataḥ / parvatapratimāsaṃkhyaṃ śavapūrṇamahārṇavam // 
samagrataruśākhāgralambalolamahāśavam / dīpyamānaiḥ svavātārtaiḥ pakṣapuṣpairlasatphalaiḥ // 
tālottālaiḥ śaravrātavanairvyāptanabhasthalam / parvatapratimāsaṃkhyakabandhaśatabāhubhiḥ // 
nṛtyadbhiḥ pātitāmbhodavimānasuratārakam / śaraśaktigadāprāsapaṭṭiśaprotaparvatam // 
lokasaptakavibhraṣṭakuḍyakhaṇḍacitāmbaram / anāratarasanmattakalpābhradṛḍhadundubhi // 
evaṃ śabdaśatonnādapātālatalavāraṇam / vināyakakarākṛṣṭadīrghadānavaparvatam // 
ekadikkaraniṣpandasiddhasādhyamarudgaṇam / palāyamānagandharvakinnarāmaracāraṇam // 
vaghuraśaninipātakhaṇḍitāṅgā dalitaśilāśakalāḥ kakummukheṣu / pralayasamayasūcakāḥ surāṇāṃ suratarughargharaghasmarāḥ samīrāḥ // 
śrīvasiṣṭha uvāca / tasmiṃstadā vartamāne ghore samarasaṃbhrame / devāsuraśarīreṣu garteṣvabhrodareṣviva // 
vahatsvasṛkpravāheṣu gaṅgāpūreṣvivāmbarāt / dāmni veṣṭitadevaughakṛtakṣveḍāghanārave // 
vyāle nijakarākṛṣṭipiṣṭasarvasurālaye / kaṭe kaṭhinasaṃrambhasaṅgarakṣapitāmare // 
airāvate kṣīṇarave palāyanaparāyaṇe / pravṛddhe dānavānīke madhyāhna iva bhāskare // 
patitāṅgavyathārtāni prasravadrudhirāṇi ca / payāṃsīvāvasetūni devasainyāni dudruvuḥ // 
dāmavyālakaṭāstāni ciramantarhitāni ca / anujagmurlasannādasindhanānīva pāvakāḥ // 
anviṣṭānapi yatnena nālabhantāsurāḥ surān / ghanajālavanoḍḍīnānsiṃhā hariṇakāniva // 
alabdheṣvamaraugheṣu dāmavyālakaṭāstadā / jagmuḥ pātālakośasthaṃ prabhuṃ pramuditāśayāḥ // 
atha devā viṣaṇṇāste kṣaṇamāśvāsya vai yayuḥ / jayopāyāya vijitā brahmāṇamamitaujasam // 
teṣāmāvirabhūdbrahmā raktaraktānanaśriyām / sāyaṃ raktīkṛtāmbūnāmabdhīnāmiva candramāḥ // 
praṇamya te surāstasmā anarthaṃ śambarehitam / samyakprakathayāmāsurdāmavyālakaṭakramam // 
tadākarṇyākhilaṃ brahmā vicārya sa vicāravit / uvācedaṃ surānīkamāśvāsanakaraṃ vacaḥ // 
śrībrahmovāca / śatavarṣasahasrānte śambareṇa hareḥ karāt / martavyaṃ samareśasya tatkālaṃ saṃpratīkṣatām // 
dāmavyālakaṭānetānadya tvamarasattamāḥ / yodhayantaḥ palāyadhvaṃ māyāyuddhena dānavān // 
yuddhābhyāsavaśādeṣāṃ mukurāṇāmivāśaye / ahaṃkāracamatkāraḥ pratibimbamupaiṣyati // 
gṛhītavāsanāstvete dāmavyālakaṭāḥ surāḥ / sujeyā vo bhaviṣyanti lagnajālāḥ khagā iva // 
adya tvavāsanā hyete sukhaduḥkhavivarjitāḥ / dhairyeṇārīnvinighnanto devā durjayatāṃ gatāḥ // 
vāsanātantubaddhā ye āśāpāśavaśīkṛtāḥ / vaśyatāṃ yānti te loke rajjubaddhāḥ khagā iva // 
ye bhinnavāsanā dhīrāḥ sarvatrāsaktabuddhayaḥ / na hṛṣyanti na kupyanti durjayāste mahādhiyaḥ // 
yasyāntarvāsanārajjvā granthibandhaḥ śarīriṇaḥ / mahānapi bahujño'pi sa bālenāpi jīyate // 
ayaṃ so'haṃ mamedaṃ tadityākalpitakalpanaḥ / āpadāṃ pātratāmeti payasāmiva sāgaraḥ // 
iyanmātraparicchinno yenātmā bhavyabhāvitaḥ / sa sarvajño'pi sarvatra parāṃ kṛpaṇatāṃ gataḥ // 
anantasyāprameyasya yeneyattā prakalpitā / ātmanastasya tenātmā svātmanaivāvaśīkṛtaḥ // 
ātmano vyatiriktaṃ yatkiṃcidasti jagattraye / yatropādeyabhāvena baddhā bhavatu vāsanā // 
āsthāmātramanantānāṃ duḥkhānāmākaraṃ viduḥ / anāsthāmātramabhitaḥ sukhānāmākaraṃ viduḥ // 
dāmavyālakaṭā yāvadanāsthā bhavasaṃsthitau / tāvanna nāma jeyāvo maśakānāmivānalāḥ // 
antarvāsanayā janturdīnatāmanuyātayā / jito bhavatyanyathā tu maśako'pyamarācalaḥ // 
vidyate vāsanā yatra tatra sā yāti pīnatām / guṇo guṇini hi dvitvaṃ sato dṛṣṭaṃ hi nāsataḥ // 
ayaṃ so'haṃ mamedaṃ cetyevamantaḥ savāsanam / yathā dāmādayaḥ śakra bhāvayanti tathā kuru // 
yā yā janasya vipado bhāvābhāvadaśāśca yāḥ / tṛṣṇākarañjavallyāstā mañjaryaḥ kaṭukomalāḥ // 
vāsanātantubaddho yo loko viparivartate / sā pravṛddhātiduḥkhāya sukhāyocchedamāgatā // 
dhīro'pyatibahujño'pi kulajo'pi mahānapi / tṛṣṇayā badhyate jantuḥ siṃhaḥ śṛṅkhalayā yathā // 
dehapādapasaṃsthasya hṛdayālayagāminaḥ / tṛṣṇā cittakhagasyeyaṃ vāgurā parikalpitā // 
dīno vāsanayā lokaḥ kṛtāntenāpakṛṣyate / rajjveva bālena khago vivaśo bhṛśamucchavasan // 
alamāyudhabhāreṇa saṃgarabhramaṇena ca / vāsanāyā viparyāsaṃ yuktyā yatnādripoḥ kuru // 
antarā kṣubhite dhairye riporamaranāyaka / na śastrāṇi na cāstrāṇi na śāstrāṇi jayanti ca // 
dāmavyālakaṭāstvete yuddhābhyāsavaśena ca / ahaṃkāramayīṃ mattāste grahīṣyanti vāsanām // 
yadā te'tyajñapuruṣāḥ śambareṇa vinirmitāḥ / vāsanāmāśrayiṣyanti tadā yāsyanti jeyatām // 
tattāvadyuktiyuddhena tānprabodhayatāmarāḥ / yāvadabhyāsavaśato bhaviṣyanti savāsanāḥ // 
tato vaśyā bhaviṣyanti bhavatāṃ baddhavāsanāḥ / tṛṣṇā'protāśayā loke na ca kecana pelavāḥ // 
samaviṣamamidaṃ jagatsamagraṃ samupanataṃ sthiratāṃ svavāsanāntaḥ / calacalalaharībharo yathābdhāvata iha saiva cikitsyatāṃ prayātā // 
śrīvasiṣṭha uvāca / ityuktvā bhagavāndevāṃstatraivāntardhimāyayau / velāvanitaṭe śabdaṃ kṛtvevāmbutaraṅgakaḥ // 
surāstvākarṇya tadvākyaṃ jagmuḥ svābhimatāṃ diśam / kamalāmodamādāya vanamālāmivānilāḥ // 
dināni katicitsveṣu kānteṣu sthirakāntiṣu / dvirephā iva padmeṣu mandireṣu viśaśramuḥ // 
kaṃcitkālaṃ samāsādya svātmodayakaraṃ śubham / cakrurdundubhinirghoṣaṃ pralayābhraravopamam // 
atha daityairmamāvyomni taiḥ pātālatale sthitaiḥ / kālakṣepakaraṃ ghoraṃ punaryuddhamavartata // 
vavurasiśaraśaktimudgaraughā musalagadāparaśūgracakraśaṅkhāḥ / aśanigiriśilāhutāśavṛkṣā ahigaruḍādimukhāni cāyudhāni // 
māyākṛtāyudhamahāmbughanapravāhā kṣiprāvahā pratidiśaṃ kila nirjagāma / pāṣāṇaparvatamahīruhalakṣavṛkṣakṣubdhāmbupūraghanaghoṣavatī nadī drāk // 
madhyapravāhavahadulmukaśūlaśailaprāsāsikuntaśaratomaramudgaraughā gaṅgopamāmbuvalitāmaramandireṇa sarvāsu dikṣvaśanivarṣanikarṣaṇena // madhyapravāhavahadulmukaśūlaśailaprāsāsikuntaśaratomaramudgaraughā gaṅgopamāmbuvalitāmaramandireṇa sarvāsu dikṣvaśanivarṣanikarṣaṇena // 
pṛthvyādidāruṇaśarīramapi prahāradānagrahā gahanarāśiśarīrakeva / māyopaśāmyati surāsurasiddhasannā māyākṛtiḥ punarudeti nacaiva saiva // 
śailopamāyudhavighaṭṭitabhūdharāṇi raktāmbupūraparipūrṇamahārṇavāni / daivāsurendraśavaśailavirūḍhakuntatālīvanāni kakubhāṃ vadanāni cāsan // 
udgīrṇakuntaśaraśaktigadāsicakrahelānigīrṇasuradānavamuktaśailā / kāṣollasatkrakacadantanakhāgramālā jīvānvitā hyapatadāyasasiṃhasṛṣṭiḥ // 
ujjvālalocanaviṣajvalanātapaughadigdāhadarśitayugāntadineśasenā / uḍḍīyamānaparidīrghamahāmahīdhramagnābdhivadviṣadharāvalirullalāsa // 
unnādavajramakarotkarakarkaśāntaḥkṣubdhābdhivīcivalayairvalitācalendraiḥ / āsījjagatsakalameva susaṃkaṭāṅgamāvṛttibhirvividhahetinadīpravāhaiḥ // 
śailāstraśastragaruḍācalacālitoccanāgaṃ mahāsuragaṇāṅgaṇamantarikṣam / āsītkṣaṇaṃ jaladhibhiḥ kṣaṇamagnipūraiḥ pūrṇaṃ kṣaṇaṃ dinakaraiḥ kṣaṇamandhakāraiḥ // 
garuḍaguḍaguḍākulāntarikṣapravisṛtahetihutāśaparvataughaiḥ / jagadabhavadasahyakalpakāle jvalitasurālayabhūtalāntarālam // 
udapatannasurāvasudhātalādgaganamadritaṭādiva pakṣiṇaḥ / atibalādapatanvibudhā bhuvi pralayacālitaśailaśilā iva // 
śarīrarūḍhonnatahetivṛkṣavanāvalīlagnamahāgnidāhāḥ / surāsurāḥ prāpurathāmbarāntaḥ kalpānilāndolitaśailaśobhām // 
surāsurādrīndraśarīramuktai raktapravāhairabhito bhramadbhiḥ / babhāra pūrṇaṃ parito'mbaro'dreḥ saṃdhyākaraughakṣatamaṅga gaṅgām // 
girivarṣaṇamambuvarṣaṇaṃ vividhogrāyudhavarṣaṇaṃ tathā / viṣamāśanivarṣaṇaṃ ca te samamanyonyamathāgnivarṣaṇam // 
anayannayamārgakovidā dalitāśeṣagirīndrabhittayaḥ / sasṛjuśca samaṃ samantataḥ karikumbheṣviva puṇyavarṣaṇam // 
devāsurāḥ samarasaṃbhramamākulāste anyonyamaṅgadalanākulahetihastāḥ / nāgendraḍimbhapṛtanāpṛthupīṭhapeṣaiḥ kīrṇaśriyo nabhasi babhramurakṣipantaḥ // 
chinnaiḥ śiraḥkarabhujorubharairbhramadbhirākāśakāṣṭhaśalabhairaśivaistadānīm / āsījjagajjaṭharamabhrabharairivograirābhāskarasthagitadiktaṭaśailajālam // 
raṭadbhaṭāsphoṭakaṭisphuṭadbhiḥ samīritairhetikalāsitaughaiḥ / parasparāghātahataiḥ patadbhirjagāma śīrṇā dalaśo dharitrī // 
anyonyamāyudhaśilācalavṛkṣavarṣairmerupramāṇakaṭhināṅganigharṣaṇaiśca / āsīdraṇaṃ caṭacaṭāsphuṭadantarikṣaṃ kalpakṣayāntamiva bhīmabharogranādaiḥ // 
mattānilakṣubdhajalānalārkadaladvayaṃ dīrghasurāsuraugham / brahmāṇḍamākhaṇḍitakuḍyakoṇasakālakalpāntakarālamāsīt // 
bhrāntairbhṛśaṃ bharitadiktaṭamadrikūṭairātmapramāṇaghanahetihatai raṇadbhiḥ kūjadbhirārtibhirivograguhoccavātaiḥ krandadbhirāpatitasiṃharavairadabhraiḥ // bhrāntairbhṛśaṃ bharitadiktaṭamadrikūṭairātmapramāṇaghanahetihatai raṇadbhiḥ kūjadbhirārtibhirivograguhoccavātaiḥ krandadbhirāpatitasiṃharavairadabhraiḥ // 
māyānadījaladhiyodhaghanāgnidāhairvṛkṣaiḥ surāsuraśavairacalaiḥ śiloccaiḥ / bhrānteḥ śarāsiśitaśaktigadāstraśastrairvātāvakīrṇavanaparṇavadantarantaḥ // 
adrīndrapakṣaparimāṇagamākṣamoktadurvārahastibaladāruṇadehakairdrāk / āsītpatadbhaṭaśarīragirīndravātavibhraṣṭadevapurapūrṇajalārṇavaugham // 
ghanaghuṃghumapūritāntarikṣā kṣatajakṣālitabhūdharā dharā ca / rudhirahradavṛttivartinī vā bhuvanābhogaguhā tadākulābhūt // 
anantadṛkprasṛtavikārakāriṇī kṣayodayonmukhasukhaduḥkhaśaṃsinī / raṇakriyāsurasuraghaṭṭasaṃkaṭā tadābhavatkhalu sadṛśīha saṃsṛteḥ // 
śrīvasiṣṭha uvāca / evaṃprāyākulārambhairasurairasuhāribhiḥ / sahasā hṛtasaṃrabdhairārabdhaḥ sumahān raṇaḥ // 
māyayātha vivādena sandhinā vigraheṇa ca / palāyanena dhairyeṇa cchannagopāyanena ca // 
kārpaṇyenāstrayuddhena svāntardhānaiśca bhūriśaḥ / dhṛtaḥ sa saṃgaro devaistriṃśadvarṣāṇi pañcakam // 
varṣāṇi divasānmāsāndaśāṣṭau sapta pañca ca / varṣāṇi peturvṛkṣāgnihetyekāśanibhūbhṛtām // 
etāvatā tu kālena dṛḍhābhyāsādahaṃkṛteḥ / dāmādayo'hamityāsthāṃ jagṛhurgrastacetasaḥ // 
naikaṭyātiśayādyadvaddarpaṇaṃ bimbavadbhavet / abhyāsātiśayāttadvatte sāhaṃkāratāṃ gatāḥ // 
yadvaddūragataṃ vastu nādarśe pratibimbati / padārthavāsanā tadvadanabhyāsānna jāyate // 
yadā dāmādayo jātā ahaṃkārātmavāsanāḥ / tadā me jīvitaṃ me'rtha iti dainyamupāgatāḥ // 
bhavavāsanayā grastā mohavāsanayā tataḥ / āśāpāśanibaddhāste tataḥ kṛpaṇatāṃ gatāḥ // 
mugdheva hyanahaṃkārairmamatvamupakalpitam / rajjvāṃ bhujaṅgatvamiva dāmavyālakaṭaistataḥ // 
āpādamastako dehaḥ kathaṃ me bhavatu sthiraḥ / mameti tṛṣṇākṛpaṇā dīnatāṃ te samāyayuḥ // 
sthiro bhavatu me dehaḥ sukhāyāstu dhanaṃ mama / iti baddhadhiyāṃ teṣāṃ dhairyamantarddhimāyayau // 
savāsanatvādvapuṣāmalpasattvātsuradviṣām / yā tu prahāraparatā mārjitevāśu sābhavat // 
kathaṃ surā jagatyasminbhavāma iti cintayā / vivaśā dīnatāṃ jagmuḥ padmā iva nirambhasaḥ // 
teṣāṃ yoṣānnapānena svāhaṃkṛtimatāṃ ratiḥ / babhūva bhāvabhāvasthā bhīṣaṇā bhavabhājinī // 
atha tasminraṇe bhītyā sāpekṣatvamupāyayuḥ / mattebhaghanasaṃrabdhe vane hariṇakā iva // 
mariṣyāmo mariṣyāma iti cintāhatāśayāḥ / mandaṃ mandaṃ kila bhremuḥ kupitairāvaṇe raṇe // 
śarīraikārthināṃ teṣāṃ bhītānāṃ maraṇādapi / alpasattvatayā mūrghni kṛtameva paraiḥ padam // 
atha pramlānasattvāste hantumagragataṃ bhaṭam / na śekurindhane kṣīṇe havirdagdhumivāgnayaḥ // 
vibudhānāṃ praharatāṃ maśakatvamupāgatāḥ / kṣatavikṣatasaṃghātāstasthuḥ sāmānyasadbhaṭāḥ // 
bahunātra kimuktena maraṇādbhītacetasaḥ / daityā deveṣu valagatsu dudruvuḥ samarājirāt // 
teṣu dravatsu bhīteṣu sarvato dānavādiṣu / dāmavyālakaṭākhyeṣu vikhyāteṣu surālaye // 
taddaityasainyaṃ nyapatadvidrutaṃ khāditastataḥ / kalpāntapavanodbhūtaṃ tārājālamivābhitaḥ // 
amarācalakuñjeṣu śikharāṇāṃ śikhāsu ca / taṭeṣu vārirāśīnāṃ payodapaṭaleṣu ca // 
sāgarāvartagarteṣu śvabhreṣūdyatsaritsu ca / jaṅgaleṣu diganteṣu jvalatsu vipineṣu ca // 
tadvāṇocchinnadeśeṣu grāmeṣu nagareṣu ca / aṭavīṣūgrapakṣāsu marubhūmidavāgniṣu // 
lokālokācalānteṣu parvateṣu hradeṣu ca / āndhradvaviḍakāśmīrapārasīkapureṣu ca // 
nānāmbhodhitaraṅgāsu gaṅgājalaghaṭāsu ca / dvīpāntareṣu jāleṣu jambūkhaṇḍalatāsu ca // 
sarvataḥ parvatākārāḥ patitāste surārayaḥ / visphoṭitāṅgacaraṇā vibhinnakarabāhavaḥ // 
śākhālagnāntratantrīkā muktaraktabharacchaṭāḥ / vyastaśekharamūrdhāno niṣkrāntāḥ kupitekṣaṇāḥ // 
sāyudhā balamāyeṣucchinnakaṅkaṭahetayaḥ / dūrāpātaviparyastapatannānāyudhāṃśukāḥ // 
kaṇṭhalambiśirastrāṇacaṭatkārograbhītayaḥ / śikhāśataśilāprotā dehabhāgavilambinaḥ // 
śālmalyugradṛḍhāpātakaṭatkaṇṭakasaṃkaṭāḥ / suśilāphalakāsphālaśatadhāśīrṇamastakāḥ // 
sarvaṃ eva sakalāyudhaśastrapātamātrasamanantarameva / dikṣu nāśamagamannasurendrāḥ pāṃsavo'mbudanidhau payasīva // 
śrīvasiṣṭha uvāca / iti tuṣṭeṣu deveṣu dānaveṣu hateṣu ca / dāmavyālakaṭā dīnā babhūvurbhayavihvalāḥ // 
jajvāla kupitaḥ kveti kalpāntāgniriva jvalan / śambaraḥ śamitānīko dāmavyālakaṭānprati // 
śambarasya bhayādgatvā pātālamatha saptamam / dāmavyālakaṭāstasthustyaktvātha nijamaṇḍalam // 
yamasya kiṅkarā yatra ye kālatrāsanakṣamāḥ / kutūhalena tiṣṭhanti narakārṇavapālakāḥ // 
te teṣāmatha yātānāṃ dattvā bhayamabhīravaḥ / cintā iva ghanākārāḥ kumārīśca daduḥ kramāt // 
taiḥ sārdhaṃ nītavantaste tatra dāmādayo'vadhim / daśavarṣasahasrāntamāttānantakuvāsanāḥ // 
iyaṃ me kāminī kanyā mameyaṃ prabhuteti ca / durūḍhasnehabandhānāṃ kālasteṣāṃ vyavartata // 
dharmarājo'tha taṃ deśaṃ kadācitsamupāyayau / mahānarakakāryāṇāṃ vicārārthaṃ yadṛcchayā // 
aparijñātamenaṃ te dharmarājaṃ trayo'surāḥ / na praṇemurvināśāya sāmānyamiva kiṅkaram // 
atha vaivasvatenaite jvalitāsūgrabhūmiṣu / vihitabhrūparispandamātreṇaiva niveśitāḥ // 
tatra te karuṇākrandāḥ sasuhṛddārabandhavaḥ / pradagdhāḥ parṇaviṭapā vṛkṣā iva vanānilaiḥ // 
svayā vāsanayā jātāstayaiva krūrayā punaḥ / bandhakarmakarākārāḥ kirātā rājakiṅkarāḥ // 
tajjanmātha parityajya jātāḥ śvabhreṣu vāyasāḥ / tadante gṛdhratāṃ yātāstato'pi śuklatāṃ gatāḥ // 
sūkaratvaṃ trigarteṣu meṣatvaṃ parvateṣu ca / magadheṣvatha kīṭatvaṃ babhruste ca kubuddhayaḥ // 
anubhūyetarāmanyāṃ citrāṃ yoniparamparām / adya matsyāḥ sthitā rāma kāśmīrāraṇyapalvale // 
dāvāgnikvathitālpālpapaṅkakalpāmbupāyinaḥ / na mriyante na jīvanti jarajjambālajarjarāḥ // 
vicitrayonisaṃrambhamanubhūya punaḥpunaḥ / bhūtvā bhūtvā punarnaṣṭāstaraṅgā jaladhāviva // 
bhavajaladhigatāste vāsanātantununnāstṛṇamiva ciramūḍhā deharūpaistaraṅgaiḥ / upaśamamupayātā rāma nādyāpyanantaṃ parikalaya mahattvaṃ dāruṇaṃ vāsanāyāḥ // 
śrīvasiṣṭha uvāca / ataḥ prabodhāya tava vacmi rāma mahāmate / dāmavyālakaṭanyāyo mā te'stviti tu līlayā // 
avivekānusaṃdhānāccittamāpadamīdṛśīm / anantabhavaduḥkhāya parigṛhṇāti helayā // 
kva kilāmaravidhvaṃsiśambarānīkanāthatā / kva tāpataptajambālajālajarjaramīnatā // 
kva dhairyamamarānīkavidrāvaṇakaraṃ mahat / kva kirātamahīpālakṣudrakiṅkararūpatā // 
kva nāma nirahaṅkāracitsattvodāradhīratā / kva mithyāvāsanāveśādahaṅkārakukalpanā // 
śākhāpratānagahanā saṃsāraviṣamañjarī / ahaṅkārāṅkurā deva samudetīyamātatā // 
ahaṅkāramato rāma mārjayāntaḥ prayatnataḥ / ahaṃ na kiṃcideveti bhāvayitvā sukhī bhava // 
ahaṅkārāmbudacchannaṃ paramārthendumaṇḍalam / rasāyanamayaṃ śītamadṛśyatvamupāgatam // 
ahaṅkārapiśācārtā dāmavyālakaṭāstrayaḥ / gatāḥ sattāmasanto'pi māyāmāhātmyadānavāḥ // 
kāśmīreṣu mahāraṇyasarasīvanapalvale / adya matsyāḥ sthitā rāma śaivālalavalālasāḥ // 
śrīrāma uvāca / nāsato vidyate bhāvo nābhāvo vidyate sataḥ / te hyasantaḥ kathaṃ sattāṃ saṃpannā iti me vada // 
śrīvasiṣṭha uvāca / evametanmahābāho nāsatsaṃbhavati kvacit / kadācitkiṃcidapyeva bṛhatsaṃpadyate tanu // 
kimasatsaṃsthitaṃ brūhi kiṃ tatsadvātha saṃsthitam / samyaṅnidarśanenaiva kariṣye tava bodhanam // 
śrīrāma uvāca / santa eva sthitāḥ santo brahmanvayamime kila / dāmādayastvasanto'pi vakṣi santaḥ sthitā iti // 
śrīvasiṣṭha uvāca / yathā dāmādayo rāma sthitā māyāmayā iti / asatyā eva satyābhā mṛgatṛṣṇāmbupūravat // 
tathaiveme vayamapi sasurāsuradānavāḥ / asatyā eva valgāmo yāma āyāma eva ca // 
alīkameva tvadbhāvo madbhāvo'līkameva ca / anubhūto'pyasadrūpaḥ svapne svamaraṇaṃ yathā // 
mṛto bandhuryathā svapne'pyanubhūto'pyasanmayaḥ / mṛto'yamiti cejjñaptirbhavedevamidaṃ jagat // 
eṣātimūḍhaviṣaya uktireva na rājate / abhyāsena vinodeti nānubhūterapahnavaḥ // 
niścayo'ntaḥprarūḍho yaḥ saṃpanno'bhyasanaṃ vinā / nāśamāyāti loke'sminna kadācana kasyacit // 
idaṃ jagadasadbrahma satyamityeva vakti yaḥ / tamunmattamivonmatto vimūḍho'pi hasatyalam // 
akṣībakṣīvayoraikyaṃ kva kilehājñatajjñayoḥ / andhaprakāśayorbodhe syācchāyātapayoriva // 
yatnenāpyanubhūto'rthaḥ satye kartumapahnavam / ajño'ntaśca na śakroti śavamākramaṇaṃ yathā // 
brahma sarvaṃ jagaditi vaktuṃ nājñasya yujyate / tapovidyānanubhave sa tadevānubhūtavān // 
abuddhaviṣaye hyeṣā rāma vākpravirājate / buddhasyāsmīti rūpeṇa kila nāstyeva kiṃcana // 
brahmevedaṃ paraṃ śāntamityevānubhavansudhīḥ / apahnavaḥ svānubhūteḥ kartuṃ tasya kva yujyate // 
parasmādvyatirekeṇa nāhamātmani kiṃcana / hemanīvormikāditvaṃ na mayyasti viśiṣṭatā // 
bhūtatā vyatirekeṇa mūḍhe nātmani kiṃcana / ūrmyādibuddhau hemeva jñe nāsti paramārthatā // 
mithyāhaṃtāmayo mūḍhaḥ satyaikātmamayaḥ sudhīḥ / yujyate na kvacinnāma svabhāvāpahnavo'nayoḥ // 
yo yanmayastasya tasminyujyate'pahnavaḥ katham / puruṣasya ghaṭo'smīti vākyamunmattameva hi // 
tasmānneme vayaṃ satyā naca dāmādayaḥ kvacit / asatyāste vayaṃ ceme nāsti naḥ khalu saṃbhavaḥ // 
satyaṃ saṃvedanaṃ śuddhaṃ bodhākāśaṃ nirañjanam / satyaṃ sarvagataṃ śāntamastyanastamayodayam // 
sarvaṃ śāntaṃ ca niḥśūnyaṃ na kiṃcidiva saṃsthitam / tatra vyomni vibhāntīmā nijā bhāso'ṅga sṛṣṭayaḥ // 
yathā taimirikākṣasya sahajā eva dṛṣṭayaḥ / keśoṇḍrakādivadbhānti tathemāstatra dṛṣṭayaḥ // 
sa ātmānaṃ yathā vetti tathānubhavati kṣaṇāt / cidākāśastato'satyamapi satyaṃ tadīkṣaṇāt // 
na satyamasti nāsatyamiti tasmājjagattraye / yadyathā vetti cidrūpaṃ tattathodetyasaṃśayam // 
yathā dāmādayastadvadevamabhyuditā vayam / satyāsatyāḥ kimatrāṅga tānpratyapi vikalpanā // 
asyānantasya cidvyomnaḥ sarvagasya nirākṛteḥ / cidudeti yathā yāntastathā sā tatra bhātyalam // 
yatra dāmādirūpeṇa saṃvitprakacitā svayam / tathā sā tatra saṃpannā tathākārānubhūtitaḥ // 
asmadādisvarūpeṇa saṃvidyatroditā svayam / tathāsau tatra saṃpannā tathākārānubhūtitaḥ // 
svasvapnapratibhāsasya jagadityabhidhā kṛtā / cidvyomno vyomavapuṣastāpasyeva mṛgāmbutā // 
yatra prabuddhaṃ cidvyoma tatra dṛśyābhidhā kṛtā / yatra suptaṃ tu tenaiva tatra mokṣābhidhā kṛtā // 
naca tatkvacidāsuptaṃ na prabuddhaṃ kadācana / cidvyoma kevalaṃ dṛśyaṃ jagadityavagamyatām // 
nirvāṇameva sargaśrīḥ sargaśrīreva nirvṛtiḥ / nānayoḥ śabdayorarthabhedaḥ paryāyayoriva // 
paramārtho jagaditi rūpaṃ vetti svayaṃ svakam / yathā taimirikaṃ cakṣuḥ keśoṇḍrakamivekṣate // 
na tatkeśoṇḍṛkaṃ kiṃcitsā hi dṛṣṭistathā sthitā / nedaṃ dṛśyamidaṃ kiṃciditthaṃ cidvyoma saṃsthitam // 
sarvatra sarvamidamasti yathānubhūtaṃ no kiṃcana kvacidihāsti na cānubhūtam / śāntaṃ sadekamidamātatamitthamāste saṃtyaktaśokabhayamedamatastvamāssva // 
śilodarākāraghanaṃ praśāntaṃ mahācite rūpamidaṃ svamaccham / naivāsti nāstīti dṛśau kvacittu yaccāsti tatsādhu tadeva bhāti // 
śrīrāma uvāca / satāmapyasatāmeva bālayakṣapiśācavat / dāmavyālakaṭādīnāṃ duḥkhasyāntaḥ kathaṃ bhavet // 
śrīvasiṣṭha uvāca / dāmavyālakuṭumbaistaistadaiva yamakiṅkaraiḥ / prārthitena yamenoktamidaṃ śrṛṇu raghūdvaha // 
yadā viyogameṣyanti śroṣyanti ca nijāṃ kathām / dāmādayastadā muktā bhaviṣyantītyasaṃśayam // 
śrīrāma uvāca / svavṛttāntamimaṃ kutra kadā kathayate katham / śroṣyanti bhagavaṃste vā varṇayedaṃ yathākramam // 
śrīvasiṣṭha uvāca / kāśmīreṣu mahāpadmasarasītīrapalvale / bhūyobhūyo'nubhūyaiva matsyayoniparamparām // 
ālolitāśayā lolāḥ kālena layamāgatāḥ / tatraiva padmasarasi te bhaviṣyanti sārasāḥ // 
tatra kahlāramālāsu sarojapaṭalīṣu ca / śaivālavaravallīṣu taraṅgavalanāsu ca // 
calatkusumadolāsu nīlotpalalatāsu ca / sīkaraughābhralekhāsu śītalāvartavartiṣu // 
sārasāḥ sarasaṃbhogānbhuktvā bhuvanabhūṣaṇāḥ / vihṛtya suciraṃ kālamalamāgataśuddhayaḥ // 
te viyuktā bhaviṣyanti muktaye labdhabuddhayaḥ / rajaḥsattvatamāṃsīva bhedaṃ prāpya yadṛcchayā // 
kāśmīramaṇḍalasyāntarnagaraṃ nagaśobhitam / nāmnādhiṣṭhānamityeva śrīmattasya bhaviṣyati // 
pradyumnaśikharaṃ nāma tasya madhye bhaviṣyati / śrṛṅgaṃ laghu sarojasya kośacakramivodare // 
tasya mūrdhni girergehaṃ kaścidrājā bhaviṣyati / abhraṃkaṣamahāśālaṃ śrṛṅge śrṛṅgamivāparam // 
gṛhasyeśānakoṇe'sti śirobhittivraṇodare / tasyāniśamaviśrāntavātādhūtatṛṇāntike // 
ālaye dānavo vyālaḥ kalaviṅko bhaviṣyati / prathamālpaśrutaśāstra ivārtharahitāravaḥ // 
tasminneva tadā kāle tatra rājā bhaviṣyati / śrīyaśaskaradevākhyaḥ śakraḥ svarga ivāparaḥ // 
dānavo dāmanāmātra maśakastasya sadmani / bhaviṣyati bṛhatstambhapṛṣṭhacchidre mṛdudhvaniḥ // 
adhiṣṭhānābhidhe tasminnevāntarnagare tadā / ratnāvalīvihārākhyo vihāro'pi bhaviṣyati // 
tasmiṃstadbhūmipāmātyo narasiṃha iti śrutaḥ / karāmalakavaddṛṣṭabandhamokṣo nivatsyati // 
bhaviṣyati gṛhe tasya krīḍanaḥ krakaraḥ khagaḥ / kaṭo māyāsuro nāma kṛtarājatapañjaraḥ // 
sa nṛsiṃho nṛpāmātyaślokairviracitāmimām / dāmavyālakaṭādīnāṃ kathayiṣyati satkathām // 
sakaṭaḥ krakaraḥ śrutvā tatkathāsaṃsmṛtātmabhūḥ / śāntamitthaṃ mahāśāntaṃ paraṃ nirvāṇameṣyati // 
pradyumnaśikharaprāntavāstavyaḥ kalaviṅkakaḥ / tatratyaiśca kathāṃ śrutvā paraṃ nirvāṇameṣyati // 
rājamandiradārvantarvraṇavāstavyatāṃ gataḥ / maśako'pi prasaṅgena śrutvā śāntimupaiṣyati // 
pradyumnaśrṛṅgāccaṭako maśako rājamandirāt / vihārātkrakaraśceti mokṣameṣyanti rāghava // 
eṣa te kathitaḥ sarvo dāmavyālakathākramaḥ / māyaivameva saṃsāraśūnyaivātyantabhāsurā // 
bhramayatyaparijñānānmṛgatṛṣṇāmbudhīriva / mahato'pi padādevaṃ nānājñānavaśādadhaḥ // 
patanti mohitā mūḍhā dāmavyālakaṭā iva / kva bhrūkṣepaviniṣpiṣṭamerumandarasadmatā // 
kva rājagṛhadārvantarvraṇe maśakarūpatā / kva capeṭabhujāmātrapātitārkendubimbatā // 
kva pradyumnagirau gehe bhittivraṇavihaṅgatā / kva puṣpalīlayā lolakaratolitamerutā // 
kva vā śrṛṅge nṛsiṃhasya gṛhe krakarapotatā / cidākāśo'hamityeva rajasā rañjitaprabhaḥ // 
svarūpamatyajanneva virūpamapi budhyate / svayaiva vāsanābhrāntyā satyayevāpyasatyayā // 
mṛgatṛṣṇāmbubuddhyeva yāti janturivāntaram / taranti te bhavāmbhodhiṃ svapravāhadhiyaiva ye // 
śāstreṇāsāditaṃ dṛśyamiti nirvāṇasaṃsthitāḥ / nānāduḥkhavikārāṇi śuṣkatarkamatāni ye // 
yānti śvabhraṃ jalānīva svalābhaṃ nāśayanti te / svānubhūtiprasiddhena mārgeṇāgamagāminā // 
na vināśo bhavatyaṅga gacchatāṃ paramāṃ gatim / idaṃ me syādidaṃ me syāditibuddhermahāmate // 
svena daurbhāgyadainyena na bhasmāpyupatiṣṭhate / vetti nityamudārātmā trailokyamapi yastṛṇam // 
taṃ tyajantyāpadaḥ sarvāḥ sarpā iva jarattvacam / parisphurati yasyāntarnityaṃ sattvacamatkṛtiḥ // 
brāhmamaṇḍamivākhaṇḍaṃ lokeśāḥ pālayanti tam / apyāpadi durantāyāṃ naiva gantavyamakrame // 
rāhurapyakrameṇaivaṃ pibannapyamṛtaṃ mṛtaḥ / sacchāstrasādhusaṃparkamarkamugraprakāśadam // 
ye śrayante na te yānti mohāndhyasya punarvaśam / avaśyā vaśyatāṃ yānti yānti sarvāpadaḥ kṣayam // 
akṣayaṃ bhavati śreyaḥ kṛtaṃ yena guṇairyaśaḥ / yeṣāṃ guṇeṣvasaṃtoṣo rāgo yeṣāṃ śrutaṃ prati // 
satyavyasanino ye ca te narāḥ paśavo'pare / yaśaścandrikayā yeṣāṃ bhāsitaṃ jantuhṛtsaraḥ // 
teṣāṃ kṣīrasamudrāṇāṃ nūnaṃ mūrtau sthito hariḥ / bhuktaṃ bhoktavyamakhilaṃ dṛṣṭā draṣṭavyadṛṣṭayaḥ // 
kimanyadbhavabhaṅgāya bhūyo bhogeṣu lubdhatā / yathākramaṃ yathāśāstraṃ yathācāraṃ yathāsthiti // 
sthīyatāṃ mucyatāmantarbhogajālamavāstavam / saṃstavaḥ kriyatāṃ kīrtyā guṇairgaganagāmimiḥ // 
trāyete mṛtyuto hyete na kadācana bhogakāḥ / gāyanti siddhasundaryo yeṣāmindusitaṃ yaśaḥ // 
gītibhirgaganābhogaiste jīvanti mṛtāḥ pare / paramaṃ pauruṣaṃ yatnamāsthāyādāya sūdyamam // 
yathāśāstramanudvegamācaranko na siddhibhāk / yathāśāstraṃ viharatā tvarā kāryā na siddhiṣu // 
cirakālaparipakvā siddhiḥ puṣṭaphalā bhavet / vītaśokabhayāyāsamagarvamapayantraṇam // 
vyavahāro yathāśāstraṃ kriyatāṃ mā vinaśyatām / jīvo jīrṇāndhakūpeṣu bhaveṣvantamivāgataḥ // 
bhavatāṃ bhūrisaṅgānāmadhunendriyadāmataḥ / itaḥprabhṛti mā bhūyo gamyatāmadhamādadhaḥ // 
idaṃ vicāryatāṃ śāstramastramāpannivāraṇam / raṇe śitaśaraśreṇiśatanirlūnavāraṇe // 
jīvamudrā ca kiṃ paṅke bhogagandho nirasyatām / kimarthamātrayā kāryamāryāḥ śāstramavekṣyatām // 
idaṃ bimbamidaṃ bimbamiti satyaṃ vicāryatām / dhiyā parapreraṇayā yātamāpaśavo yathā // 
daurbhāgyadāyinī dīnā śubhahīnā vicāraṇā / ghanadīrghamahānidrā tyajyatāṃ saṃprabudhyatām // 
suptaṃ māsthīyatāṃ vṛddhakacchapeneva palvale / utthānamaṅgīkriyatāṃ jarāmaraṇaśāntaye // 
anarthāyārthasaṃpattirbhogaugho bhavarogadaḥ / āpadaḥ saṃpadaḥ sarvāḥ sarvatrānādaro jayaḥ // 
lokatantrānusāreṇa vicārādvyavahāriṇām / śāstrācārānusāreṇa karmaṇā satphalāya ca // 
ācāracārucaritasya viviktavṛtteḥ saṃsārasaukhyaphaladuḥkhadaśāstragṛdhnoḥ / āyuryaśāṃsi ca guṇāśca sahaiva lakṣmyā phullanti mādhavalatā iva satphalāya // 
śrīvasiṣṭha uvāca / sarvātiśayasāphalyātsarvaṃ sarvatra sarvadā / saṃbhavatyeva tasmāttvaṃ śubhodyogaṃ na saṃtyaja // 
mitrasvajanabandhūnāṃ nandinānandadāyinā / sarasīśānamāsādya mṛtyurapyupanirjitaḥ // 
sarvotkarṣeṇa saṃpannā devā api vimarditāḥ / dānavairdānavārthāḍhyairgajaiḥ padmākarā iva // 
maruttanṛpateryajñe saṃvartena maharṣiṇā / brahmaṇevāparaḥ sargo bhāvitaḥ sasurāsuraḥ // 
mahātiśayayuktena viśvāmitreṇa vipratā / bhūyobhūyaḥ prayuktena duṣprāpā tapasārjitā // 
piṣṭasekāmbu duṣprāpaṃ rasāyanavadaśnatā / durbhagenedṛśenāptaḥ kṣīroda upamanyunā // 
trailokyamallāṃstṛṇavadaśnanviṣṇvalajādikān / bhaktyātiśayadārḍhyena kālaḥ śvetena kālitaḥ // 
praṇayena yamaṃ jitvā kṛtvā vacanasaṃgamam / paralokādupānītaḥ sāvitryā satyavānpatiḥ // 
na so'styatiśayo loke yasyāsti na phalaṃ sphuṭam / bhavitavyaṃ vicāryāntaḥ sarvātiśayaśālinā // 
ātmajñānamaśeṣāṇāṃ sukhaduḥkhadaśādṛśām / mūlakāṣakaraṃ tasmādbhāvyaṃ tatrātiśāyinā // 
nāśāyāpadgatārthinyā dṛṣṭyā dṛśyādidṛṣṭayaḥ / duḥkhādṛte nirābādhaṃ sukhaṃ kiṃ cidavāpyate // 
aśamaḥ paramaṃ brahma śamaśca paramaṃ padam / yadyapyevaṃ tathāpyenaṃ prathamaṃ viddhi śaṃkaram // 
abhimānaṃ parityajya śamamāśritya śāśvatam / vicārya prajñayāryatvaṃ kuryātsajjanasevanam // 
na tapāṃsi na tīrthāni na śāstrāṇi jayanti ca / saṃsārasāgarottāre sajjanāsevanaṃ vinā // 
lobhamoharuṣāṃ yasya tanutānudinaṃ bhavet / yathāśāstraṃ viharati svasvakarmasu sajjanaḥ // 
athātmaviduṣāṃ saṅgāttasya sādhoḥ pravartate / atyantābhāva evāsya yathā dṛśyasya dṛśyate // 
dṛśyātyantābhāvatastu paramevāvaśiṣyate / anyābhāvavaśādāśu jīvastatraiva līyate // 
nacotpannaṃ nacaivāsīddṛśyaṃ naca bhaviṣyati / vartamāne'pi naivāsti paramevāstyavedhitam // 
evaṃ yuktisahasreṇa darśitaṃ dṛśyate'pi ca / sarvairevānubhūtaṃ ca darśayiṣyāmi cādhunā // 
tathedamamalaṃ śāntaṃ trijagatsaṃvidambaram / idaṃ tattvamatattvādi kuto'tra syātkathaṃ ca vā // 
ciccamatkurute cāru cañcalā'cañcalātmani / yattayaiva tadevedaṃ jagadityavabudhyate // 
trailokyabhūyonubhavaścidādityāṃśumaṇḍalam / ko vā svāṃśumatorbhedo nirvikalpaḥsa kathyatām // 
svābhāvato'syāścidṛṣṭerye unmeṣanimeṣaṇe / jagadrūpānubhūtestāvetāvastamayodayau // 
ahamartho'parijñātaḥ paramārthāmbare malam / parijñāto'hamarthastu paramātmāmbaraṃ bhavet // 
ahaṃbhāvaḥ parijñāto nāhaṃbhāvo bhavatyalam / ekatāmambunevāmbu yāti cinnabhasātmanā // 
ahamādijagaddṛśyaṃ kila nāstyeva vastutaḥ / avaśyameva tattasmācchiṣyate'haṃvicārataḥ // 
bādhyate cāmaladhiyāmapiśāce piśācadhīḥ / śiśūnāṃ tāvadādhvāntaḥkaraṇānāṃ vicāraṇā // 
cijjyotsnā yāvadevāntarahaṃkāraghanāvṛtā / vikāsayati no tāvatparamārthakumudvatīm // 
pramārjite'hamityasminpade svārthe svayaṃ vinā / narakasvargamokṣāditṛṣṇāyāḥ kalpanaiva kā // 
hṛdi yāvadahaṃbhāvo vāridaḥ pravijṛmbhate / tāvadvikāsamāyāti tṛṣṇākuṭajamañjarī // 
ākramya cetanāṃ nityamahaṃkārāmbude sthite / jāḍyameva sthitiṃ yāti na prakāśaḥ kadācana // 
asannayamahaṃkāraḥ svayaṃ mithyā prakalpitaḥ / duḥkhāyaiva na harṣāya bālasaṃbhramayakṣavat // 
mudhaiva kalpito mohamahaṃbhāvaḥ prayacchati / anantasaṃsārakaraṃ dāmādiṣviva durmatau // 
ayaṃ so'hamiti sphārānmohādanyatarattamaḥ / anarthabhūtaṃ saṃsāre na bhūtaṃ na bhaviṣyati // 
yatkiṃcididamāyāti sukhaduḥkhamalaṃ bhave / tadahaṃkāracakrasya pravikāro vijṛmbhate // 
ahaṃkārāṅkuraḥ kṛṣṭo hṛdayenāvaropitaḥ / sahasraśākhaṃ duśchedaṃ tasya saṃsṛtināśanam // 
ahaṃbhāvo'ṅkuro janma vṛkṣāṇāmakṣayātmanām / mamedamiti vistīrṇāsteṣāṃ śākhāḥ sahasraśaḥ // 
karaṭāpātavisphoṭā bhāntyarthā vāsanādayaḥ / vicāryacāruravavattaraṅgavarapaṅkivat // 
ahaṃbhāvanayā bhāti tvamahaṃbhāvavarjitaḥ / saṃsāracakravahanamātmanaḥ parirodhayā // 
ahaṃbhāvatamo yāvajjanmāraṇye vijṛmbhate / tāvadetā vivalganti cintāmattāḥ piśācikāḥ // 
ahaṃkārapiśācena gṛhīto yo narādhamaḥ / na śāstrāṇi na mantrāśca tasyābhāvasya siddhaye // 
śrīrāma uvāca / kenopāyena bhagavannahaṃkāro na vardhate / taṃ tvaṃ kathaya me brahmansaṃsārabhayaśāntaye // 
śrīvasiṣṭha uvāca / cinmātradarpaṇākāre nirmale svātmani sthite / iti bhāvānusaṃdhānādahaṃkāro na vardhate // 
mithyeyamindrajālaśrīḥ kiṃ me snehavirāgayoḥ / ityantarānusaṃdhānādahaṃkāro na jāyate // 
nāhamātmani no yasya dṛśyaśriya iti svayam / śāntena vyavahāreṇa nāhaṃkāraḥ pravardhate // 
ahaṃ hi jagadityantarheyādeyadṛśoḥ kṣaye / samatāyāṃ prasannāyāṃ nāhaṃbhāvaḥ pravardhate // 
ahaṃ cijjagadityantarheyādeyadṛśoḥ kṣaye / samatāyāṃ prasannāyāṃ nāhaṃbhāvaḥ pravardhate // 
śrīrāma uvāca / kimākṛtirahaṃkāraḥ kathaṃ saṃtyajyate prabho / saśarīro'śarīraśca tyakte tasmiṃśca kiṃ bhavet // 
śrīvasiṣṭha uvāca / trividho rāghavāstīha tvahaṃkāro jagattraye / dvau śreṣṭhāvitarastyājyaḥ śrṛṇu tvaṃ kathayāmi te // 
ahaṃ sarvamidaṃ viśvaṃ paramātmāhamacyutaḥ / nānyadastīti paramā vijñeyā sā hyahaṃkṛtiḥ // 
mokṣāyaiṣā na bandhāya jīvanmuktasya vidyate / sarvasmādvyatirikto'haṃ bālāgraśatakalpitaḥ // 
iti yā saṃvideṣāsau dvitīyāhaṃkṛtiḥ śubhā / mokṣāyaiṣā na bandhāya jīvanmuktasya vidyate // 
ahaṃkārābhidhā yā sā kalpyate natu vāstavī / pāṇipādādimātro'yamahamityeṣa niścayaḥ // 
ahaṃkārastṛtīyo'sau laukikastuccha eva saḥ / varjya eva durātmāsau śatrureva paraḥ smṛtaḥ // 
anenābhihato janturna bhūyaḥ parirohati / ripuṇānena balinā vividhādhipradāyinā // 
kaṣṭīkṛtamatirlokaḥ saṃkaṭeṣveva majjati / anayā durahaṃkṛtyā bhāvātsaṃsaktayā ciram // 
śiṣṭāhaṃkāravāñjanturbhagavānyāti muktatām / lokāhaṃkāravaddoṣavapurasminnirūpaṇaḥ // 
na deho'smīti nirṇīya varjanaṃ mahatāṃ matam / prathamaṃ dvāvahaṃkārāvaṅgīkṛtyāntyalaukikau // 
prathamaṃ dvāvahaṃkārāvaṅgīkṛtyāntyalaukikau / tṛtīyāhaṃkṛtistyājyā laukikī duḥkhadāyinī // 
anayā durahaṃkṛtyā dāmavyālakaṭāḥ kila / tāṃ daśāṃ samanuprāptā yā kathāsvapi khedadā // 
śrīrāma uvāca / tṛtīyāṃ laukikīmetāṃ tyaktvā cittādahaṃkṛtim / kiṃbhāvaḥ puruṣo brahmanprāpnuyādātmano hitam // 
śrīvasiṣṭha uvāca / eṣā tāvatparityājyā tyaktvaitāṃ duḥkhadāyinīm / yathā yathā pumāṃstiṣṭhetparameti tathā tathā // 
ahaṃkāradṛśāvete pūrvokte bhāvayanyadi / tiṣṭhedupaiti paramaṃ tatpadaṃ puruṣo'nagha // 
atha te api saṃtyajya sarvāhaṃkṛtivarjitaḥ / saṃtiṣṭheta tathātyuccaiḥ padamevādhirohati // 
sarvadā sarvayatnena laukikī durahaṃkṛtiḥ / paramānandabodhāya varjanīyā'nayā dhiyā // 
śarīrāsthāmayāpuṇyadurahaṃkāravarjanam / atyantaparamaṃ śreya etadeva paraṃ padam // 
bhāvādahaṃkṛtiṃ tyaktvā sthūlāmetāṃ hi laukikīm / tiṣṭhanvyavaharanvāpi na naraḥ prapatatyadhaḥ // 
saṃśāntāhaṃkṛterjantorbhogā rogā mahāmate / na svadante sutṛptasya yathā prativiṣā rasāḥ // 
bhogeṣvasvadamāneṣu puṃsaḥ śreyaḥ puro gatam / kṣīṇe'ndhakāre kiṃ nāma manaso'nyatpravartate // 
ahaṃkārānusaṃdhānavarjanādeva rāghava / pauruṣeṇa prayatnācca tīryate bhavasāgaraḥ // 
nāhaṃ na tena mama kiṃcidapīti matvā sarvaṃ ca me sakalamapyahameva ceti / labdhāspadaṃ manasi saṃvidamevamīḍyāṃ nītvā sthitiṃ paramupaiti padaṃ mahātmā // 
śrīvasiṣṭha uvāca / atra te śrṛṇu vakṣyāmi dāmādiṣu gateṣvatha / yadvṛttaṃ śambarasyaiva nagare nagasaṃnibhe // 
tathā gaganavibhraṣṭe samaste dhvastasaṃsthitau / vinaṣṭe śambarānīke śaradīvābdamaṇḍale // 
devanirjitasainyo'sau nītvā katipayāḥ samāḥ / punardevavadhoyuktaścintayāmāsa dānavaḥ // 
dāmādayastu racitā ye mayā māyayā'surāḥ / maurkhyātairbhāvitā yuddhe mithyaiva durahaṃkṛtiḥ // 
idānīṃ saṃsṛjāmyanyāndānavānmāyayoditān / tānapyadhyātmaśāstrajñānsavivekānkaromyaham // 
tatastattvaparijñānānmithyābhāvanayojjhitāḥ / nāhaṃkāraṃ prayāsyanti vijeṣyanti ca tānsurān // 
iti saṃcintya daityendrastādṛśāndānavāndhiyā / māyayotpādayāmāsa budbudāniva vāridhiḥ // 
sarvajñā vedyavettāro vītarāgā gatainasaḥ / yathāprāptaikakartāro bhāvitātmāna uttamāḥ // 
bhīmo bhāso dṛḍha iti nāmabhiḥ parilāñchitāḥ / jagattṛṇamivāśeṣaṃ paśyantaḥ pāvanāśayāḥ // 
te daityā bhuvanaṃ prāpya cchādayāmāsurambaram / garjanto hetitaḍitaḥ prāvṛṣīva payodharāḥ // 
ayudhyanta samaṃ devairapi varṣagaṇānbahūn / vivekavaśato jagmurnāhaṃkāraṃ kadācana // 
teṣāṃ yāvadudetyantarmamedamiti vāsanā / tāvatko'yamahaṃ ceti vicārādyātyasatyatām // 
asaccharīraṃ vibudhāḥ ko'sāvahamiti sthitiḥ / vicārāditthameteṣāṃ prodagurna bhayādayaḥ // 
asaccharīraṃ nāstīdaṃ cicchuddhaivātmani sthitā / ahaṃ nāma na cānyo'sti niścityaivāsurā yayuḥ // 
tatastairnirahaṃkārairjarāmaraṇanirbhayaiḥ / prāptārthakāribhirdhīrairvartamānānusāribhiḥ // 
asaktabuddhibhirnityaṃ hatānyairapyahantṛbhiḥ / vāsanājālanirmuktaiḥ kṛtakāryairakartṛbhiḥ // 
prabhoḥ kāryamidaṃ kāryamiti saṃgaratatparaiḥ / vītarāgairgatadveṣaiḥ sarvadā samadṛṣṭibhiḥ // 
sā daivī dānavaiḥ senā bhīmabhāsadṛḍhādibhiḥ / hatā bhuktā hṛtā puṣṭā svānnaśrīriva bhoktṛbhiḥ // 
bhīmabhāsadṛḍhakṣuṇṇā jātā gīrvāṇavāhinī / paridudrāva vegena gaṅgeva himavaccyutā // 
sā surānīkinī devaṃ kṣīrodārṇavaśāyinam / jagāma śaraṇaṃ śailaṃ vātārtevābdamālikā // 
harirāśvāsayāmāsa tāṃ bhītāṃ devavāhinīm / bhujaṅgābhivṛtāmekāṃ ramaṇīmiva nāyakaḥ // 
atha kṣīrodakuhare tāvatsā suravāhinī / uvāsa yāvadbhagavāṃstannirāsārthamudyayau // 
babhūva dāruṇaṃ yuddhaṃ śauriśambarayostataḥ / akāla iva kalpānte samuḍḍīnakulācalam // 
śaśāma samare tasmindaityaḥ sabalavāhanaḥ / nārāyaṇahato yātaḥ śambaro vaiṣṇavīṃ purīm // 
bhīmabhāsadṛḍhāste tu tasminviṣamasaṃgare / viṣṇunaiva śamaṃ nītāḥ pavaneneva dīpikāḥ // 
te hi nirvāsanā eva yadā śāntimupāgatāḥ / na tadaiṣāṃ gatirjñātā dīpānāmiva śāmyatām // 
tasmādvāsanayā baddhaṃ muktaṃ nirvāsanaṃ manaḥ / rāma nirvāsanībhāvamāharasva vivekataḥ // 
samyagālokanātsatyādvāsanā pravilīyate / vāsanāvilaye cetaḥ śamamāyāti dīpavat // 
na satyaṃ kiṃcideveha sadbhāvo bhāvayatyalam / nāstyeva bhāvanā tasmādityetatsamyagīkṣaṇam // 
ātmaivedaṃ jagatsarvaṃ kaḥ kiṃ bhāvayatu kva vā / bhāvanā nāma nāstveva tadetatsamyagīkṣaṇam // 
vāsanācittanāmānau śabdāvarthasamanvitau / satyāvalokanādyatra vilīnau tatparaṃ padam // 
vāsanāvalitaṃ cittamiha sthitimupāgatam / tadeva tadvinirmuktaṃ vimuktamiti kathyate // 
nānāghaṭapaṭākāraiścetaḥsthitimupāgatam / tadevāśu śamaṃ neyaṃ mithyāyakṣa ivotthitaḥ // 
dāmavyālakaṭākāraiścetaḥ pariṇataṃ yathā / bhīmabhāsadṛḍhanyāyo rāghavāstvacalastava // 
dāmavyālakaṭanyāyo mā te bhavatu rāghava / etadrāma purā proktaṃ pitrā kamalajena me // 
bhavate yanmayā proktaṃ śiṣyāyātyantadhīmate / dāmavyālakaṭanyāyastasmānmā te'stu rāghava / bhīmabhāsadṛḍhanyāyo nityamastu tavānagha // 
aviralasukhaduḥkhasaṃkaṭeyaṃ bhavapadavī bhavatāpanopayātā / vyavaharaṇavato vibhūtiyātau satatamasaktatayaiva naśyatīti // 
śrīvasiṣṭha uvāca / jayanti te mahāśūrāḥ sādhavo yairvinirjitam / avidyāmedurollāsaiḥ svamano viṣayonmukham // 
saṃsārasyāsya duḥkhasya sarvopadravadāyinaḥ / upāya eka evāsti manasaḥ svasya nigrahaḥ // 
śrūyatāṃ jñānasarvasvaṃ śrutvā caivāvadhāryatām / bhogecchāmātrako bandhastattyāgo mokṣa ucyate // 
kimanyaiḥ śāstrasaṃdarbhaiḥ kriyatāmidameva tu / yadyatsvādviha tatsarvaṃ dṛśyatāṃ viṣavahnivat // 
viṣamā viṣayābhogāḥ pravicārya punaḥpunaḥ / upariṣṭātparityajya sevyamānāḥ sukhāvahāḥ // 
doṣānprasavati sphārānvāsanāvalitā matiḥ / kīrṇakaṇṭakabījā bhūḥ kaṇṭakaprasaraṃ yathā // 
alagnavāsanājālā matiḥ prasaravarjitā / adṛṣṭarāgadveṣā yā śamameti śanaiḥ param // 
śubhāśubhānasadglānīnprasūte suguṇānsadā / phaladānaṅkurānkāle śreṣṭhabījavatīva bhūḥ // 
śubhabhāvānusaṃdhānātaprasanne manasi sthite / śanaiḥ śanaiḥ praśānte ca mithyājñānaghanāmbude // 
vṛddhiṃ yāte ca saujanye yakṣe śukla ivoḍupe / viveke prasṛte puṇye nabhasīvārkatejasi // 
dhṛtāvantarvivṛddhāyāṃ muktāyāmiva kīcake / sthitāvantaḥ kṛtārthāyāṃ madhāviva niśākare // 
phalite śītalacchāye satsaṅgasaphaladrume / sravatyānandasurasa samādhisaraladrume // 
mano bhavati nirdvandvaṃ niṣkāmaṃ nirupadravam / praśāntacāpalānarthaśokamohabhayāmayam // 
kṣīṇaśāstrārthasaṃdehaṃ vigatāśeṣakautukam / nirastakalpanājālaṃ mohamuktamalepakam // 
nirīhaṃ nirupākrośaṃ nirapekṣaṃ nirādhikam / saṃśāntaśokanīhāramasaktaṃ granthivarjitam // 
saṃdehograsutaṃ sāgraṃ satṛṣṇādārapañjaram / nāśayitvā svamātmānaṃ sādhayatyarthamaiśvaram // 
ātmapīvaratāhetūnvikalpāṃścāyamujjhati / saṃsmṛtya prabhutāmeṣu jahāti tṛṇavattanum // 
manaso'bhyudayo nāśo manonāśo mahodayaḥ / jñamano nāśamabhyeti mano'jñasya vivardhate // 
manomātraṃ jagaccakraṃ manaḥ parvatamaṇḍalam / mano vyoma mano devo mano mitraṃ mano ripuḥ // 
vikalpakaluṣā yā syāccittattvasyātmavismṛtiḥ / mana ityucyate seyaṃ vāsanā bhavabhāginī // 
cetyānupātakalitacinmātre tiṣṭhatābhidham / manāgvivakalpakaluṣaṃ cittattvaṃ jīva ucyate // 
cetyaprapatitaṃ rūḍhasaṃjñamajñatvamāgatam / tadevādhikaniḥsāraṃ kalpyate'ntarmanastayā // 
nātmā saṃsāripuruṣo na śarīraṃ na śoṇitam / jaḍaṃ sarvaṃ śarīrādi dehī svavadalepakaḥ // 
śarīre kaṇaśaḥ kṛtte nāstyanyadrudhirādikāt / nirbhinne kadalīstambhe nāstyanyatpallavādṛte // 
mano jīvo naraṃ viddhi tadevākāramāgatam / ātmanātmānamādatte svavikalpātmakalpitam // 
svavikalpānnarastatra prasārya racayatyalam / jālamātmanibandhāya kośakārakṛmiryathā // 
imaṃ dehabhramaṃ tyaktvā deśakālāntare punaḥ / śarīratvamathādatte pallavatvamivāṅkuraḥ // 
yādṛgvāsanametatsyāttamanastādṛkprajāyate / jātaṃ svapiti yaccittaṃ tatsvapne niśi tiṣṭhati // 
amlaṃ madhurasāsiktaṃ madhuraṃ madhurañjitam / bījaṃ prativiṣākalkasiktaṃ ca kaṭu jāyate // 
śubhavāsanayā ceto mahatyā jāyate mahat / bhavatīndramanorājya indratā svapnabhāṅgaraḥ // 
kṣudravāsanayā cetaḥkṣudratāmapi pelavām / piśācavibhramātsvapne piśācānniśi paśyati // 
sarasi sphāranairmalye kāluṣyaṃ yāti na sthitim / tathaiva sphārakāluṣye prasādo yāti na sthitim // 
manasi sphārakāluṣye tadrūpaṃ jāyate phalam / tathaiva sphāranairmalye tadrūpaṃ jāyate phalam // 
tyajatyudārāṃ na gatiṃ kṣīṇo'pyaniśamuttamaḥ / udyogavānavirataṃ pūraṇāśāmivoḍupaḥ // 
neha bandho na mokṣo'sti nābandho'sti na bandhatā / mithyotthitaiva māyeyamindrajālalatā yathā // 
gandharvanagarākārā mṛgatṛṣṇā ivotthitā / dvicandravibhramābhāsā dvaitaikatvavivarjitā // 
sarvaiva brahmasatteyamityeṣā paramārthatā / parisphurati niḥsāraḥ saṃsāro'yamasanmayaḥ // 
nānanto'haṃ varāko'hamiti durniścayoditaḥ / ananto'smīśvaro'smīti niścayena vilīyate // 
sarvage svātmani svacche eṣo'hamiti bhāvanā / etattadbandhanaṃ loke svavikalpopakalpitam // 
bandhamokṣadaśāhīnā dvitvaikatvavivarjitā / sarvaiva brahmasatteyamityeṣā paramārthatā // 
nairmalyaprāptamaraṇamasaktaṃ sarvadṛṣṭiṣu / amanastvamihāpannaṃ brahma paśyati nānyathā // 
mano nirmalatāṃ yātaṃ śubhasaṃtānavāribhiḥ / brāhmīṃ dṛṣṭimupādatte rāgaṃ śuklapaṭo yathā // 
sarvameva mamātmeti sarvabhāvanayānagha / heyādeyabale kṣīṇe bandhamokṣo vimucyatām // 
śuddhasya manasaḥ kāyaśāstravairāgyabuddhibhiḥ / abhijātopalasyeva jagattasyeti vidyutiḥ // 
padārthenaikatāmetya manaso naikatānatā / asatyajñānadṛṣṭiṃ tāṃ viddhi kṣaṇavināśinīm // 
sabāhyābhyantaraṃ tyaktvā sarvāṃ dṛśyadṛśaṃ yadā / manastiṣṭhati tallīnaṃ saṃprāptaṃ tatpadaṃ tadā // 
dṛśyadṛṣṭiḥ sphuṭā yeyaṃ sā hyavaśyamasanmayī / tanmayatvaṃ ca manasaḥ svarūpaṃ viddhi netarat // 
ādyantayorvināśitvānmadhye'pi tadasanmayam / ajñātamanasastena duḥkhitā hastasaṃsthitā // 
ātmaivedaṃ jagaditi vinā bhāvena duḥkhadā / dṛśyaśrīranyathā tveṣā bhogamokṣapradāyinī // 
jalamanyattaraṅgo'nya iti nānātayā'jñatā / jalameva taraṅgo'yamityekatvātkila jñatā // 
duḥkhamāyātyasaditi heyopādeyarūpi yat / tadabhāvena tu jñānādānantyamavaśiṣyate // 
saṃkalpakalpitatvācca manorūpamasanmayam / asanmayavināśe tu kaḥ śoko vada rāghava // 
avatsalo yathā bandhurarāgadveṣayā dhiyā / dṛśyate paśya tadvattvaṃ tattvaṃ pañjaramātmanaḥ // 
avatsalādyathā bandhoḥ sukhaduḥkhairna lipyate / tattvena saṃparijñānāttathā tattvacayātmanaḥ // 
tadanādi śivaṃ jñānaṃ yanmadhyaṃ draṣṭṛdṛśyayoḥ / tasminsatye manaḥ śāntaṃ pāṃsurvāyukṣaye yathā // 
upaśānte manovāyau dehapāṃsuḥ praśāmyati / punaḥ saṃsāranagare na nīhāraḥ pravartate // 
vāsanāprāvṛṣi kṣīṇe saṃsthitau rāmamāgate / jāḍye janitahṛtkampe paṅke śoṣamupāgate // 
śuṣke tṛṣṇāvaṭe śānte mande hṛdayakānane / kṣīṇeṣvakṣakadambeṣu mithyājñānaghane kṣate // 
kṣīyate mohamihikā prabhāta iva śarvarī / kvāpi gacchati tajjāḍyaṃ viṣaṃ mantrahataṃ yathā // 
dehādrau na bhayakṣudrāḥ saritaḥ prasarantyalam / nollasanti lasatpakṣāḥ saṃkalpograkalāpinaḥ // 
parāṃ nirmalatāmeti saṃvidākāśagocaraḥ / rājate'titarāmaccho jīvādityo mahodayaḥ // 
ghanamohabharonmuktā viviktatvaṃ paraṃ gatāḥ / samaye hyatiśobhante dhautā āśā mahādiśaḥ // 
bhṛśamābhāti vimalā muditākāśamañjarī / śītalīkṛtadikvakrā śaradvyomnīva candrikā // 
sarvasaṃpatprakāśena paramānandadāyinā / bhṛśaṃ saphalatāmeti suviviktā vivekabhūḥ // 
saparvatavanābhogaṃ paramālokasundaram / acchācchaṃ śītalacchāyaṃ jāyate bhuvanāntaram // 
vistāritaṃ susumatāṃ sphāritaṃ sphaṭikākṛtim / upaiti hṛtsaraḥ svacchaṃ nīrajombujakośakam // 
hṛtpadmakośānmalinaḥ svāhaṃkāramadhuvrataḥ / apunardarśanāyaiva cañcalaḥ kvāpi gacchati // 
bhavatyapagatākṣepaḥ sarvagaḥ sarvanāyakaḥ / nirvāsanaḥ śāntamanāḥ svadehanagareśvaraḥ // 
vicāraṇāsamadhigatātmadīpako manasyalaṃ parigaliteva dhīradhīḥ / vilokayankṣayabhavanīrasā gatīrgatajvaro vilasati dehapattane // 
śrīrāma uvāca / yathedṛśaṃ sthitaṃ viśvaṃ viśvātīte cidātmani / tanme kathaya he brahman punarbodhavivṛddhaye // 
śrīvasiṣṭha uvāca / yathormayo'nabhivyaktā bhāvinaḥ payasi sthitāḥ / na sthitāścātmano'nyatvāccittatve sṛṣṭayastathā // 
yathā sarvagataḥ saukṣmyādākāśo nopalakṣyate / tathā niraṃśaścidbhāvaḥ sarvago'pi na lakṣyate // 
susthitevāsthitevāntaḥ pratibhāsti maṇau yathā / na satyabhūtā nāsatyā tatheyaṃ sṛṣṭirātmani // 
svādhārairambudaiḥ svasthairna spṛṣṭaṃ gaganaṃ yathā / citsthaiḥ sargaiścidādhārairna spṛṣṭā citparā tathā // 
jaladhiṣṭhitatattejo yathāṅga pratibimbati / tathā puryaṣṭakeṣveva ciddhi deheṣu lakṣyate // 
sarvasaṃkalparahitā sarvasaṃjñāvivarjitā / saiṣā cidavināśātmā taccetyādikṛtābhidhā // 
ākāśaśatabhāgācchā jñeṣu niṣkalarūpiṇī / sakalākalasaṃsārasvarūpaikātmyadarśinī // 
taraṅgādimayī sphārā nānātā salilārṇave / tasmānna vyatirekeṇa yathā bhāvavikāriṇī // 
tvattāmattāmayī sphārā nānāteyaṃ cidarṇave / cinmātravyatirekeṇa tathā naiva prakāśate // 
ciccinoti citaṃ cetyaṃ tenedaṃ sthitamātmani / ajñe'jñe tvanyadāyātamanyadastīti kalpanā // 
ajñeṣvasatsvabhāvograsaṃsāragaṇagarbhiṇī / jñeṣu prakāśarūpaiva sakalaikātmikā satī // 
anubhūtivaśānnityamarkādīnāṃ prakāśinī / svādinī sarvabhūtānāṃ bhāvinī bhavabhoginām // 
nāstameti na codeti nottiṣṭhati na tiṣṭhati / na cāyāti na vā yāti na ceha naca neha cit // 
saiṣā cidamalākārā svayamātmani saṃsthitā / rāghavetthaṃ prapañcena jagannāmnā vijṛmbhate // 
tejaḥpuñjairyathā tejaḥ payaḥpūrairyathā payaḥ / parisphurati saṃspandaistathā citsargavibhramaiḥ // 
tatsvabhāvena cinnāmnā sarvagenoditātmanā / prakāśenāprakāśena niraṃśenāṃśadhāriṇā // 
svayaṃ svakalanābhogādanantaṃ padamujjhatā / ahamasmīti bhāvena gacchatā jñapadaṃ śanaiḥ // 
nānātāyāṃ prarūḍhāyāmasyāṃ saṃsṛtipūrvakam / bhāvābhāvagrahotsargapade sthitimupāgate // 
puryaṣṭakaspandaśataiḥkaroti na karoti ca / utsedhameti bhūkośakoṭarastho'ṅkurotkaraḥ // 
vyoma sauṣiryamādatte sarvamūrtyavirodhi yat / spandaikadharmavānvāto rasarūpatayā jalam // 
dṛḍhorvī prakaṭaṃ tejaḥ sthitimanti jaganti ca / pratibandhābhyanujñāsu kālaḥ kalanayā sthitaḥ // 
puṣpeṣu gandhatāṃ yāti śanaiḥ saṃcitakesaram / mṛtkoṭararasollāsaḥ sthāṇutāmeti bhūtale // 
mūlasthāḥ phalamāyānti pelavā rasaleśakāḥ / saṃniveśaṃ vrajantyetā rekhāḥ pallavapāliṣu // 
navatāmanugṛhnāti śakrabāṇāsanena ca / yo yo bhavatyavirataṃ saṃsthānena vanena ca // 
vasantamupatiṣṭhanti puṣpapallavarāśayaḥ / nidāghavidhimāyānti daivadāhavibhūtayaḥ // 
prāvṛṭsamayamīhante nīlā jaladarāśayaḥ / śaradaṃ cānudhāvanti samagrāḥ phalarāśayaḥ // 
hemante himahāsinyo bhavanti kakubho daśa / nayantyupalatāmambu śiśire śītalānilāḥ // 
na jahāti svamaryādāṃ kālo yugamayīmimām / taraṅgiṇītaraṅgaughalīlayā yānti sṛṣṭayaḥ // 
niyatiḥ sthitimāyāti sthairyacāturyakāriṇī / tiṣṭhatyāpralayaṃ dhīrā dharādharaṇadharmiṇī // 
caturdaśavidhānīha bhūtāni bhuvanāntare / nānācāravihārāṇi nānāviracanāni ca // 
punaḥpunarvilīyante jāyante ca punaḥpunaḥ / dhārāparamparā yāti vinā vārīva budbudāḥ // 
āyāti yāti paritiṣṭhati līlayā'tisvārthānupārjayati dhāvati janmanāśaiḥ / unmattavadvihitabhāvanamāhitehā mugdhā kṛtāntavivaśā janatā varākī // 
śrīvasiṣṭha uvāca / itthaṃ sthiratarākārāḥ saṃsārāvalayo'bhitaḥ / svabhāvādbrahmaṇaḥ sarvāḥ punarāyānti yānti ca // 
svataḥ sarvamidaṃ jātamanyonyaṃ hetutāṃ gatam / anyonyamabhinaśyattatsvata eva vilīyate // 
svato'spando'pi tu spando yathā'gādhajalodare / tathaiveyamasatsacca cideva paridṛśyate // 
vyomanyeva nirākāre nidāghātsarito yathā / lakṣyante tadvadevemāścittattve sṛṣṭidṛṣṭayaḥ // 
yathā madavaśādātmā so'nyavatpratibhāsate / tathaiva cittvācciddhātuḥ sa evā'sa iva sthitaḥ // 
na cedaṃ sadasannedaṃ tatsthātatsthatayā citaḥ / nātiriktātiriktā ca kaṭakādiṣu hematā // 
yena śabdaṃ rasaṃ rūpaṃ gandhaṃ jānāsi rāghava / so'yamātmā paraṃ brahma sarvamāpūrya saṃsthitaḥ // 
nānaikatvādatītāttu sarvaṃgādamalātmanaḥ / dvitīyā kalanā nāsti kācinnetarathā kvacit // 
rāma bhāvanādanyasya bhāvābhāvāḥ śubhāśubhāḥ / sṛṣṭayaḥ parikalpyante'nātmanyevāthavātmani // 
yasmādātmano vyatirikte vastuni siddhe sati tatrecchā pravartate / yatra svātmano vyatiriktaṃ na kiṃcidapi saṃbhavati tatrātmā kimiva vāñchankimanusmarandhāvatu kimupaitu // 
ata idamīhitamidamanīhitamityātmānaṃ na spṛśanti vikalpāḥ / ato niricchatāyāmātmā na kiṃcidapi karoti kartṛkaraṇakarmaṇāmekatvāt na kvacittiṣṭhatyādhārādheyayorekatvāt naca niricchasyātmano naiṣkarmyamabhimatam dvitīyāyāḥ kalpanāyā abhāvāt // 
netarā jānāsi rāma tvamiyaṃ brahmasaṃsthitiḥ / sarvadvandvavinirmuktaḥ kartā bhava gatajvaraḥ // 
anyacca rāghava punaḥ punaḥ kṛtvā kṛtvā bahuvidhamidaṃ karma tarasā tvayā prāpyaṃ kiṃ tadvada yaducitaṃ bhūtakaraṇāt / akartṛtve vāsthā bhavatu tava cāpyāgamavato bhava svasthaḥ svacchaḥ stimita iva nirvātajaladhiḥ // anyacca rāghava punaḥ punaḥ kṛtvā kṛtvā bahuvidhamidaṃ karma tarasā tvayā prāpyaṃ kiṃ tadvada yaducitaṃ bhūtakaraṇāt / akartṛtve vāsthā bhavatu tava cāpyāgamavato bhava svasthaḥ svacchaḥ stimita iva nirvātajaladhiḥ // 
gatvā sudūramapi yatnavatā javena nāsādyate tadiha yena supūrṇataiti / matveti mā vraja padārthagaṇāndhiyā tvaṃ na tvaṃ tvameva paramārthatayā cidātmā // 
śrīvasiṣṭha uvāca / evaṃ sthite tu tajjñānāṃ yadetatkartṛtvaṃ dṛśyate sukhaduḥkhādiṣu yogādiṣu vā tadasannatu mūrkhāṇām // 
yataḥ kartṛtvaṃ nāma kimucyate / yo hyantasthāyā manovṛtterniścaya upādeyatāpratyayo vāsanābhidhānastatkartṛtvaśabdenocyate // 
ceṣṭāvaśāttādṛkphalabhoktṛtvaṃ vāsanānurūpaṃ spandate puruṣaḥ spandānurūpaṃ phalamanubhavati / phalabhoktṛtvaṃ nāma kartṛtvāditi siddhāntaḥ // 
tathāca / kurvato'kurvato vāpi svarge'pi narake'pi vā / yādṛgvāsanametatsyānmanastadanubhūyate // 
tasmādajñātatattvānāṃ puṃsāṃ kurvatāmakurvatāṃ ca kartṛtā natu jñātatattvānāmavāsanatvāt // 
jñātatattvo hi śithilībhūtavāsanaḥ kurvannapi phalaṃ nānusaṃdadhāti / athaca spandanamātraṃ kevalaṃ karotyasaktabuddhiḥ saṃprāptamapi phalamātmaivedaṃ sarvameva karmaphalamanubhavatyakurvannapi karoti magnamanāḥ // 
mano yatkaroti tatkṛtaṃ bhavati yanna karoti tanna kṛtaṃ bhavati ato mana eva kartṛ na dehaḥ // 
cittādevāyaṃ saṃsāra āgataścittamaya eva cittamātraṃ citta eva sthita iti vijñātam / viṣayaścamṛgatṛsarvamupaśāntamabhūdvāsanaiveti jña evāstīti // 
ātmavidāṃ hi tanmanaḥ paramupaśamamāgataṃ mṛgatṛṣṇājalamiva varṣati jalade himakaṇa iva caṇḍātape vilīnaṃ turyadaśāmupāgataṃ sthitam // ātmavidāṃ hi tanmanaḥ paramupaśamamāgataṃ mṛgatṛṣṇājalamiva varṣati jalade himakaṇa iva caṇḍātape vilīnaṃ turyadaśāmupāgataṃ sthitam // 
nānandaṃ na nirānandaṃ na calaṃ nācalaṃ sthiram / na sannāsanna caiteṣāṃ madhyaṃ jñānimano viduḥ // 
na vāsanāmaye spandarase gaja iva palvale majjati tajjño mūrkhamanobhogabhūmimeva paśyati na sattattvaṃ // 
tathācāyamatrāparo dṛṣṭāntaḥ / akurvannapi śvabhrapatanaṃ śtayāsanagato'pi śvabhrapātavāsanāvāsite cetasi śvabhrapatanaduḥkhamanubhavati / aparastu kurvannapi śvabhrapatanaṃ paramamupaśamamupagatavati manasi śayyāsanasukhamanubhavati / evamanayoḥ śayyāsanaśvabhrapātayorekaḥ śvabhrapatanasyākartāpi kartā saṃpanno dvitīyaśca śvabhrapatanasya kartāpyakartā saṃpannaścittavaśāttasmādyaccittaṃ tanmayo bhavati puruṣa iti siddhāntaḥ // 
tena tatra karturakarturvā nityamasaṃsaktaṃ bhavatu ceto nahi kiṃcidastyātmatattvavyatiriktaṃ yatra saṃsaktirbhāvyate / yatkiṃcididaṃ jagadgataṃ tatsarvaṃ śuddhacittatvādābhāsamavehi // 
evaṃ cāsya jñātajñeyasya puṃso nāmātmā sukhaduḥkhānāṃ na gamya iti niścaye jāte nātmavyatiriktā ādhārādheyadṛṣṭayo vidyanta iti niścaye jāte kartā bhoktāsarvapadārthavyatiriktobālāgrasahasrabhāgo'hamiti niścaye jāte yatkiṃcididaṃ tatsarvamahameveti vā niścaye jāte sarvasattvāvabhāsakaḥ sarvagastiṣṭhāmyevāhamiti niścaye jāte nāhaṃ sukhaduḥkhānāṃ gamya iti vigatajvaratayā cittavṛttirlīlayaiva tiṣṭhate vyavahāreṣu // evaṃ cāsya jñātajñeyasya puṃso nāmātmā sukhaduḥkhānāṃ na gamya iti niścaye jāte nātmavyatiriktā ādhārādheyadṛṣṭayo vidyanta iti niścaye jāte kartā bhoktāsarvapadārthavyatiriktobālāgrasahasrabhāgo'hamiti niścaye jāte yatkiṃcididaṃ tatsarvamahameveti vā niścaye jāte sarvasattvāvabhāsakaḥ sarvagastiṣṭhāmyevāhamiti niścaye jāte nāhaṃ sukhaduḥkhānāṃ gamya iti vigatajvaratayā cittavṛttirlīlayaiva tiṣṭhate vyavahāreṣu // 
tajjñasya saṃkaṭe ca muditaiva kevalaṃ jyotsneva bhuvanabhāvamalaṃkaroti yena cittādṛte tu jñaḥ kurvanna pyakartā saṃpanno manaso'lepakatvānnāsau pādapā ṇyādivikṣepasya yatnakṛtasyāpi karmaṇaḥ phalamanubhavati // tajjñasya saṃkaṭe ca muditaiva kevalaṃ jyotsneva bhuvanabhāvamalaṃkaroti yena cittādṛte tu jñaḥ kurvanna pyakartā saṃpanno manaso'lepakatvānnāsau pādapā ṇyādivikṣepasya yatnakṛtasyāpi karmaṇaḥ phalamanubhavati // 
evaṃ manaḥ sarvakarmaṇāṃ sarvehitānāṃ sarvabhāvānāṃ sarvalokānāṃ sarvagatīnāṃ bījaṃ tasminparihṛte sarvakarmāṇi parihṛtāni bhavanti sarvaduḥkhāni kṣīyante sarvakarmāṇi layamupayānti / mānasenāpi karmaṇāyatkṛtenāpi jño nākramyate na vivaśīkriyate na rañjanāmupaityavyatiriktāt // evaṃ manaḥ sarvakarmaṇāṃ sarvehitānāṃ sarvabhāvānāṃ sarvalokānāṃ sarvagatīnāṃ bījaṃ tasminparihṛte sarvakarmāṇi parihṛtāni bhavanti sarvaduḥkhāni kṣīyante sarvakarmāṇi layamupayānti / mānasenāpi karmaṇāyatkṛtenāpi jño nākramyate na vivaśīkriyate na rañjanāmupaityavyatiriktāt // 
yathā bālo manasā nagarasya nirmāṇaṃ nirmṛṣṭaṃ ca kurvaṃnnagaranirmāṇaṃ manaḥkṛtamakṛtamiva līlayānubhavati nopādeyatayāsukhaduḥkhamakṛtrimamiti paśyati nagaranirmathanaṃ ca manaḥkṛtaṃ kṛtamiti paśyatīti duḥkhamapi līlayānubhavannapi na duḥkhamiti paśyati / evamasauparamārthataḥkurvannapi na lipyata eveti // yathā bālo manasā nagarasya nirmāṇaṃ nirmṛṣṭaṃ ca kurvaṃnnagaranirmāṇaṃ manaḥkṛtamakṛtamiva līlayānubhavati nopādeyatayāsukhaduḥkhamakṛtrimamiti paśyati nagaranirmathanaṃ ca manaḥkṛtaṃ kṛtamiti paśyatīti duḥkhamapi līlayānubhavannapi na duḥkhamiti paśyati / evamasauparamārthataḥkurvannapi na lipyata eveti // 
sarvabhāveṣu heyopādeyatābhyāṃ jagati kiṃ kāraṇaṃ duḥkhasya na copādeye kiṃcidapi saṃbhavati yadavināśaṃ vyatiriktaṃ cātmanastasmādayamātmā'kartā'bhoktā'tattvato yadetatkartṛtvaṃ ca svadhyāropyate // sarvabhāveṣu heyopādeyatābhyāṃ jagati kiṃ kāraṇaṃ duḥkhasya na copādeye kiṃcidapi saṃbhavati yadavināśaṃ vyatiriktaṃ cātmanastasmādayamātmā'kartā'bhoktā'tattvato yadetatkartṛtvaṃ ca svadhyāropyate // 
āvaśyakaṃ tatsamyagdarśanamohānna vastuta iti yathābhūtavastuvicāraṇātkartṛtvabhoktṛtve na staḥ / indriyendriyārthadveṣābhilāṣādikā dṛṣṭayastaddṛṣṭīnāṃ dṛśyante nātaddṛṣṭīnām // 
mokṣo'sti na saṃsāre svasaṃsaktamanasāmihāsaṃsaktamanasāṃ tvetatsarvamevāsti // 
yathāsthitaṃ jñasya kevalamātmatatvamevollasati tadvitvaikatvavādisiddhe dvitvaikatve karoti sattvāsattve karoti śaktijālādabhinnāṃ sarvaśaktitāṃ ca darśayati tasya // yathāsthitaṃ jñasya kevalamātmatatvamevollasati tadvitvaikatvavādisiddhe dvitvaikatve karoti sattvāsattve karoti śaktijālādabhinnāṃ sarvaśaktitāṃ ca darśayati tasya // 
na bandho'sti na mokṣo'sti nābandhosti na bandhanam / aprabodhādidaṃ duḥkhaṃ prabodhātpravilīyate // 
saṃkalpitā jagati mokṣamatirmudhaiva saṃkalpitā jagati bandhamatirmudhaiva / saṃtyajya sarvamanahaṃkṛtirātmaniṣṭho dhīro dhiyā vyavaharanbhuvi rāma tiṣṭha // 
śrīrāma uvāca / bhagavannevaṃ sthite pare brahmaṇyeva vidyamāne kuta evābhitticitrarūpāyāḥ sṛṣṭerāgama iti kathaya mahātman // 
śrīvasiṣṭha uvāca / rājaputra brahmatattvamevedamāvartate yasmātsarvaśakti tattasmātsarvāḥ śaktayo brahmaṇi dṛśyante // 
sattvamasattvaṃ dvitvamekatvamanekatvamādyatvamantatvamiti // 
tacca nānyat / yathā jalarāśerjalāśaya ullāsapraphullāsena nānākāratāṃ darśayanprakaṭatāṃgacchati // 
tathā ciddhanaścittaṃ cittvācca sarvāḥ śaktīḥ  karmamayīrvāsanāmayīrmanomayīścinoti darśayati vibharti janayati kṣipayati ceti // tathā ciddhanaścittaṃ cittvācca sarvāḥ śaktīḥ  karmamayīrvāsanāmayīrmanomayīścinoti darśayati vibharti janayati kṣipayati ceti // 
sarveṣāmeva jīvānāṃ sarvāsāmabhito dṛśām / samagrāṇāṃ padārthānāmutpattirbrahmaṇo'niśam // 
lokātparādupāyānti tasmiścittvādviśantyalam / tanmayā eva satataṃ taraṅgā iva sāgare // 
śrīrāma uvāca / bhagavaṃstavātigahaneyaṃ vacanavyaktirna khalvadya vākyārthamavagacchāmi // 
kva kilātītamanaḥṣaṣṭhendriyavṛtti brahmatattvaṃ kva bhaṅgureyaṃ tajjā padārthaśrīriti vacanaracanā / yadi cāyamārambho brahmaṇa āpatitastadanena tatsadṛśenaiva bhavitavyam // 
yo yasmājjāyate sa tatsadṛśa eva bhavati // 
yathādīpāddīpaḥpuruṣātpuruṣaḥ sasyātsasyam // 
yato nirvikārādyadāgataṃ nirvikāreṇaivānena bhavitavyam // 
athaitadvyatiriktaṃ cidātmanastanniṣkalaṅkasya parameśvarasya yeyaṃ kalaṅkāpattirityākarṇya bhagavān brahmarṣiruvāca // 
brahmaivedaṃ sthitaṃ nāma malamastīha nānagha / taraṅgaughagaṇairambhaḥ sindhau sphurati no rajaḥ // 
dvitīyā kalpanaiveha na raghūdvaha vidyate / brahmamātrādṛte vahnāvauṣṇyamātrādṛte yathā // 
śrīrāma uvāca / nirduḥkhaṃ brahma nirdvandvaṃ tajjaṃ duḥkhamayaṃ jagat / aspaṣṭārthamidaṃ brahmanna vedmi vacanaṃ tava // 
śrīvālmīkiruvāca / ityukte tatra rāmeṇa cintayāmāsa cetasā / vasiṣṭho muniśārdūlo rāghavasyopadeśane // 
paraṃ vikāsamāyātā nāsya tāvadiyaṃ matiḥ / kiṃcinnirmalatāṃ prāptā prohyate ceha vastuni // 
yo vyutpannamanāstasya jñātajñeyasya dhīmataḥ / mokṣopāyagirāṃ pāraṃ prayātasya vivekataḥ // 
na kaścitkasyaciddoṣo nāsti vidyātmani hyalam / yāvannoktaṃ na viśrāntiṃ tāvadetyeṣa rāghavaḥ // 
ardhavyutpannabuddhestu naitadvyaktaṃ hi śobhate / dṛśyānayā bhogadṛśā bhāvayanneva naśyati // 
parāṃ dṛṣṭiṃ prayātasya bhogecchā nābhijāyate / sarvaṃ brahmeti siddhāntaḥ kāle nāmāsya yujyate // 
ādau śamadamaprāyairguṇaiḥ śiṣyaṃ viśodhayet / paścātsarvamidaṃ brahma śuddhastvamiti bodhayet // 
ajñasyārdhaprabuddhasya sarvaṃ brahmeti yo vadet / mahānarakajāleṣu sa tena viniyojitaḥ // 
prabuddhabuddheḥ prakṣīṇabhogecchasya nirāśiṣaḥ / nāstyavidyāmalamiti yuktaṃ vaktuṃ mahātmanaḥ // 
aparīkṣya ca yaḥ śiṣyaṃ praśāstyativimūḍhadhīḥ / sa eva narakaṃ yāti yāvadābhūtasaṃplavam // 
iti saṃcintya bhagavānajñānatimirāpahaḥ / tamuvāca muniśreṣṭho vasiṣṭho bhūmibhāskaraḥ // 
śrīvasiṣṭha uvāca / kalaṅkakalanā brahmaṇyasti nāstīti vānagha / siddhāntakāle vaktavyaṃ svayaṃ jñāsyasi rāghava // 
brahma sarvaśakti sarvavyāpi sarvagataṃ sarvohameveti // 
yathendrajālinaḥ paśyasi citrā māyayā kriyā janayantaḥ sadasattāṃ nayantyasacca sattāṃ nayanti tathaivātmā amāyāmayo'pi māyāmaya iva parama aindrajāliko ghaṭaṃ paṭaṃ karoti paṭaṃ ca ghaṭaṃ karoti upale latāṃ janayati merau kanakataṭe nandanavanamiva latāyāmupalamutpādayati kalpapādapeṣu ratnastabakamiva vyomni kānanamadhyāropayati // yathendrajālinaḥ paśyasi citrā māyayā kriyā janayantaḥ sadasattāṃ nayantyasacca sattāṃ nayanti tathaivātmā amāyāmayo'pi māyāmaya iva parama aindrajāliko ghaṭaṃ paṭaṃ karoti paṭaṃ ca ghaṭaṃ karoti upale latāṃ janayati merau kanakataṭe nandanavanamiva latāyāmupalamutpādayati kalpapādapeṣu ratnastabakamiva vyomni kānanamadhyāropayati // 
gandharvaudyānamiva tasmin jagati bhaviṣyati gagane kalpanayā nagaratāṃ janayati naṣṭacchāyāñjanamiva vyoma dharātalaṃ nayatīti // 
gandharvanagararājagṛhe vipulāṅganājanamiva bhūtale vyoma niveśayati // 
raktakuṭṭimeṣvākāśapratibimbamiva kiṃcidasti jagati bhaviṣyati vā babhūva // 
yadīśvaro vyaktarūpo vicitratāmupetya nidarśayati // 
sarvameva sarvathā sarvatra yathā saṃbhavatyekameveha vastu vidyata iti tasmāddharṣāmarṣavismayānāṃ kva vā'vasaro rāma // 
samatayaiva satataṃ dhṛtimatā sthātavyam // 
vismayasmayasaṃmohaharṣāmarṣavikāritām / samatāvalitastajjño na kadācana gacchati // 
aparyavasāne deśakālavati citrā hi jagati yuktayo dṛśyante // 
etāśca yuktīrnāmāsāvātmā yatnena racanāṃ karoti na cotpannāṃ tiraskaroti sāgara iva vīcīḥ // 
kiṃ tarhi kṣīra iva ghṛtaṃ ghaṭa iva mṛdi paṭa iva tantuṣu vaṭa iva dhānāyātmanyeva sthitāḥ śaktayaḥ prakaṭatāmāgatā vyavahriyante'viracitameva taraṅgavat // 
nātra kaścitkartā na bhoktā na vināśameti // 
kevalamātmatattve sākṣiṇi nirāmaye samatayātmani nityamasaṃkṣubdhe tiṣṭhati satyevaṃ saṃpadyate // 
sati dīpa ivālokaḥ satyarka iva vāsaraḥ / sati puṣpa ivāmodaḥ svataḥ saṃpadyate jagat // 
ābhāsamātramevedaṃ paridṛśyata eva ca / spandaḥ samīraṇasyeva na sannāsadavasthitam // 
nirdoṣavadeva jāgatīnāṃ dṛṣṭīnāṃ paramārthato bhagavānsthito vinaṣṭānāṃ punaḥ kartā kṛtānāṃ vā nāśayitā sa kevalaṃ kadācitprakaṭāḥ kadācidalpaprakaṭāḥ kadācidaprakaṭāstārakā iva kusumarāśayaḥ // 
naśyatīha hi tadvastu nātmabhūtaṃ yadātmanaḥ / kathaṃ naśyati tadvastu svātmabhūtaṃ yadātmanaḥ // 
jāyate naiva tadvastu nātmabhūtaṃ yadātmanaḥ / jāyate caiva tadvastu svātmabhūtaṃ yadātmanaḥ // 
kathaṃ tajjāyate tasmātsvātmabhūtaṃ yadātmanaḥ // 
tasmātsamyagjñānavaśādbrahmaṇaḥ sarvapadārthānāmāgamaḥ // 
avatīrṇānāṃ ca teṣāmavataraṇasamakālamevāvidyodeti tattvajñānaṃ dṛḍhatāmeti tadanu śatasahasraskandho vicitraśubhāśubhaphalabharaphalito bhūriśākhaḥ sphāratāmeti saṃsāradrumaḥ // 
āśāmañjaritākṛtiṃ viphalitaṃ duḥkhādibhirdāruṇairbhogaiḥ pallavitaṃ jarākusumitaṃ tṛṣṇālatābhāsuram / saṃsārābhidhavṛkṣamātmanigaḍaṃ chittvā vivekāsinā muktastvaṃ vihareha vāraṇapatiḥ stambhādivonmocitaḥ // 
śrīrāma uvāca / utpattiḥ kathameteṣāṃ jīvānāṃ brahmaṇaḥ padāt / kiyatī kīdṛśī ceti vistareṇa vada prabho // 
śrīvasiṣṭha uvāca / utpadyante yathā citrā brahmaṇo bhūtajātayaḥ / yathā nāśaṃ prayāntyetā yathā muktā bhavanti hi // 
yathā ca parivardhante tiṣṭhantyantarhitā yathā / saṃkṣepeṇa mahābāho śrṛṇu vakṣyāmi te'nagha // 
brāhmī cicchaktiramalā kalpayantī yadṛcchayā / sarvaśaktiḥ svayaṃ cetyaṃ bhavatyākalanātmakam // 
kalanāddhanatāmetya yatkiṃcidapi sā svayam / saṃkalpayati paścāttattattāmeti manaḥpadam // 
manaḥsaṃkalpamātreṇa gandharvapuravatkṣaṇāt / tanotīdamasaddṛśyaṃ brāhmīṃ sthitimiva tyajat // 
citsvarūpaṃ parikacacchūnyamevāvatiṣṭhate / yattaddṛśyaṃ sthitaṃ tatsyāddṛśyamākāśameva tat // 
kṛtvā padmajasaṃkalpaṃ rūpaṃ paśyati padmajam / tato jagatkalpayati saprajāpatipūrvakam // 
caturdaśavidhānantabhūtajātasaghuṃghumā / sṛṣṭirevamiyaṃ rāma cittanirmitimāgatā // 
cittamātramayī śūnyā vyomamātraśarīrikā / saṃkalpamātranagarī bhrāntimātrātmikā satī // 
iha kāścinmahāmohā bhūtānāṃ jātayaḥ sthitāḥ / kāścidabhyuditajñānāḥkāścinmadhye skhalanti hi // 
bhuvi saṃbadhyamānānāṃ yāntyenāmupadeśyatām / sarvāsāṃ bhūtajātīnāṃ yā etā narajātayaḥ // 
bahvādhayo duḥravamayā mohadveṣabhayāturāḥ / tāsāṃ samyakpravakṣyāmi tāvadrājasasāttvikīḥ // 
yattadapyamṛtaṃ brahma sarvavyāpi nirāmayam / cidābhāsamanantākhyamanādi vigatabhramam // 
nispandavapuṣastasya spandaḥ sattaikadeśataḥ / ghanatāmeti saumye'bdhau calatā calatāmiva // 
śrīrāma uvāca / anantasyātmatattvasya ekadeśaḥ ka ucyate / kathaṃ vikāritā vā syātkathaṃ vā dvayavikramaḥ // 
śrīvasiṣṭha uvāca / tena jātaṃ tatojātamitīyaṃ racanā girām / śāstrasaṃvyavahārārthaṃ na rāma paramārthataḥ // 
vikāritāvayavitādiksattādeśatādayaḥ / kramā na saṃbhavantīśe dṛśyamānodayā api // 
taṃ vinā kalpanaivānyā nāsti nāpi bhaviṣyati / kutastyau kramaśabdārthāvuktayo vyavahārajāḥ // 
yā yeha kalanā yo'rtho yaḥ śabdo yo girāṃ gaṇaḥ / tajjatvāttanmayatvācca tattatpadamiveṣyate // 
tajjaḥ sa eva bhavati vahnervahnirivotthitaḥ / janyo'yaṃ janakaścāyamityuktā bhedakalpanā // 
ayamasmātsamutpanna itīyaṃ yā jagatsthitiḥ / ādhikyaṃ tatkriyāśaktau janyaṃ janakameva vā // 
idamanyadidaṃ cānyaditi śabdārthaviklavaḥ / uktāveva na deve'sti pramitau bhinnatā yataḥ // 
tajjayaiva manaḥśaktyā svataḥ saṃjñā pravartate / dṛḍhabhāvanayā tasmādiṣṭo'rthaḥ pratipadyate // 
agneḥ śikhāyā ekasyā dvitīyā janaketi yā / uktivaicitryamevaitannoktyarthe'trāsti satyatā // 
na janyajanakādyāstāḥ saṃbhavantyuktayaḥ pare / ekameva hyanantatvātkiṃ kathaṃ janayiṣyati // 
uktereva svabhāvo'yamukteruktiranantaram / pratiyogivyavacchedasaṃkhyādyarthe na yujyate // 
ūrmijālamivāmbhodhau pare yaḥ paridṛśyate / śabdo'rthakalanākārastadbrahmaiva vidurbudhāḥ // 
brahma cidbrahma ca mano brahma vijñānavastu ca / brahmārtho brahma śabdaśca brahma cidbrahma dhātavaḥ // 
brahma sarvamidaṃ viśvaṃ viśvātītaṃ ca tatpadam / vastutastu jagannāsti sarvaṃ brahmaiva kevalam // 
ayamanyo'yamanyo'yaṃ bhāga ityambarātmani / mithyājñānavikalpoktirvāci satyārthatātra kā // 
vahneḥ śikheva jāteyaṃ śikheti manaso'bhidhā / cāpalotthavikalpaśrīrvastutaḥ syānna siddhyati // 
asatyaiva vikalpoktiḥ satyabhāvo vikalpate / tamopahatadṛṣṭitvāddvicandrajñānadoṣavat // 
sarvasmātsarvagāttasmādanantādbrahmaṇaḥ padāt / nānyatkiṃcitsaṃbhavati tadutthaṃ yattadeva tat // 
brahmatattvaṃ vinā neha kiṃcidevopapadyate / kharvaṃ ca khalvidaṃ brahmetyeṣaiva paramārthatā // 
evaṃprāyaśca he prājña siddhāntaste bhaviṣyati / tatraivodāhariṣyāmaḥ siddhāntārthoktipañjaram // 
ihāvidyādikāḥ kecidvidyante netarakramāḥ / jñāsyasyalamaśeṣārthāṃstattadajñānasaṃkṣaye // 
avastusaṃkṣaye vastu yathāvastu prasīdati / yathā ca dṛśyate dṛśyaṃ jagannaiśatamaḥkṣaye // 
yadidamakhilamātataṃ kudṛṣṭyā tadupaśame tava rāma nirmalāme / avitathapadanirmale bhaviṣyatyavitathameva na saṃśayo'tra kaścit // 
śrīrāma uvāca / kṣīrodakukṣitulyābhiḥ śītalāmaladīptibhiḥ / tavoktibhirvicitrābhirgambhīrābhirivābhitaḥ // 
kṣaṇamāndhyamivāpnomi kṣaṇaṃ yāmi prakāśatām / śāntātapalavaḥ prāvṛḍlolābhra iva vāsaraḥ // 
anantasyāprameyasya sarvasyaikasya bhāsvataḥ / anastamitasārasya kalanā kathamāgatā // 
śrīvasiṣṭha uvāca / yathābhūtārthavākyārthāḥ sarvā eva mamoktayaḥ / nāsamarthā virūpārthāḥ pūrvāparavirodhadāḥ // 
jñānadṛṣṭau prasannāyāṃ prabodhe vitatodaye / yathāvajjñāsyasi svastho madvāgdṛṣṭibalābalam // 
upadeśyopadeśārthaṃ śāstrārthapratipattaye / śabdārthavākyaracanābhramo mā tanmayo bhava // 
yadā purā jñāsyasi tatsatyamatyantanirmalam / vācyavācakaśabdārthabhedaṃ tyakṣyasi vai tadā // 
bhedakṛdvākprapañco'yamupadeśyeṣu kalpitaḥ / upadeśyopadeśārthaṃ śāstrārthapratipattaye // 
śabdārthavākprapañco'yamupadeśeṣu kalpitaḥ / sadā'jñeṣu na tajjñeṣu vidyate pāramārthikaḥ // 
kalanāmalamohādi kiṃcinnātmani vidyate / nīrāgaṃ brahma paramaṃ tadevedaṃ jagatsthitam // 
etadvicitrarūpābhiryuktibhirbahuśaḥ punaḥ / vistareṇaiva vaktavyaṃ siddhāntāvasare'nagha // 
vākprapañcaṃ vinā tvetadajñānamatulaṃ tamaḥ / bhettumanyonyamuditaṃ yatnaṃ kartuṃ na śakyate // 
avidyayaivottamayā svātmanāśodyamecchayā / vidyā sā prārthyate rāma sarvadoṣāpahāriṇī // 
śāmyati hyastramastreṇa malena kṣālyate malaḥ / śamaṃ viṣaṃ viṣeṇaiti ripuṇā hanyate ripuḥ // 
īdṛśī rāma māyeyaṃ yāṃ svanāśena harṣadā / na lakṣyate svabhāvo'syāḥ prekṣyamāṇaiva naśyati // 
vivekamācchādayati jaganti janayatyalam / naca vijñāyate kaiṣā paśyāścaryamidaṃ jagat // 
aprekṣyamāṇā sphurati prekṣitā su vinaśyati / māyeyamaparijñāyamānarūpaiva valgati // 
aho nu khalu citreyaṃ māyā saṃsārabandhanī / asatyevātisatyeva svajñānaṃ vihitaṃ tayā // 
atyabhinnapade tasmiṃstanvānā bhedamātatam / saṃsāramāyā yenāsau tenāsau puruṣottamaḥ // 
nāstyeṣā paramārthe na tvevaṃ bhāvanayeddhayā / jño bhūtvā jñeyasaṃprāpto jñāsyasyasyāstvamāśayam // 
yāvattu na prabuddhastvaṃ tāvanmadvacasaiva te /  niścayo bhavatūddāmo nāstyavidyeti niścalaḥ // 
yadidaṃ dṛśyatāṃ yātaṃ mānasaṃ mananaṃ mahat / asanmātramidaṃ yasmānmanomātravijṛmbhitam // 
sattadbrahmeti yasyāntarniścayaḥ so'pi mokṣabhāk / calācalākṛtiryā yā dṛṣṭirāvaddhabhāvanā // 
sā samagrajagadbhūtakhagabandhanavāgurā / yaḥ svapnabhūmivadbhrāntamasatsadhyekaniścayaḥ // 
jagatpaśyatyasaktātmā na sa duḥkhe nimajjati / yasyaitāsvasvarūpāsu bhāvanā svātmabhāvanā // 
asvarūpasya tasyāpi sā hyavidyaiva vidyate / vikāritādayo doṣā na kecana mahātmani // 
paramātmani vidyante payasīveha pāṃsavaḥ / bhāvanāśabdaśabdārtharañjaneyaṃ jagadgatā // 
vyavahārārthamutpannā vyatiriktā ca nātmanaḥ / anena vyavahāreṇa vinaitāḥ śāstradṛṣṭayaḥ // 
saṃsthitiṃ nādhigacchanti paṭā iva vitantavaḥ / uhyamāno hyavidyāyāmātmā nehopalakṣyate // 
ātmajñānādṛte tacca śāstrārthātsamavāpyate / avidyāsaritaḥ pāramātmalābhādṛte kila // 
rāma nāsādyate taddhi padamakṣayamucyate / yataḥkutaścijjāteyamavidyā maladāyinī // 
nūnaṃ sthitimupāyātā samāsādya padaṃ sthitā / kuto jāteyamiti te rāma māstu vicāraṇā // 
imāṃ kathamahaṃ hanmītyeṣā te'stu vicāraṇā / astaṃ gatāyāṃ kṣīṇāyāmasyāṃ jñāsyasi rāghava // 
yata eṣā yathā caiṣā yathā naṣṭetyakhaṇḍitam / vastutaḥ kila nāstyeṣā vibhātyeṣā na vekṣitā // 
asato bhrāntatā satyarūpāṃ jānātu kaḥ kutaḥ / jāteyaṃ prauḍhimāpannā doṣāyaivātatākṛtiḥ // 
balātpraṇāśaya tvenāṃ parijñāsyasi vai tataḥ / api śūrā atiprājñāste na santi jagattraye // 
avidyayā ye puruṣā na nāma vivaśīkṛtāḥ / tadasyā rogaśīlāyā yatnaṃ kuru vināśane // 
yathaiṣā janmaduḥkheṣu na bhūyastvāṃ niyokṣyati / sarvāpadāmekasakhīmajñānatarumañjarīm / anarthasārthajananīmavidyāmalamuddhara // 
bhayaviṣādadurādhivipatpradāṃ hṛdayamohamahāpaṭalāṃkurām / bhṛśamapāsya kudṛṣṭimimāṃ balādbhava bhavārṇavapāramupāgataḥ // 
śrīvasiṣṭha uvāca / kupitasyāsato'pyasya prekṣāmātravināśinaḥ / avidyāvitatavyādherauṣadhaṃ śrṛṇu rāghava // 
yāṃ tāṃ kathayituṃ jātiṃ rāma rājasasāttvikīm / manovīryavicārārthaṃ prastuto'smīha tāṃ śrṛṇu // 
yattadapyamṛtaṃ brahma sarvavyāpi nirāmayam / cidābhāsamanantākhyamanādi vigatabhramam // 
citspandavapuṣastasya spandastasmāccideva hi / pradeśāddhanatāmeti saumyo'bdhiścalanādiva // 
antarabdherjalaṃ yadvatspandāspandavadīhate / sarvaśaktistathaikatra gacchati spandaśaktitām // 
ātmanyevātmanā vyomni yathā sarati mārutaḥ / tathehātmātmaśaktyaiva svātmanyevaiti lolatām // 
svaśikhāspandaśaktyaiva dīpaḥ saumyo yathonnatam / eti tadvadasāvātmā tatsve vapuṣi valgati // 
jalāntare'mbudhiryadvallasadvārīva cañcalaḥ / sarvaśaktirvapuṣyeva tathā spandavilāsavān // 
yathollasati bhāścakraiḥ kacankanakasāgaraḥ / tathātmani parispandaiḥ sphuratyakṣaiścidarṇavaḥ // 
lakṣyate mauktikaspando yathā vyomni dṛśo'dṛśi / tathā bhāti lasadrūpā cicchaktiścinmahāmbare // 
kiṃcitkṣubhitarūpā sā cicchaktiścinmahārṇave / tanmayī citsphuratyacchā tatraivormirivārṇave // 
ātmano'vyatiriktaiva vyatirikteva tiṣṭhati / ālokaśrīrivālokakoṭare yattatāṃ gatā // 
kṣaṇaṃ sphurati sā devī sarvaśaktitayā tayā / cetati svāṃ svayaṃ śaktiṃ kalendoḥ śītatāmiva // 
uditaiṣā prakāśākhyā cicchaktiḥ paramātmanaḥ / deśakālakriyāśaktīrvayasyāḥ saṃprakarṣati // 
svasvabhāvaṃ viditvaivamanādyantapade sthitā / rūpaṃ parimitevāsau bhāvayatyavibhāvitā // 
yadaivaṃbhāvitaṃ rūpaṃ tayā paramasattayā / tadaivaināmanugatā nāmasaṃkhyādikā dṛśaḥ // 
cidevaitadavastveva vyatiriktā tathātmanaḥ / anantā tadgataivāśu laharīva mahārṇavāt // 
yathā kaṭakakeyūrairbhedo hemno vilakṣaṇaḥ / tathātmanaścito rūpaṃ bhāvayantyāḥ svamāṃśikam // 
yathā dīpena dīpānāṃ jātānāmātmanāṃ tathā / deśakālakalāmātrabhedaḥ svābhāvikaściteḥ // 
deśakālaparispandaśaktisandīpitātha cit / saṃkalpamanudhāvantī prayāti kalanāpadam // 
vikalpakalitākāraṃ deśakālakriyāspadam / cito rūpaṃ mahābāho kṣetrajña iti kathyate // 
kṣetraṃ śarīramityāhustadasau vettyakhaṇḍitam / sabāhyābhyantaraṃ tena kṣetrajña iti kathyate // 
vāsanāṃ kalayanso'pi yātyahaṃkāratāṃ punaḥ / ahaṃkāro'pi nirṇetā kalaṅkī buddhirucyate // 
buddhiḥ saṃkalpakalitā prayāti manasaḥ padam / mano ghanavikalpaṃ tu gacchatīndriyatāṃ śanaiḥ // 
pāṇipādamayaṃ dehamindriyāṇi vidurbudhāḥ / daho'sau jñāyate loke sūyate'pi ca jīvati // 
evaṃ jīvo hi saṃkalpavāsanārajjuveṣṭitaḥ / duḥkhajālaparītātmā kramādāyāti cittatām // 
krameṇa pākavaśataḥ phalameti yathānyatām / avasthayaiva nākṛtyā jīvo malavaśāttathā // 
jīvo'haṃkāratāṃ prāptastvahaṃkāraśca buddhitām / saṃkalpajālakalitāṃ manastāṃ buddhirāgatā // 
mano hi saṃkalpamayaṃ saṃsthāgrahaṇatatparam / pratiyogivyavacchinnaprāptisatyairapīhitaiḥ // 
icchādyāḥ śaktayaśceto gāvo vṛṣamivonmadam / anudhāvanti doṣāya saritaḥ sāgaraṃ yathā // 
iti śaktimayaṃ ceto ghanāhaṃkāratāṃ gatam / kośakārakrimiriva svecchayā yāti bandhanam // 
svasaṃkalpānusaṃdhānātpāśairiva nayanvapuḥ / kaṣṭamasminsvayaṃ bandhametyātmā paritapyate // 
baddhamasmīti kalayadvidyātattvaṃ jahacchanaiḥ / avidyāṃ janayatyantarjagajjaṅgalarākṣasīm // 
svasaṃkalpitatanmātrajvālābhyantaravarti ca / parāṃ vivaśatāmeti śrṛṅkhalābaddhasiṃhavat // 
vicitrakāryakartṛtvamāharadvāsanāvaśāt / svecchāmātrānuracitā daśāścānupatattathā // 
kvacinmanaḥ kvacidruddhiḥ kvacijjñānaṃ kvacitkriyāḥ / kvacidetadahaṃkāraḥ kvacitpuryaṣṭakaṃ smṛtam // 
kvacitprakṛtirityuktaṃ kvacinmāyeti kalpitam / kvacinmalamitiproktaṃ kvacitkarmetisaṃsthitam // 
kvacidbandhamiti khyātaṃ kvaciccittamiti sphuṭam / proktaṃ kvacidavidyetikvacidiccheti saṃsthitam // 
tadetadābaddhamiha cittaṃ rāghava duḥkhitam / tṛṣṇāśokasamāviṣṭaṃ rāgāyatanamātatam // 
jarāmaraṇamohāntarbhavabhāvanayāhatam / īhitānīhitairgrastamavidyārāgarañjitam // 
icchāsaṃkṣubhitākāraṃ karmavṛkṣavanāṅkuram / suvismṛtotpattipadaṃ kalpitānarthakalpitam // 
kośakāravadābaddhaṃ śokākārapadaṃ gatam / tanmātravṛndāvayavamanantanarakātapam // 
svadṛśyamapi śailendrasamabhārabhayāvaham / jarāmaraṇaśākhāḍhyaṃ saṃsāraviṣadurdrumam // 
imaṃ saṃsāramakhilamāśāpāśavidhāyakam / dadhadantaḥ phalairhīnaṃ vaṭadhānā vaṭaṃ yathā // 
cintānalaśikhādagdhaṃ kopājagaracarvitam / kāmābdhikallolahataṃ vismṛtātmapitāmaham // 
mṛgaṃ yūthādiva bhraṣṭaṃ śokopahatacetanam / pataṅgakamiva jvālādagdhaṃ viṣayapāvake // 
chinnamūlamivāmbhojaṃ paramāṃ mlānimāgatam / chinnāṅgamātmanaḥ sthānādviśeṣāsaṅgaduḥsthitam // 
viṣayādiṣu madhyasthaṃ citrarūpeṣu śatruṣu / daśāsvetāsvanantāsu luṭhitaṃ saṃkaṭāsviti // 
duḥkhe nipatitaṃ ghore vihaṅgaḥ sāgare yathā / svabandhāsthaṃ jagajjāle śūnye gandharvapattane // 
uhyamānamanāsthābdhau mano viṣayavidrutam / uddharāmarasaṃkāśa mātaṅgamiva kardamāt // 
balīvardavadāmagnaṃ mano madanapalvale / ālūnaśīrṇāvayavaṃ balādrāma samuddhara // 
śubhāśubhaprasaraparāhatākṛtau jvalajjarāmaraṇaviṣādamūrcchite / vyatheha yasya manasi bho na jāyate narākṛtirjagati sa rāma rākṣasaḥ // 
śrīvasiṣṭha uvāca / evaṃ jīvāścito bhāvā bhavabhāvanayohitāḥ / brahmaṇaḥ kalpitākārāllakṣaśo'pyatha koṭiśaḥ // 
asaṃkhyātāḥ purā jātā jāyante cāpi vādya bhoḥ / utpatiṣyanti caivāmbukaṇaughā iva nirjharāt // 
svavāsanādaśāveśādāśāvivaśatāṃ gatā / daśāsvativicitrāsu svayaṃ nigaḍitāśayāḥ // 
anārataṃ pratidiśaṃ deśe deśe jale sthale / jāyante vā mriyante vā budbudā iva vāriṇi // 
kecitprathamajanmānaḥ kecijjanmaśatādhikāḥ / kecidvā'janmasaṃkhyākāḥ keciddhitribhavāntarāḥ // 
bhaviṣyajjātayaḥ kecitkecidbhūtabhavodbhavāḥ / vartamānabhavāḥ kecitkecittvabhavatā gatāḥ // 
kecitkalpasahasrāṇi jāyamānāḥ punaḥ punaḥ / ekāmevāsthitā yoniṃ kecidyonyantaraṃ śritāḥ // 
kecinmahāduḥkhasahāḥ kecidalpodayāḥ sthitāḥ / kecidatyantamuditāḥ kecidarkādivoditāḥ // 
kecitkiṃnaragandharvavidyādharamahoragāḥ / kecidarkendravaruṇāstryakṣādhokṣajapadmajāḥ // 
kecitkūśmāṇḍavetālayakṣarakṣaḥpiśācakāḥ / kecidbrāhmaṇabhūpālā vaiśyaśūdragaṇāḥ sthitāḥ // 
kecicchrapacacāṇḍālakirātāveśapuṣkasāḥ / kecittṛṇauṣadhī kecitphalamūlapataṅgakāḥ // 
kecitcitralatāgulmatṛṇopaladṛśo'bhitaḥ / kecitkadambajambīraśālatālatamālakāḥ // 
kecidvibhavasaṃsāramantrisāmantabhūmipāḥ / keciccīrāmbarācchannā munimaunamupasthitāḥ // 
kecidbhujaṅgagonāsakṛmikīṭapipīlikāḥ / kecinmṛgendramahiṣamṛgājacamaraiṇakāḥ // 
kecitsārasacakrāhvabalākābakakokilāḥ / kecitkamalakahvārakumudotpalatāṃ gatāḥ // 
kecitkalabhamātaṅgavarāhavṛṣagardabhāḥ / kecidvirephamaśakāḥ puttikādaṃśavaṃśajāḥ // 
kecidāpadvalākrāntāḥ kecitsaṃpadamāgatāḥ / kecitsthitāḥ svargapure kecinnarakamāsthitāḥ // 
ṛkṣacakragatāḥ kecihṛkṣarandhragatāḥ pare / vātabhūtāḥ sthitāḥ kecitkecidvyomapadesthitāḥ // 
sūryāṃśuṣu sthitāḥ kecitkecidindvaṃśuṣu sthitāḥ / kecittṛṇalatāgulmarasasvāduṣvavasthitāḥ // 
jīvanmuktā bhramantīha kecitkalyāṇabhājanāḥ / ciramuktāḥ sthitāḥ kecinnūnaṃ pariṇatāḥ pare // 
keciccireṇa kālena bhaviṣyanmuktayaḥ śivāḥ / keciddviṣanti cidbhāvāḥ kevalībhāvamātmanaḥ // 
kecidviśālāḥ kakubhaḥ kecinnadyo mahārayāḥ / kecitstriyaḥ kāntadṛśaḥ kecitpaṇḍanapuṃsakāḥ // 
kecitprabuddhamatayaḥ kecijjaḍatarāśayāḥ / kecijjñānopadeṣṭāraḥ kecidāttasamādhayaḥ // 
jīvāḥ svavāsanāveśavivaśāśayatāṃ gatāḥ / etāsvetāsvavasthāsu saṃsthitā baddhabhāvanāḥ // 
viharanti jagatkecinnipatantyutpatanti ca / kandukā iva hastena mṛtyunā'virataṃ hatāḥ // 
āśāpāśaśatābaddhā vāsanābhāvadhāriṇaḥ / kāyātkāyamupāyānti vṛkṣātvṛkṣamivāṇḍajāḥ // 
anantānantasaṃkalpakalpanotpādamāyayā / indrajālaṃ vitanvānā jaganmayamidaṃ mahat // 
tāvadbhramanti saṃsāre vāriṇyāvartarāśayaḥ / yāvanmūḍhā na paśyanti svamātmānamaninditam // 
dṛṣṭvātmānamasattyaktvā satyāmāsādya saṃvidam / kālena padamāgatya jāyante neha te punaḥ // 
bhuktvā janmasahasrāṇi bhūyaḥ saṃsārasaṃkaṭe / patanti kecidabudhāḥ saṃprāpyāpi vivekitām // 
kecicchaktatvamapyuccaiḥ prāpya tucchatayā dhiyā / punastiryaktvamāyānti tiryaktvānnarakānapi // 
kecinmahādhiyaḥ santa utpadya brahmaṇaḥ padāt / tadaiva janmanaikena tatraivāśu viśantyalam // 
brahmāṇḍeṣvitareṣvanye teṣvanye jīvarāśayaḥ / prayāntipadmodbhavatāmanye ca haratāmapi // 
anye prayānti tiryaktvamanye ca suratāmapi / anye'pi nāgatāṃ rāma yathaiveha tathaiva hi // 
yatheyaṃ hi jagatsāraṃ tathānyāni jagantyapi / vidyante samatītāni bhaviṣyanti ca bhūriśaḥ // 
anyenānyena citreṇa krameṇānyena hetunā / vicitrāḥ sṛṣṭayasteṣāmāpatanti patanti ca // 
kaścidgandharvatāṃ yāti kaścidgacchati yakṣatām / kaścitprayāti suratāṃ kaścidāyāti daityatām // 
yenaiva vyavahāreṇa brahmāṇḍe'sminjanāḥ sthitāḥ / tenaivānyeṣu tiṣṭhanti sanniveśavilakṣaṇāḥ // 
svasvabhāvavaśāveśādanyonyaparighaṭṭanaiḥ / sṛṣṭayaḥ parivartante taraṅgiṇyā ivormayaḥ // 
āvirbhāvatirobhāvairunmajjananimajjanaiḥ / sṛṣṭayaḥ parivartante taraṅgiṇyā ivormayaḥ // 
niryāntyavirataṃ tasmātparasmājjīvarāśayaḥ / anirdeśyāḥ svasaṃvedyāstatraivāśu sphuranti ca // 
dīpādivālokadṛśaḥ sūryādiva marīcayaḥ / kaṇāstaptāyasa iva sphuliṅgā iva pāvakāt // 
kālādivartavaścitrā āmodāḥ kusumādiva / śītalā iva varṣāṇupūrādabdherivormayaḥ // 
utpattyotpattya kālena bhuktvā dehaparamparām / svata eva pade yānti nilayaṃ jīvarāśayaḥ // 
aviratamiyamātatā tathoccairbhavati vinaśyati vardhate mudhaiva / tribhuvanaracanādimohamāyā paramapade laharīva vārirāśau // 
śrīrāma uvāca / krameṇānena yenāptā jīvena sthitirātmanaḥ / sa kathaṃ bhagavandehaṃ samādhatte'sthipañjaram // 
śrīvasiṣṭha uvāca / pūrvameva mayā proktaṃ rāma kiṃ nāvabudhyase / pūvāparavicārārhā śemuṣī kva gatā tava // 
yadidaṃ hi śarīrādi jagatsthāvarajaṅgamam / ābhāsamātramevetadasatsvapnamivotthitam // 
dīrghasvapno hyayaṃ rāma mithyaivānagha dṛśyate / dvicandravibhramākāraṃ bhramāntarbhrāntaśailavat // 
praśāntājñānanidrastu nūnaṃ galitabhāvanaḥ / prabuddhacetāḥ saṃsārasvapnaṃ paśyanna paśyati // 
svabhāvakalpito rāma jīvānāṃ sarvadaiva hi / āmokṣapadasaṃprāpti saṃsāro'styātmano'ntare // 
jīvasya taralaḥ kāya āvartaḥ payaso yathā / yathā bīje'ṅkuraḥ sphāraḥ pallavaḥ svāṅkure yathā // 
pallave ca yathā puṣpaṃ puṣpakośe phalaṃ yathā / yataḥ sa kalpanārūpo deho'sti manaso'ntare // 
bahurūpatayā rāma yato'styekatamaḥ sphuṭaḥ / sa eva pratibhāso'sya manasaḥ kila jāyate // 
sa evāśu bhavatyetanmṛtpiṇḍo ghaṭakopamaḥ / ādisarge purā kāyaḥ pratibhāso'sya cottamaḥ // 
yasmādeṣa vibhurbrahmā padmakośagṛhasthitaḥ / tatsaṃkalpakrameṇaiva tataḥ sthitimupāgatā // 
iyaṃ sṛṣṭiraparyantā māyeva ghanamāyayā / śrīrāma uvāca / jīvo manaḥpadaṃ prāpya vairiñcaṃ padamāgataḥ // 
yathā brahmaṃstathā sarvaṃ vistareṇa vadāśu me / śrīvasiṣṭha uvāca / brāhme śrṛṇu mahābāho śarīragrahaṇe kramam // 
nidarśanena tenaiva jāgatīṃ jñāsyasi sthitim / dikkālādyanavacchinnamātmatattvaṃ svaśaktitaḥ // 
līlayaiva yadādatte dikkālakalitaṃ vapuḥ / tadaiva jīvaparyāyaṃ vāsanāveśatatparam // 
manaḥ saṃpadyate lolaṃ kalanākalanonmukham / kalayantī manaḥśaktirādau bhāvayati kṣaṇāt // 
ākāśabhāvanāmacchāṃ śabdabījarasonmukhīm / tatastāṃ ghanatāṃ yātaṃ ghanaspandakramānmanaḥ // 
bhāvayatyanilaspandaṃ sparśabījarasonmukham / tābhyāmākāśavātābhyāmadṛṣṭābhyāṃ manodṛśā // 
śabdasparśasvarūpābhyāṃ saṃghātājjanyate'nalaḥ / manastaddhanatāṃ prāpya tato bhāvayati kṣaṇāt // 
prākāśyamamalālokamālokastena vardhate / manastāvadguṇagataṃ rasatanmātravedanam // 
kṣaṇārdhena tvapāṃ śaityaṃ jalasaṃvittato bhavet / tatastādṛgguṇagataṃ mano bhāvayati kṣaṇāt // 
svarūpaṃ gandhavatsthūlaṃ yenodeṣyati medinī / athetthaṃbhūtatanmātraveṣṭitaṃ tanutāṃ jahat // 
vapurvahnikaṇākāraṃ sphuritaṃ vyomni paśyati / ahaṃkārakalāyuktaṃ buddhibījasamanvitam // 
tatpuryaṣṭakamityuktaṃ bhūtahṛtpadmaṣaṭpadam / tasmiṃstu tīvrasaṃvegādbhāvayadbhāsvaraṃ vapuḥ // 
sthūlatāmeti pākena mano bilvaphalaṃ yathā / mūṣāsthadrutahemābhaṃ sphuritaṃ vimalāmbare // 
sanniveśamupādatte tattejaḥ svasvabhāvataḥ / tasminsvasanniveśe ca tejaḥpuñjamaye punaḥ // 
bhajate bhāvanāṃ sphārāṃ niścitāmātatāmbarām / ūrdhvaṃ śiraḥpīṭhamayīmadhaḥpādamayīṃ tathā // 
pārśvayorhastasaṃsthānāṃ madhye codaradharmiṇīm / prakaṭāvayavo bālo jvālāmālāmalākṛtiḥ // 
manorathavaśopāttavapustiṣṭhatyasāvatha / evaṃ svavāsanāveśātkalitāṅgo manomuniḥ // 
nayatyupacayaṃ dehaṃ svasvabhāvamṛturyathā / kālena sphuṭatāmeti bhavatyamalavigrahaḥ // 
buddhisattvabalotsāhavijñānaiśvaryasaṃsthitaḥ / sa eva bhagavānbrahmā sarvalokapitāmahaḥ // 
dravatkanakasaṃkāśaḥ paramākāśasaṃbhavaḥ / yathāsau paramākāśe tiṣṭhatyapararūpavān // 
janayatyātmano mohamātmasthaṃ cittalīlayā / kadācitkevalaṃ vyoma paramaṃ pāravarjitam // 
anādimadhyaparyantaṃ kadācidamalaṃ payaḥ / kadācitkalpakālāgnijvālābhāsvaramaṇḍakam // 
kadācitkānanaṃ kārṣṇyaṃ kālaṃ kamalakuḍmalam / anyānyanyānyanekāni pratijanmāvadhiḥ prabhuḥ // 
kalpayanpālayatyeṣa nānārūpāṇi helayā / tatredaṃprathamatvena yadaiṣa brahmaṇaḥ padāt // 
avatīrṇastadā'jñānāttathaiva sukhamasmṛtam / garbhanidrāvyapagame vapuḥ paśyati bhāsvaram // 
prāṇāpānapravāhāḍhyaṃ dravyairiva vinirmitam / romakoṭibhirākīrṇaṃ dvātriṃśaddaśanānvitam // 
tristhūṇaṃ pañcadaivatyamadhaścaraṇalāñchitam / pañcabhāgaṃ navadvāraṃ tvaglepamasṛṇāṅgakam // 
yuktamaṅguliviṃśatyā nakhaviṃśatilāñchitam / dvibāhuṃ dvistanaṃ dvyakṣaṃ bahvakṣibhujameva ca // 
nīḍaṃ cittavihaṅgasya nīḍaṃ manmathabhoginaḥ / tṛṣṇāpiśācyā nilayaṃ jīvakesarikandaram // 
abhimānagajālānaṃ mānasāmbhojaśobhitam / athālocya vapurbrahmā kāntamātmīyamuttamam // 
cintayāmāsa bhagavāṃstrikālāmaladarśanaḥ / asminnākāśakuhare tate madhupalāñchite // 
adṛṣṭapāraparyante prathamaṃ kimabhūditi / iticintitavānbrahmāsadyojāto'malātmadṛk // 
apaśyatsargavṛndāni samatītānyanekaśaḥ / atha sasmāra sakalānsarvāndharmagaṇānkramāt // 
vasantaḥ kusumānīva vedānādāya saṃstutān / līlayā kalpayāmāsa citrasaṃkalpajāḥ prajāḥ // 
nānācārasamācāraṃ gandharvanagare yathā / tāsāṃ svargāpavargārthaṃ dharmakāmārthasiddhaye // 
anantāni vicitrāṇi śāstrāṇi samakalpayat / dṛṣṭirevamiyaṃ rāma sarge'sminsthitimāgatā / viriñcirūpānmanasaḥ puṣpalakṣmīrmadhoriva // 
vividhaviracanaiḥ kriyāvilāsaiḥ kamalajarūpadhareṇa cetasaiva / raghusuta parikalpanena nītā sthitimatulāṃ jagatīha sargalakṣmīḥ // 
śrīvasiṣṭha uvāca / jagatsaṃpannamevedaṃ saṃpannaṃ kiṃcideva na / śūnyameva ca bhāmātraṃ manovilasitaṃ sthitam // 
na deśakālāvetena brahmāṇḍenāvṛtau sthitau / manāgapi mahārūpavatāpyākāśarūpiṇā // 
etatsaṃkalpamātrātma svapnadṛṣṭapuropamam / yatraiva tatra tacchūnyaṃ kevalaṃ vyoma saṃsthitam // 
abhittirāgaracanamapi dṛṣṭamasanmayam / akṛtaṃ kṛtamevaitadvyomni citraṃ vicitrakam // 
manasā kalpitaṃ sarvaṃ dehādibhuvanatrayam / saṃsmṛtau kāraṇaṃ caitaccakṣurālokane yathā // 
ābhāsamātraṃ hi jagaddhaṭāvaṭapaṭabhramaiḥ / āvartate na sadrūpātpṛthakkuḍyādayaḥ sthitāḥ // 
manasedaṃ śarīraṃ hi vāsanārthaṃ prakalpitam / kṛmikośaprakāreṇa svātmakośa iva svayam // 
na tadasti ca yannāma cetaḥsaṃkalpamambaram / na karoti na cāpnotidurgamapyatiduṣkaram // 
sarvaśaktidhare deve kā nāma nanu śaktayaḥ / na saṃbhavantyāśriyante yābhirantarmanoguhāḥ // 
sattāsatte padārthānāṃ sarveṣāṃ sarvadaiva hi / mahābāho saṃbhavataḥ sarvaśaktau vibhau sati // 
paśya bhāvanayā prāptaṃ manasaivātmajaṃ vapuḥ / tasmāttatkalanāṃ rāma sarvaśaktiyutāṃ viduḥ // 
svasaṃkalpakṛtāḥ sarve devāsuranarādayaḥ / svasaṃkalpopaśamane śāmyantyasnehadīpavat // 
ākāśasadṛśaṃ sarvaṃ kalanāmātrajṛmbhitam jagatpaśya mahābuddhe sudīrghaṃ svapnamutthitam // 
na jāyate na mriyate iha kiṃcitkadācana / paramārthena sumate mithyā sarvaṃ tu vidyate // 
na vṛddhimeti no hrāsaṃ yanna kiṃcitkadācana / kiṃ vā tanu bhavettatra kasya kā nāma khaṇḍanā // 
bhūmabhūtaṃ svakāyotthamapaśyannipuṇaṃ dṛśā / rāghavā'mahatā svāntaḥ kimajña iva muhyasi // 
mṛgatṛṣṇā yathā tāpānmanaso niścayāttathā / asanta iva dṛśyante sarve brahmādayo'pyamī // 
dvicandravibhramaprakhyā manorathavadutthitāḥ / mithyājñānaghanāḥ sarve jagatyākārarāśayaḥ // 
yathā nauyāyino mithyā sthāṇuspandamatistathā / asatyaivotthitā nityamākārāṇāṃ paramparā // 
indrajālamidaṃ viddhi māyāracitapañjaram / manomanananirmāṇaṃ na sannāsadiva sthitam // 
brahmaivedaṃ jagatsarvamanyatāyāstataḥ kutaḥ / prasaṅgaḥ kīdṛśaḥ ko'sau kva vā sāparitiṣṭhati // 
ayaṃ girirayaṃ sthāṇurityāḍambaravibhramaḥ / manaso bhāvanādārḍhyādasansanniva lakṣyate // 
prapañcapatanārambhaṃ pramattasya idaṃ jagat / sakāmatṛṣṇāmananaṃ tyaktvānyadrāma bhāvaya // 
yathā svapno mahārambho bhrāntireva na vastutaḥ / dīrghasvapnaṃ tathaivedaṃ viddhi cittopapāditam // 
dṛśyamānamahābhogaṃ gṛhyamāṇamavastukam / kośamāśābhujaṅgānāṃ saṃsārāḍambaraṃ tyaja // 
asadetaditi jñātvā mā'tra bhāvaṃ niveśaya / anudhāvati na prājño vijñāya mṛgatṛṣṇikām // 
svasaṃkalpātsvarūpāḍhyāṃ manorathamayīṃ śriyam / yo'nugacchati mūḍhātmā duḥkhasyaiva sa bhājanam // 
vastunyasati loko'yaṃ yātu kāmamavastuni / yastu vastu parityajya yātyavastu sa naśyati // 
manovyāmoha evedaṃ rajjvāmahibhayaṃ yathā / bhāvanāmātravaicitryācciramāvartate jagat // 
asadabhyuditairbhāvairjalāntaścandravaccalaiḥ / vañcyate bāla eveha na tattvajño bhavādṛśaḥ // 
ya imaṃ guṇasaṃghātaṃ bhāvayansukhamīhate / pramārṣṭi sa jaḍo jāḍyaṃ vahnibhāvanayā svayā // 
asadevedamābhogi dṛśyate jalapañjaram / manomanananirmāṇahṛdaye nagaraṃ yathā // 
idaṃ cittecchayodeti līyate tadanicchayā / mithyaivaṃ dṛśyate sphītaṃ gandharvanagaraṃ yathā // 
rāma naṣṭe jagatyasminna kiṃcidapi naśyati / yukte'pi ca jagatyasminna kiṃcidapi yujyate // 
manaḥprakalpite bhagne hṛdi vistīrṇapattane / vṛddhiṃ copagate brūhi kiṃ vṛddhaṃ kasya kiṃ kṣatam // 
krīḍārthena yathodeti bālānāṃ hṛdi vartanam / manasā tadvadevedamudetyavirataṃ jagat // 
na kiṃcitkasyacinnaṣṭamindrajālajale yathā / bhraṣṭe naṣṭe tathaivāsminsaṃsāre vitathotthite // 
yadasattadasatsyāccenna kiṃ kasya kila kṣatam / tato harṣaviṣādānāṃ saṃsāre nāma nāspadam // 
asadeva yadatyantaṃ tasmātkiṃ nāma naśyati / nāśābhāve hi duḥkhasya kaḥ prasaṅgo mahāmate // 
sadeva vā yadatyantaṃ tasya kiṃ nāma naśyati / brahmaivedaṃ jagatsarvaṃ sukhaduḥkhe kimutthite // 
asadvāpi yadatyantaṃ vṛddhiḥ syāttasya kīdṛśī / vṛddherabhāve harṣasya kaḥ prasaṅgo mahāmate // 
sarvatrāsatyabhūte'sminprapañcaikāntakāriṇi / saṃsāre kimupādeyaṃ prājño yadabhivāñchatu // 
sarvatra satyabhūte'sminbrahmatattvamaye'pi ca / kiṃ syātrtribhuvane heyaṃ prājñāḥ pariharantu yat // 
asatsadvā jagadyasya tenāsau sukhaduḥkhayoḥ / agamya eva mūrkhastu tadvināśena duḥkhitaḥ // 
ādāvante ca yannāsti vartamāne'pi tattathā / yo'bhivāñchatyasadrāma tasyāsattaiva dṛśyate // 
ādāvante ca yatsatyaṃ vartamāne sadeva tat / yasya sarvaṃ sadeva syāttasya sattaiva dṛśyate // 
asatyabhūtaṃ toyāntaścandravyomatalādikam / bālā evābhivāñchanti manomohāya nottamāḥ // 
bālo hi vitatākārairvasturiktaiḥ prayojanaiḥ / saṃtoṣametyanantāya duḥkhāya na sukhāya tu // 
tasmānmā tvaṃ bhavo bālo rāma rājīvalocana / avināśamihālokya nityamāśraya susthiram // 
asadidamakhilaṃ mayā sametaṃ tviti vigaṇayya viṣāditāstu mā te / sadiha hi sakalaṃ mayā sametaṃ tviti ca vilokya viṣāditāstu mā te // 
śrīvālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / ramye dhaneṣu dārādau śokasyāvasaro hi kaḥ / indrajālekṣaṇāddṛṣṭe naṣṭe kā paridevanā // 
gandharvanagarasyārthe dūṣite bhūṣite tathā / avidyāṃśe sutādau vā kaḥ kramaḥ sukhaduḥkhayoḥ // 
ramye dhane'tha dārādau harṣasyāvasaro hi kaḥ / vṛddhāyāṃ mṛgatṛṣṇāyāṃ kimānando jalārthinām // 
dhanadāreṣu vṛddheṣu duḥkhaṃ yuktaṃ na tuṣṭayaḥ / vṛddhāyāṃ mohamāyāyāṃ kaḥ samāśvāsavāniha // 
yaireva jāyate rāgo mūrkhasyādhikatāgataiḥ / taireva bhogaiḥ prājñasya virāga upajāyate // 
naṣṭe dhane'tha dārādau harṣasyāvasaro hi kaḥ / pārāvalokinastvetairvirāgaṃ yānti sādhavaḥ // 
ato rāghava tattvajño vyavahāreṣu saṃsṛteḥ / naṣṭaṃ naṣṭamupekṣasva prāptaṃ prāptamupāhara // 
anāgatānāṃ bhogānāmavāñchanamakṛtrimam / āgatānāṃ ca saṃbhoga iti paṇḍitalakṣaṇam // 
saṃsārasaṃbhrame hyasmiṃśchannātmanyātatāyini / tathā vihara saṃbuddho yathā nāyāsi mūḍhatām // 
saṃsārāḍambarasyāsya prapañcarahite krame / samyagjñā nānupaśyanti ye hatāste kubuddhayaḥ // 
yayā kayācidyuktyaiva dṛśyādyasya gatā ratiḥ / parimajjati tasyāsthā na kvacidvimalā matiḥ // 
yasyāsadidamityāsthā nivṛttā sarvavastuṣu / kroḍīkaroti sarvajñaṃ nāvidyā tamavāstavī // 
ahaṃ jagaccaikamidaṃ sarvameveti yasya dhīḥ / āsthānāsthe parityajya saṃsthitā sa na majjati // 
śuddhaṃ sadasatormadhyaṃ padaṃ buddhyā'valambya ca / sabāhyābhyantaraṃ dṛśyaṃ mā gṛhāṇa vimuñca mā // 
atyantavirataḥ svasthaḥ sarvavāsavivarjitaḥ / vyomavattiṣṭha nīrāgo rāma kāryaparo'pi san // 
yasya necchā na vānicchā jñasya karmaṇi tiṣṭhataḥ / na tasya lipyate prajñā padmapatramivāmbubhiḥ // 
darśanasparśanādīni mā karotu karotu ca / tavendriyamano gauṇaṃ tvamaniccho bhavātmavān // 
mamedamityasadbhūtamindriyārthe bhavanmanaḥ / mā nimajjatvamagnaḥ sanmā karotu karotu vā // 
yadā te nendriyārthaśrīḥ svadate hṛdi rāghava / tadā vijñātavijñānaḥ samuttīrṇabhavārṇavaḥ // 
āsvāditendriyārthasya satanoratanorapi / anicchato'pi saṃpannā muktirarthavaśāttava // 
uccaiḥpadāya parayā prajñayā vāsanāgaṇāt / puṣpādgandhamivodāraṃ ceto rāma pṛthakkuru // 
saṃsārāmbunidhāvasminvāsanāmbupariplute / ye prajñā nāvamārūḍhāste tīrṇā vuḍitāḥ pare // 
kṣuradhārāpramitayā dhiyā paramadhīrayā / pravicāryātmanastattvaṃ tataḥ svapadamāviśa // 
yathā tattvavidaḥ prājñā jñānabṛṃhitacetasaḥ / viharanti tathā rāma vihartavyaṃ na mūḍhavat // 
jīvanmuktā mahātmāno nityatṛptā mahādhiyaḥ / ācārairanugantavyā na bhogakṛpaṇāḥ śaṭhāḥ // 
na tyajanti na vāñchanti vyavahāraṃ jagadgatam / sarvamevānuvartante pārāvāravido janāḥ // 
prabhāvasyābhimānasya guṇānāṃ yaśasaḥ śriyaḥ / na kvacitkṛpaṇā loke mahāntastattvadarśinaḥ // 
suśūnye'pi na khidyante devodyāne nasaṅginaḥ / niyatiṃ ca na muñcanti mahānto bhāskarā iva // 
vigatecchā yathāprāptavyavahārānuvartinaḥ / vicaranti samunnaddhāḥ svasthā deharathe sthitāḥ // 
tvamapi prāptavān rāma vivekamimamātatam / prajñābalena cānena jñāne svastho'si sundara // 
spaṣṭāṃ dṛṣṭimavaṣṭabhya nirmāno gatamatsaraḥ / viharāsminbhuvaḥ pīṭhe parāṃ siddhimavāpsyasi // 
svasthaḥ sarvehitatyāgī dūrālokanavāñchanaḥ / parāṃ śītalatāmantarādāya viharānagha // 
śrīvālmīkiruvāca / itthaṃ girā vimalayā vimalāśayasya rāmo muneḥ sapadi mṛṣṭa ivābabhāse / jñānāmṛtena madhureṇa virājitāntaḥ pūrṇaḥ śaśāṅka iva śītalatāṃ jagāma // 
śrīrāma uvāca / bhagavansarvadharmajña sarvavedāṅgapāraga / āśvasta iva tiṣṭhāmi śuddhābhirbhavaduktibhiḥ // 
udārāṇi viviktāni peśalānyuditāni ca / śrotuṃ tṛpti na gacchāmi vacāṃsi vadatastava // 
jātyā rājasasāttvikyāḥ kathanāvasarāntare / utpattirbhavatā proktā śāstraiḥ kamalajanmanaḥ // 
śrīvasiṣṭha uvāca / bahūni brahmalakṣāṇi śaṃkarendraśatāni ca / nārāyaṇasahasrāṇi samatītāni rāghava // 
anyeṣu ca vicitreṣu brahmāṇḍeṣu ca bhūriśaḥ / nānācāravihārāṇi viharanti sahasraśaḥ // 
tulyakālamananteṣu kālāntarabhaveṣu ca / jagatsu prodbhaviṣyanti bahūnyanyāni bhūriśaḥ // 
teṣāmabjodbhavādīnāṃ brahmāṇḍeṣu divaukasām / utpattayo mahābāho vicitrābhyutthitā iva // 
kadācitsṛṣṭayaḥ śārvyaḥ kadācitpadmajodbhavāḥ / kadācidapi vaiṣṇavyaḥ kadācinmuninirmitāḥ // 
kadācitpadmajo brahmā kadācitsalilodbhavaḥ / aṇḍodbhavaḥ kadācittu kadācijjāyate'mbarāt // 
kasmiṃścidaṇḍe tryakṣo'rkaḥ kasmiṃścidapi vāsavaḥ / kasmiṃścitpuṇḍarīkākṣaḥ kasmiṃścittryakṣa eva hi // 
kasyāṃcidbhūrabhūtsṛṣṭau nīrandhratarusaṃkaṭā / kasyāṃcinnaranīrandhrā kasyāṃcidbhūdharāvṛtā // 
bhūrabhūnmṛnmayī kācitkācidāsīddṛṣanmayī / āsīddhemamayī kācitkācittāmramayī tathā // 
ihaiva kāni citrāṇi jagantyanyānyathānyathā / anyānyekaikalokāni nirmahāṃsyapi kānicit // 
anantāni jagantyasminbrahmatattvamahāmbare / ambhodhivīcijalavannimajjantyudbhavanti ca // 
yathā taraṅgā jaladhau mṛgatṛṣṇā marau yathā / kusumāni yathā cūte tathā viśvaśriyaḥ pare // 
bhānorgaṇayituṃ śakyā raśmiṣu trasareṇavaḥ / ālolavapuṣo brahma tattvena jagatāṃ gaṇāḥ // 
yathā maśakajālāni varṣādiṣvākulāni tu / utpattyotpattya naśyanti tathemā lokasṛṣṭayaḥ // 
na ca vijñāyate kasmātkālātprabhṛti cāgatāḥ / nityāgamāpāyaparā etāḥ sargaparamparāḥ // 
anādimatyo'virataṃ prasphuranti taraṅgavat / pūrvātpūrvaṃ kilābhūvaṃstataḥ pūrvataraṃ yathā // 
bhūtvā bhūtvā pralīyante sasurāsuramānavāḥ / sarittaṅgabhaṅgyaiva samastā bhūtajātayaḥ // 
yathedamaṇḍaṃ vairiñcaṃ tathā brahmāṇḍapaṅktayaḥ / yāḥ sahasrāḥ parikṣīṇā nāḍikā vatsareṣviva // 
anyāḥ saṃprati vidyante vartamānaśarīrakāḥ / prānte brahmapurasyāsya vitate brahmaṇaḥ pade // 
brahmaṇyanyā bhaviṣyanti brāhmyo brahmapuraśriyaḥ / punastāśca vinaṅkṣyanti bhūtvā bhūtvā yathā giraḥ // 
brahmaṇyanyā bhaviṣyantyaḥ sthitāḥ sargaparamparāḥ / ghaṭā iva mṛdo rāśāvaṅkure pallavā iva // 
yāvadbrahma cidākāśe tathā tribhuvanaśriyaḥ / sphārākāravikārāḍhyāḥ prekṣyamāṇā na kiṃcana // 
unmajjantyo nimajjantyo na satyā nāpyasacchriyaḥ / jaḍārambhā vitanvantyastā eva khalatā iva // 
taraṅgasamadharmiṇyo dṛṣṭanaṣṭaśarīrakāḥ / sarvāsāṃ sṛṣṭirāśīnāṃ citrākāraviceṣṭitāḥ // 
citrākāravikārāśca citrarūpā hi sṛṣṭayaḥ / vyatiriktā na sarveṣāṃ samastāḥ sṛṣṭidṛṣṭayaḥ // 
tattvajñaviṣaye rāma salilādiva vṛṣṭayaḥ / āyānti sṛṣṭayo devājjaladādiva vṛṣṭayaḥ // 
vyatiriktā na sarveṣāṃ samastāḥ sṛṣṭidṛṣṭayaḥ / vyatiriktā dravāmbhodhisvāṣṭhīlāḥ śālmaleriva // 
iha sṛṣṭiṣu puṣṭāsu nikṛṣṭāsu ca rāghava / paramānnabhaso jātāstanmātramalamālikā // 
kadācitprathamaṃ vyoma pratiṣṭhāmadhigacchati / tataḥ prajāyate brahmā vyomajo'sau prajāpatiḥ // 
kadācitprathamaṃ vāyuḥ pratiṣṭhāmadhigacchati / tataḥ prajāyate brahmā vāyujo'sau prajāpatiḥ // 
kadācitprathamaṃ tejaḥ pratiṣṭhāmadhigacchati / tataḥ prajāyate kartā tejaso'sau prajāpatiḥ // 
kadācitprathamaṃ vāri pratiṣṭhāmadhigacchati / tataḥ prajāyate brahmā vārijo'sau prajāpatiḥ // 
kadācitprathamaṃ pṛthvī sphāratāmadhigacchati / tataḥ prajāyate brahmā pārthivo'sau prajāpatiḥ // 
idaṃ catvāri saṃpīḍya pañcamaṃ vardhate yadā / tadā tajjāta evaiṣa kurute jāgatīṃ kriyām // 
kadācidapsu vāyau vā susphāre vāpi tejasi / svayaṃ saṃpadyate'kasmātpumānprakṛtibhāvitaḥ // 
tasyātha śabdo vadanātkadācijjāyate padāt / kadācidaṃśātpṛṣṭhādvā kadācillocanātkarāt // 
kadācitpuruṣasyāsya nābhau padmaṃ prajāyate / tasminsaṃvadhate brahmā padmajo'sau prakīrtitaḥ // 
māyeyaṃ svapnavadbhrāntirmithyāracitacakrikā / manorājyamivālolasalilāvartasundarī // 
kimivāsyāṃ vada jñaptau kathaṃ saṃbhavatīha te / kvacidbālamanorājyamidaṃ paryanuyujyate // 
kadācidambare śuddhe manastattvānurañjanāt / sauvarṇaṃ brahmagarbhaṃ ca svayamaṇḍaṃ pravartate // 
kadācideva puruṣo vīryaṃ sṛjati vāriṇi / tasmātprajāyate padmaṃ brahmāṇḍamathavā mahat // 
tasmātprajāyate brahmā kadācidbhāskaro'pyasau / kadācidvaruṇo brahmā kadācidvāyuraṇḍajaḥ // 
evamantarvihīnāsu vicitrāsviha sṛṣṭiṣu / vicitrotpattayo rāma brahmaṇo vividhā gatāḥ // 
nidarśanārthaṃ sṛṣṭestu mayaikasya prajāpateḥ / bhavate kathitotpattirna tatra niyamaḥ kvacit // 
manovijṛmbhaṇamidaṃ saṃsāra iti saṃmatam / saṃbodhanāya bhavataḥ sṛṣṭikrama udāhṛtaḥ // 
sāttvikīprabhṛtayo yāśca jātayaścetthamāgatāḥ / iti te kathanāyaiṣa sṛṣṭikrama udāhṛtaḥ // 
punaḥ sṛṣṭiḥ punarnāśaḥ punarduḥkhaṃ punaḥ sukham / punarajñaḥ punastajjño bandhamokṣadṛśaḥ punaḥ // 
punaḥ sṛṣṭikarā'vītavītasnehadṛśaḥ punaḥ / dīpā iva kṛtālokāḥ praśāmyantyudbhavanti ca // 
dehotpattau vināśe ca dīpānāṃ brahmaṇāmapi / kālenādhikatāṃ tyaktvā nāśe bhedo na kaścana // 
punaḥ kṛtaṃ punastretā punaḥ sa dvāparaḥ kaliḥ / punarāvartate sarvaṃ cakrāvartatayā jagat // 
punarmanvantarārambhāḥ punaḥ kalpaparamparāḥ / punaḥ punaḥ kāryadaśāḥ prātaḥ prātaraho yathā // 
lokālokakalākālakalanākalitāntaram / punaḥpunaridaṃ sarvaṃ na kiṃcana punaḥpunaḥ // 
anāhate pratapte'yaḥpiṇḍe'nalakaṇā iva / ime bhāvāḥ sthitā nityaṃ cidākāśe svabhāvataḥ // 
kadācidanabhivyaktaṃ kadācidvyaktimāgatam / idamasti pare tattve sarvaṃ vṛkṣa ivārtavam // 
citspanda eva sarvātmā sarvadaivedṛśākṛtiḥ / yadasmājjāyate sargo dvīndutvamiva locanāt // 
citaḥ sarvāḥ samāyānti saṃtatāḥ sṛṣṭidṛṣṭayaḥ / tatsthā evāpyatatsthābhāścandrādiva marīcayaḥ // 
na kadācana saṃsāraḥ kilāyaṃ rāma satsadā / sarvaśaktāvasaṃsāraśaktitā vidyate yataḥ // 
na caivedaṃ kadācittu sādho jagadanīdṛśam / sarvaśaktau hi saṃsāraśaktitā vidyate yataḥ // 
mahākalpāvadhiḥ kālena saṃsāritayeddhayā / na bhaviṣyati saṃsāra idānīmiti yujyate // 
jñadṛṣṭyā sarvamevedaṃ brahmaiveti mahāmate / nāsti saṃsāra ityetadupapadyata eva ca // 
ajñadṛṣṭyā tvavicchinnasaṃsāratvādanāratam / nityā saṃsāramāyeyaṃ mithyāpīhopapadyate // 
punaḥpunaśca bhāvitvānna kadācidanīdṛśam / jagadityetadityuktaṃ na mṛṣā raghunandana // 
anāratapatadrūpā diśo dṛṣṭā vinaśvarāḥ / vināśīdaṃ jagatsarvamiti kiṃ nopapadyate // 
sarvatroditacandrārkā diśo dṛṣṭāḥ sthirācalāḥ / avināśi jagatsarvamityapyavitathopamam // 
na tadasti na yattasminnekasminvitatātmani / saṃkalpakalanājālamanākhye nopapadyate // 
punaḥpunaridaṃ sarvaṃ punarmaraṇajanmanī / punaḥ sukhaṃ punarduḥkhaṃ punaḥ karaṇakarmaṇī // 
punarāśāḥ punarvyoma punarambhodhayo'drayaḥ / abhyudeti punaḥ sṛṣṭiḥ khavadarkaprabhā yathā // 
punardaityāḥ punardevāḥ punarlokāntarakramāḥ / punaḥ svargāpavargehāḥ punarindraḥ punaḥ śaśī // 
punarnārāyaṇo devaḥ punardanusutādayaḥ / punarāśācalaccārucandrārkavaruṇānilāḥ // 
sumerukarṇikākāntā sahyakesaraśālinī / pūrṇā sphītodarodeti rodasī nalinī punaḥ // 
vyomakānanamākramya valgatyaṃśunakhotkaraiḥ / tamaḥkarighaṭā bhettuṃ punarbhāskarakesarī // 
punarinduścalatsvacchamañjarīsundaraiḥ karaiḥ / karotyamṛtamāhlādi digvadhūmukhamaṇḍanam // 
punaḥ svargataroḥ puṇyakṣayavātasamīritāḥ / patantīha vinunnāṅgāḥ puṇyakṛtpuṣparāśayaḥ // 
punaḥ kāryakriyāpakṣaiḥ saṃsārārambhanāmakam / kiṃcitpaṭapaṭaṃ kṛtvā yāti kālakapiñjalaḥ // 
punarindrādike yāte sajjamāsthāya kevalam / āyātyaparadevendraṣaṭpadaḥ svargapaṅkajam // 
punaḥ kālaṃ kṛtāpūtaṃ kaluṣīkurute kaliḥ / sacakriṇamivāmbhodhiṃ pravṛddho'vakarānilaḥ // 
puna kālakulālena kṛtabhūtaśarāvakam / cakramāvartyate vegādajasraṃ kalpanāmakam // 
punarnīrasatāmeti jagadastaśubhasthiti / abhyāsībhūtasaṃkalpaṃ saṃśuṣkamiva kānanam // 
punararkagaṇeṣvagnidagdhānantakalevaram / sarvabhūtāsthisaṃpūrṇaṃ jagadeti śmaśānatām // 
punaḥ kulācalākārapuṣkarāvartavarṣaṇaiḥ / nṛtyadbhavabṛhatphenāṃ yātyekārṇavatāṃ jagat // 
punaḥ saṃśāntavāyvamburiktaṃ sakalavastubhiḥ / tadapūrvamivākāśaṃ jagadāyāti śūnyatām // 
punaḥ katipayā bhuktvā samāḥ samarasāśayaḥ / jīvitaṃ jīrṇayā tanvā punaḥ svātmani līyate // 
punaranyena kālena tathaiva jagatāṃ gaṇān / manastanoti vai śūnye gandharvanagaraṃ yathā // 
puraḥ sargasamārambhaḥ pralaye sarvasaṃbhavaḥ / sarvaṃ punaridaṃ rāma cakravatparivartate // 
kimetasminmahāmāyāḍambare dīrghaśambare / rāma satyamasatyaṃ vā nirṇeyaṃ yadihocyate // 
dāśūrākhyāyikeveyaṃ rāma saṃsāracakrikā / kalpanāracitākārā vastuśūnyā na vastutaḥ // 
aviralamidamātataṃ vikalpairasaduditairapi tairdvicandrakalpaiḥ / viracitamasatānupannasatyaṃ jagadiha tena vimūḍhatā kimutthā // 
śrīvasiṣṭha uvāca / kriyāviśeṣabahulā bhogaiśvaryahatāśayāḥ / nāpekṣante yadā satyaṃ na paśyanti śaṭhāstadā // 
ye tu pāraṃ gatā buddherindriyairna vaśīkṛtāḥ / ta enāṃ jāgatīṃ māyāṃ paśyanti karabilvavat // 
tucchāṃ tāṃ jāgatīṃ māyāṃ dṛṣṭvā jīvo vicāravān / ahaṃkāramayīṃ māyāṃ tyajatyahiriva tvacam // 
asaktatāṃ tato'bhyetya punā rāma na jāyate / kṣetreṣvapi ciraṃ tiṣṭhanbījaṃ dagdhamivāgninā // 
ādhivyādhiparītāya prātarvādya vināśine / prayatante śarīrāya hitamajñāstu nātmane // 
tvamapyajñavadajñasya śarīrasya samīhitam / mā saṃpādaya duḥkhāya bhavātmaikaparāyaṇaḥ // 
śrīrāma uvāca / dāśūrākhyāyikeveyaṃ sukhasaṃsāracakrikā / kalpanāracitākārā vastuśūnyeti kiṃ prabho // 
śrīvasiṣṭha uvāca / jaganmāyāsvarūpasya varṇanāvyapadeśataḥ / dāśūrākhyāyikā rāma varṇyamānāṃ mayā śṛṇu // 
astyasminvasudhāpīṭhe vicitrakusumadrumaḥ / māgadho nāma vikhyātaḥ śrīmāñjanapado mahān // 
kadambavanavistāralīlāvalitajaṅgalaḥ / vicitravihagavyūhasarvāścaryamanoharaḥ // 
sasyasaṃkaṭasīmāntaḥ puropavanamaṇḍitaḥ / kamalotpalakahlārapūrṇasarvasarittaṭaḥ // 
udyānadolāvilasallalanāgeyaghuṃghumaḥ / niśopabhuktakusumanīrandhraviśikhāvaniḥ // 
tatraikasmingiritaṭe karṇikārasamākule / kadalīkhaṇḍanīrandhranīpagulmavirājite // 
puṣpaughasphūrjadanile kesarāruṇadhūlini / kāraṇḍavakṛtārāve rasatsarasasārase // 
tasminnagavare puṇye vicitravihagadrume / kaścitparamadharmātmā munirāsīnmahātapāḥ // 
dāśūranāmā mahatā tapoyogena saṃyutaḥ / kadambapṛṣṭhavāstavyo vītarāgo mahāmatiḥ // 
śrīrāma uvāca / asau tapasvī bhagavanvipine kena hetunā / kathaṃ cāpyavasatpṛṣṭhe kadambasya mahātaroḥ // 
śrīvasiṣṭha uvāca / śaralometi vikhyātaḥ pitā tasya babhūva ha / rāmā'para iva brahmā tasminnevāvasadgirau // 
tasyāsāvekaputro'bhūtkaco devaguroriva / tena sārdhaṃ sa putreṇa nītavāñjīvitaṃ vane // 
athāsau śaralomātra bhuktvā yugagaṇaṃ yayau / tyaktadehaḥ surāgāraṃ muktanīḍaḥ khago yathā // 
eka eva vane tasmindāśūraḥ praruroda ha / daśāpanītapitṛkaḥ karuṇaṃ kuraro yathā // 
mātāpitṛviyogena śokasaṃtāpitāśayaḥ / mlānimabhyāyayau nūnaṃ hemanta iva paṅkajam // 
bālo'sāvatidīnātmā vanadevatayā vane / itthamāśvāsito rāma tadā'dṛśyaśarīrayā // 
ṛṣiputra mahāprājña kimajña iva rodiṣi / saṃsārasya na kasmāttvaṃ svarūpaṃ vetsi cañcalam // 
sarvadaivedṛśī sādho saṃsāre saṃsṛtiścalā / jāyate jīvyate paścādavaśyaṃ ca vinaśyati // 
yadyatkiṃciddṛśyadṛśi brahmādikamidaṃ mune / gantavyastena sarveṇa vināśo nātra saṃśayaḥ // 
tadarthaṃ mā kṛthā vyarthaṃ viṣādaṃ maraṇe pituḥ / avaśyabhāvyastamayo jātasyāharṣateriva // 
aśarīrāmiti śrutvā giramāraktalocanaḥ / dhairyamāsādayāmāsa śikhaṇḍī stanitādiva // 
utthāyāvaśyakaṃ kṛtvā pāścātyaṃ piturādarāt / cakāra tapase buddhiṃ dṛḍhāmuttamasiddhaye // 
brāhmeṇa karmaṇā tasya vipine caratastapaḥ / anantasaṃkalpamayaṃ śrotriyatvaṃ babhūva ha // 
ajñātajñeyabuddhestu śrotriyasya tayā tayā / na viśaśrāma ceto'sya pavitre'pi dharātale // 
kevalaṃ sarvamevedamapi śuddhaṃ dharātalam / aśuddhamiva paśyansa na reme kvacideva hi // 
atha saṃkalpayāmāsa svasaṃkalpanayaiva saḥ / vṛkṣāgrameva saṃśuddhaṃ sthitistatrocitā mama // 
tadidānīṃ tapastapsye tapasā yena śākhiṣu / khagavatsthitimāpnomi śākhāsu ca daleṣu ca // 
iti saṃcintya saṃjvālya hutāśamatibhāsvaram / juhāva tasminprotkṛttya māṃsaṃ svaskandhabhittitaḥ // 
atha gīrvāṇavṛndasya samagrā galabhittayaḥ / manmukhatvena mā yāntu vipramāṃsena bhasmatām // 
iti saṃcintya bhagavānsaptārcistasya devatā / puro babhūva dīptāṃśurdīptāṃśurvākpateriva // 
uvāca vacanaṃ dhīraṃ kumārābhimataṃ varam / gṛhāṇa sthāpitaṃ sādho kośākāśānmaṇiṃ yathā // 
ityuktavantamanalamarghapuṣpeṇa śobhinā / saṃpūjya stutivādena prāha viprakumārakaḥ // 
bhagavan bhūtapūrṇāyā bhuvaḥ pāvanamaṇḍalam / nāpnomi tena vṛkṣāṇāmupari sthitirastu me // 
ityukte muniputreṇa sarvadevamukhaṃ śikhī / evamastu tavetyuktvā jagāmāntarddhimīśvaraḥ // 
tasminnantarhite deve kṣaṇātsāndhya ivāmbuje / pūrṇakāmaḥ kumāro'sau pūrṇenduriva cābabhau // 
adhigatābhimatānanamaṇḍaladyutibhareṇa jahāsa sa tuṣṭimān / śaśinamāptakalākulamambujaṃ vikasitaṃ ca sitasmitaśobhinā // 
śrīvasiṣṭha uvāca / atha kānanamadhyasthaṃ cumbitāmbudamaṇḍalam / madhyāhnakhinnasūryāśvasevitaskandhamaṇḍalam // 
vitānamiva dikkukṣidīrghaṃ viṭapabāhubhiḥ / ālokayantaṃ kakubho vikāsikusumekṣaṇaiḥ // 
vātāvadhūlitānalpabhramadbhramarakuntalam / pramārjayantamāśānāṃ mukhaṃ pallavapāṇibhiḥ // 
kacchairuruguḍḍacchācchamañjarīpuñjakañjaraiḥ / āsyairiva satāmbūlairhasantaṃ vanamālikāḥ // 
latāvilasitollāsaiḥ puṣpakesaradhūlibhiḥ / ābaddhamaṇḍalābhogaṃ pūrṇendumiva dīptibhiḥ // 
saṃkaṭaṃ viṭapāvalyā kuñjakūjaccakorayā / channayā siddhavīthyeva jagaduccatayā śritam // 
skandhapīṭhopaviṣṭānāṃ lambamānaiḥ kalāpinām / kalāpaiḥ śobhitaṃ vyoma sendracāpairivāmbudaiḥ // 
magnonmagnaiḥ pratiskandhamāśritaiścamaraiḥ sitaiḥ / pūrṇaṃ muhurdṛṣṭanaṣṭaiḥ saṃvatsaramivendubhiḥ // 
kapiñjalakulālāpaiḥ kalakokilakūjitaiḥ / jīvaṃjīvavirāvaiśca pragāyantamivocchritaiḥ // 
kādambakakadambaiśca kulāyakṛtakelibhiḥ / svargakoṭaraviśrāntaiḥ siddhairjagadivāvṛtam // 
pravālacalahastābhiralinetrābhirāśritam / apsarobhiriva svargaṃ mañjarībhiritastataḥ // 
sendracāpavilāsena kumudotkarareṇunā / mañjarīpiñjarāśyāmaṃ vidyutvantamivāmbudam // 
sahasrabhujaśākhākhyaṃ pūritākāśakoṭaram / viśvarūpamivonnṛttaṃ candrārkakṛtakuṇḍalam // 
tale niṣaṇṇanāgendraṃ vyomni tārāgaṇākulam / latāpuṣpamayaṃ madhye khamaṇḍalamivāparam // 
pitāmahamivāśeṣaśailakānanaśālinam / phalapallavapuṣpāṇāṃ kośamekamivāvanau // 
dadhānaṃ kalikājālaṃ sthagitaṃ puṣpadhūlibhiḥ / kaccheṣvarkakaracchannatārājālamivāmbaram // 
vilolavihagaiḥ skandhaiḥ kulāyakulasaṃkulaiḥ / valitaṃ bhūtalaṃ loke pūrṇairjanapadairiva // 
mañjarīsupatākāḍhyaṃ latāmaṇḍalamaṇḍitam / puṣpamaṅkoladhavalaṃ puṣpaprakarapūritam // 
kūjaccakorabhramaraśukakokilasārikam / ghanastabakasaṃchannakuharogragavākṣakam // 
saṃcaratpakṣibahulaṃ janamantharakoṭaram / sarvāsāṃ vanadevīnāmantaḥpuramivottamam // 
kūjadbhṛṅgataraṅgaughaiḥ puṣpakesararājibhiḥ / rājamānaṃ patantībhiḥ saridbhiriva parvatam // 
bhramadbhiḥ puṣpapatraughairmandavātavilāsibhiḥ / vardhamānairvṛtaskandhaṃ śubhrābhrairiva bhūdharam // 
mātaṅgakaṭaghṛṣṭena jānustabdhena pīṭhinā / ābhoginā baddhapadaṃ taruṇeva mahācalam // 
vicitravarṇapakṣāṇāṃ skandhakoṭaracāriṇām / vṛtaṃ khagānāṃ vṛndena bhūtānāmiva śārṅgiṇam // 
stabakāṅgulijālena lolenābhinayakriyām / diśantamiva vallīnāṃ pravṛttānāṃ vanānilaiḥ // 
kaścideva nivāso me nārthināmiti tuṣṭitaḥ / nṛtyantamiva bahvāḍhyalatāvalayavalganaiḥ // 
latākāntaikakāntatvācchṛṅgārarasanirbharam / kākalyeva pragāyantaṃ mattālinijaniḥsvanaiḥ // 
ādaronmuktakusumaṃ siddhānāṃ vyomacāriṇām / svāgatānīva kurvāṇaṃ kokilālikulāravaiḥ // 
latāpuṣpaphalollāsaṃ prāntapañcamahīruhām / vihasantamivācchābhiḥ puṣpakuḍmaladīptibhiḥ // 
pārijātamivājetumūrdhvagaiḥ khagamaṇḍalaiḥ / vyomāntarābhidhāvantamalamuddhatakandharam // 
madhyabhāgasphurattuṅgaiḥ stabakairghanapaṅktibhiḥ / sahasrākṣatvamatulairjetumindramivodyatam // 
kvacitkusumagucchācchaphaṇāmaṇigaṇāvṛtam / pātālādutthitaṃ śeṣamiva vyomadidṛkṣayā // 
rajasodbhūlitākāraṃ dvitīyamiva śaṃkaram / chāyayā phalaśālinyā samastajanaśaṃkaram // 
nibiḍadalanivāhabhinnakośaiḥ kusumalatānavamaṇḍapairupetam / puramiva gagane kadambavṛkṣaṃ khagakulanāgarasaṃkulaṃ dadarśa // 
śrīvasiṣṭha uvāca / tamathāsau tathā buddhiphalapallavaśālinam / ānandamantharamanāḥ ṣuṣparūpācalopamam // 
kadambaṃ rodasīstambhamāruroha vanasthitam / ekārṇavagataṃ śaurirvaṭavṛkṣamivonnatam // 
tatrāsau vyomalagnāyāḥ śākhāyāḥ prāntapallave / viveśa vigatāśaṅkamekāgraṃ tapa āsthitaḥ // 
athopaviśya mṛduni navapallavaviṣṭare / kṣaṇamālokitāstena diśaḥ kautukacañcalam // 
saridekāvalīramyāḥ śailendrastanakuḍmalāḥ / nirmalākāśakabarā lolanīlāmbudālakāḥ // 
nīlapallavavasanāḥ puṣpapūrāvataṃsikāḥ / gṛhītasāgarāpūrṇakalaśāḥ purubhūṣaṇāḥ // 
dhṛtapraphullapadminyaḥ sugandhimukhamārutāḥ / nīlaghuṃghumakākalyo nirjharārāvanūpurāḥ // 
dyumūrdhāno mahīpādā vanālīromarājayaḥ / jaṅgalorunitambinyaścandrārkakṛtakuṇḍalāḥ // 
śālisaṃsārakedārāścandanasthālikānvitāḥ / śikharorasijālagnahimaśubhrāmbudāṃśukāḥ // 
mahārṇavapayaḥpūranavamaṇḍanadarpaṇāḥ / ṛkṣaughagharmapulakā bhuvanāntaḥpurāntarāḥ // 
ārtavastanadhāriṇyo lagnasūryāṃśukuṅkumāḥ / vicitrakusumopetāścandrāṃśusitacandanāḥ // 
gaganagatalatādalopaviṣṭaḥ prasṛtavanāvanivārivāhaveṣāḥ / tribhuvanavanitā dadarśa hṛṣṭaḥ kusumanirantaramaṇḍitā daśāśāḥ // 
śrīvasiṣṭha uvāca / tataḥprabhṛti tatrāsau prasiddhastāpasāśrame / kadambadāśūra iti śūrastapasi dāruṇe // 
tasmi~llatādale sthitvā vilokya kakubhaḥ kṣaṇāt / dṛḍhapadmāsanaṃ baddhvā digbhyaḥ pratyāhṛtātmanā // 
ajñātaparamārthena kriyāmātre ca tiṣṭhatā / phalakārpaṇyayuktena manasā so'karonmakham // 
nabhogatalatāpatrasaṃsthitenāntarātmanā / sarvāḥ svamanasā tena kṛtā yajñakriyāḥ kramāt // 
tatrāsau daśa varṣāṇi manasaivāyajatsurān / gavāśvanaramedhādyairyajñairvipuladakṣiṇaiḥ // 
kālenāmalatāṃ yāte vitate tasya cetasi / balādavatatārāntarjñānamātmaprasādajam // 
tato viśīrṇāvaraṇo vigaladvāsanāmalaḥ / sa dadarśaikadā tasyāṃ latāyāmagrataḥ sthitām // 
vanadevīṃ viśālākṣīmālokakusumāmbarām / kāminīṃ kāntavadanāṃ madaghūrṇitalocanām // 
nīlotpalāmodavatīmatīva sumanoharām / tāmuvācānavadyāṅgīṃ sa munirvinatānanām // 
kokilākusumāpūranatāṃ vanalatāmiva / kā tvamutpalapatrākṣi kāntivikṣobhitasmarā // 
vayasyāmiva puṣpāḍhyāṃ latāṃ kimiva tiṣṭhasi / ityukte mṛgaśāvākṣī gaurapīnapayodharā // 
munimāha manohāri mugdhākṣaramidaṃ vacaḥ / yāni yāni durāpāni vāñchitāni mahītale // 
prāpyante tāni tānyāśu mahatāmeva yācñayā / ahamasmi~llatākīrṇe tvatkadambābhyalaṃkṛte // 
latālīlālayā brahmanvipine vanadevatā / yaścaitrasitapakṣasya trayodaśyāṃ smarotsave // 
babhūva vanadevīnāṃ samājo nandane vane / tatrāhamagamaṃ nātha trailokyalalanāsadaḥ // 
tatra dṛṣṭā mayā sarvā vayasyā madanotsave / aputrayā putrayutāstenāhaṃ duḥkhitā bhṛśam // 
tvayi sarvārthasārthasya bṛhatkalpatarau sthite / anātheva kathaṃ nātha kila śocāmyaputrikā // 
dehi me bhagavanputra no ceddehamihāgnaye / prakaromyāhutiṃ putra duḥkhadāhopaśāntaye // 
tāmityuktavatīṃ tanvīṃ vihasya munipuṅgavaḥ / āha hastagataṃ puṣpaṃ tasyai dattvā dayānvitaḥ // 
gaccha tanvaṅgi māsena pūjārhamalilocanam / prasoṣyase sutaṃ kāntaṃ prasūnamiva sallatā // 
kiṃtvasau maraṇāveśayāyinyā nastvayā sutaḥ / yācitaḥ kṛcchraṃ saṃprāpya jñātā tena bhaviṣyati // 
ityuktvā sa munistanvīṃ prasannamukhamaṇḍalām / paricaryāṃ karomīti prārthanotkāṃ vyasarjayat // 
sā jagāmātmasadanaṃ so'tiṣṭhatsvātmanā saha / avahatkramaśaḥ kāla ṛtusaṃvatsarāṅkitaḥ // 
atha dīrgheṇa kālena saivotpalavilocanā / dvādaśābdamupādāya sutaṃ munimupāyayau // 
sā praṇamyopaviśyāgre munimindusamānanam / uvāca kalayā vācā cūtadrumabhivālinī // 
ayaṃ sa bhagavanbhavyaḥ kumāraḥ putra āvayoḥ / kṛto mayā samagrāṇāṃ kalānāṃ kila kovidaḥ // 
prabho kevalametena jñānaṃ nādhigataṃ śubham / yena saṃsāracakre'sminna punaḥ paripīḍyate // 
jñānaṃ tvamevāsya vibho kṛpayopadiśādhunā / ko hi nāma kule jātaṃ putraṃ maurkhyeṇa yojayet // 
evaṃ vadantīṃ sa muniḥ sacchiṣyamabale sutam / ihaiva sthāpayainaṃ tvamityuktvā tāṃ vyasarjayat // 
tasyāṃ gatāyāṃ sa piturantevāsitayā tayā / atiṣṭhatsaṃyato dhīmānarkasyevāruṇaḥ puraḥ // 
kadarthaḥ prāpya vijñānaṃ tataścitrābhiruktibhiḥ / cirakālamasau tatra muniḥ putramabodhayat // 
ākhyāyikākhyānaśatairdṛṣṭāntairdṛṣṭikalpitaiḥ / tathetihāsavṛttāntairvedavedāntaniścayaiḥ // 
anudvegitayā nityaṃ vistareṇa kathākramaiḥ / anubhūtimupārūḍhai rūḍhimeti yathā mayi // 
anubhavavaśato rasātiriktairalamucitārthavacogaṇairmahātmā / jalada iva śikhaṇḍinaṃ puraḥsthaṃ tanayamabodhayadambare maharṣiḥ // 
śrīvasiṣṭha uvāca / kadācidatha mārgeṇa tena kailāsavāsinīm / ahaṃ snātumadṛśyātmā vyomavīthīgato'gamam // 
nirgatya nabhasaḥ saptamunimaṇḍalakoṭarāt / rātrau prāpto'smi sumate dāśūratarumunnatam // 
yāvacchṛṇomi viṭapakuharātkānane vacaḥ / kuḍmalāmbhojalagnasya ṣaṭpadasyeva niḥsvanam // 
śṛṇu putra mahābuddhe vastuto'sya samāmimām / varṇayāmi mahāścaryāmekāmākhyāyikāṃ tava // 
asti rājā mahāvīryo vikhyāto bhuvanatraye / nāmnā khottha iti śrīmāñjagadākramaṇakṣamaḥ // 
asyānuśāsanaṃ sarve bhuvaneṣvapi nāyakāḥ / śirobhirdhārayantyuccaiścūḍāmaṇimivārthinaḥ // 
yaḥ sāhasaikarasiko nānāścaryavihāravān / kenacittriṣu lokeṣu na mahātmā vaśīkṛtaḥ // 
yasyārambhasahasrāṇi sukhaduḥkhapradānyalam / saṃkhyātuṃ kena śakyante kallolā jaladheriva // 
yasya vīryaṃ suvīryasya na śastrairna ca pāvakaiḥ / kenacidbhuvane krāntamākāśamiva muṣṭinā // 
yadīyāṃ vitatārambhāṃ līlāṃ nirmāṇabhāsurām / na manāganuvartante śakropendraharā api // 
trayastasya mahābāho dehā viharaṇakṣamāḥ / jagadākramya tiṣṭhanti hyuttamādhamamadhyamāḥ // 
vyomanyevātivitate jāto'sau triśarīrakaḥ / tatraiva ca sthitiṃ yātaḥ śabdapātaśca pakṣivat // 
tatraivāpāragagane nagaraṃ tena nirmitam / caturdaśamahārathyaṃ vibhāgatrayabhūṣitam // 
vanopavanamālāḍhyaṃ krīḍāśisrarisundaram / muktālatāvivalitavāpīsaptakabhūṣitam // 
śītaloṣṇātmakākṣīṇadīpadvayavirājitam / ūrdhvādhogatirūpeṇa vaṇiṅmārgeṇa saṃkulam // 
tasminnevātivipule pattane tena bhūbhṛtā / saṃsāriṇo viracitā mugdhāpavarakā gaṇāḥ // 
ūrdhvaṃ kecidadhaḥ kecitkecinmadhye niyojitāḥ / keciccireṇa naśyanta kecicchīghravināśinaḥ // 
asitacchādanacchannā navadvāravibhūṣitāḥ / anāratavahadvātā bahuvātāyanānvitāḥ // 
dīpapañcakasālokāstristhūṇāḥ śukladāravaḥ / masṛṇālepamṛdavaḥ pratolībhujasaṃkulāḥ // 
māyayā racitāstena rājñā teṣu mahātmanā / rakṣitāro mahāyakṣā nityamālokabhīravaḥ // 
athāpavarakaugheṣu calatsu sa mahīpatiḥ / karoti vividhāṃ krīḍāṃ nīḍeṣviva vihaṅgamaḥ // 
triśarīraśateṣvantastairyakṣaiḥ saha putraka / līlāvaśamuṣitvā tu punarnirgamya gacchati // 
tasyecchā jāyate vatsa kadāciccalacetasaḥ / puraṃ bhaviṣyannirmāṇaṃ kiṃcidyāmīti niścalā // 
bhūtāviṣṭa ivāvegāttata utthāya dhāvati / puraṃ tadapyathāpnoti gandharvairiva nirmitam // 
tasyecchā jāyate putra kadāciccalacetasaḥ / vināśaṃ saṃprayāmīti tenāśu sa vinaśyati // 
punarutpadyate tūrṇaṃ svātmanormirivāmbhasaḥ / vyavahāraṃ tanotyuccaiḥ punarārambhamantharam // 
svayaiva vyavahṛtyātha kadācitparibhūyate / kiṃkarosmyahamajño'smi duḥkhito'smīti śocati // 
mudametya kadācicca svayamāyāti dīnatām / prāvṛḍvarṣakalollāsapūrādiva nadīrayaḥ // 
jayati gacchati valgati jṛmbhate sphurati bhāti na bhāti ca bhāsuraḥ / suta mahāmahimā sa mahīpatiḥ patirapāmieva vātarayākulaḥ // 
śrīvasiṣṭha uvāca / athāpṛcchatsutastatra jambūdvīpe mahāniśi / kadambāgrāvacūḍasthaṃ pitaraṃ pāvanāśayam // 
putra uvāca / ko'sau khottha iti khyāto bhūpastātottamākṛtiḥ / kathitaṃ ca kimetanme tvayeti brūhi tattvataḥ // 
kva bhaviṣyati nirmāṇaṃ vartamāne kva gamyatā / ubhayārthaviruddhatvānmanmohāya vacastava // 
dāśūra uvāca / śṛṇu putra yathābhūtametatte kathayāmyaham / yena saṃsāracakrasya tattvamasyāvabudhyase // 
asadapyutthitārambhamavastumayamātatam / saṃsārasaṃsthānamidamevamākathitaṃ mayā // 
paramānnabhaso jātaḥ saṃkalpaḥ khottha ucyate / jāyate svayamevāsau svayameva vilīyate // 
tatsvarūpamidaṃ sarvaṃ jagadābhogi vidyate / jāyate tatra jāte tu tasminnaṣṭe vinaśyati // 
brahmaviṣṇvindrarudrādyāstasyaivāvayavānviduḥ / viṭapāniva vṛkṣasya śṛṅgāṇīva mahībhṛtaḥ // 
śūnye vyomani tenedaṃ nirmitaṃ trijagatpuram / pratibhāsānusaṃdhānamātreṇaitya viriñcitām // 
yatreme vitatālokā lokakośāścaturdaśa / vanopavanamālāśca yatrodyānaparamparāḥ // 
krīḍāśikhariṇo yatra sahyamandarameravaḥ / śītoṣṇadīptī candrārkau dīpau yatrānalākṛtī // 
sūryāṃśukacadālolataraṅgottuṅgamauktikāḥ / vahanti sarito yatra sanmuktāvalayaścalāḥ // 
ikṣukṣīrādisalilā maṇiratnabisāṅkurāḥ / aurvānalāmbujā yatra vāpyaḥ sapta mahārṇavāḥ // 
adha urvyāṃ tathordhvaṃ khe puṇyāpuṇyadhanaśriyaḥ / narāmarakirāṭānāṃ yatrāntaḥ krayavikrayau // 
tasminneva jagatyasminpure saṃkalpabhūbhṛtā / krīḍārthamātmanaścitrā dehāpavarakāḥ kṛtāḥ // 
kecidgīrvāṇanāmāna ūrdhva eva niyojitāḥ / naranāgādayaḥ kecidadha eva niyojitāḥ // 
vātayantrapravāheṇa calanto māṃsamṛnmayāḥ / sitāsthidāravaścitrāstvaglepamasṛṇāmalāḥ // 
keciccireṇa naśyanti kecicchīghravināśinaḥ / kecitkeśolapollāsaracitācchādanaśriyaḥ // 
karṇākṣināsāpramukhairdvārairnavabhiranvitāḥ / anāratavahatprāṇapavanenoṣṇaśītalāḥ // 
karṇanāsāsyatālvādivātāyanagaṇānvitāḥ / bhujādyaṅgapratolīkāḥ pañcendriyakudīpakāḥ // 
māyayā racitāsteṣu saṃkalpena mahāmate / ahaṅkāramahāyakṣāḥ paramālokabhīravaḥ // 
dehāpavarakeṣvantarmahāhaṅkārayakṣakaiḥ / saha saṃkrīḍate'tyarthaṃ sa sadaivāsadutthitaiḥ // 
yathā kusūle mārjāro bhastrāyāṃ bhujago yathā / muktāphalaṃ yathā veṇāvahaṅkārastathā tanau // 
kṣaṇamabhyudayaṃ yānti kṣaṇaṃ śāmyanti dīpavat / dehageheṣu saṃkalpataraṅgāḥ sāgareṣviva // 
bhaviṣyannavanirmāṇaṃ sa vyāpnoti tadā puram / yadā saṃkalpitaṃ vastu kṣaṇādeva prapaśyati // 
asaṃkalpanamātreṇa svenevāśu vinaśyati / śreyase paramāyasya nāśatvena tu saṃbhavaḥ // 
svayaṃ saṃkalpanāmātraṃ jāyate bālayakṣavat / anantāyātmaduḥkhāya nānandāya kadācana // 
idaṃ sphāraṃ jagadduḥkhaṃ pratanotyātmasattayā / asattayā nāśayati ghanamāndhyaṃ yathā tamaḥ // 
svayaiva duḥkhadāyinyā ceṣṭayā pariroditi / kāṣṭhāvaṣṭabdhavṛṣaṇaḥ kīlotpāṭī kapiryathā // 
saṃkalpitānandalavastiṣṭhatyuddharakandharam / akasmātpracyutamadhubindubhukkarabho yathā // 
kṣaṇaṃ viratimāyāti ratimeti kṣaṇaṃ svayam / kṣaṇaṃ vikāramāyāti saṃkalpenaiva bālavat // 
enaṃ sakalabhāvebhyaḥ kṛtvā nirmūlamādarāt / matirantaḥpadaṃ yāti yathā putra tathā kuru // 
trayastasyā materdehā adhamottamamadhyamāḥ / tamaḥsattvarajaḥsaṃjñāḥ kāraṇaṃ jagataḥ sthiteḥ // 
tamorūpo hi saṃkalpo nityaṃ prākṛtaceṣṭayā / parāṃ kṛpaṇatāmetya prayāti kṛmikīṭatām // 
sattvarūpo hi saṃkalpo dharmajñānaparāyaṇaḥ / adūrakevalībhāvaṃ svārājyamadhitiṣṭhati // 
rajorūpo hi saṃkalpo lokasaṃvyavahāravān / paritiṣṭhati saṃsāre putradārānurañjitaḥ // 
trividhaṃ tu parityajya rūpametanmahāmate / saṃkalpaḥ paramāyāti padamātmaparikṣaye // 
sarvā dṛṣṭīḥ parityajya niyamya manasā manaḥ / sabāhyābhyantarārthasya saṃkalpasya kṣayaṃ kuru // 
yadi varṣasahasrāṇi tapaścarasi dāruṇam / yadi vā vilayātmānaṃ śilāyāṃ cūrṇayasyalam // 
yadi vāgniṃ praviśasi vaḍavāgnimathāpi vā / yadi vā patasi śvabhre khaḍgadhārājavetathā // 
haro yadyupadeṣṭā te hariḥ kamalajo'pi vā / atyantakaruṇākrānto lokanātho'thavā yatiḥ // 
pātālasthasya bhūsthasya svargasthasyāpi tattava / nānyaḥ kaścidupāyo'sti saṃkalpopaśamādṛte // 
anābādhe'vikāre ca sukhe paramapāvane / saṃkalpopaśame yatnaṃ pauruṣeṇa paraṃ kuru // 
saṃkalpatantāvakhilā bhāvāḥ protāḥ kilānagha / chinne tantau na jāne te kva yānti viśarāravaḥ // 
asatsatsadasatsarva saṃkalpādeva nānyataḥ / saṃkalpaṃ sadasaccaivamiha satyaṃ kimucyatām // 
saṃkalpyate yathā yadyattattathā bhavati kṣaṇāt / mā kiṃcidapi tattvajña saṃkalpaya kadācana // 
niḥsaṃkalpo yathāprāptavyavahāraparo bhava / cidacetyonmukhatvaṃ hi yāti saṃkalpasaṃkṣaye // 
utthāya sattvarūpeṇa yonyā satyamayātmakam / na tajjagaduḥkhamidaṃ vyarthaṃ sadṛśamātmanaḥ // 
tena duḥkhāya mahate kiṃ mṛtena tavānagha / yadaduḥkhāya tatprājñāḥ saṃśrayantīha netarat // 
adhigataparamārthatāmupetya prasabhamapāsya vikalpajālamuccaiḥ / adhigamaya padaṃ tadadvitīyaṃ vitatasukhāya suṣuptacittavṛttiḥ // 
putra uvāca / kīdṛśastāta saṃkalpaḥ kathadupadyate prabho / kathaṃ ca vṛddhimāpnoti kathaṃ caiṣa vinaśyati // 
dāśūra uvāca / anantasyātmatattvasya sattāsāmānyarūpiṇaḥ / citaścetyonmukhatvaṃ yattatsaṃkalpāṅkuraṃ viduḥ // 
leśataḥ prāptasattākaḥ sa eva ghanatāṃ śanaiḥ / yāti cittakhamāpūrya dṛḍhajāḍyāya meghavat // 
bhāvayantī citiścetyaṃ vyatiriktamivātmanaḥ / saṃkalpatāmupāyāti bījamaṅkuratāmiva // 
saṃkalpena hi saṃkalpaḥ svayameva prajāyate / vardhate svayamevāśu duḥkhāya na sukhāya tu // 
saṃkalpamātraṃ hi jagajjalamātraṃ yathārṇavaḥ / ṛte saṃkalpamanyā te nāsti saṃsāraduḥkhitā // 
kākatālīyayogena saṃjāto'sti mudhaiva hi / mṛgatṛṣṇādvicandratvabhivāsatyaṃ ca vardhate // 
nigīrṇamātuliṅgasya kanakapratyayo yathā / svayamabhyetya satyo'ntaḥ saṃkalpaste tathā hṛdi // 
asatyameva jātastvamasatyamapi vartase / asmiñjñāte ca vijñāne hyasatyaṃ saṃvilīyate // 
asau so'hamime bhāvāḥ sukhaduḥkhamayā mama / vyarthameveti nānāsthā yenāntaḥ paritapyase // 
asannevāsya jāto'si kuto janmavilāsataḥ / vyarthamevāvamūḍho'si saṃkalpavaśataḥ svataḥ // 
mā saṃkalpaya saṃkalpaṃ bhāvaṃ bhāvaya mā sthitau / etāvataiva bhāvena bhavyo bhavati bhūtaye // 
saṃkalpanāśayatnena na bhayānyanugacchati / bhāvanābhāvamātreṇa saṃkalpaḥ kṣīyate svayam // 
sumanaḥpallavāmarde kiṃcidvyatikaro bhavet / susādhyo bhāvamātreṇa natu saṃkalpanāśane // 
puṣpākrāntau karaspandayatnaḥ putropayujyate / tadapyupakarotyasminna saṃkalpaparikṣaye // 
saṃkalpo yena hantavyastena bhāvaviparyayāt / apyardhena nimeṣeṇa līlayaiva nihanyate // 
bhāvamātropasaṃpanne svātmani sthitimāgate / sādhyate yadasādhyaṃ tatkasya syātkimivāṅga te // 
saṃkalpenaiva saṃkalpaṃ manasā svamano mune / chittvā svātmani tiṣṭha tvaṃ kimetāvati duṣkaram // 
upaśānte hi saṃkalpe upaśāntamidaṃ bhavet / saṃsāraduḥkhamakhilaṃ mūlādapi mahāmate // 
saṃkalpo hi mano jīvaścittaṃ buddhiḥ savāsanā / nāmnaivānyatvameteṣāṃ nārthenārthavidāṃ vara // 
saṃkalpanādṛte neha kiṃcidevāsti kutracit / tameva hṛdayācchindhi kimetatpariśocasi // 
yathaivedaṃ nabhaḥ śūnyaṃ jagacchūnyaṃ tathaiva hi / asanmayavikalpotthe ubhe ete tate yataḥ // 
asiddhaṃ sarvamevaitadasiddhenaiva sādhitam / saṃkalpena jagadyasmādbhāvanā kvāvatiṣṭhatām // 
satyāsthāyāmasatyāṃ tu kiṃniṣṭhā vāsanā bhavet / bhāvanākṣayataḥ siddhistataḥ prāpyaṃ na śiṣyate / tasmādasadidaṃ sarvaṃ vijñeyaṃ helayeddhayā // 
tanubhāvanayā tena sukhaduḥkhairna lipyate / avastviti ca nirṇīya snehāsthā na pravartate // 
āsthākṣaye na jāyete harṣāmarṣau bhavābhavau / tasmādasadidaṃ sarvaṃ sukhaduḥkhādivibhramaiḥ // 
mano jīvaḥ sphuratyuccairmānasaṃ nagaraṃ jagat / bhaviṣyadvartamānaṃ ca bhūtaṃ ca parivartayan // 
vāsanāvalitaṃ loke sphuracchakti manaḥ sthitam / karoti svāśayenemāṃ vyavasthāṃ malinaścalaḥ // 
ātmanaḥ sadṛśīṃ līlāṃ jīvo hṛdvanamarkaṭaḥ / dīrghamākāramādāya nimeṣādyāti hrasvatām // 
grahītuṃ ca na śakyante saṃkalpajalavīcayaḥ / manāgdṛṣṭā vivardhante hrasanti saparicchadāḥ // 
tṛṇamātreṇa dīpyante saṃkalpā vahniśeṣavat / jagatyaprakaṭākārāḥ pradīptāḥ kṣaṇabhaṅgurāḥ // 
bhramadā jaḍasaṃsthānāḥ saṃkalpāstaḍidagnayaḥ / yadevāsanmayaṃ putra tadevāśu cikitsitum // 
śakyate nātra saṃdeho nāsatsadbhavati kvacit / saṃsthito yadi saṃkalpo duścikitsyaḥ svato bhavet // 
kiṃtvasadbhūta evaiṣa sucikitsyastadā bhavet / akṛtrimaṃ cetsaṃsāramalamaṅgārakārṣṇyavat // 
tadetatkṣālane sādho kaḥ pravarteta durmatiḥ / kiṃtvetattaṇḍuleṣveva tuṣakañcukavatsthitam // 
yatastataḥ prayatnena pauruṣeṇa vinaśyati / akṛtrimamapi prāptaṃ bhṛśaṃ putra tathā punaḥ // 
sukhocchedyatayā jñasya saṃsāramalamātatam / taṇḍulasya yathā carma yathā tāmrasya kālimā // 
naśyati kriyayā putra puruṣasya tathā malam / naśyatyeva na saṃdehastasmādudyamavānbhava // 
asatkalpairvikalpairyatsaṃsāro na jito mudhā / stokenāśu layaṃ yāti kvāsadvastu ciraṃ sthitam // 
asatyāmeti saṃsāraḥ svavyavasthāṃ vicārataḥ / dīpālokādivāndhasya dvīndutvaṃ svīkṣitādiva // 
nāsau tava na cāsya tvaṃ bhrāntiṃ putra parityaja / asatye satyavaddṛṣṭe bhāvanā mā sma hīdṛśaḥ // 
mama guruvibhavojjvalā vilāsā iti tava māstu vṛthaiva vibhramo'ntaḥ / tvamapi ca vitatāśca te vilāsā vilasati sarvamidaṃ tadātmatattvam // 
śrīvasiṣṭha uvāca / ityākarṇya tadā tatra rātrāvālapanaṃ dvayoḥ / ahaṃ raghukulākāśaśaśāṅka raghunandana // 
patitaḥ khātkadambāgre patrapuṣpaphalākule / tūṣṇīṃ nirvṛṣṭamuktātmā śṛṅgāgra iva toyadaḥ // 
apaśyaṃ tatra dāśūraṃ śūramindriyanigrahe / pareṇa tapasā yuktaṃ tejaseva hutāśanam // 
tejobhirdehaniṣkrāntaiḥ kāñcanīkṛtabhūtalam / tāpayantaṃ pradeśaṃ taṃ bhuvanaṃ bhāskaro yathā // 
māmathālokya saṃprāptaṃ dāśūro'rghasaparyayā / vitīrṇaviṣṭaraṃ patrapūjayā paryapūjayat // 
tataḥ pūrvakathāstena saha dāśūra bhāsvatā / kṛtāstanayasaṃbodhāḥ saṃsārottaraṇakṣamāḥ // 
dṛṣṭavāṃstamahaṃ vṛkṣaṃ korakottarakoṭaram / dāśūrasyecchayā sarvairayatadbhirmṛgavrajaiḥ // 
sevyamānaṃ vanamiva latāmaṇḍalamaṇḍitam / smitena visphuṭamiva śvasanasphuritacchadam // 
latākoṭigatairbhrāntaiścāmarairindusundaraiḥ / śubhrābhrakhaṇḍanikaraiḥ śarannabha ivāvṛtam // 
prāleyakaṇapaddhatyā muktāvalyābhyalaṃkṛtam / sarvāvayavamevācchapuṣpapūraiḥ prapūritam // 
svareṇucandanālepaiḥ samālabdhamakhaṇḍitam / svacchadābhogavipularaktāmbaraparicchadam // 
vivāhāyeva veṣeṇa puṣpabhārātibhāriṇā / latāṅganānuṣaktena nāgareṇa kṛtopamam // 
munibaddhoṭajākāralatāmaṇḍapamaṇḍitam / mañjarībhiḥ patākābhiryuktaṃ puramahotsave // 
mṛgakaṇḍūyanadhvastapuṣpadhūlividhūsaram / protsāritopāntavanaṃ vṛṣamallamivotthitam // 
barhibhiḥ kusumodvāntaparāgaparipāṭalaiḥ / nikṣepakṣiptasaṃdhyābhravālavālamivācalaiḥ // 
pravālāruṇahastena kusumasmitaśobhinā / madhunā ghūrṇamānena prāntena pulakatviṣā // 
nīrandhrapuṣpapūrṇena ghūrṇitena vanānilaiḥ / nidrālukuḍmaladṛśā stabakastanadhāriṇā // 
puṣpajālarajaḥpuñjakuṅkumāruṇavāsasā / latāvitānanilayavātāyananiṣaṅgiṇā // 
nīlapuṣpalatādolālīlālāsyavilāsinā / āpādamastakaprāntaṃ sarvato nirmitālayam // 
vṛndena vanadevīnāṃ kokilālāpaśālinā / saṃdigdhamañjarījālamalinetreṇa bhāsinā // 
avaśyāyopaśamitaratikhedairmadālasaiḥ / puṣpadhūlisamālabdhairāśliṣṭairnibiḍaṃ mithaḥ // 
puṣpāntarāntaḥpuragaiḥ kimapi praṇayocitam / dhvanadbhirabhitaḥ svacchamattāliyugalairvṛtam // 
kānanopāntanagarīghuṃghumākarṇanecchayā / kṣaṇamutkarṇamāśāntacāruvarvaṇaṭāṃkṛtaiḥ // 
kṣaṇaṃ dalāgraviśrāntamugdhamugdhaśirastayā / paśyadbhirindvaṃśukavajjālāmarṇavamekhalām // 
vanasthalīnāṃ tanayairnayaimūrtimivāsthitaiḥ / śubhaiḥ patrapuṭeṣvantarmṛgaiḥ sāratalāntaram // 
nīḍaśvasatsuviśvastasuptamātrakapakṣiṇam / pākacyutaphalopāntabhūtakañcukamaṇḍalī // 
saṃdigdhamūkabhramaraṃ gucchaiḥ pūjākṣasūtrakaiḥ / śyāmalīkṛtaparyantaṃ nīḍaiḥ pallavamaṇḍitaiḥ // 
sugandhitāśeṣavanaṃ puṣpameghīkṛtāmbaram / dhūlīkadambaśabalaphalaughavalitaṃ tale // 
bahunātra kimuktena na kiṃcidapi vidyate / patraṃ yatra tarau yatra noṣyate vā na yujyate // 
patre patre mṛgāḥ suptā viśrāntāśca pade pade / kacche kacche khagā līnāstasya bhūruhabhūpateḥ // 
evaṃguṇaviśiṣṭaṃ taṃ samālokayato mama / mahotsavena sadṛśī sā babhūva tamasvinī // 
tataḥ kathābhī ramyābhiḥ sa tasya tanayo mayā / vijñānālokaramyābhirnīto bodhaṃ paraṃ punaḥ // 
āvayostatra citrābhiḥ kathābhiritaretaram / śarvarī sā vyatīyāya muhūrta iva kāntayoḥ // 
prātaḥ pratanutāṃ yāte puṣparddhighanajālake / svargāṅganāṅgabhogābhe tārakānikare śanaiḥ // 
ākadambanabhobhāgamupayātaṃ sutānvitam / ahaṃ visṛjya dāśūraṃ tato'maranadīṃ gataḥ // 
tatrābhimatamāsādya sthānametya nabhastalam / praviśya khaṃ munīnāṃ ca madhyaṃ svastha iva sthitaḥ // 
dāśūrākhyāyikaiṣā te kathitā raghunandana / jagataḥ pratibimbābhā satyākārāpyasanmayī // 
dāśūrākhyāyikeveyamityetatkathitaṃ mayā / tubhyaṃ rāghava bodhāya jagadrūpanirūpaṇe // 
tasmādavāstavīṃ tyaktvā vāstavīmapi rañjanām / dāśūrasiddhāntadṛśā sadodāro bhavātmavān // 
tasmādvikalpaṃ malamātmanastvaṃ nirdhūya paśyāmalamātmatattvam / āsādayiṣyasyacirātpadaṃ tadbhaviṣyasījyo bhuvaneṣu yena // 
śrīvasiṣṭha uvāca / nāstīdamiti nirṇīya sarvatastyaja rañjanām / yannāsti tatprati kila kevāstheha vicāriṇām // 
dṛśyamānamathedaṃ cedasti sattāmupāgatam / tiṣṭha svātmani badhnāsi tvaṃ kimatra kilātmattām // 
atha cedasti nāstīdamiti niścayavānasi / tathāpi bhāvanāsaṅgaḥ kathaṃ yuktaścalācale // 
nedamasti jagadrāma tava nāsti mahāmate / kevalaṃ svacchamevetthamātataṃ mitamīdṛśam // 
nedaṃ kartṛkṛtaṃ kiṃcinna vā kartṛkṛtakramam / svayamābhāsate cedaṃ kartrakartṛpadaṃ gatam // 
akartṛkaṃ jagajjālaṃ bhavatvatha sakartṛkam / mā tvametena śabalaṃ bhāvayannāsya cetasi // 
sarvendriyavihīnātmā karteva sa jaḍopamaḥ / akartṛ ca tadā manye kākatālīyavajjagat // 
kākatālīyayogena jātaṃ yatkiṃcideva tat / tasminbhāvānusaṃdhānaṃ bālo badhnāti netaraḥ // 
na kadācididaṃ śāntaṃ jagadrāma na ca kṣayi / ajasraṃ dṛśyamānatvādbhāvitvācca punaḥpunaḥ // 
na kadācididaṃ cāsti jagadrāma na ca kṣayi / ajasraṃ kṣīyamāṇatvānnāstitvāccānumānataḥ // 
sarvendriyapadātīto yadā karteha vijvaraḥ / kurvāṇaḥ sarvadā khedaṃ na kadācana gacchati // 
teneyaṃ niyatiḥ prauḍhā bhāvābhāvadaśāmayī / īdṛśyeva sthirā dīrghā mithyotthāpi ca dṛśyate // 
aparyantasya kālasya kaścidaṃśaḥ śaracchatam / tāvanmātramahāścaryaḥ kimarthaṃ so'nudhāvati // 
sthirāścejjagatāṃ bhāvāstattvādāsthā na śobhate / kathamanyonyasaṃśleṣo jaḍacetanayoḥ kila // 
asthirāścejjagadbhāvāstadapyāsthā na śobhate / payaḥphenāsthirasyānte duḥkhameṣā dadāti te // 
āsthābandho mahābāho jagadbhāvatvamātmanaḥ / na sthirāsthirayoḥ phenaśailayoriva rājate // 
sarvakartāpyakarteva karotyātmā na kiṃcana / tiṣṭhatyevamudāsīna ālokaṃ prati dīpavat // 
kurvanna kiṃcitkurute divākāryamivāṃśumān / gacchanna gacchati svasthaḥ svāspadastho raviryathā // 
yataḥ kutaścidevedaṃ saṃpannamiva lakṣyate / aruṇātīravadvāripūrāvartavadātatam // 
iti cedbhavatā rāma naipuṇyenāvadhāritam / pramāṇapariśuddhena cetasā ca vicāritam // 
tathāpi bhāvanāṃ sādho padārthaṃ prati nārhasi / alātacakre svapne ca bhrame vā keva bhāvanā // 
akasmādāgato jantuḥ sauhārdasya na bhājanam / bhramodbhūtaṃ jagajjālamāsthāyāstanna bhājanam // 
auṣṇyendau śītale bhānau mṛgatṛṣṇājale tathā / yathā na bhāvayasyāsthāmevaṃ bhāvaya mā sthitau // 
saṃkalpapuruṣasvapnajanadvīndutvavibhramam / yathā paśyasi paśya tvaṃ bhāvajātamidaṃ tathā // 
antarāsthāṃ parityajya bhāvaśrībhāvanāmayīm / yo'si so'si jagatyasmi~llīlayā viharānagha // 
akartṛtvapadaṃ pītvā pītvecchāmapi kurvataḥ / sarvabhāvāntarasthasya sarvātītasya cātmanaḥ // 
iyaṃ saṃnidhimātreṇa niyatiḥ parijṛmbhate / dīpasaṃnidhimātreṇa niricchaiva prakāśate // 
abhrasaṃnidhimātreṇa kuṭajāni yathā svayam / ātmasaṃnidhimātreṇa trijaganti tathā svayam // 
sarvecchārahite bhānau yathā vyomani tiṣṭhati / jāyate vyavahāraśca sati deve tathā kriyā // 
niricche saṃsthite ratne yathālokaḥ pravartate / sattāmātreṇa deve tu tathaivāyaṃ jagadgaṇaḥ // 
ataḥ svātmani kartṛtvamakartṛtvaṃ ca saṃsthitam / niricchatvādakartāsau kartā saṃnidhimātrataḥ // 
sarvendriyādyatītatvātkartā bhoktā na sanmayaḥ / indriyāntargatatvāttu kartā bhoktā sa eva hi // 
dve evātmani vidyete kartṛtākartṛtānagha / yayaiva paśyasi śreyastāmāśritya sthiro bhava // 
sarvastho'hamakarteti dṛḍhabhāvanayānayā / pravāhapatitaṃ kāryaṃ kurvannapi na lipyate // 
yāti nīrasatāṃ janturapravṛtteśca cetasaḥ / yasyāhaṃ kiṃcideveha na karomīti niścayaḥ // 
bhogaughakāmavāṃstatra kaḥ karotu jahātu vā / tasmānnityamakartāhamiti bhāvanayeddhayā // 
paramāmṛtanāmnī sā samataivāvaśiṣyate / atha sarvaṃ karomīti mahākartṛtayā tayā // 
yadīcchasi sthitiṃ rāma tattāmapyuttamāṃ viduḥ / aho yanna karomīmaṃ samagraṃ jāgataṃ bhramam // 
rāgadveṣakramastatra kuto'nyasyātyasaṃbhavāt / yadanyena śarīraṃ tu dagdhamanyena lālitam // 
so'smadārambha evātaḥ kaḥ khedollāsayoḥ kramaḥ / matsakhāsukhavistāre jagajjālakṣayodaye // 
ahaṃ karteti matvāntaḥ kaḥ khedollāsayoḥ kramaḥ / khedollāsavilāseṣu svātmakartṛtayaitayā // 
svayameva layaṃ yāte samataivāvaśiṣyate / samatā sarvabhūteṣu yāsau satyā parā sthitiḥ // 
tasyāmavasthitaṃ cittaṃ na bhūyo janmabhākmanāk / athavā sarvakartṛtvamakartṛtvaṃ ca rāghava // 
sarvaṃ tyaktvā manaḥpītvā yo'si sosi sthiro bhava / ahaṃ so'hamayaṃ nāhaṃ karomīdamidaṃ tu na // 
iti bhāvānusaṃdhānamayī dṛṣṭirna tuṣṭaye / sā kālasūtrapadavī sā mahāvīcivāgurā // 
sāsipatravanaśreṇī yā deho'hamiti sthitiḥ / sā tyājyā sarvayatnena sarvanāśe'pyupasthite // 
spraṣṭavyā sā na bhavyena saśvamāṃseva puṣkasī / tayā sudūrojjhitayā dṛṣṭau paṭalalekhayā // 
udeti paramā dṛṣṭirjyotsneva vigatāmbudā / yayābhyuditayā rāma tīryate bhavasāgaraḥ // 
kartā nāsmi na cāhamasmi sa iti jñātvaivamantaḥ sphuṭaṃ / kartā cāsmi samagramasmi taditi jñātvāthavā niścayaṃ / kopyevāsmi nakiṃcidevamiti vā nirṇīya sarvottame / tiṣṭha tvaṃ svapade sthitāḥpadavido yatrottamāḥ sādhavaḥ // 
śrīrāma uvāca / satyametattvayā brahmanyaduktaṃ sūktisundaram / akartaiva hi kartātmā bhoktābhoktaiva bhūtakṛt // 
sarveśvaraḥ sarvagaśca cinmātramamalaṃ padam / sthānaṃ bhuvi vapurdevaḥ sarvabhūtāntarasthitaḥ // 
hadayaṃgamatāṃ prāptamidānīṃ brahma me vibho / tvaduktibhiryathāmbhodadhārābhirbhūbhṛdavyathaḥ // 
audāsīnyādanicchatvānna bhuṅkte na karoti ca / samagrālokakāritvādbhuṃkte devaḥ karoti ca // 
kiṃtvayaṃ bhagavansphāraḥ saṃśayo me hṛdi sthitaḥ / taṃ tvaṃ chindhi girā brahmandīdhityenduryathā tamaḥ // 
idaṃ sattadidaṃ vā'sadayaṃ so'hamidaṃ natu / ayameko dvitīyo'yamityādikalanāmayam // 
ekasminvidyate'dhvānte nīhāra iva bhāskare / idaṃ prathamamevācche kathamātmani saṃsthitam // 
śrīvasiṣṭha uvāca / siddhāntakāla evāsya saṃpraśnasyottaraṃ sthiram / kathayiṣyāmi te rāma yena jñāsyasi tattvataḥ // 
mokṣopāyasya siddhāntamasaṃprāpya na rāghava / śrotuṃ praśnottarāṇyetānyalaṃ yogyo bhaviṣyasi // 
kāntāgītagirāṃ rāma taruṇo bhājanaṃ yathā / praśnānāmuttamoktīnāṃ puṇyakṛdbhājanaṃ tathā // 
vṛthā bhavati bāleṣu yathā rāgamayī kathā / nirarthakālpabodheṣu tathodārodayā kathā // 
kasmiṃścideva samaye kiṃcitpuṃso virājate / phalamābhāti vṛkṣasya śaradyeva na mādhave // 
upadeśagiro vṛddhe rañjanā nirmale paṭe / lagantyudāravijñānakathā cādhigatātmani // 
praśnasyāsyottaraṃ pūrvaṃ leśataḥ kathitaṃ mayā / na vistareṇa tenaitanna jñātaṃ bhavatā sphuṭam // 
yadi tvamātmanātmānamadhigacchasi taṃ svayam / etatpraśnottaraṃ sādhu jānāsyatra na saṃśayaḥ // 
mayā siddhāntakāle tu prāptabodhe tvayi sthite / vaktavyo vistareṇaiva sādho praśnottarakramaḥ // 
jānātyātmānamātmaiva kṛta ātmātmanaiva hi / ātmaiva saṃprasannaḥ sannātmānaṃ pratipadyate // 
tadetatkathitaṃ rāma kartrakartṛvicāraṇam / ajñātatvāttu tāmetāmakṣīṇavāsano bhavet // 
baddho hi vāsanābaddho mokṣaḥ syādvāsanākṣayaḥ / vāsanāstvaṃ parityajya mokṣārthitvamapi tyaja // 
tāmasīrvāsanāḥ pūrvaṃ tyaktvā viṣayavāsitāḥ / maitryādibhāvanānāmnīṃ gṛhāṇāmalavāsanām // 
tāmapyantaḥ parityajya tābhirvyavaharannapi / antaḥśāntasamasteho bhava cinmātravāsanaḥ // 
tāmapyatha parityajya manobuddhisamanvitām / śeṣe sthirasamādhāno yena tyajasi tattyaja // 
cinmayaḥ kalanākālaprakāśatimirādikam / vāsanāṃ vāsitāraṃ ca prāṇaspandanapūrvakam // 
samūlamapi saṃtyaktvā vyomasaumyapraśāntadhīḥ / yastvaṃ bhavasi sadbuddhe sa bhavānastu satkṛtaḥ // 
hṛdayātsaṃparityajya sarvameva mahāmatiḥ / yastiṣṭhati gatavyagraḥ sa muktaḥ parameśvaraḥ // 
samādhimatha karmāṇi mā karotu karotu vā / hṛdayenāstasarvāstho mukta evottamāśayaḥ // 
naiṣkarmyeṇa na tasyārtho na tasyārtho'sti karmabhiḥ / na samādhānajapyābhyāṃ yasya nirvāsanaṃ manaḥ // 
vicāritamalaṃ śāstraṃ ciramudgrāhitaṃ mithaḥ / saṃtyaktavāsanānmaunādṛte nāstyuttamaṃ padam // 
dṛṣṭaṃ draṣṭavyamakhilaṃ bhrāntvā bhrāntvā diśo daśa / janāḥ katipayā eva yathāvastvavalokinaḥ // 
yadyadālokyate kiṃcitkaścidyattanna vidyate / īpsitānīpsitādanyanna tatra yatate janaḥ // 
ye kecana samārambhā ye janasya kriyākramāḥ / te sarve dehamātrārthamātmārthaṃ natu kiṃcana // 
pātāle brahmaloke ca svarge ca vasudhātale / vyomni katipayā eva dṛśyante dṛṣṭadṛṣṭayaḥ // 
idaṃ heyamupādeyamidamityasadutthitau / niścayau galitau yasya jñasyāsāvatidurlabhaḥ // 
karotu bhuvane rājyaṃ viśatvambhodamambu vā / nātmalābhādṛte janturviśrāntimadhigacchati // 
ye mahāmatayaḥ santaḥ śūrāścendriyaśatruṣu / janmajvaravināśāya ta upāsyā mahādhiyaḥ // 
sarvatra pañcabhūtāni ṣaṣṭhaṃ kiṃcinna vidyate / pātāle bhūtale svarge ratimetu kva dhīradhīḥ // 
yuktyā vai carato jñasya saṃsāro goṣpadākṛtiḥ / dūrasaṃtyaktayuktestu mahāmattārṇavopamaḥ // 
kadambagolakaistulyaṃ brahmāṇḍaṃ sphāracetasaḥ / kiṃ prayacchati kiṃ bhuṃkte prāpte'sminsakalepi saḥ // 
etadarthamabuddhīnāṃ yanmahāsamarakriyāḥ / tanmanye rāma dhikkāryaṃ dvandvalakṣakṣayāvaham // 
kalpamātreṇa kālena sumahāpelavodare / tasminnapi hi yo nāśaḥ sarvādhiramahādhiyām // 
ātmano jñasya sargāderyanmanāgapi nodgatam / tasmiñjagattraye prāpte kiṃ cidātmā balī bhavet // 
itaḥ śailaśatairvyāptā tatheto jalarāśibhiḥ / kiyānasya bhuvo deho yenodāraṃ prapūrayet // 
na tadasti jagatyasminsapātālasurālaye / yannāmātmavato jñasya kiṃcitkāryataraṃ bhavet // 
ekatāmanuyātasya vyomavadvitatasya ca / svasthasyātmavato jñasya sthitasyātmanyacetasaḥ // 
śarīrajālanīhāradhūsarā śūnyakoṭarā / śāntasaṃsārasubhagā trilokīvipulātaṭī // 
sphārabrahmāmalāmbhodhiphenāḥ sarve kulācalāḥ / cidādityamahābhāsamṛgatṛṣṇājalaśriyaḥ // 
ātmatattvamahāmbhodhivīcayaḥ sargarājayaḥ / anuttamapadāmbhodavṛṣṭayaḥ śāstradṛṣṭayaḥ // 
candrāgnitapanālokā ghaṭakāṣṭhādisannibhāḥ / prakāśanīyāścidrūpatviṣo malakaṇāstathā // 
viharanti svamātmānaḥ saṃsāravanacāriṇaḥ / kāmabhogolapagrāsamṛgā narasurāsurāḥ // 
asthikhaṇḍārgalāmūrdhapidhānāḥ snāyuśrṛṃkhalāḥ / jagaddehā jarajjīvaraktamāṃsasamuvadgakāḥ // 
vanamālāmṛgā mugdhāḥ purasaṃcārasaṃsthitau / bālabuddhivinodāya yojitāścarmaputrikāḥ // 
naivaṃvidhodāramanā manāgapi mahāmatiḥ / na jñaścalati bhogaudhairmandavātairivācalaḥ // 
tasminkila pade rāma jñastiṣṭhati mahottame / yasmiṃścandrārkadeśo'pi na pātālamiva sthitaḥ // 
yasyālokāllokapālāḥ samālokāḥ suvedinaḥ / śarīraṃ pāntyayamiva paśyanmūḍhāḥ kṣapārṇave // 
na kecana jagadbhāvāstattvajñaṃ rañjayantyamī / apyabhyāsagatāḥ sphārahṛdayaṃ khamivāmbudāḥ // 
na kecana jagadbhāvāstattvajñaṃ rañjayantyamī / markaṭā iva nṛtyanto gaurīlāsyārthinaṃ haram // 
na kecana jagadbhāvāstattvajñaṃ rajayantyamī / prāktanapratibimbaśrī ratnaṃ kumbhagataṃ yathā // 
vajrārpitopamamasanmayamambubhaṅgatuṅgaṃ taraṅgakṛtabimbamivāvalokya / lolāṃ tadīhitasukheṣu ratiṃ na yāti tajjñaḥ kuśaivalalaveṣviva rājahaṃsaḥ // 
śrīvasiṣṭha uvāca / atraiva vastunyuditā śrṛṇu rāghava pūrvajāḥ / kacena gāthā yā gītā bārhaspatyena pāvanāḥ // 
kasmiṃścinmerugahane'tiṣṭhansuraguroḥ sutaḥ / kadācidabhyāsavaśādviśrāntiṃ prāpa cātmani // 
samyagjñānāmṛtāpūrṇā matirnāramatāsya sā / pañcabhūtamaye'mānye dṛśye'sminpelavātmani // 
sa tena nirviṇṇa iva sadātmatvādṛte padam / apaśyansamuvācedameko gadgadayā girā // 
kiṃ karomi kva gacchāmi kiṃ gṛhṇāmi tyajāmi kim / ātmanā pūritaṃ viśvaṃ mahākalpāmbunā yathā // 
duḥkhamātmā sukhaṃ caiva khamāśāsumahattayā / sarvamātmamayaṃ jñātaṃ naṣṭakaṣṭo'hamātmanā // 
sabāhyābhyantare dehe adhaścordhvaṃ ca dikṣu ca / ita ātmā tataścātmā nāstyanātmamayaṃ kvacit // 
sarvatraiva sthito hyātmā sarvamātmamayaṃ sthitam / sarvamevedamātmaivamātmanyeva bhavāmyaham // 
yannāma nāma tatkiṃcitsarvamevāhamāntaraḥ / āpūritāpāranabhāḥ sarvatra sanmayaḥ sthitaḥ // 
pūrṇastiṣṭhāmi modātmā sukhamekārṇavopamaḥ / ityevaṃ bhāvayaṃstatra kanakācalakuñjake // 
uccārayannoṅkāraṃ ca ghaṇṭāsvanamiva kramāt / oṃkārasya kalāmātraṃ pāścātyaṃ vālakomalam / nāntarastho na bāhyastho bhāvayanparame hṛdi // 
vyapagatakalanākalaṅkaśuddho hṛdayanirantaralīnavātavṛttiḥ / gataghanaśaradāśayopamānaḥ sthita iti rāma kacaḥ sa gāyamānaḥ // 
śrīvasiṣṭha uvāca / annapānāṅganāsaṅgādṛte nāstīha kiṃcana / śubhamastviti saṃvādi mahānkimiva vāñchatu // 
tiryañcaḥ paśavo mūḍhā ye na tuṣyantyasādhavaḥ / bhogaiḥ kṛpaṇasarvasvairādimadhyāntapelavaiḥ // 
viśvāsaṃ yānti ye loke tairalaṃ naragardabhaiḥ / itaḥ keśā ito raktamitīyaṃ pramadātanuḥ // 
etayā toṣamāyānti sārameyā na mānavāḥ / mṛnmahīdārutaravo dehā māṃsamayā api // 
adho bhūrambaraṃ pṛṣṭhe kimapūrvaṃ sukhāya tu / mātrāsparśānusāriṇyo vivekapadabhaṅgurāḥ // 
mohāyaivāparāmṛṣṭāḥ sakalā lokasaṃvidaḥ / sarvasyā eva paryante sukhāśāyāśca saṃsthitam // 
mālinyaṃ duḥkhamapyevaṃ jvālāyā iva kajjalam / āgamāpāyino'nityā manaḥṣaṣṭhendriyakriyāḥ // 
latā nāgendramṛditā dhārayanti na saṃpadaḥ / putrikā raktamāṃsasya kānteyamiti sādaram // 
svadehanāmnā'sthicaye śliṣyate mohakakramaḥ / sarvaṃ satyamidaṃ rāma sthiramajñasya tuṣṭaye // 
jñasyāsthairyamasatyaṃ ca jagadrāma na tuṣṭaye / abhukte'pi viṣā yaiṣā viṣamūrcchāṃ prayacchati // 
tāṃ parityajya bhogāsthāṃ svātmaikatvagatiṃ bhaja / anātmamayabhāvena cittaṃ sthitimupāgatam / yadā tadaitadājātaṃ jagajjālamasanmayam // 
vāsanāvaśato brahmamanasā kalpitaṃ vapuḥ / tejasā śritakuḍyena hemābhatvamivātmanaḥ // 
śrīrāma uvāca / vairiñcapadamāsādya mano brahmanmahāmate / idaṃ jagatsughanatāṃ kathamānayati kramāt // 
śrīvasiṣṭha uvāca / garbhatalpātsamutthāya padmajaḥ prathamaḥ śiśuḥ / brahmeti śabdamakarodbrahmā tena sa ucyate // 
saṃkalpajālarūpasya manasā kalpitākṛteḥ / akarottasya saṃkalpalakṣmīḥ padamathottare // 
tataḥ saṃkalpayāmāsa pūrvaṃ tejo mahāprabham / śaradante latācakracakrīkṛtadigantaram // 
pakṣapratimanisyūtakarmaṇātiguṇākṣaram / puñjapiñjaraparyantaṃ hemajñānanibhāmbaram // 
jālahemalatājālajaṭālanijamandiram / kacatprasaradudyānākārakuṇḍalamaṇḍitam // 
taṃ śarīraṃ manastasmiṃstatastejasi bhāsvare / ātmākārasamākāraṃ bhāsvaraṃ samakalpayat // 
sa tatastejasastasmādabhyudeti divākaraḥ / jālamaṇḍalamadhyastho jvalatkanakakuṇḍalaḥ // 
jvalajjaṭābhāradharopāntavisphārapāvakaḥ / jvālāviśālāvayavaḥ pūritākāśamaṇḍalaḥ // 
atha brahmā mahābuddhiranyāstāstejasaḥ kalāḥ / apālya yadasadbrahmā taraṅgāniva sāgaraḥ // 
te'pi saṃkalpasaṃprāptasiddhayaḥ samaśaktayaḥ / yathāsaṃkalpitaṃ vastu kṣaṇāddṛṣṭvāpuragrataḥ // 
saṃkalpayanto yānyāṃste nānābhūtagaṇānbahūn / bhūteṣvanyāṃstu teṣvanyāṃsteṣvanyānvividhānapi // 
saṃsmṛtya vedāṃstadanu yajñakramaguṇānbahūn / jagadgrahādayaṃ brahmā maryādāṃ samakalpayat // 
brāhmaṃ rūpamupādāya manonāma mahadvapuḥ / tanotītthamimāṃ dṛṣṭiṃ bhūtasaṃtatisaṃkulām // 
samudrācalavṛkṣāḍhyāṃ kṛtalokottarakramām / merubhūpīṭhadikkuñjajaṭālodaramaṇḍalām // 
sukhaduḥkhajarājanmamaraṇasvādhibodhitām / rāgadveṣamayodvignāṃ guṇatrayamayātmikām // 
manohastairviriṃcotthairyadyathā kalpitaṃ purā / tattathaivākhilaṃ draṣṭuṃ dṛśyate'dyāpi māyayā // 
itthaṃ sarveṣu bhūteṣu keṣucittvathavā punaḥ / saṃkalpayati saṃsāraṃ paraṃ paśyati citsthitam // 
moha evaṃmayo mithyā jāgataḥ sthiratāṃ gataḥ / saṃkalpanena manasā kalpito'cirataḥ svayam // 
saṃkalpavaśataḥ sarvāḥ prasavanti jagatkriyāḥ / saṃkalpavaśato devā niryānti niyatisthitāḥ // 
kopitāyāḥ prajānāthairjagatsṛṣṭeḥ kulodbhavaḥ / brahmā saṃcintayatyeṣa padmāsanagataḥ prabhuḥ // 
manaḥspandanamātreṇa citraṃ cittaṃ yadutthitam / sṛṣṭirvā bhoginī sphārā vyavahāravikāriṇī // 
rudropendramahendrādyā śailasāgarasaṃkulā / pātālarododiksvargamārgasaṃkaṭakoṭarā // 
saṃkalpajālamatyantaṃ mayedamabhitastatam / adhunāvirato'smyasmādvikalpollāsanakramāt // 
iti niścitya virataḥ kalpanānarthasaṃkaṭāt / anādimatparaṃ brahma smaratyātmānamātmanā // 
tamāsādya tadābhāse pade galitamānase / sukhaṃ tiṣṭhati śāntātmā talpe'dhaḥ śramavāniva // 
nirmamo nirahaṃkāraḥ parāṃ śāntimupāgataḥ / avikṣubdha ivāmbhodhirātmanātmani tiṣṭhati // 
dhyānātkadācidbhagavānsvayaṃ viramati prabhuḥ / bandhanātsalilasyandātsaumyatvādiva vāridhiḥ // 
vicārayati saṃsāraṃ sukhaduḥkhasamanvitam / āśāpāśaśatairbaddhaṃ rāgadveṣabhayāturam // 
tataḥ sa karuṇākrāntamanā bhūtavibhūtaye / karotīha mahārthāni śāstrāṇi vividhāni ca // 
adhyātmajñānagarbhāṇi vedavedāṅgasaṃgraham / purāṇādīni cānyāni muktaye sarvadehinām // 
punastatpadamālambya paramāpadvinirgataḥ / svasthastiṣṭhati śāntātmā nirmandara ivārṇavaḥ // 
avalokya jagacceṣṭāṃ maryādāṃ viniyojya ca / brahmā kamalapīṭhasthaḥ punaḥ svātmani tiṣṭhati // 
kadācitkevalaṃ sarvasaṃkalpaparihīnayā / yadṛcchayānugrahārthaṃ lokakramavadāsthitaḥ // 
nārjavaṃ nāsya saṃtyāgo vapuṣo naca saṃgrahaḥ / nānā na cetanaṃ neha na sthitirnāsthitiḥ sthitā // 
sarvabhāvasamārambhaḥ samaḥ sarvāsu vṛttiṣu / paripūrṇārṇavākāro muktaśeṣo'vatiṣṭhate // 
kadācitkevalaṃ sarvasaṃkalpaparihīnayā / yadṛcchayānugrahārtha lokānāṃ pratibudhyate // 
eṣābrāhmī sthitiḥ puṇyā yā mayoktā mahāmate / yātāṃ vidhisurānīkau tāmetāṃ sāttvikīmapi // 
citsargoparamākāśe brahmaṇo yanmanaḥphalam / udeti prathamaḥ saiva brahmatvaṃ samavāśnute // 
sarge sthitiṃ gate tvanyā yodeti kalpanāparā / sā vyomānilamāśritya praviśyauṣadhipallavān // 
kācitsuratvamāyāti kācidāyāti yakṣatām / udeti prathamaṃ saiṣā brahmatvaṃ samavāśnute // 
yā yatsattvaṃ samanveti sā tadevāśu jāyate / jātā saṃsargavaśatastasminneva ca janmani / badhyate mucyate vāsau svayamanvārabhedataḥ // 
itthaṃ gatāsthitiriyaṃ kila rāmabhadra sṛṣṭiḥ sphuṭaprakaṭasaṃkaṭakarmalabdhā / āvirbhavedvividhavegavihārabhārasaṃrambhagarbhavidhṛtā kalanāpade sā // 
śrīvasiṣṭha uvāca / asminbhagavati brahmaṃścapalaṃ padamāśrite / pitāmahe mahābāho kṛtasargavyavasthitau // 
jagajjīrṇāraghaṭṭe'sminvahati svavyavasthayā / vipretabhūtaghaṭayā rajvā jīvitatṛṣṇayā // 
brahmottheṣu ca bhūteṣu viśatsu bhavapañjaram / āvarteṣvīśvaravyomavālamadhyavivartiṣu // 
manaḥsvanyeṣu vātāntalolāhatakaṇeṣviva / anārataṃ viniryānti viśantyanye tathābhitaḥ // 
rāma brahmaṇi jīvaughāstaraṅgā iva vāridhau / anādyantapadotpannāḥ kalanāpadamāgatāḥ // 
bhūtākāśaṃ viśantyete dhūmaśrīriva cāmbudam / ekatāṃ yānti jīvaughā brahmaṇyākāśamārutaiḥ // 
dinaṃ tanmātravātena tatprāṇātmatayā yathā / ākramyante pracaṇḍena daityaughenāmarā iva // 
bhūtaprāṇānilaṃ tena gandhavāhena tena ca / niviśanti śarīreṣu jīvā gacchanti vīryatām // 
tato jagati jāyante bhavanti prāṇino'sphuṭāḥ / anyā dhūmādimājātā rāma jīvaparamparā // 
tanmātravati tāvadbhiraśūnye'mbarakoṭare / udeti yāvadbhagavāninduruddāmamaṇḍalaḥ // 
kṣīrāmbudhinidhau lolaiḥ pāṇḍuvadraśmibhirjagat / tatasteṣvatiramyeṣu candraraśmiṣu saṃpatat // 
karoti vihagī lolā vane preṣyāntareṣviva / tebhyo'pi svarasenaiva yānti pīvaratāmapi // 
phaleṣu teṣu baghnāti padamindukarātkṣatā / jīvālī kṣīrapūrṇeṣu mātuḥ stanabhareṣviva // 
tāḥ phalāvalayaḥ pakvā bhaviṣyanti marīcibhiḥ / teṣveva vīryamāgatya tiṣṭhantyaprāptabodhitāḥ // 
prasuptavāsanājālajīvatāgarbhapañjaram / adhitiṣṭhati bījaśrīḥ suptapatrā yathā vaṭam // 
yathā kāṣṭhe sthitaścāgniryathā mṛdi ghaṭāḥ sthitāḥ / anekakramayogena parāgatya maheśvarāt // 
adṛṣṭānyaśarīraśrīḥ kramate yo na codati / sa hi satyeva jātiḥ syādudāravyavahāravān // 
tenaiva mokṣabhāgī cejjanmanā sa tu sāttvikaḥ / athaitāṃ yonimāsādya kṛtyāṃ janmaparamparām // 
rakṣārthaṃ prāptajanmā cettamorājasasāttvikaḥ / pāścātyajanmanā puṃso rāma vakṣyāmi cādhunā // 
prādhānyena yathā''yātaḥ saṃsāramiti sāttvikaḥ / sa kadācinna kaścicca saṃbhavatyanaghākṛte // 
saṃbhavantīha puruṣā rāma rājasasāttvikāḥ / pravicārya samāyātā mantavyaṃ ceha taddhiyā // 
prādhānyena samāyātā ye yadā paramātmanaḥ / durlabhāḥ puruṣā rāma te mahāguṇaśālinaḥ // 
ye cānye vividhā mūḍhā mūkāstāmasajātayaḥ / teṣāṃ sthāvaratulyānāṃ kiṃca rāma vicāryate // 
katipayā na gatā bhavabhāvanāṃ narasurāḥ prakṛtakramajanmani / ahamiva pravicāraṇayogyatāmanugato nanu rājasasāttvikaḥ // 
sthitasya te mahāpadāvicāryayaivamāyatā / vicāraya tvamañjasā tadadya ceha na dvayam // 
śrīvasiṣṭha uvāca / ye hi rājasasāttvikyā jātā bhuvi mahāguṇāḥ / te nityameva muditāḥ prakāśāḥ kha ivendavaḥ // 
na khedamabhigacchanti vyomabhāgo malaṃ yathā / nāpadā mlānimāyānti niśi hemāmbujaṃ yathā // 
nehante prakṛtādanyatte nānyatsthāvaro yathā / ramante svasadācāraiḥ svārthebhyaḥ pādapā yathā // 
nityamāpūryatāṃ yāti sudhāyāmindusundarī / rāma rājasasattvasya mokṣamāyātyasau yathā // 
āpadyapi na muñcanti śaśivacchītatāmiva / prakṛtyaiva virājante maitryādiguṇakāntayā // 
navastabakabhāvinyā latayeva vanadrumāḥ / samāḥ samarasāḥ saumyāḥ satataṃ sādhusādhavaḥ // 
abdhivadbhutamaryādā bhavanti bhavatā samāḥ / atasteṣāṃ mahābāho padamāpadavāsanam // 
satataṃ tattu gantavyaṃ gantavyaṃ nāpadarṇave / tathā tatheha jagati vihartavyamakhedinā // 
ātmodayāśca vardhante yathā'rājasasāttvikāḥ / acintyagatyā sacchāstraṃ vicārya ca punaḥpunaḥ // 
anityatā svamanasā vividhaivāśu bhāvataḥ / ādāvante ca yāṃ nityaṃ kriyā trailokyavartinīm // 
padārthānāpadevāśu bhāvayennetaratsudhīḥ / asamyagdarśanaṃ tyaktvā vyarthamajñānasaṃtatim // 
smartavyaṃ samyagevedaṃ jñānamarthamanantakam / ko'haṃ kathamidaṃ jātaṃ saṃsārāḍambaraṃ vibho // 
pravicārya prayatnena prājñena saha sādhubhiḥ / naca karmasu maṅktavyaṃ nānarthena sahāvaset // 
draṣṭavyaḥ sarvavicchedaḥ saṃsārānugataḥ sadā / sādhurevānugantavyo mayūreṇāmbudo yathā // 
ahaṃkārasya dehasya saṃsārasyāplavasya ca / svavicāramalaṃkṛtya satyamevāvalokayet // 
śarīramasthiramapi saṃtyaktvā ghanaśobhanam / vītamuktāvalītantuṃ cinmātramavalokayet // 
tasminpade nityatate sarvage sarvabhāvite / śive sarvamidaṃ protaṃ sūtre maṇigaṇā yathā // 
yaiva cidbhuvanābhoge bhūṣaṇe vyomni bhāskare / dharāvivarakośasthe saiva citkīṭakodare // 
kumbhavyomnāṃ na bhedo'sti yatheha paramārthataḥ / citau śarīrasaṃsthānāṃ na bhedo'sti tathānagha // 
sarveṣāmeva bhūtānāṃ tiktakaṭvādibhedinām / ekatvādanubhūterhi kutaścinmātrabhinnatā // 
ekasminneva satataṃ sthite sanmātravastuni / jāto'yamayamunnaṣṭa iti teṣāṃ taveha dhīḥ // 
naca tannāma vastvasti yadbhūtvā saṃpralīyate / ābhāsamātramevedaṃ na sannāsacca rāghava // 
udbhūtenāpraśāntena cetasā sapadi sthitam / neha mohānta āmokṣānnedaṃ yattadavastu ca // 
kiṃ kilāsati rāmeha mohajāle samujjhati / yatkiṃcitsaṅgasaṅgatyā vimohe kāraṇaṃ hi tat // 
asati jagati kiṃ kileha modaḥ sati ca kimaṅga vimohakāraṇaṃ tat / jananamaraṇasaṃsthitiṣvatastvaṃ bhava khamivātisamaḥ sadopaśāntaḥ // 
śrīvasiṣṭha uvāca / dhīro vicāravānsākṣādādāveva mahādhiyā / śāstreṇa viduṣā śāstraṃ sujanena vicārayet // 
sujanema vitṛṇṇena viduṣā mahatā saha / pravicārya mahāyogātpadamāsādyate param // 
śāstrārthasujanāsaṅgavairāgyābhyāsasatkṛtaḥ / puruṣastvamivābhāti nijavijñānabhājanam // 
tvamudāranijācāro dhīro guṇagaṇākaraḥ / adhitiṣṭhasi nirduḥkhaṃ vītasargamanomalaḥ // 
nūnamutsarjitābhreṇa śaradvyomnā samo bhavān / bhava bhāvanayā mukto yukta uttamasaṃvidā // 
cintāmuktakalāvatyā muktakalpanayā sthitam / mano muktavibhāgaṃ ca muktameva na saṃśayaḥ // 
tavottamānubhāvasya ta idānīṃ narā bhuvi / ceṣṭāmanusariṣyanti rāgadveṣavihīnayā // 
bahirlokocitācārā vihariṣyanti vai janāḥ / bhavārṇavaṃ tariṣyanti dhīmantaḥ potakānvitāḥ // 
tava tulyamatiryaḥ syātsujanaḥ samadarśanaḥ / yogyo'sau jñānadṛṣṭīnāṃ mayoktānāṃ sudṛṣṭimān // 
yāvaddehaṃ dhiyā tiṣṭha rāgadveṣavihīnayā / bahirlokocitācārastvantastyaktākhilaiṣaṇaḥ // 
parāṃ śāntimupāgaccha yathānye guṇaśālinaḥ / avicāryāsta eveha gomāyuśiśudharmakāḥ // 
ye svabhāvā mahāsatyā nṛṇāṃ sāttvikajanmanām / tānbhajanpuruṣo yāti pāścātyodārajanmatām // 
yāneva sevate janturiha jātiguṇānsadā / athānyajātijāto'pi jātiṃ bhajati tāṃ kṣaṇāt // 
prāktanānakhilānbhāvānyānti karmavaśaṃ gatāḥ / pauruṣeṇāvajīyante dharādharamahākulāḥ // 
dhairyeṇābhyuddharedbuddhiṃ paṅkānmugdhagavīmiva / tāmasīṃ rājasīṃ caiva jātimanyāmapi śritaḥ // 
svavivekavaśādyānti santaḥ sāttvikajātitām / ataścittamaṇau svacche yadrāghava niyojyate // 
tanmayo vibhavatyevaṃ tasmādbhavati pauruṣam / pauruṣeṇa prayatnenamahārhaguṇaśālinaḥ // 
mumukṣavo bhavantīha pāścātyaśubhajātayaḥ / na tadasti pṛthivyāṃ vā divi deveṣu vā kvacit // 
pauruṣeṇa prayatnena yannāpnoti guṇānvitaḥ / brahmacaryeṇa dhairyeṇa vīryavairāgyaraṃhasā / yuktyā yuktena hi vinā na prāpnoṣi tadīhitam // 
hitaṃ mahāsattvatayātmatattvaṃ vidhāya buddhyā bhava vītaśokaḥ / tava krameṇaiva tato jano'yaṃ mukto bhaviṣyatyatha vītaśokaḥ // 
pāścātyajanmani vivekamahāmahimnā yukte tvayi prasṛtasarvaguṇābhirāme / sattvasthakarmaṇi padaṃ kuru rāmabhadra maiṣā karotu bhavasaṅgavimohacintā // 
śrīvasiṣṭha uvāca / atha sthitiprakaraṇādanantaramidaṃ śrṛṇu / upaśamaprakaraṇaṃ jñātaṃ nirvāṇakāri yat // 
śrīvālmīkiruvāca / śarattārakitākāśastimitāyāṃ susaṃsadi / kathayatyevamāhlādi vasiṣṭhe pāvanaṃ vacaḥ // 
śravaṇārthitvamaunasthapārthive saṃsadantare / nirvāta iva nispandakamale kamalākare // 
vilāsinīṣu saṃśāntamadamohabalāsu ca / śamamantaḥ prayāntīṣu cirapravrajitāsviva // 
karāmbhoruhahaṃseṣu līneṣu śravaṇādiva / muktaghurghuravādeṣu vāyaseṣu tarāviva // 
nāsāgrapariviśrāntatarjanyaṅgulikoṭiṣu / vicārayatsu vijñānakalāṃ tajjñeṣu rājasu // 
rāme vikāsamāyāte prabhāta iva paṅkaje / parityaktatamaḥ pīṭhe sūryodaya ivāmbare // 
ākarṇayati vāsiṣṭhīrgiro daśarathe rasāt / kalāpinīva jīmūtanirhrādānmuktavarṣaṇāt // 
āhṛtya sarvabhogebhyo mano markaṭacañcalam / śravaṇaṃ prati yatnena sāreṇa mantriṇi sthite // 
vasiṣṭhoktyā parijñātasvātmanīndukalāmale / lakṣmaṇe vilasallakṣye śikṣāvalavicakṣaṇe // 
śatrughne śatrudalane cetasā pūrṇatāṃ gate / alamānandamāyāte rākācandropame sthite // 
sumitre mitratāṃ yāte mānase duḥkhaśīlite / vikāsihṛdaye jāte tatkāla iva paṃkaje // 
tatrastheṣu tathānyeṣu tadā muniṣu rājasu / sudhautacittaratneṣu prollasatsviva cetasā // 
udabhūtpūrayannāśāḥ kalpābhraravamāṃsalaḥ / atha madhyāhnaśaṃkhānāmabdhighoṣasamaḥ svanaḥ // 
mahatā tena śabdena tirodhānaṃ munergiraḥ / yayarjaladanādena kokiladhvanayo yathā // 
munirantarayāṃcakre svāṃ vācamatha saṃsadi / jitasāro guṇaḥ kena mahatā samudīryate // 
muhūrtamātraṃ viśramya śrutvā madhyāhnaniḥsvanam / ghane kolāhale śānte rāmaṃ muniruvāca ha // 
rāmādyatanametāvadāhṇikaṃ kathitaṃ mayā / prātaranyattu vakṣyāmo vaktavyamarimardana // 
idaṃ niyatitaḥ prāptaṃ kartavyaṃ tadvijanmanām / madhyāhnamupapannaṃ yatkartavyaṃ nāvasīdati // 
tvamapyuttiṣṭha subhaga samastācārasatkriyām / ācarācāracaturasnānadānārcanādikām // 
ityuktvā muniruttasthau samaṃ daśarathaḥ prabhuḥ / sasadāḥ sendurāditya udayādritaṭādiva // 
tayoruttiṣṭhato sarvā sabhotthātumakampata / mandavātaparāmṛṣṭā nalinīvālilocanā // 
uttasthau sāvataṃsotthabhṛṃgamaṇḍalamaṇḍitā / kariseneva sandhyādrāvālolakarapuṣkarā // 
parasparāṃgasaṃghaṭṭacūrṇitāṃgadamaṇḍalī / ratnapūrṇāruṇāmbhodasandhyāsamayasūcanī // 
pataduttaṃsavibhrāntabhṛṃgopahitaghuṃghumā / mukuṭoddāmavidyotaśakracāpīkṛtāmvarā // 
kāntālatāhastadalacārucāmaramaṃjarī / vanalekheva vikṣubdhavaravāraṇamaṇḍalā // 
kacatkaṭakabhāraktīkṛtānyonyatatāmbarā / vātavyādhūtapuṣpeva mandāravanamālikā // 
karpūrakaṇanīhāraracitāmalavāridā / śarahiktaṭamāleva prasṛtāśeṣabhūmikā // 
lolamaulimaṇiprāntapāṭalāmbarakoṭarā / saṃdhyevāphullanīlālā kāryasaṃhārakāriṇī // 
ratnāṃśusalilāpūramukhapadmanirantarā / padminīvālivalitā nūpurāravasārasā // 
saṃtatā sā sabhottasthau bhūbhṛcchatasamākulā / bhūtasaṃtatisaṃbhrāntā sṛṣṭirnavamivoditā // 
praṇamyātha nṛpaṃ bhūpā niryayurnṛpamandirāt / śakracāpīkṛtā ratnairambudherivavīcayaḥ // 
sumantro mantriṇaścaiva vasiṣṭhamatha bhūmipam / praṇamya jagmuḥ snānāya rasavijñānakovidāḥ // 
vāmadevādayaścānye viśvāmitrādayastathā / vasiṣṭhaṃ purataḥ kṛtvā tasthurāvarjanonmukhāḥ // 
rājā daśarathastatra pūjayitvā munivrajam / tadvisṛṣṭo jagāmātha svakāryārthamarindamaḥ // 
vanaṃ vanāspadā jagmurvyoma vyomanivāsinaḥ / nagaraṃ nāgarāścaiva prātarāgamanāya te // 
mahīpativasiṣṭhābhyāṃ praṇayātprārthitaḥ prabhuḥ / vasiṣṭhasadmani niśāṃ viśvāmitro'tyavāhayat // 
vasiṣṭhaḥ saha viprendraiḥ pārthivairmunibhistathā / upāsyamāno rāmādyaiḥ sarvairdaśarathātmajaiḥ // 
jagāma svāśramaṃ śrīmānsarvalokanamaskṛtaḥ / anuyātaḥ suraughena brahmalokamivābjajaḥ // 
tasmātpradeśādrāmādīnpunardaśarathātmajān / sarvānvisarjayāmāsa pādopānte natānasau // 
nabhaścarāndharaṇicarānadhaścarānvisṛjya saṃstutaguṇagocarāṃśca tān / yathākramaṃ svagṛhamudārasattvavāṃścakāra tāṃ dvijajanavāsarakriyām // 
śrīvālmīkiruvāca / te sametya gṛhaṃ gatvā rājaputrāḥ śaśitviṣaḥ / cakruḥ sarvamaśeṣeṇa svasadmasu dinakramam // 
vasiṣṭho rāghavaścaiva rājāno munayo dvijāḥ / iti cakruḥ svakāryāṇi tathā svagṛhavīthiṣu // 
sasnuḥ kamalakahlārakumudotpalahāriṣu / jalāśayeṣu cakrāhvahaṃsasārasarājiṣu // 
gobhūtilahiraṇyāni śayanānyāsanāni ca / dadurdānāni viprebhyo bhājanānyaṃśukāni ca // 
hemaratnavicitreṣu sveṣu cāmarasadmasu / ānarcuracyuteśānahutāśārkādikānsurān // 
putrapautrasuhṛdbhṛtyabandhumitragaṇaiḥ saha / tata āsvādayāmāsurbhojanānyucitāni vai // 
etasminsamaye cāsminnagare divaso'bhavat / tanuraṣṭāṅgaśeṣatvāddṛṣṭo na ca manoharaḥ // 
sāyantanadināntaṃ te tatkālocitaceṣṭayā / anayannaṃśubhiḥ sārdhaṃ yāvadastaṃ yayau raviḥ // 
saṃdhyāṃ vavandire suṣṭu jepuścaivāghamarṣaṇam / peṭhuḥ stotrāṇi puṇyāni jagurgāthā manoharāḥ // 
tataścābhyuditā śyāmā kāminīśokahāriṇī / kṣīrodādiva māhendrī candrāvaśyāyadāyinī // 
śanairāstīrṇapuṣpeṣu kīrṇakarpūramuṣṭiṣu / dīrghendubimbaramyeṣu tasthustalpeṣu rāghavāḥ // 
atha rāmādṛte'nyeṣāṃ tatra tadvyavahāriṇī / vyatīyāya śanaiḥ śyāmā muhūrta iva śobhanā // 
tasthau rāmastu tāmeva vāsiṣṭhīṃ vacanāvalīm / cintayanmadhurodārāṃ kariṇīṃ kalabho yathā // 
kimidaṃ nāma saṃsārabhramaṇaṃ kimime janāḥ / bhūtāni ca vicitrāṇi kimāyānti prayānti kiṃ // 
manasaḥ kīdṛśaṃ rūpaṃ kathaṃ caitatpraśāmyati / māyeyaṃ sā kimutthā syātkathaṃ caiva nivartate // 
nivṛttayānayā kaḥ syādguṇo doṣo'tha vā bhavet / kathamātmani caivāyaṃ tate saṃkoca āgataḥ // 
kimuktaṃ syādbhagavatā muninā manasaḥ kṣaye / kiṃ cendriyajaye proktaṃ kimuktamathavātmani // 
jīvaścittaṃ mano māyetyevamādibhirātataiḥ / rūpairātmaiva saṃsāraṃ tanotīmamasanmayam // 
ebhirevaṃ manomātratantubaddhaiḥ kṣayaṃ gataiḥ / duḥkhopaśāntiretāni sucikitsyāni naḥ katham // 
bhogābhramālāvalayāṃ dhībalākāmimāṃ katham / pṛthakkaromi payaso dhārāṃ haṃsa ivāmbhasaḥ // 
bhogāstyaktuṃ na śakyante tattyāgena vinā vayam / prabhavāmo na vipadāmaho saṃkaṭamāgatam // 
manomātramidaṃ prāpyaṃ tathaivedaṃ prayojanam / saṃpannaṃ no giriguru maurkhyādyakṣaḥ śiśoriva // 
paramāṃ śāntimāgatya gatasaṃsārasaṃbhramā / bāleva labdhadayitā kaṃcitprāpsyati no matiḥ // 
kadopaśāntasaṃrambhaṃ vigatāśeṣakautukam / apāpamātmaviśrāntaṃ mama syātpāvanaṃ manaḥ // 
kalākalāpasaṃpūrṇācchaśāṅkādapi śītale / pade surūḍhaṃ viśramya bhramiṣyāmi kadā jagat // 
kalanāpelavaṃ rūpamutsṛjyālīnamātmani / kadaiṣyati manaḥ śāntimambhasīva taraṅgakaḥ // 
tṛṣṇātaraṅgākulitamāśāmakaramālinam / kadā saṃsārajaladhiṃ tīrtvā syāmahamajvaraḥ // 
kadopaśamaśuddhāsu padavīṣu vicakṣaṇāḥ / mumukṣūṇāṃ nivatsyāmo niḥśokaṃ samadarśanāḥ // 
saṃtāpitasamastāṅgaḥ sarvadhātubhayaṃkaraḥ / saṃsṛtijvara ādīrghaḥ kadā nāśamupaiṣyati // 
nirvātadīpalekheva kadā cittaṃ gatavyatham / śamameṣyati he buddhe suprakāśaghanāntaram // 
kadendriyāṇi duḥkhebhyaḥ saṃtariṣyanti helayā / durīhādagdhadehāni garutmanta ivārṇavān // 
ayaṃ so'haṃ rudanmūḍha iti vyarthāhito bhramaḥ / śaradīvāsito meghaḥ kadā nāśamupaiṣyati // 
mandāravanalekhāsu yā matiḥ sā tṛṇāyate / yāce tatpadamātmīyaṃ saṃprāpsyāmaḥ kadā vayam // 
vītarāgajanaproktā nirmalā jñānadṛṣṭayaḥ / kaccitpadaṃ tvayi manaḥ kariṣyantīti me vada // 
hā tāta mātaḥ putreti girāmāsāmahaṃ punaḥ / bhājanaṃ citta mābhūvaṃ bhojanaṃ duḥkhabhoginām // 
he buddhe bhagini bhrāturarthitāṃ pūrayāśu me / āvayorduḥkhamokṣāya vicāraya munergiraḥ // 
tvāṃ pādapatitaḥ prītyā yāce sati sute mate / tena bhavye bhavocchedabhūtaye susthirā bhava // 
vasiṣṭhamuninā proktā viraktāḥ prathamaṃ giraḥ / tato mumukṣorācāra utpattīnāṃ kramastataḥ // 
tataḥ sthitiprakaraṇaṃ samaṃ dṛṣṭāntasundaram / vijñānagarbhasulabhaṃ yathāvatsmara he mate // 
kṛtamatiṃ śataśo vicāritaṃ yadyadi tadupaiti na mānasasya buddhiḥ / bhavati tadaphalaṃ śaraddhanābhaṃ satatamato matireva kāryasāraḥ // 
śrīvālmīkiruvāca / tasyaivaṃprāyayā tatra tatayodāracintayā / sā vyatīyāya rajanī padmasyevārkakāṅkṣiṇaḥ // 
kiṃcittamaḥkaḍārāsu kiṃcidapyaruṇāsu ca / nabhoviralatārāsu dikṣu saṃmārjitāsviva // 
prabhātatūryaghoṣeṇa samamindusamānanaḥ / uttasthau rāghavaḥ śrīmānpadmaḥ padmakarādiva // 
prātaḥsnānavidhiṃ kṛtvā saṃpādya bhrātṛbhiḥ punaḥ / prahitālpaparīvāro vasiṣṭhasadanaṃ yayau // 
samādhisaṃsthamekānte munimātmaparāyaṇam / dūra evānanāmāsau rāmo vinatakandharaḥ // 
taṃ praṇamyāṅgaṇe tasthustasmiṃste vinayānvitāḥ / yāvattamaḥ samālūnaṃ vyaktaṃ diṅmukhamaṇḍalam // 
rājāno rājaputrāśca ṛṣayo brāhmaṇāstataḥ / āyayuḥ sadanaṃ maunaṃ brahmalokamivāmarāḥ // 
tadvasiṣṭhasya sadanaṃ babhūva janasaṃkulam / hastyaśvarathasaṃbādhaṃ pārthivācāraśobhanam // 
kṣaṇādvasiṣṭho bhagavānvirarāma samādhitaḥ / ācāreṇopacāreṇa jagrāha praṇataṃ janam // 
tathānuyāto munibhirviśvāmitrānvito muniḥ / āruroha rathaṃ śrīmānsahasābjamivābjajaḥ // 
yayau gṛhaṃ dāśarathaṃ sainyena mahatā vṛtaḥ / brahmeva śakranagaraṃ samastasuramālitaḥ // 
viveśāvanatāṃ tatra ramyāṃ dāśarathīṃ sabhām / haṃsayūthānuvalito rājahaṃsa ivābjinīm // 
trīṇi tatra padānyāśu tadā daśaratho nṛpaḥ / nirjagāma mahāvīraḥ siṃhāsanasamutthitaḥ // 
viviśustatra te sarve nṛpā daśarathādayaḥ / vasiṣṭhādyāśca munayo ṛṣayo brāhmaṇāstathā // 
mantriṇaśca sumantrādyāḥ saumyādyāśca vipaścitaḥ / rājaputrāśca rāmādyā mantriputrāḥ śubhādayaḥ // 
amātyādyāḥ prakṛtayaḥ suhotrādyāśca nāgarāḥ / mālavādyāstathā bhṛtyāḥ paurādyāścaiva mālinaḥ // 
atha teṣūpaviṣṭeṣu sveṣu sveṣvāsaneṣu ca / sarveṣvevopaviṣṭeṣu vasiṣṭhonmukhadṛṣṭiṣu // 
sabhākalakale śānte maunasaṃstheṣu bandiṣu / vṛttāsu sthitivārtāsu saumye tasminsabhāntare // 
sphuratpavanamālāsu viśatsvambhojakoṭarāt / parāgeṣu viloleṣu muktādāmasu cañcalam // 
bṛhatkusumadolābhyaḥ prasṛtābhyaḥ samaṃtataḥ / vāti māṃsalamāmodamādāya madhurānile // 
vātāyaneṣu mṛduṣu kusumākīrṇabhūmiṣu / paryaṅkeṣūpaviṣṭāsu paśyantīṣu puraṃdhriṣu // 
jālāgatārkakaralolavilocanāsu ratnaprabhānikarapiṅgalakomalāsu / saṃtyaktacāpalalavaṃ capalāsu tāsu maunasthitāsu sitacāmaradhāriṇīṣu // 
muktāphalapratiphalapratimārkaraśmirāgodarāsvajirabhūmiṣu puṣpakaugham / nāsādayatyabhinavātapabimbabuddhyā bhrānte bhramatyalikule nabhasīva meghe // 
puṇyairvasiṣṭhavadanaprasṛtaṃ śrutaṃ yattatsaṃtatiprasṛtavismayamāryaloke / satsaṃgame mṛdupadākṣaramugdhavākyamanyonyamīpsitamanalpaguṇābhirāmam // 
digbhyaḥ purācca gaganācca vanācca siddhavidyādharāryamunivipragaṇe vasiṣṭham / maunapraprāṇamabhitaḥ praviśatyaśabdaṃ sopāṃśu gauravavatā saha jātavākye // 
unnidrakokanadakomalakośakṛṣṭamagnālijālamakarandasuvarṇarāgaiḥ / āpiṅgale maruti vāti vilolaghaṇṭāṭāṃkāragītavinipītaniśāntagīte // 
agurutagaradhūme candanāmodamiśre sarasakusumadāmoddāmagandhāṅkitābhre / sarati sati vitānāmbhoruhāmodaleśaiścalakusumarajoṅke śabdavijñātabhṛṅgam // 
śrīvālmīkiruvāca / meghagambhīrayā vācā viśrabdhapadasundaram / idaṃ daśaratho vākyamuvāca munināyakam // 
bhagavanhyastanena tvaṃ vākyasaṃdarbhajanmanā / kaccinmukto'si khedena tapaḥkārśyātiśāyinā // 
hyastanokto ya ānandī vivikto vacasāṃ gaṇaḥ / amṛtāvarṣaṇeneva tenaivāśvāsitā vayam // 
candrāṃśava ivotsārya tamāṃsyamṛtanirmalāḥ / antaḥśītalayantyetā mahatāmamalā giraḥ // 
apūrvāhlādadāyinya uccaistarapadāśrayāḥ / atimohāpahāriṇyaḥ sūktayo hi mahīyasām // 
ātmaratnāvalokaikadīpikā sarasātmikā / yamādyuktilatodeti sa vandyaḥ sujanadrumaḥ // 
durīhitaṃ durvihitaṃ sarva sajjanasūktayaḥ / pramārjayanti śītāṃśostamaḥkāṇḍamivāṅghrayaḥ // 
tṛṣṇālobhādayo'smākaṃ saṃsāranigaḍā mune / tavoktyā tanutāṃ yātāḥ śaradīvāsitāmbudāḥ // 
saṃpravṛttā vayaṃ draṣṭumātmānamapakalmaṣam / rasāñjanānītadṛśo jātyandhā iva kāñcanam // 
saṃsāravāsanānāmnī mihikā hṛdayāmbare / pravṛttā tanutāṃ gantuṃ tvaduktiśaradeva naḥ // 
mune mandāramañjaryastaraṅgā vāmṛtāmbhasaḥ / na tathā hlādayantyantaryathodāradhiyāṃ giraḥ // 
yadyadrāghava saṃyāti mahājanasaparyayā / dinaṃ tadiha sālokaṃ śeṣāstvandhā dinālayaḥ // 
rāma rājīvapatrākṣa prakṛtārthamihāvyayam / munimābodhaya punaḥ prasāde samavasthitam // 
ityukto bhūbhṛtā tatra rāmābhimukhamāsthitaḥ / uvācedamudārātmā vasiṣṭho bhagavānmuniḥ // 
śrīvasiṣṭha uvāca / rāghava svakulaikendo yanmayoktaṃ mahāmate / kaccitsmarasi vākyārthaṃ pūrvāparavicāritam // 
utpattīnāṃ vicitrāṇāṃ sattvādiguṇabhedataḥ / kaccitsmarasi sarvāsāṃ vibhāgamarimardana // 
kaścitsarvamasarvaṃ ca sadasacca sadoditam / rūpaṃ smarasi vetsyeva viviktaṃ paramātmanaḥ // 
yathedamuditaṃ viśvaṃ viśveśādeva ceśvarāt / kaccitsmarasi tatsādho sādhuvādaikabhājana // 
rūpaṃ kaccidavidyāyā balādbhaṅguramātatam / anantamantavaccaiva samyaksmarasi sanmate // 
cittameva naro nānyaditi yatpratipāditam / lakṣaṇādivicāreṇa kaccitsmarasi sādhu tat // 
vākyārthaścākhilaḥ kaccittvayā rāma vicāritaḥ / hyastanasya vicārasya rātrau hṛdi niveśitaḥ // 
bhūyobhūyaḥ parāmṛṣṭaṃ hṛdaye suniyojitam / prayojanaṃ phalatyuccairna helāhatasaṃsthiteḥ // 
bhājanaṃ tvaṃ viviktānāṃ vacasāṃ śuddhiśālinām / viviktahṛdayaḥ kaṇṭhe muktānāmiva rāghava // 
śrīvālmīkiruvāca / kamalāsanaputreṇa muninā samahaujasā / evaṃ vitīrṇāvasaro rāmo vākyamuvāca ha // 
śrīrāma uvāca / bhagavansarvadharmajña tavaivaitadvijṛmbhitam / yadahaṃ paramodāro buddhavānvacanaṃ tava // 
yadādiśasi tatsarvaṃ tathaiva na tadanyathā / apāstanidreṇa mayā vākyārtho hṛdi cintitaḥ // 
bhavāndhakārakṣataye bhavatoktivivasvatā / hyaḥ prasāditamāhlādi vāgraśmipaṭalaṃ prabho // 
tadatītamadīnātmansarvamantaḥkṛtaṃ mayā / ramyaṃ puṇyaṃ pavitraṃ ca ratnavṛndamivānvitam // 
hitānubandhi hṛdyaṃ ca puṇyamānandasādhanam / śirasā dhriyate kairno siddhaistvadanuśāsanam // 
pratikṣipantaḥ saṃsāramihikāvaraṇaṃ vayam / prasannāstvatprasādena varṣānta iva vāsarāḥ // 
āpātamadhurārambhaṃ madhye saubhāgyavardhanam / anuttamaphalodarkaṃ puṇyaṃ tvadanuśāsanam // 
vikāsisitamamlānamāhlāditaśubhāśubham / tvadvacaḥkusumaṃ nityaṃ śrīmatphaladamastu naḥ // 
sakalaśāstravicāraviśārada prasṛtapuṇyajalaikamahāhrada / bhaja bhṛśaṃ vitatavrata saṃprati prasṛtatāṃ hatakilbiṣa saṃtatim // 
śrīvasiṣṭha uvāca / idamuttamasiddhāntasundaraṃ sundarākṛte / upaśāntiprakaraṇaṃ śrṛṇuṣvāvahito hitam // 
dīrghasaṃsāramāyeyaṃ rāma rājasatāmasaiḥ / dhāryate jantubhirnityaṃ sustambhairiva maṇḍapaḥ // 
sattvasyajātibhirdhīraistvādṛśairguṇabṛṃhitaiḥ / helayā tyajyate pakvā māyeyaṃ tvagivoragaiḥ // 
ye sattvajātayaḥ prājñāstathā rājasasāttvikāḥ / vicārayanti te sādho jagatpūrvaparamparām // 
śāstrasajjanasatkāryasaṅgenopahatainasām / sārāvalokinī buddhirjāyate dīpikopamā // 
svayameva vicāreṇa vicāryātmānamātmanā / yāvannādhigataṃ jñeyaṃ na tāvadadhigamyate // 
prajñāvatāṃ nayavatāṃ dhīrāṇāṃ kulaśālinām / jātyā rājasasattvānāṃ mukhyastvaṃ raghunandana // 
svayamālokaya prājña saṃsārārambhadṛṣṭiṣu / kiṃ satyaṃ kimasatyaṃ vā bhava satyaparāyaṇaḥ // 
ādāvante ca yannāsti kīdṛśī tasya satyatā / ādāvante ca yannityaṃ tatsatyaṃ nāma netarat // 
ādyantāsanmaye yasya vastunyāsajjate manaḥ / tasya mugdhapaśorjantorvivekaḥ kena janyate // 
jāyate mana eveha mana eva vivardhate / samyagdarśanadṛṣṭyā tu mana eva hi mucyate // 
śrīrāma uvāca / jñātametanmayā brahmanyathāsminbhuvanatraye / mana eva hi saṃsārijarāmaraṇabhājanam // 
yastasyottaraṇopāyastanme brūhi suniścitam / hārdaṃ tamastvayārkeṇa rāghavāṇāṃ vināśyate // 
śrīvasiṣṭha uvāca / pūrvaṃ rāghava śāstreṇa vairāgyeṇa pareṇa ca / tathā sajjanasaṅgena nīyatāṃ puṇyatāṃ manaḥ // 
saujanyopahitaṃ ceto yadā vairāgyamāgatam / tadānugamyā guravo vijñānaguravo'pi ye // 
tatastasyopadiṣṭena kṛtvā dhyānārcanādikam / krameṇa padamāpnoti tadyatparamapāvanam // 
vicāreṇāvadātena paśyatyātmānamātmanā / indunā śītalenāntarviśvaṃ khamiva tejasā // 
tāvadbhavamahāmbhodhau janastṛṇavaduhyate / vicārataṭaviśrāntimeti yāvanna cetasā // 
vicāreṇa parijñātavastuno'sya janasya dhīḥ / sarvānadhaḥkarotyādhīnsaumyāmbha iva vālukāḥ // 
idaṃ rukmamidaṃ bhasma parijñātamiti sphuṭam / na yathā hemakārasya hemajñānātmanastathā // 
akṣayo'yaṃ manāgātmā svātmanyavagate ciram / bhavatīti narasyeha mohasyāvasaraḥ kutaḥ // 
aparijñātasāre hi mano'ntaryadi muhyate / jñātasāre tvasaṃdigdhamasatī kila mūḍhatā // 
he janā aparijñāta ātmā vo duḥkhasiddhaye / parijñātastvanantāya sukhāyopaśamāya ca // 
miśrībhūtamivānena dehenopahatātmanā / vyaktīkṛtya svamātmānaṃ svasthā bhavata mā ciram // 
dehenāsya na saṃbandho manāgevāmalātmanaḥ / hemnaḥ paṅkalaveneva tadgatasyāpi mānavāḥ // 
pṛthagātmā pṛthagdehī jalapadmalavopamau / ūrdhvabāhurviraumyeṣa na ca kaścicchṛṇoti me // 
jaḍadharmi mano yāvadgartakacchapavatsthitam / bhogamārgavadāmūḍhaṃ vismṛtātmavicāraṇam // 
tāvatsaṃsāratimiraṃ sendunāpi savahninā / arkadvādaśakenāpi manāgapi na bhidyate // 
saṃprabuddhe hi manasi svāṃ vivecayati sthitim / naiśamarkodaya iva tamo hārdaṃ palāyate // 
nityamuttamabodhāya yogaśayyāgataṃ manaḥ / bodhayedbhavabhedāya bhavo hyatyantaduḥkhadaḥ // 
yathā rajobhirgaganaṃ yathā kamalamambubhiḥ / na lipyate hi saṃśliṣṭairdehairātmā tathaiva ca // 
kardamādi yathā hemnā śliṣṭimeti pṛthaksthitam / nāntaḥpariṇatiṃ yāti jaḍo dehastathātmanā // 
sukhaduḥkhānubhāvitvamātmanītyavabudhyate / asatyameva gagane bindutāmlānate yathā // 
sukhaduḥkhe na dehasya sarvātītasya nātmanaḥ / ete hyajñānakasyaiva tasminnaṣṭe na kasyacit // 
na kasyacitsukhaṃ kiṃcidduḥkhaṃ ca naca kasyacit / sarvamātmamayaṃ śāntamanantaṃ paśya rāghava // 
imā yāḥ paridṛśyante vitatāḥ sṛṣṭidṛṣṭayaḥ / payasīva taraṅgāste picchaṃ vyomnīva cātmani // 
yathā maṇirdadātyātmacchāyāḥ svayamakāraṇam / tejomayīstathaivāyamātmā sṛṣṭīḥ prayacchati // 
ātmā jagacca sumate naikaṃ na dvaitamapyasat / ābhāsamātramevedamitthaṃ saṃprati jṛmbhate // 
samastaṃ khalvidaṃ brahma sarvamātmaivamātatam / ahamanyadidaṃ cānyaditi bhrāntiṃ tyajānagha // 
tate brahmaghane nitye saṃbhavanti na kalpanāḥ / vicchittayaḥ payorāśau yathā rāma na sanmayāḥ // 
ekasminneva sarvasminparamātmani vastuni / dvitīyā kalpanā nāsti vahnau himakaṇā yathā // 
bhāvayannātmanātmānaṃ cidrūpeṇaiva cinmayam / ṛjūjjvalamaye hyātmā svayamātmani jṛmbhate // 
na śokosti na mohosti na janmāsti na janmavān / yadastīha tadevāsti vijvaro bhava rāghava // 
nirdvandvo nityasattvastho niryogakṣema ātmavān / advitīyo viśokātmā vijvaro bhava rāghava // 
samaḥ svasthaḥ sthiramatiḥ śāntaśokamanā muniḥ / maunī varamaṇisvaccho vijvaro bhava rāghava // 
viviktaḥ śāntasaṃkalpo dhīradhīrvijitāśayaḥ / yathāprāptānuvartī ca vijvaro bhava rāghava // 
vītarāgo nirāyāso vimalo vītakalmaṣaḥ / nādātā na parityāgī vijvaro bhava rāghava // 
viśvātītapadaṃ prāptaḥ prāptaprāptavyapūritaḥ / pūrṇārṇavavadakṣubdho vijvaro bhava rāghava // 
vikalpajālanirmukto māyāñjanavivarjitaḥ / ātmanātmani tṛptātmā vijvaro bhava rāghava // 
anantāpāraparyantavapurātmavidāṃvara / dharādharaśirodhīro vijvaro bhava rāghava // 
yathāprāptānubhavanātsarvatrānabhivāñchanāt / tyāgādānaparityāgādvijvaro bhava rāghava // 
ātmanyevātmanaudāryaṃ bhaja pūrṇaṃ ivārṇavaḥ / ātmanyevātmanāhlādaṃ bhaja pūrṇandubimbavat // 
viśvaprapañcaracaneyamasatyarūpā nāsatyarūpamanudhāvati rāma tajjñaḥ / tajjño'si śāntakalano'si nirāmayo'si nityodito'si bhava sundara śāntaśokaḥ // 
ekātapatramavanau guruṇopadiṣṭaṃ samyaksupālaya ciraṃ samayeha dṛṣṭyā / rājyaṃ samastaguṇarañjitarājalokastvāśo na yuktaiha karmasu nāpi rāgaḥ // 
śrīvasiṣṭha uvāca / imaṃ viśvaparispandaṃ karomītyastavāsanam / pravartate yaḥ kāryeṣu sa mukta iti me matiḥ // 
pauruṣīṃ tanumāśritya kecidetatkriyāratāḥ / svargānnarakamāyānti svargaṃ ca narakātpunaḥ // 
kecittvakarmaṇi ratā viratā api karmaṇaḥ / narakānnarakaṃ yānti duḥkhādduḥkhaṃ bhayādbhayam // 
kecitsvavāsanātantubaddhāḥ karmaphaloditāḥ / tiryaktvātsthāvaratanuṃ yānti tiryaktanuṃ tataḥ // 
kecidātmavido dhanyā vicāritamanodṛśaḥ / vicchinnatṛṣṇānigaḍā yānti niṣkevalaṃ padam // 
purā katipayānyeva bhuktvā janmāni rāghava / asmiñjanmani yo muktastasmādrājasasāttvikaḥ // 
jāto'sau vṛddhimabhyeti pārvaṇaścandramā iva / kuṭajaṃ prāvṛṣīvainaṃ saubhāgyamanugacchati // 
yasyedaṃ janma pāścātyaṃ tamāśveva mahāmate / viśanti vidyā vimalā muktā veṇumivottamam // 
āryatā hṛdyatā maitrī saumyatā karuṇā jñatā / samāśrayanti taṃ nityamantaḥpuramivāṅganāḥ // 
yaḥ kurvansarvakāryāṇi puṇye naṣṭe'tha tatphale / samaḥ sansarvakāryeṣu na tuṣyati na śocati // 
tamāṃsīva divā yānti tatra dvandvāni saṃkṣayam / śaradīva ghanāstatra guṇā gacchanti śuddhatām // 
peśalācāramadhuraṃ sarve vāñchanti taṃ janāḥ / veṇuṃ madhuranidhvānaṃ vane vanamṛgā iva // 
naraṃ pāścātyajanmānamevaṃprāyā guṇaśriyaḥ / jātamevānudhāvanti balākā iva vāridam // 
tato'sau guṇasaṃpūrṇo gurumevānugacchati / sa tamevaṃ viveke vai niyojayati pāvane // 
vicāravairāgyavatā cetasā guṇaśālinā / devaṃ paśyatyathātmānamekarūpamanāmayam // 
tanotyayaṃ vicāreṇa cāruṇā śāntacetasā / prabodhanāya prathamaṃ manomananamāntaram // 
ye hi pāścātyajanmānaste hi suptaṃ manomṛgam / prabodhayanti prathamaṃ guṇahīnaṃ mahāguṇāḥ // 
prathitaguṇānsugurūnniṣevya yatnādamaladhiyā pravicārya cittaratnam / gatimamalāmupayānti mānavāste paramavalokya ciraṃ prakāśamantaḥ // 
śrīvasiṣṭha uvāca / eṣa tāvatkramaḥ proktaḥ sāmānyaḥ sarvadehinām / imamanyaṃ viśeṣaṃ tvaṃ śrṛṇu rājīvalocana // 
asminsaṃsārasaṃrambhe jātānāṃ dehadhāriṇām / apavargakṣamau rāma dvāvimāvuttamau kramau // 
ekastāvadguruproktādanuṣṭhānācchanaiḥ śanaiḥ / janmanā janmabhirvāpi siddhidaḥ samudāhṛtaḥ // 
dvitīyastvātmanaivāśu kiṃcidvyutpannacetasā / bhavati jñānasaṃprāptirākāśaphalapātavat // 
nabhaḥphalanipātābhajñānasaṃpratipattaye / tatremaṃ śrṛṇu vṛttāntaṃ prāktanaṃ kathayāmi te // 
śrṛṇu subhaga kathāṃ mahānubhāvā vyapagatapūrvaśubhāśubhārgalaughāḥ / khapatitaphalavatparaṃ vivekaṃ caramabhavā vimalaṃ samaśnuvanti // 
śrīvasiṣṭha uvāca / astyastamitasarvāpadudyatsaṃpadudāradhīḥ / videhānāṃ mahīpālo janako nāma vīryavān // 
kalpavṛkṣo'rthisārthānāṃ mitrālānāṃ divākaraḥ / mādhavo bandhupuṣpāṇāṃ strīṇāṃ makaraketanaḥ // 
dvijakairavaśītāṃśurdvipattimirabhāskaraḥ / saujanyaratnajaladhirbhuvaṃ viṣṇurivāsthitaḥ // 
praphullavālalatike mañjarīpuñjapiñjare / sa kadācinmadhau matte kokilālāpalāsini // 
yayau kusumitābhogaṃsuvilāsalatāṅganam / līlayopavanaṃ kāntaṃ nandanaṃ vāsavo yathā // 
tasminvaravane hṛdye kesaroddāmamārute / dūrasthānucaraḥ sānukuñjeṣu vicacāra ha // 
atha śuśrāva kasmiṃścittamālavanagulmake / siddhānāmapradṛśyānāṃ svaprasaṅgādudāhṛtāḥ // 
viviktavāsināṃ nityaṃ śailakandaracāriṇām / imāḥ kamalapatrākṣa gītā gītātmabhāvanāḥ // 
siddhā ūcuḥ / draṣṭṛdṛśyasamāyogātpratyayānandaniścayaḥ / yastaṃ svamātmatattvotthaṃ niḥspandaṃ samupāsmahe // 
anye ūcuḥ / draṣṭṛdarśanadṛśyāni tyaktvā vāsanayā saha / darśanaprathamābhāsamātmānaṃ samupāsmahe // 
anye ūcuḥ / dvayormadhyagataṃ nityamastināstīti pakṣayoḥ / prakāśanaṃ prakāśyānāmātmānaṃ samupāsmahe // 
anye ūcuḥ / yasminsarvaṃ yasya sarvaṃ yataḥ sarvaṃ yasmāyidam / yena sarvaṃ yaddhi sarvaṃ tatsatyaṃ samupāsmahe // 
anye ūcuḥ / aśiraskaṃ hakārāntamaśeṣākārasaṃsthitam / ajasramuccarantaṃ svaṃ tamātmānamupāsmahe // 
anye ūcuḥ / saṃtyajya hṛdguheśānaṃ devamanyaṃ prayānti ye / te ratnamabhivāñchanti tyaktahastasthakaustubhāḥ // 
anye ūcuḥ / sarvāśāḥ kila saṃtyajya phalametadavāpyate / yenāśāviṣavallīnāṃ mūlamālā vilūyate // 
anye ūcuḥ / buddhvāpyatyantavairasyaṃ yaḥ padārtheṣu durmatiḥ / badhnāti bhāvanāṃ bhūyo naro nāsau sa gardabhaḥ // 
anye ūcuḥ / utthitānutthitānetānindriyāhīnpunaḥ punaḥ / hanyādvivekadaṇḍena vajreṇeva harirgirīn // 
anye ūcuḥ / upaśamasukhamāharetpavitraṃ suśamavataḥ śamameti sādhucetaḥ / praśamitamanasaḥ svake svarūpe bhavati sukhe sthitiruttamā cirāya // 
śrīvasiṣṭha uvāca / iti siddhagaṇodgītā gītāḥ śrutvā mahīpatiḥ / viṣādamājagāmāśu bhīrū raṇaravādiva // 
jagāma parivāraṃ svamākarṣansvagṛhaṃ prati / svatīravṛkṣānugataḥ saridogha ivārṇavam // 
parivāramaśeṣeṇa visṛjya svaṃ svamālayam / eka evārurohāgryaṃ gṛhamarka ivācalam // 
tatra proḍḍayanālolakhagapakṣaticañcalāḥ / ālokayaṃllokagatīrvilalāpedamākulaḥ // 
hā kaṣṭamatikaṣṭāsu lokaloladaśāsvayam / pāṣāṇeṣviva pāṣāṇā āluṭhāmi balādaham // 
aparyantasya kālasya ko'pyaṃśo jīvyate mayā / tasminbhāvaṃ nibadhnāmi dhiṅnāmadhamacetanam // 
kiyanmātramidaṃ nāma rājyamājīvitaṃ mama / kimetena vinā duḥkhaṃ tiṣṭhāmi hatadhīryathā // 
ādāvante'pyananto'haṃ madhye pelavajīvitaḥ / bālaścitrendunevāhaṃ kiṃ mudhā dhṛtimāsthitaḥ // 
prapañcarahitenāhamindrajālena jālinā / hā kaṣṭamatimuhyāmi kenāsmi parimohitaḥ // 
yadvastu yacca vā ramyaṃ yadudāramakṛtrimam / kiṃcittadiha nāstyeva kiṃniṣṭheha matirmama // 
dūrasthamapyadūrasthaṃ yanme manasi vartate / iti niścitya bāhyārthabhāvanāṃ saṃtyajāmyaham // 
lokājavaṃ javībhāvaḥ salilāvartabhaṅguraḥ / dṛṣṭo'dyāpi hi duḥkhāya keyamāsthā sukhaṃ prati // 
pratyabdaṃ pratimāsaṃ ca pratyahaṃ ca pratikṣaṇam / sukhāni duḥkhapiṇḍāni duḥkhāni tu punaḥ punaḥ // 
parāmṛṣṭaṃ viśiṣṭaṃ hi dṛṣṭaṃ naṣṭaṃ na bhāvitam / atrasthaṃ na tadastīha satāṃ yatrāstu saṃsthitiḥ // 
adya ye mahatāṃ mūrdhni te dinairnipatantyadhaḥ / hatacittamahattāyāṃ kaiṣā viśvastatā vata // 
arajjureva baddho'hamapaṅko'smi kalaṅkitaḥ / patitosmyuparisthopi hā mamātmanhatā sthitiḥ // 
kasmādakasmānmohoyamāgato dhīmato'pi me / asitaḥ pihitāloko bhāskarāgramivāmbudaḥ // 
ka ime me mahābhogāḥ ka ime mama bāndhavāḥ / bālo bhūtamayeneva saṃketenāhamākulaḥ // 
svayameva nibadhnāmi jarāmaraṇarāgiṇīm / kimimāmahameteṣu dhṛtimudvegakāriṇīm // 
yātu tiṣṭhatu vā samyaṅ mamaitāṃ prati ko grahaḥ / budbudaśrīrivaiṣā hi mithyaivetthamupasthitā // 
te mahāvibhavā bhogāste santaḥ snigdhabāndhavāḥ / sarvaṃ smṛtipathaṃ prāptaṃ vartamāne'pi kā dhṛtiḥ // 
kva dhanāni mahīpānāṃ brahmaṇaḥ kva jaganti vā / prāktanāni prayātāni keyaṃ viśvastatā mama // 
gilitānīndralakṣāṇi budbudānīva vāriṇi / māṃ jīvitanibaddhāsthaṃ vihasiṣyanti sādhavaḥ // 
brahmaṇāṃ koṭayo yātā gatāḥ sargaparamparāḥ / prayātāḥ pāṃsuvadbhūpāḥ kā dhṛtirmama jīvite // 
saṃsārarātriduḥsvapne cetye dehamaye bhrame / āsthāṃ cedanubadhnāmi tatremāṃ tu dhigasthitim // 
ayaṃ so'hamiti vyarthakalpanā'satsvarūpiṇī / ahaṃkārapiśācena kimajñavadahaṃ sthitaḥ // 
hataṃ hatamidaṃ kasmādāyurātatayānayā / paśyannapi na paśyāmi sūkṣmayā kālalekhayā // 
pādapīṭhe kṛteśānāḥ śārṅgikrīḍanakandukāḥ / kālakāpālikāgrastāḥ kimāsthe mayi valgasi // 
ajasramupayāntyete yānti cādyāpi vāsarāḥ / avinaṣṭaikasadvasturdṛṣṭo nādyāpi vāsaraḥ // 
sārasāḥ sarasīvaite sarvasmiñjanacetasi / bhogā eva sphurantyantarna tu svapadadṛṣṭayaḥ // 
kaṣṭātkaṣṭataraṃ prāpto duḥkhādduḥkhataraṃ gataḥ / adyāpi na viraktosmi hā dhiṅmāmadhamāśayam // 
yeṣu yeṣu dṛḍhā baddhā bhāvanā bhavyavastuṣu / tāni tāni vinaṣṭāni dṛṣṭāni kimihottamam // 
yanmadhye yacca paryante yadāpāte manoramam / sarvamevāpavitraṃ tadvināśāmedhyadūṣitam // 
yeṣu yeṣu padārtheṣu dhṛtiṃ badhnāti mānavaḥ / teṣu teṣveva tasyāyaṃ dṛṣṭo nāśodayo bhṛśam // 
śvaḥśvaḥ pāpīyasīmeṣa śvaḥśvaḥ krūratarāmapi / śvaḥśvaḥ svedakarīmeti daśāmiha jaḍo janaḥ // 
ajñānaikahato bālye yauvane madanāhataḥ / śeṣe kalatracintārtaḥ kiṃ karoti kadā jaḍaḥ // 
āgamāpāyi virasaṃ daśāvaiṣamyadūṣitam / asārasāraṃ saṃsāraṃ kiṃ tatpaśyati durmatiḥ // 
rājasūyāśvamedhādyairiṣṭvā yajñaśatairapi / mahākalpāntamapyaṃśaṃ svargaṃ prāpnoti nādhikam // 
ko'sau svargo'sti bhūmau vā pātāle vā pradeśakaḥ / na yatrābhibhavantyetā durbhramarya ivāpadaḥ // 
nijacetovilavyālāḥ śarīrasthalapallavāḥ / ādhayo vyādhayaścaite nivāryante kathaṃ kila // 
sato'sattā sthitā mūrdhni mūrdhni ramyeṣvaramyatā / sukheṣu mūrdhni duḥkhāni kimekaṃ saṃśrayāmyaham // 
jāyante ca mriyante ca prākṛtāḥ kṣudrajantavaḥ / dharā taireva nīrandhrā durlabhāḥ sādhusādhavaḥ // 
nīlotpalālinayanāḥ paramapremabhūṣaṇāḥ / hāsāyaiva vilāsinyaḥ kṣaṇabhaṅgitayā sthitāḥ // 
yeṣāṃ nimeṣaṇonmeṣairjagatāṃ pralayodayau / tādṛśāḥ puruṣāḥ santi mādṛśāṃ gaṇanaiva kā // 
santi ramyatarādramyāḥ susthirādapi susthirāḥ / cintāparyavasāneyaṃ padārthaśrīḥ kimīhase // 
saṃpadaśca vicitrā yāstāśceccittena saṃmatāḥ / tattā api mahārambhā hanta manye mahāpadaḥ // 
āpado'pi vicitrā yāstāścenmanasi saṃmatāḥ / tattā api mahārambhā manye manasi saṃpadaḥ // 
manomātravivarte'smiñjagatyabdhīndubhaṅgure / mamedamityapūrveyaṃ kutastyā'kṣaramālikā // 
kākatālīyayogena saṃpannāyāṃ jagatsthitau / dhūrtena kalpitā vyarthaṃ heyopādeyabhāvanā // 
iyattācchinnataptāsu sukhanāmnīṣu dṛṣṭiṣu / kāsvetāsvanurakto'smi pataṅgo'gniśikhāsviva // 
varamekāntadāheṣu luṭhanaṃ rauravāgniṣu / natvālūnavivartāsu sthitaṃ saṃsāravṛttiṣu // 
saṃsāra eva duḥkhānāṃ sīmānta iti kathyate / tanmadhyapatite dehe sukhamāsādyate katham // 
akṛtrimamahāduḥkhe saṃsāre ye vyavasthitāḥ / ta ete'nyāni duḥkhāni jānate madhurāṇyalam // 
ahamapyadhamotkṛṣṭakāṣṭhaloṣṭasamasthitiḥ / ajñairevāgataḥ sāmyaṃ paramāmṛṣṭavastubhiḥ // 
sahasrāṅkuraśākhātmaphalapallavaśālinaḥ / asya saṃsāravṛkṣasya mano mūlamahāṅkuraḥ // 
saṃkalpameva tanmanye saṃkalpopaśamena tat / śoṣayāmi yathā śoṣameti saṃsārapādapaḥ // 
ākāramātraramyāsu manomarkaṭavṛttiṣu / parijñātāsvihādyaiva na rame nāśanīṣvaham // 
āśāpāśaśataprotāḥ pātotpātopatāpadāḥ / saṃsāravṛttayo bhuktā idānīṃ viśramāmyaham // 
hā hato'smi vinaṣṭo'smi mṛto'smīti punaḥpunaḥ / śocitaṃ gatamevāhamidānīṃ nānurodimi // 
prabuddho'smi prahṛṣṭo'smi dṛṣṭaścoro'yamātmanaḥ / mano nāma nihanmyenaṃ manasāsmi ciraṃ hataḥ // 
etāvantamimaṃ kālaṃ manomuktāphalaṃ mama / aviddhamāsīdadhunā viddhaṃ tu guṇamarhati // 
manastuṣārakaṇikā vivekārkātapena me / cirapravṛttaye nūnamacirāllayameṣyati // 
vividhaiḥ sādhubhiḥ siddhairahaṃ sādhu prabodhitaḥ / ātmānamanugacchāmi paramānandasādhanam // 
ātmānaṃ maṇimekānte labdhvaivālokayansukham / tiṣṭhāmyastamitānyehaḥ śāradīvācale'mbudaḥ // 
ayamahamidamātataṃ mameti sphuritamapāsya balādasatyamantaḥ / ripumatibalinaṃ mano nihatya praśamamupaimi namo'stu te viveka // 
śrīvasiṣṭha uvāca / iti cintayatastasya puraḥ saṃpraviveśa ha / pratīhāraḥ paro bhānoḥ syandanāgra ivāruṇaḥ // 
pratīhāra uvāca / deva doḥstambhaviśrāntasamastavasudhābhara / saṃpādayottiṣṭha dinavyāpāraṃ nṛpatocitam // 
etāḥ kusumakarpūrakuṅkumāmbughaṭāḥ striyaḥ / snānabhūmau sthitāḥ sajjā nadyo mūrtiyutā iva // 
etāḥ kamalakahlārakānanabhrāntaṣaṭpadāḥ / kṛtāḥ kamalinīpāśaracitāṃśukamaṇḍapāḥ // 
etāḥ kamalinītīrabhuvaśchatraiḥ prapūritāḥ / sacāmararathebhāśvaiḥ snānāvasarasevinām // 
samagrasumanaḥpūrṇairannauṣadhipūriplutaiḥ / sajjīkṛtāḥ paṭalakairdevārcanagṛhāstathā // 
snātaḥ pavitrahastaśca parijapyāghamarṣaṇaḥ / tvāmeva prekṣate deva dakṣiṇārho dvijavrajaḥ // 
lasaccāmarahastābhiḥ pālyate parameśvara / sajjīkṛtāste kāntābhiḥ śītā bhojanabhūmayaḥ // 
śīghramuttiṣṭha bhadraṃ te niyataṃ kāryamācara / na kālamativartante mahāntaḥ sveṣu karmasu // 
pratīhārapatāvitthamuktavatyatha pārthivaḥ / tathaiva cintayāmāsa citrāṃ saṃsārasaṃsthitim // 
kiyanmātramidaṃ nāma rājyaṃ sukhamiti sthitam / na prayojanametena mameha kṣaṇabhaṅginā // 
sarvameva parityajya mithyāśambaraḍambaram / ekānta eva tiṣṭhāmi saṃśānta iva vāridhiḥ // 
alamebhirasatprāyairmama bhogavijṛmbhitaiḥ / tyaktvā sarvāṇi karmāṇi sukhaṃ tiṣṭhāmi kevalam // 
citta cāturyametasmādbhogābhyāsakusaṃbhramāt / tyaja janmajarājāḍyajālajambālaśāntaye // 
daśāsu svāsu yāsveva saṃbhramaṃ citta paśyasi / tābhya evābhiracitaṃ paramaṃ duḥkhameṣyasi // 
pravṛttaṃ sannivṛttaṃ sadbhūyobhūyaściraṃciram / bhogabhūmiṣu sarvāsu cittaṃ tṛptiṃ na gacchati // 
tasmātpāpālamanayā tucchayā bhogacintayā / bhavatyakṛtrimā tṛptiryenābhipata taṃ tataḥ // 
iti saṃcintya janakastūṣṇīmeva babhūva ha / śāntacāpalacetastvāllipikarmārpitopamaḥ // 
pratīhāro'pi novāca gauraveṇa bhayena ca / punarvākyaṃ mahīpānāṃ cittavṛttiṣu śikṣitaḥ // 
tūṣṇīmatha kṣaṇaṃ sthitvā janako janajīvitam / punaḥ saṃcintayāmāsa manasā śamaśālinā // 
kimupādeyamastīha yatnātsaṃsādhayāmyaham / kasminvastuni badhnāmi dhṛtiṃ nāśavivarjite // 
kiṃ me kriyāparatayā kiṃ me niṣkriyayāpi vā / na tadasti vināśena varjitaṃ yatkiloditam // 
kriyāvānakriyo vāstu kāyo'yamasadutthitaḥ / samasthitasya śuddhasya citaḥ kā nāma me kṣatiḥ // 
nābhivāñchāmyasaṃprāptaṃ saṃprāptaṃ na tyajāmyaham / svastha ātmani tiṣṭhāmi yanmamāsti tadastu me // 
na mameha kṛtenārtho nākṛteneha kaścana / kriyayā'kriyayā vāpi yatprāptaṃ tadasanmayam // 
akurvataḥ kurvato vā yuktāyuktāḥ kriyā mama / nābhivāñchitamastīha yadupādeyatāṃ gatam // 
tadutthāya kramaprāptāṃ kāyo'yaṃ prakṛtāṃ kriyām / karotvaspanditāṅgastu kimayaṃ sādhu śuṣyati // 
sthite manasi niṣkāme same vigatarañjane / kāyāvayavajau kāryau spandāspandau phale samau // 
karmajāsu phalaśrīṣu manasā kartṛbhoktṛte / tasminpraśāntimāyāte kṛtamapyakṛtaṃ nṛṇām // 
yo niścayo'ntaḥ puruṣasya rūḍhaḥ kriyāsvasau tanmayatāmupaiti / anāmayaṃ me padamāhatā dhīradhīratāmantaralaṃ tyajāmi // 
śrīvasiṣṭha uvāca / iti saṃcintya janako yathāprāptāṃ kriyāmasau / asaktaḥ kartumuttasthau dinaṃ dinapatiryathā // 
iṣṭāniṣṭāḥ parityajya cetasā vāsanāḥ svayam / yathāprāptaṃ cakārāsau jāgratyeva suṣuptavat // 
saṃpādya tadahaḥkāryamāryāvarjanapūrvakam / anayaccharvarīmekastayaiva dhyānalīlayā // 
manaḥ samarasaṃ kṛtvā saṃśāntaviṣayabhramam / śarvaryāṃ kṣīyamāṇāyāmitthaṃ cittamabodhayat // 
citta cañcala saṃsāra ātmano na sukhāya te / śamamehi śamācchāntaṃ sukhaṃ sāramavāpyate // 
yathā yathā vikalpaughānsaṃkalpayasi helayā / tathā tathaiti sphāratvaṃ saṃsārastava cintayā // 
śataśākhatvamāyāti sekena viṭapī yathā / anantādhitvamāyāsi śaṭhabhogecchayā tathā // 
cintājālavilāsotthā janmasaṃsārasṛṣṭayaḥ / tasmāttyaktvā vicitrāṃ tvaṃ cintāmupaśamaṃ vraja // 
saṃsārasṛṣṭitaralāmimāṃ tulaya sundara / asyāṃ cetsāramāpnoṣi tadetāmeva saṃśraya // 
āsthāṃ yasmātparityajya dṛśyadarśanalālasāt / maitadgṛhāṇa mā muñca svecchayā viharecchayā // 
idaṃ dṛśyamasatsadvāpyudetvastamupaitu vā / sādho viṣamatāṃ gaccha maitadīyaiguṇāguṇaiḥ // 
manāgapi na saṃbandhastava dṛśyena vastunā / avidyamānarūpeṇa saṃbandhaḥ ko'yamīdṛśaḥ // 
asattvametacca na sadvyorevāsatoḥ satoḥ / saṃbandha iti citreyamapūrvaivākṣarāvalī // 
asadetattu saccettvaṃ tathāpi kila sundara / saṅgaḥ sadasatoḥ kīdṛgvada tvaṃ martyajīvayoḥ // 
citta tvamatha dṛśyaṃ ca dve eva yadi sanmaye / sadāsthite tatprasaraḥ kuto harṣaviṣādayoḥ // 
tasmānmahādhiṃ muñca tvaṃ mūkamullāsamāhara / saṃkṣubdhāmbudhimāviṣṭāṃ tyajābhavyāmimāṃ sthitim // 
kandukālātavadvyarthamātmanaiva parijvalan / mā mohamalamāsādya mandatāṃ gaccha sanmate // 
na tadihāsti samunnatamuttamaṃ vrajasi yena parāṃ paripūrṇatām / tadavalambya balādatidhīratāṃ jahihi cañcalatāṃ śaṭha re manaḥ // 
śrīvasiṣṭha uvāca / evaṃ vicārayaṃstatra svarājye janako nṛpaḥ / cakārākhilakāryāṇi na mumoha ca dhīradhīḥ // 
na manaḥ prollalāsāsya kvacidānandavṛttiṣu / kevalaṃ suṣuptasaṃsthaṃ sadaiva vyavatiṣṭhata // 
tataḥprabhṛtyasau dṛśyaṃ nājahāra na vātyajat / kevalaṃ vigatāśaṅka vartamāne vyavasthitaḥ // 
anāratavivekena tena sadyaḥ sanātanam / punaḥ kalaṅkaṃ naivāptamambareṇeva rājasam // 
svavivekānusaṃdhānāditi tasya mahīpateḥ / samyagjñānamanantābhamalaṃ vimalatāṃ yayau // 
anāmṛṣṭavikalpāṃśuścidātmā vigatāmayaḥ / udiyāya hṛdākāśe tasya vyomnīva bhāskaraḥ // 
sa dadarśākhilānbhāvāṃścicchaktau samavasthitān / ātmabhūtānanantātmā sarvabhūtātmakovidaḥ // 
prahṛṣṭo na babhūvāsau kvacinna ca suduḥkhitaḥ / prakṛtervyavahāratvātsadaiva samamānasaḥ // 
jīvanmukto babhūvāsau tataḥprabhṛti mānadaḥ / janako jaraṭhajñānī jñātalokaparāvaraḥ // 
rājyaṃ kurvanvidehānāṃ janako janajīvitam / naiva harṣaviṣādābhyāṃ so'vaśaḥ paritapyate // 
nāstameti na codeti guṇadoṣaviceṣṭitaiḥ // 
arthānarthaiḥ sa rājyotthairna glāyati na hṛṣyati / kurvannapi karotyeṣa na kiṃcidapi kutracit / sa tiṣṭhatyeva satataṃ sarvadaivāntare citaḥ // 
suṣuptāvasthitasyaiva janakasya mahīpateḥ / bhāvanāḥ sarvabhāvebhyaḥ sarvathaivāstamāgatāḥ // 
bhaviṣyaṃ nānusaṃdhatte nātītaṃ cintayatyasau / vartamānanimeṣaṃ tu hasannevānuvartate // 
svavicāravaśenaiva tena tāmarasekṣaṇa / prāptaṃ prāpyamaśeṣeṇa rāma netarayecchayā // 
tāvattāvatsvakenaiva cetasā pravicāryate / yāvadyāvadvicārāṇāṃ sīmāntaḥ samavāpyate // 
na tadgurorna śāstrārthānna puṇyātprāpyate padam / yatsādhusaṅgābhyuditādvicāraviśadāddhṛdaḥ // 
sundaryā nijayā buddhyā prajñayeva vayasyayā / padamāsādyate rāma na nāmakriyayānyayā // 
yasyojjvalati tīkṣṇāgrā pūrvāparavicāriṇī / prajñādīpaśikhā jātu jāḍyāndhyaṃ taṃ na bādhate // 
duruttarā yā vipado duḥkhakallolasaṃkulāḥ / tīryate prajñayā tābhyo nāvāpadbhyo mahāmate // 
prajñāvirahitaṃ mūḍhamāpadalpāpi bādhate / pelavācānilakalā sārahīnamivolapam // 
prajñāvānasahāyo'pi viśāstro'pyarimardana / uttaratyeva saṃsārasāgarādrāma pelavāt // 
prajñāvānasahāyo'pi kāryāntamadhigacchati / duṣprajñaḥ kāryamāsādya pradhānamapi naśyati // 
śāstrasajjanasasargaiḥ prajñāṃ pūrvaṃ vivardhayet / sekasaṃrakṣaṇārambhaiḥ phalaprāptau latāmiva // 
prajñābalabṛhanmūlaḥ kāle satkāryapādapaḥ / phalaṃ phalatyatisvādu bhāso bimbamivaindavam // 
ya eva yatnaḥ kriyate bāhyārthopārjane janaiḥ / sa eva yatnaḥ kartavyaḥ pūrvaṃ prajñāvivardhane // 
sīmāntaṃ sarvaduḥkhānāmāpadāṃ kośamuttamam / bījaṃ saṃsāravṛkṣāṇāṃ prajñāmāndyaṃ vināśayet // 
svargādyadyacca pātālādrājyādyatsamavāpyate / tatsamāsādyate sarvaṃ prajñākośānmahātmanā // 
prajñayottīryate bhīmāttasmātsaṃsārasāgarāt / na dānairna ca vā tīrthaistapasā naca rāghava // 
yatprāptāḥ saṃpadaṃ daivīmapi bhūmicarā narāḥ / prajñāpuṇyalatāyāstatphalaṃ svādu samutthitam // 
prajñayā nakharālūnamattavāraṇayūthapāḥ / jambukairvijitāḥ siṃhāḥ siṃhairhariṇakā iva // 
sāmānyairapi bhūpatvaṃ prāptaṃ prajñāvaśānnaraiḥ / svargāpavargayogyatvaṃ prājñasyaiveha dṛśyate // 
prajñayā vādinaḥ sarve svavikalpavilāsinaḥ / jayanti subhaṭaprakhyānnarānapyatibhīravaḥ // 
cintāmaṇiriyaṃ prajñā hṛtkośasthā vivekinaḥ / phalaṃ kalpalatevaiṣā cintitaṃ saṃprayacchati // 
bhavyastarati saṃsāraṃ prajñayāpohyate'dhamaḥ / śikṣitaḥ pāramāpnoti nāvā nāpnotyaśikṣitaḥ // 
dhīḥ samyagyojitā pāramasamyagyojitā''padam / naraṃ nayati saṃsāre bhramantī naurivārṇave // 
vivekinamasaṃmūḍhaṃ prājñamāśāgaṇotthitāḥ / doṣā na paribādhante sannaddhamiva sāyakāḥ // 
prajñayeha jagatsarvaṃ samyagevāṅga dṛśyate / samyagdarśanamāyānti nāpado naca saṃpadaḥ // 
pidhānaṃ paramārkasya jaḍātmā vitato'sitaḥ / ahaṃkārāmbudo mattaḥ prajñāvātena bādhyate // 
padamatulamupaitumicchatoccaiḥ prathamamiyaṃ matireva lālanīyā / phalamabhilaṣatā kṛṣīvalena prathamataraṃ nanu kṛṣyate dharaiva // 
śrīvasiṣṭha uvāca / evaṃ janakavadrāma vicāryātmānamātmanā / padaṃ viditavedyānāmavighnenādhigacchasi // 
ye hi pāścātyajanmānaḥ prājñā rājasasāttvikāḥ / prāpnuvanti svayaṃ prāpyaṃ te janā janakā iva // 
tāvattāvadvijityārīnindriyākhyānpunaḥpunaḥ / yāvadātmātmanaivāyamātmanyeva prasīdati // 
prasanne sarvage deve deveśe paramātmani / svayamālokite sarvāḥ kṣīyante duḥkhadṛṣṭayaḥ // 
muṣṭayo mohabījānāṃ vṛṣṭayo vividhāpadām / kudṛṣṭayaḥ kṣayaṃ yānti dṛṣṭe tasminparāvare // 
sadā janakavadrāma sarvārambhavadātmanā / prajñayātmānamālakṣya lakṣmīvānuttamo bhava // 
nityamantarvicārasya paśyataścañcalaṃ jagat / janakasyeva kālena svayamātmā prasīdati // 
na daivaṃ naca karmāṇi na dhanāni na bāndhavāḥ / śaraṇaṃ bhavabhītānāṃ svaprayatnādṛte nṛṇām // 
ye daivaniṣṭhāḥ kṛtyādau kuvikalpaparāyaṇāḥ / teṣāṃ mandā matistāta nānugamyā vināśanī // 
eṣā sā kathitā rāma nabhaḥphalanipātavat / sukhadā jñānasaṃprāptirajñānataruśātanī // 
saṃsāramananaṃ citraṃ vicāreṇa vilīyate / galadvaśīkṛtasparśamātapena himaṃ yathā // 
ayamevāhamityasyā niśāyā udite kṣaye / svayaṃ sarvagataḥ sphāraḥ svālokaḥ saṃpravartate // 
ayamevāhamityasminsaṃkoce vilayaṃ gate / anantabhuvanavyāpī vistāra upajāyate // 
janakena parityaktā yathāhaṃkāravāsanā / tathā tvamapi sadbuddhe vicāryāntaḥ parityaja // 
ahaṃkārāmbude kṣīṇe cidvyomni vimale tate / nūnaṃ saṃprauḍhatāmeti svāloko bhāskaraḥ paraḥ // 
etāvadevātitamo yadahaṃbhāvabhāvanam / tasmiṃśca śamamānīte prakāśa upajāyate // 
nāhamasti na cānyosti naca nāstīti bhāvitam / manaḥ praśāntimāyātaṃ nopādeyeṣu majjati // 
upādeyānupatanaṃ heyaikāntavivarjanam / yadetanmanaso rāma tadbandhaṃ viddhi netarat // 
mā khedaṃ bhaja heyeṣu nopādeyaparo bhava / heyādeyadṛśau tyaktvā śeṣasthaḥ svacchatāṃ vraja // 
yeṣāmidamupādeyamidaṃ heyamiti sthitiḥ / vilīnā te na vāñchanti ta tyajantīha kiṃcana // 
heyopādeyakalane kṣīṇe yāvanna cetasaḥ / na tāvatsamatā bhātisābhre vyomnīvacandrikā // 
avastvidamidaṃ vastu yasyeti lulitaṃ manaḥ / tasminnodeti samatā śākhoṭa iva mañjarī // 
yuktāyuktaiṣaṇā yatra lābhālābhavilāsinī / samatā svacchatā tatra kuto vairāgyabhāsinī // 
ekasminbrahmatattve'sminvidyamāne nirāmaye / nānā'nānātayā nityaṃ kimayuktaṃ kva yuktatā // 
īpsitānīpsitāśaṅke markaṭyau cittapādape / cañcale sphurato yasminkutastasyeha saumyatā // 
nirāśatā nirbhayatā nityatā samatā jñatā / nirīhatā niṣkriyatā saumyatā nirvikalpatā // 
dhṛtirmaitrī matistuṣṭirmṛdutā mṛdubhāṣitā / heyopādeyanirmukte jñe tiṣṭhantyapavāsanam // 
dhāvamānamadhobhāge cittaṃ pratyāharedbalāt / pratyāhāreṇa patitamadho vārīva setunā // 
bāhyānarthānimāṃstyaktvā tiṣṭhangacchansvapanśvasan / sarvathā sarvadā sarvānāntarāṃśca vicāraya // 
gṛhītatṛṣṇāśaphari vāsanājālamāvilam / saṃsāravāriprasṛtaṃ cintātantubhirātatam // 
anayā tīkṣṇayā tāta cchindhi buddhiśalākayā / vātyayevāmbudaṃ kāle vahantyā vitate pade // 
asya saṃsāravṛkṣasya mūlaṃ doṣāṅkurāspadam / bhavyadhīreṇa dhairyeṇa proddharoddhurayā dhiyā // 
manasaiva manaśchittvā kuṭhāreṇeva pādapam / padaṃ pāvanamāsādya sadya eva sthiro bhava // 
manasaiva manacchittvā vismṛtyā caramaṃ manaḥ / vartamānamapi cchittvā cchinnasaṃsāratāṃ vraja // 
moho vismṛtya saṃsāraṃ na bhūyaḥ parirohati / cittaṃ vismṛtya saṃsāro na bhūyaḥ parirohati // 
tiṣṭhangacchansvapañjāgrannivasannutpatanpatan / asadevedamityantarniścityāsthāṃ parityaja // 
samatāmalamāśritya saṃprāptaṃ kāryamāharan / acintayaṃstathā'prāptaṃ vihareha hi rāghava // 
yathā śarvo'pi liṅgāni na bibharti bibharti ca / tvamevamiha kāryāṇi kuru mā kuru cānagha // 
tvameva vettā tvamajastvamātmā tvaṃ maheśvaraḥ / ātmano'vyatiriktaḥ saṃstvayetthamidamātatam // 
yenātmadṛśyasadbhāvādabhito bhāvanojjhitā / sa na saṃgṛhyate doṣairharṣāmarṣaviṣādajaiḥ // 
rāgadveṣavinirmuktaḥ samaloṣṭāśmakāñcanaḥ / yukta ityucyate yogī tyaktasaṃsāravāsanaḥ // 
sa yatkaroti yadbhuṅkte yaddadāti nihanti yat / tatra muktadhiyastasya samatā sukhaduḥkhayoḥ // 
prāptaṃ kartavyameveti tyakteṣṭāniṣṭabhāvanaḥ / pravartate yaḥ kāryeṣu na sa majjati kutracit // 
citsattāmātramevedamiti niścayavanmanaḥ / tyaktabhogābhimananaṃ śamameti mahāmate // 
manaḥ prakṛtyaiva jaḍaṃ cittattvamanudhāvati / māṃsagardhena mārjāro vane mṛgapatiṃ yathā // 
siṃhavīryavaśāllabdhaṃ māṃsaṃ bhuṅkte'nugo hareḥ / cidvīryavaśataḥ prāptaṃ dṛśyamāśrayate manaḥ // 
mana evamasatkalpaṃ citprasādena jīvati / bhāvayanviśvamevaikaṃ cintāmetya cidapyuta // 
jaḍaṃ yatkila nirhīnaṃ citā dīpikayaujasā / tanmanaḥ śavasaṃkāśamaciduttiṣṭhate katham // 
citsvabhāvaparāmṛṣṭā spandaśaktirasanmayī / kalpanā cittamityuktyā kathyate śāstradṛṣṭibhiḥ // 
yaścittaphaṇikūtkāraḥ saiveyaṃ kalanocyate / cidevāhamiti jñātvā sā cittāmeva gacchati // 
cetyena rahitā yaiṣā cittadbrahma sanātanam / cetyena sahitā yaiṣā citseyaṃ kalanocyate // 
kiṃcidāmṛṣṭarūpaṃ yadbrahma tacca sthiraṃ manaḥ / kalpanā satsadaivaitatsadivopasthitā hṛdi // 
cittamityeva rūḍheyaṃ yadaiva kalanoditā / tadaiva cittvaṃ vismṛtya sā jaḍeva vyavasthitā // 
saṃpannā kalanānāmnī saṃkalpānuvidhāyinī / avacchedavatī vāgrā heyopādeyadharmiṇī // 
saiṣā cideva jagatāmāgateva svaśaktitaḥ / na saṃprabodhitā yāvadrūpaṃ tāvanna budhyate // 
ataḥ śāstravicāreṇa vairāgyeṇa pareṇa ca / nigraheṇendriyāṇāṃ ca bodhayetkalanāṃ svayam // 
kalanā sarvajantūnāṃ vijñānena śamena ca / prabuddhā brahmatāmeti bhramatītarathā jagat // 
vyāmohamadirāmattāṃ luṭhitāṃ viṣayāvaṭe / ātmāvedanasaṃsuptāṃ kalanāmeva bodhayet // 
aprabuddhā yadā hyeṣā na kiṃcidavabudhyate / saṃkalpakalanevāntardṛśyamānāpyasanmayī // 
tayā paramayā dṛṣṭyā kalanaiṣāntarasthayā / mañjarī gandhaśaktyeva padārtheṣu virājate // 
tanuḥ saṃkalpitā yaiṣā kalaneti jagattraye / sā hi kiṃcidvijānāti nityaṃ jñānaikadharmiṇī // 
cetanena jaḍā rāma kalanopalarūpiṇī / padminīvātapenāsau pareṇaiva prabodhyate // 
yathā śilāmayī kanyā coditāpi na nṛtyati / tatheyaṃ kalanā dehe na kiṃcidavabudhyate // 
lipikarmanṛpairyuddhaṃ kva kṛtaṃ ghargharāravam / kvacinna candrakiraṇairoṣadhyaḥ pratibodhitāḥ // 
asṛgāliptagātraiśca śavaiḥ kva parivalgitam / kva gītaṃ madhuradhvānaṃ vanapāṣāṇakhaṇḍakaiḥ // 
kva puṃsā vihitairarkaiḥ kṣapitaṃ yāminītamaḥ / kva saṃkalpamayaiśchāyā kriyate vyomakānanaiḥ // 
kva jaḍairupalākārairmithyābhramabharotthitaiḥ / mṛgatṛṣṇāmayairebhirmanobhiḥ kriyate kriyā // 
yathātape kṣate sphāre mṛgatṛṣṇātaraṅgiṇī / kalanā tadvadeveyaṃ sphuratyātmani satyalam // 
yadetatspanditaṃ nāma tanmano'dhigataṃ śaṭhaiḥ / marutāṃ viddhi tāṃ śaktimantaḥ prāṇaśarīriṇīm // 
yeṣāṃ saṃvidanākrāntā saṃkalpalavaniścayaiḥ / anākṣiptarasākārā prabhaiṣā pāramātmikī // 
ayaṃ so'hamidaṃ tanma iti yā kalanāvilā / prāṇātmatattvayostasyāḥ saṃjñā jīveti kathyate // 
dhīścittaṃ jīva ityetāḥ saṃkalpasyāsato matāḥ / saṃjñāḥ saṃkalpitāstajjñairna rāma paramārthataḥ // 
mano no na matirnāpi dhīreṣā na śarīrakam / astīha paramārthena svātmaivehāsti sarvadā // 
ātmaivedaṃ jagatsarvamātmā kālakramastathā / sa cākāśādacchataro nāstīvāstyeva cāmalaḥ // 
acchatvādasadābhāsaḥ saṃvidrūpatayā tu sat / ātmā sarvapadātītaḥ svānubhūtyānubhūyate // 
manastatra parikṣīṇaṃ yatra saṃvitparātmanaḥ / andhakārakṣayastatra yatrālokaḥ pravartate // 
yatrātmasaṃvido'cchāyāḥ saṃkalpotthatayā matāḥ / tatrātmano vismaraṇaṃ smaraṇaṃ cittajanmanaḥ // 
parasya puṃsaḥ saṃkalpamayatvaṃ cittamucyate / acittatvamasaṃkalpānmokṣastenābhijāyate // 
etāvaccetaso janma bījaṃ saṃsārabhūtaye / saṃkalponmukhatāṃ yātaḥ saṃvido vā kilātmanaḥ // 
nirvikalpāccitaḥ sattā saṃkalpāṅkakalaṅkitā / kalanetyucyate tena puṃstvavadbuddhyate manaḥ // 
prāṇaśaktau niruddhāyāṃ mano rāma vilīyate / dravyacchāyānu taddravyaṃ prāṇarūpaṃ hi mānasam // 
deśāntarānubhavanaṃ prāṇo vetti hṛdi sthitam / spandavedanato yattanmana ityabhidhīyate // 
vairāgyātkāraṇābhyāsādyuktito vyasanakṣayāt / paramārthāvabodhācca rodhyante prāṇavāyavaḥ // 
dṛṣado vidyate śaktiḥ kadāciccalanaidhasām / na punarmanasāmasti śaktiḥ spandāvabodhane // 
spandaḥ prāṇamarucchaktiścaladrūpaiva sā jaḍā / cicchaktiḥ svātmanaḥ svacchā sarvadā sarvagaiva sā // 
cicchakteḥ spandaśakteśca saṃbandhaḥ kalpyate manaḥ / mithyaiva tatsamutpannaṃ mithyā jñānaṃ taducyate // 
eṣā hyavidyā kathitā māyaiṣā sā nigadyate / parametattadajñānaṃ saṃsārādiviṣapradam // 
cicchakteḥ spandaśakteśca saṅge saṃkalpakalpanam / na kṛtaṃ cetparikṣīṇāstadimā bhavabhītayaḥ // 
vāyutaḥ spandaśaktiryā sā citā cetyate yadā / sacetyā cittadaivāntaḥ saṃkalpādyāti cittatām // 
cittataiṣā cito mithyā kalpitā bālayakṣavat / akhaṇḍamaṇḍalākāraspandarūpā cideva yat // 
saiṣā cittā tadanyena kena saṃbādhyate kila / akhaṇḍaśakterindrasya kena syātsaha saṃgaraḥ // 
ataḥ saṃbandhino'bhāvātsaṃbandho'tra na vidyate / saṃbandhena vinā kasya siddhaṃ tatkīdṛśaṃ manaḥ // 
citspandayorekatāyāṃ kiṃ nāma mana ucyate / kā senā hayamātaṅgasaṅgasaṃghaṭṭanaṃ vinā // 
tasmānnāstyeva duṣṭātma cittaṃ rāma jagattraye / saiṣā samyakparijñānāccetaso jāyate kṣatiḥ // 
mudhā maivamanarthāya manaḥ saṃkalpayānagha / mano mithyāsamuditaṃ nāstyatra paramārthataḥ // 
mā tvamantaḥ kvacitkiṃcitsaṃkalpaya mahāmate / manaḥ saṃkalpakaṃ rāma yasmānnāstīha kutracit // 
asamyagjñānasaṃbhūtā kalpanā mṛgatṛṣṇikā / hṛnmarau tava saṃśāntā samyagālokanānmune // 
jaḍatvānniḥsvarūpatvātsarvadaiva mṛtaṃ manaḥ / mṛtena māryate lokaścitreyaṃ maurkhyacakrikā // 
yasya nātmā na deho'sti nādhāro nāpi cākṛtiḥ / tenedaṃ bhakṣyate sarvaṃ citreyaṃ maurkhyavāgurā // 
sarvasāmagryahīnena hanyate manasāpi yaḥ / nīlotpaladalāghātairmanye dalitamastakam // 
jaḍena mūkenāndhena nihato manasāpi yaḥ / manye sa dahyate mūḍhaḥ pūrṇacandramarīcibhiḥ // 
vidyamāno'pi yaḥ śūro lokastenābhibhūyate / avidyamānamevedaṃ hanyate mugdhatoditā // 
mithyāsaṃkalpakalitaṃ mithyāvasthitimāgatam / anviṣṭamapi no dṛṣṭaṃ kā tasya kila śaktatā // 
aho nu khalu citreyaṃ māyāmayavidhāyinī / cetasāpyatilolena loko'yamabhibhūyate // 
maurkhyaṃ yadāpadānviṣṭaḥ kā hi nāpadajānataḥ / paśya maurkhyādiyaṃ sṛṣṭirajñānenaiva janyate // 
hā kaṣṭamapi durbuddheḥ sṛṣṭirmaurkhyavaśaṃ gatā / asataiva yadetena jīvenāpyupapādyate // 
manye maurkhyamayī sṛṣṭiriyamatyantapelavā / vāstaraṅgapravāheṇa kaṇaśaḥ pariśīryate // 
nīlāñjanālavālena yantreṇaiva vicūrṇyate / indorābhogapūrṇasya karasparśena muhyati // 
ripubhirnayanonmuktairdṛṣṭaḥ sūtrairnibadhyate / saṃkalpakṛtayā śūrasenayā paribhūyate // 
tasmātkileyaṃ manasā na sthitenaiva kutracit / kalpitena mudhānyena kṛpaṇena nihanyate // 
mūrkhalokamayī sṛṣṭirmana evāsadutthitam / yaḥ śakto na vaśīkartuṃ nāsau rāmopadiśyate // 
abhijātā'svarūpaiṣā prajñā kṣodeṣu na kṣamā / nopadeśagirāṃ yogyā paripūrṇeva saṃsthitā // 
vibhetyeṣāpi vīṇāyāstantrīguṇatanudhvaneḥ / bandhorapi sanidrasya vibheti vadanadyuteḥ // 
asato'pi janāduccairgītādbhītā palāyate / svenaiva manasāpyajñā kilaiṣā vivaśīkṛtā // 
sukhalavavivaśā dviṣeva taptā hṛdayagatena nijena cetasaiva / vidhuritadhiṣaṇā na vetti satyaṃ tadapi kathaṃ parimohito mudhaiva // 
śrīvasiṣṭha uvāca / saṃsārasāgarāsārakallolairuhyamānayā / matermānada mūkatvaṃ yayā janatayārjitam // 
ātmalābhamayodārakalābhiriha sā mayā / vicāroktibhiretābhiḥ śāstre'sminnopadiśyate // 
na paśyatyeva yo'tyarthaṃ tasya kaḥ khalu durmatiḥ / vicitramañjarī citraṃ saṃdarśayati kānanam // 
kaḥ kuṣṭhaghargharaghrāṇaṃ nānāmodavicāraṇe / mūrkhamātmopadeśena pramāṇīkurute'matiḥ // 
viparyastendriyaṃ mattaṃ madirāghūrṇitekṣaṇam / dharmanirṇayasākṣitve kaḥ pramāṇīkarotyadhīḥ // 
kaḥ śavaṃ vā śmaśānasthaṃ samavāyakathāśatam / paripṛcchati saṃdehe kaśca mūrkhaṃ praśāsti ca // 
yenāśayabilastho'pi mūkondho'pi na nirjitaḥ / manovyālaḥ sadurbuddhiḥ kathaṃ nāmopadiśyate // 
jitameva mano viddhi vastuto yanna vidyate / nikaṭātsā cirāstaiva yā śilā naiva vidyate // 
mano na vijitaṃ rāma yenāsadapi durdhiyā / tenāgrastaviṣeṇaiva mriyate viṣamūrcchayā // 
jñaḥ paśyati sadaivātmā spandane prāṇaśaktayaḥ / indriyāṇi svadharmeṣu mano rāma kimucyate // 
prāṇānāṃ spandanī śaktirjñānaśaktiḥ parātmanaḥ / indriyāṇāṃ nijā śaktirekaḥ ko'tra nibadhyate // 
sarvāstadaṃśavastasya sarvaśakteḥ kilātmanaḥ / pṛthaktā vācyatā ceyaṃ kuto nāma tavotthitā // 
kiṃ nāma jīva ityuktaṃ yenehāndhīkṛtaṃ jagat / cittaṃ caivāsadeva tvaṃ viddhi kā tasya śaktatā // 
manonirdagdhadṛṣṭīnāṃ dṛṣṭvā duḥkhaparamparām / matirme karuṇākrāntā rāma mugdheva tapyate // 
kaḥ kilātra kutaḥ khedo yanmūrkhaḥ paritapyate / duḥkhāyaiva hi jāyante karabhāḥ prākṛtāstathā // 
vināśāyaiva jāyante jaḍā deheṣvabuddhayaḥ / anāratodayāḥ pāpā budbudā jaladheriva // 
kiyantaḥ paśya paśavaḥ pratyahaṃ pratimaṇḍalam / sūnāvadbhirnihanyante kaivātra paridevanā // 
arbudānyanilo hanti kṣamājāteṣu cānvaham / daṃśānāṃ maśakānāṃ ca kaivātra paridevanā // 
diśaṃ prati girīndreṣu pulindādyā vane vane / nighnanti mṛgalakṣāṇi kaivātra paridevanā // 
jale jalacaravyūhānsūkṣmānsthūlo nikṛntati / grāsārthaṃ nirdayo matsyaḥ kaivātra paridevanā // 
likṣāmaṇukaṇakṣāmāṃ kṣudhā khādati makṣikā / tāṃ kośakāraḥ kṣudhito daṃśastamapi cañcalam // 
taṃ daṃśaṃ darduro bhuṅkte vyālastamapi darduram / sarpamugraṃ khago hanti babhruścainaṃ nikṛntati // 
babhruṃ hinasti mārjāro mārjāraṃ śvā nikṛntati / ṛkṣaḥ kauleyakaṃ hanti ṛkṣaṃ vyāghro nikṛntati // 
siṃho'bhibhavati vyāghraṃ śarabhaḥ siṃhamatti ca / śarabho nāśamāyāti mattameghavilaṅghane // 
meghā vātairvidhūyante vāyavo giribhirjitāḥ / girayo vajraniṣpiṣṭāḥ śakrasya vaśagaḥ paviḥ // 
viṣṇunā kriyate śakro viṣṇurgacchati jantutām / sukhaduḥkhadaśāmetāṃ jarāmaraṇapālitām // 
jantavo'pi mahākāyā api vidyāyudhānvitāḥ / likṣābhiraṅgalagnābhirupajīvyanta eva hi // 
ajasramevamālūnaviśīrṇaṃ bhūtajaṅgalam / parasparamalaṃ mohādadyate rakṣyate'pi ca // 
anārataṃ vinaśyanti vividhā bhūtajātayaḥ / anārataṃ ca jāyante likṣāyūkāpipīlikāḥ // 
jalakośeṣu jāyante matsyebhamakarādayaḥ / bhūmāvantaḥ prajāyante kīṭaughā vṛścikādayaḥ // 
antarikṣe'pi jāyante ākāśavihagādayaḥ / vanavīthiṣu jāyante siṃhavyāghramṛgādayaḥ // 
prāṇyaṅgeṣvapi jāyante vicitrāḥ kakubhaṃ prati / sthāvareṣvapi jāyante ghuṇā jaghanakādayaḥ // 
śilāntareṣu jāyante kīṭabhekaghuṇādayaḥ / viṣṭhāyāmapi jāyante nānākīṭagaṇāstathā // 
evameteṣvasaṃkhyeṣu janmasvapacayeṣu ca / ajasraṃ karuṇāvanto nandantu prarudantu vā // 
anāratamṛtāvasminnanāratasamudbhave / saṃsārasaṃbhrame yuktā na tuṣṭirna ca duḥkhitā // 
paṅktayastvevamevemā vṛkṣaparṇagaṇaiḥ samāḥ / utpatyotpatya līyante bhūtānāṃ bhūrisaṃbhavāḥ // 
yaḥ pravṛttaḥ kubuddhīnāṃ dayāvānduḥkhamārjane / svagatacchatranirmṛṣṭasūryāṃśu khidyate nabhaḥ // 
na tiryaksamadharmāṇa upadeśyā narā bhuvi / kathārthakathanenārthaḥ kaḥ sthāṇunikaṭe vane // 
kiṃ kila sphāramanasāṃ paśūnāṃ ca viśeṣaṇam / kṛṣyante paśavo rajjvā manasā mūḍhacetasaḥ // 
svacittapaṅkamagnānāṃ svanāśārabdhakarmaṇām / mūrkhāṇāmāpadaṃ dṛṣṭvā prarudantyupalā api // 
anirjitātmacittānāṃ samantādduḥkhadā daśāḥ / tanmārjanaṃ kṛtaprajño nā'taḥ saṃpratipadyate // 
vinirjitātmacittānāṃ duḥkhāni raghunandana / suvicāryāṇi tenātra jñātajñeyaḥ pravartatām // 
mano nāsti mahābāho mā mudhopa prakalpaya / anena kalpitena tvaṃ vetāleneva hanyase // 
yāvadvismṛtavānātmatattvaṃ mūḍho bhavadbhavān / tāvattava manovyālo babhūvābhyuditastataḥ // 
idānīṃ bhavatā jñātaṃ yathābhūtamariṃdama / saṃkalpādvardhate cittaṃ tadevāśu parityaja // 
dṛśyamāśrayasīdaṃ cettatsacitto'si bāndhavān / dṛśyaṃ saṃtyajasīdaṃ cettatsacittosi mokṣavān // 
ayaṃ guṇasamāhāro bandhāyaiva samāśritaḥ / saṃtyakto bhava mokṣāya yathecchasi tathā kuru // 
nāhaṃ nedamiti dhyāyaṃstiṣṭha tvamacalācalaḥ / anantākāśasaṃkāśahṛdayo hṛdayeśvaraḥ // 
ātmano jagataścāsya tvamaṅga kalanāmalam / rāma dvitvamayīṃ tyaktvāśeṣasthaḥ susthiro bhava // 
ātmano jagataścāntardraṣṭṛdṛśyadaśāntare / darśanākhye svamātmānaṃ sarvadā bhāvayanbhava // 
svādyasvādakasaṃtyaktaṃ svādyasvādakamadhyagam / svādanaṃ kevalaṃ dhyāyannityamātmamayo bhava // 
rāmānubhavanīyasya tathānubhavituḥ svayam / avalambya nirālambaṃ madhyaṃ madhye sthiro bhava // 
bhavabhāvanayā hīnaṃ bhāvābhāvadaśojjhitam / bhāvayannevamātmānamātmasaṃsthaḥ svayaṃ bhava // 
ātmasattāṃ tyajannetāṃ cetyaṃ bhāvayasi svayam / yadā rāma tadā yāsi cittatāmatiduḥkhadām // 
cittatāṃ śṛṅkhalāmetāṃ svarūpajñānayuktitaḥ / bilāccittānmahābāho svātmasiṃhaṃ vimocaya // 
paramātmadaśāṃ tyaktvā cetyaṃ paripatannalam / yadā gacchasi saṃkalpaṃ cetyaṃ saṃpaśyase tadā // 
ātmano vyatiriktaṃ saccittamityaṅga saṃvidā / manaḥ saṃpadyate duḥkhi kṣīyate tyaktayā tayā // 
ātmaivedaṃ jagatsarvamityantaḥ saṃvidodaye / kva cetā kvaca vā cittaṃ kiṃ cetyaṃ cetanaṃ ca kim // 
ahamātmeti jīvo'smītyetāvaccittakaṃ viduḥ / anenetthamanādyantaṃ duḥkhaṃ rāghava tanyate // 
ahamātmā na jīvākhyāḥ sattāḥ santītarāḥ kvacit / ityeva cittopaśamaḥ paramaṃ sukhamucyate // 
ātmaivedaṃ jagaditi jāte rāghava niścaye / asattā cetaso jātā bhavatyeva na saṃśayaḥ // 
evaṃ satyāvabodhena svātmaivedamiti sthitiḥ / manaḥ sugalitaṃ viddhi sūryabhāsā tamo yathā // 
manaḥsarpaḥ śarīrastho yāvattāvanmahadbhayam / tasminnutsārite yogādbhayasyāvasaraḥ kutaḥ // 
bhrāntimātrotthitaścitte vetālo'tibalo'nagha / samyagjñānena mantreṇa prasabhaṃ vinipātyatām // 
dehagehādgate cittayakṣe balavatāṃ vare / nirādhirvigatodvegastiṣṭha nāsti bhayaṃ tava // 
nīrāga eva nirupārjana eva cāsmītyetāvataiva galitā tava cittasattā / nirduḥkhamuttamapadaṃ paramaṃ gato'si tiṣṭhopaśāntaparamaiṣaṇa evamantaḥ // 
śrīvasiṣṭha uvāca / etāmanusaranrāma cittasattāmapāvanīm / saṃsārabījakaṇikāṃ jīvabandhanavāgurām // 
ātmā tyaktātmarūpābho malināmāpa taddṛśam / cittaṃ samanusaṃdhatte dhatte ca kalanāmalam // 
vardhamānamahāmohadāyinī bhayakāriṇī / tṛṣṇā viṣalatārūpā mūrcchāmeva prayacchati // 
yadā yadodeti tadā mahāmohapradāyinī / tṛṣṇā kṛṣṇāniśeveyamanantātmavikāriṇī // 
kalpānalaśikhādāhaṃ soḍhuṃ śaktā harādayaḥ / tṛṣṇānalaśikhādāhaṃ soḍhuṃ śaktā na kecana // 
tīkṣṇā kṛṣṇā sudīrghā ca vahatyaṅgaṃ sadā nijam / śītalaivāsukhodarkā ghorā tṛṣṇākṛpāṇikā // 
yānyetāni durantāni durjarāṇyunnatāni ca / tṛṣṇāvallyāḥ phalānīha tāni duḥkhāni rāghava // 
adṛśyaivātti māṃsāsthirudhirādi śarīrakāt / manobilavilīnaiṣā tṛṣṇāvanaśunī nṛṇām // 
kṣaṇamullāsamāyāti kṣaṇamāyāti śūnyatām / jaḍā vidalayatyāśu tṛṣṇāprāvṛṭtaraṅgiṇī // 
dṛṣṭadainyo hatasvānto hataujā yāti nīcatām / muhyate rauti patati tṛṣṇayābhihato janaḥ // 
na sthitā koṭare yasya tṛṣṇākṛṣṇabhujaṅgamo / tasya prāṇānilāḥ svasthāḥ puṃso hṛdayarandhragāḥ // 
nūnamastaṃgato yatra tṛṣṇākṛṣṇaniśākramaḥ / puṇyāni tatra vardhante śuklapakṣa ivendavaḥ // 
yo na tṛṣṇāghuṇāvallyā kṣataḥ puruṣapādapaḥ / puṇyaprasūnaiḥ sa sadā daśāṃ yāti vikāsinīm // 
anantākulakallolā vivartāvartasaṃkulā / pravahatyāśayāraṇye tṛṣṇāndhānāṃ nadī nṛṇām // 
tṛṣṇayeme janāḥ sarve sūtrayantrapatatrivat / bhrāmyante praviśīryante saṃhriyante ca bhūriśaḥ // 
mūlānyapi susūkṣmāṇi kaṭhināśayakarkaśā / tṛṣṇā paraśudhāreva valganti vinikṛntati // 
nipatatyavaṭe mūḍhastṛṣṇāmanusarajjanaḥ / nīlāmanupatañchvabhratṛṇaśākhāṃ yathaiṇakaḥ // 
nonmattāpi jarā cakṣustathā jarayati kṣaṇāt / yathā jarayati kṣāmā tṛṣṇā hṛdayarūpikā // 
tṛṣṇayāśayakauśikyā hṛdyamaṅgalabhūtayā / rūḍhayā bhagavāneṣa viṣṇurvāmanatāṃ gataḥ // 
kayācideva daivikyā hṛdi grathitayānayā / tṛṣṇayā bhrāmyate vyomni rajjvevārko'nvahaṃ kila // 
sarvaduḥkhamayākārāṃ jagatījīvanacchidam / tṛṣṇāṃ pariharetkrūrāmuragīmiva dūragaḥ // 
tṛṣṇayā vāyavo vānti śailāstiṣṭhanti tṛṣṇayā / tṛṣṇayaiva dharā dhātrī trailokyaṃ tṛṣṇayā dhṛtam // 
sarvaiva lokayātreyaṃ protā tṛṣṇāvaratrayā / rajjubandhādvimucyante tṛṣṇābandhānna kecana // 
tasmādrāghava tṛṣṇāṃ tvaṃ tyaja saṃkalpavarjanāt / manastvakalpanaṃ nāsti nirṇītamiti yuktitaḥ // 
ayaṃ tvamahamityeva prathamaṃ tāvadāśaye / māṃ durāśāṃ mahābāho saṃkalpaya tamomayīm // 
etāṃ duḥkhaprasavinīmanātmanyātmabhāvanām / na bhāvayasi cedrāma tadā tajjñeṣu gaṇyase // 
etāmahaṃbhāvamayīmapuṇyāṃ chittvānahaṃbhāvaśalākayaiva / svabhāvanāṃ bhavya bhavāntabhūmau bhavābhibhūtākhilabhūtabhītiḥ // 
śrīrāma uvāca / svabhāvagambhīrametadbhagavanvacanaṃ tava / yadahaṃkāratṛṣṇāṃ tvaṃ mā gṛhāṇeti vakṣi mām // 
yadyahaṃkārasaṃtyāgaṃ karomi tadidaṃ prabho / tyajāmi dehanāmānaṃ saṃniveśamaśeṣataḥ // 
jānustambhena mahatā dhāryate sutaruryathā / ahaṃkāreṇa deho'yaṃ tathaiva kila dhāryate // 
ahaṃkārakṣaye dehaḥ kilāvaśyaṃ vinaśyati / mūle krakacasaṃlūne sumahāniva pādapaḥ // 
tatkathaṃ saṃtyajāmyenaṃ jīvāmi ca kathaṃ mune / enamarthaṃ viniścitya vada me vadatāṃ vara // 
śrīvasiṣṭha uvāca / sarvatra vāsanātyāgo rāma rājīvalocana / dvividhaḥ kathyate tajjñairjñeyo dhyeyaśca mānada // 
ahameṣāṃ padārthānāmete ca mama jīvitam / nāhamebhirvinā kaścinna mayaite vinā kila // 
ityantarniścayaṃ kṛtvā vicārya manasā saha / nāhaṃ padārthasya na me padārtha iti bhāvite // 
antaḥśītalayā buddhyā kurvatyā līlayā kriyām / yo nūnaṃ vāsanātyāgo dhyeyo rāma sa kīrtitaḥ // 
sarvaṃ samatayā buddhvā yaṃ kṛtvā vāsanākṣayam / jahāti nirmamo dehaṃ jñeyo'sau vāsanākṣayaḥ // 
ahaṃkāramayīṃ tyaktvā vāsanāṃ līlayaiva yaḥ / tiṣṭhati dhyeyasaṃtyāgī jīvanmuktaḥ sa ucyate // 
nirmūlakalanāṃ tyaktvā vāsanāṃ yaḥ śamaṃ gataḥ / jñeyatyāgamayaṃ viddhi muktaṃ taṃ raghunandana // 
dhyeyaṃ taṃ vāsanātyāgaṃ kṛtvā tiṣṭhanti līlayā / jīvanmuktā mahātmānaḥ sujanā janakādayaḥ // 
jñeyaṃ tu vāsanātyāgaṃ kṛtvopaśamamāgatāḥ / videhamuktāstiṣṭhanti brahmaṇyeva parāvare // 
dvāveva rāghava tyāgau samau muktapade sthitau / dvāvetau brahmatāṃ yātau dvāveva vigatajvarau // 
yuktāyuktamatī svāse kevalaṃ vimale'nagha / ekaḥ sthitaḥ sphuraddehaḥ śāntadehaḥ sthito'paraḥ // 
ekaḥ sadeho nirmuktastiṣṭhatyapagatajvaraḥ / tyaktadeho vimukto'nyo vartate'jñeyavāsanaḥ // 
āpatatsu yathākālaṃ sukhaduḥkheṣvanāratam / na hṛṣyati glāyati yaḥ sa mukta iti hocyate // 
īpsitānīpsite na sto yasyeṣṭāniṣṭavastuṣu / suṣuptavaccarati yaḥ sa mukta iti kathyate // 
heyopādeyakalane mametyahamiheti ca / yasyāntaḥ saṃparikṣīṇe sa jīvanmukta ucyate // 
harṣāmarṣabhayakrodhakāmakārpaṇyadṛṣṭibhiḥ / na parāmṛśyate yo'ntaḥ sa jīvanmukta ucyate // 
suṣuptavatpraśamitabhāvavṛttinā sthitaṃ sadā jāgrati yena cetasā / kalānvito vidhuriva yaḥ sadā mudā niṣevyate mukta itīha sa smṛtaḥ // 
śrīvālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / videhamuktā ye rāma te girāmiha gocare / naiva tiṣṭhanti tasmāttvaṃ jīvanmuktimimāṃ śrṛṇu // 
prākṛtānyeva karmāṇi yayā varjitavāñchayā / kriyante tṛṣṇayemāni tāṃ jīvanmuktatāṃ viduḥ // 
yā sthitistṛṣṇayā jantorbāhyārthe baddhabhāvayā / taṃ bandhamāhurācāryāḥ saṃsāranigaḍaṃ dṛḍham // 
nūnamujjhitasaṃkalpā hṛdi bāhye vihāriṇī / vāsanā yoditā seha jīvanmuktaśarīriṇī // 
bāhyārthavyasanocchūnā tṛṣṇā baddheti rāghava / sarvārthavyasanonmuktā tṛṣṇā mukteti kathyate // 
pūrvaṃ yasyāstu tṛṣṇāyā vartamāne'pi śāśvatī / nirduḥkhatā niṣkalatā sā mukteti budhaiḥ smṛtā // 
idamastu mametyantaryaiṣā rāghava bhāvanā / tāṃ tṛṣṇāṃ śṛṅkhalāṃ viddhi kalanāṃ ca mahāmate // 
tāmetāṃ sarvabhāveṣu satsvasatsu ca sarvadā / saṃtyajya paramodāraḥ parameti mahāmanāḥ // 
bandhāśāmatha mokṣāśāṃ sukhaduḥkhadaśāmapi / tyaktvā sadasadāśāṃ ca tiṣṭhākṣubdhamahābdhivat // 
ajarāmaramātmānaṃ dṛṣṭvā buddhimatāṃ vara / jarāmaraṇaśaṅkābhirmā manaḥ kaluṣaṃ kṛthāḥ // 
padārthatattvaṃ nedaṃ te nāyaṃ tvamasi rāghava / kiṃcittadanyadevedamanya evāsi rāghava // 
asadabhyudite viśve satīvāsati saṃsthite / tvayi tattāmatigate tṛṣṇāyāḥ saṃbhavaḥ kutaḥ // 
anyacca rāma manasi puruṣasya vicāriṇaḥ / jāyate niścayaḥ sādho sphārākāraścaturvidhaḥ // 
āpādamastakamahaṃ mātāpitṛvinirmitaḥ / ityeko niścayo rāma bandhāyāsadvilokanāt // 
atītaḥ sarvabhāvebhyo vālāgrādapyahaṃ tanuḥ / iti dvitīyo mokṣāya niścayo jāyate satām // 
jagajjālapadārthātmā sarvamevāhamakṣayaḥ / tṛtīyo niścayaścetthaṃ mokṣāyaiva raghūdvaha // 
ahaṃ jagadvā sakalaṃ śūnyaṃ vyomasamaṃ sadā / evameṣa caturtho'nyo niścayo mokṣasiddhaye // 
niścayeṣu caturṣveṣu bandhāya prathamaḥ smṛtaḥ / trayo mokṣāya kathitāḥ śuddhabhāvanayotthitāḥ // 
eteṣāṃ prathamaḥ proktastṛṣṇāyā bandhayogyatā / śuddhatṛṣṇāstrayaḥ svacchā jīvanmuktavilāsinaḥ // 
sarvamātmāhameveti niścayo yo mahāmate / tamādāya viṣādāya na bhūyo yāti me matiḥ // 
tiryagūrdhvamadhastācca vyāpako mahimātmanaḥ / sarvamātmeti tenāntarniścayena na badhyate // 
śūnyaṃ tatprakṛtirmāyā brahmavijñānamityapi / śivaḥ puruṣa īśāno nitya ātmaiva kathyate // 
sadā sarvaṃ sadevedaṃ neha dvitvānyate kvacit / vidyete vidyayā vyāptaṃ jagannetarayā dhiyā // 
āpātālamanantātmā pūrito'mbhodhirambubhiḥ / ābrahmastambaparyantaṃ jagadāpūrṇamātmanā // 
ataḥ satyamṛtaṃ nityaṃ nānṛtaṃ vidyate kvacit / vāryeva sakalāmbhodhirna taraṅgādayaḥ kvacit // 
pṛthakkaṭakakeyūranūpurādi nakāñcanāt / bhinnāstarutṛṇākārakoṭayaścaiva nātmanaḥ // 
dvaitādvaitasamudbhedairjagannirmāṇalīlayā / paramātmamayī śaktiradvaitaiva vijṛmbhate // 
ātmīye parakīye ca sarvasminneva sarvadā / naṣṭe vopacite kārye sukhaduḥkhe gṛhāṇa mā // 
bhāvādvaitamupāśritya sattādvaitamayātmakaḥ / karmādvaitamanādṛtya dvaitādvaitamayo bhava // 
bhavabhūmiṣu bhīmāsu bhāvabhāvanavātyayā / mā patotpātapūrṇāsu darīṣvantaḥ karī yathā // 
dvaitaṃ na saṃbhavati cittamayaṃ mahātmannātmanyathaikyamapi na dvitayoditātma / advaitamaikyarahitaṃ satatoditaṃ satsarvaṃ na kiṃcidapi cāhurataḥ svarūpam // 
naivāhamasti naca nāma jaganti santi sarvaṃ ca vidyata idaṃ nanu nirvikāram / vijñānamātramavabhāsata eva śāntaṃ nāsanna sajjagadidaṃ ca sadeti viddhi // 
paramamṛtamanādyaṃ bhāsanaṃ sarvabhāsāmajaramajamacintyaṃ niṣkalaṃ nirvikāram / vigatakaraṇajālaṃ jīvanaṃ jīvaśakteḥ sakalakalanahīnaṃ kāraṇaṃ kāraṇānām // 
satatamuditamīśaṃ vyātate citprakāśe sthitamanubhavabījaṃ svātmabhāvopadeśyam / svadanamanucito'ntarbrahma sarvaṃ sadaiva tvamahamapi jagaccetyastute niścayontaḥ // 
śrīvasiṣṭha uvāca / yuktāśayānāṃ mahatāmahatānāṃ kudṛṣṭibhiḥ / svabhāvo'yaṃ mahābāho līlayā caratāmiha // 
viharannapi saṃsāre jīvanmuktamanā muniḥ / ādimadhyāntavirasā vihasejjāgatīrgatīḥ // 
sarvaprakṛtakāryastho madhyasthaḥ sarvadṛṣṭiṣu / dhyeyaṃ taṃ vāsanātyāgamavalambya vyavasthitaḥ // 
sarvatra vigatodvegaḥ sarvārthaparipoṣakaḥ / vivekoddyotadṛṣṭātmā prabodhopavanasthitiḥ // 
sarvātītapadālambī pūrṇenduśiśirāśayaḥ / nodvegī naca tuṣṭātmā saṃsāre nāvasīdati // 
sarvaśatruṣu madhyastho dayādākṣiṇyasaṃyutaḥ / prāptakarmakaro'gryāṇāṃ saṃsāre nāvasīdati // 
nābhinandati na dveṣṭi na śocati na kāṅkṣati / maunasthaḥ prakṛtārambhī saṃsāre nāvasīdati // 
pṛṣṭaḥ sanprakṛtaṃ vakti na pṛṣṭaḥ sthāṇuvatsthitaḥ / īhitānīhitairmuktaḥ saṃsāre nāvasīdati // 
sarvasyābhimataṃ vaktā coditaḥ peśaloktimān / āśayajñaśca bhūtānāṃ saṃsāre nāvasīdati // 
yuktāyuktadṛśā grastamāśopahataceṣṭitam / jānāti lokadṛṣṭāntaṃ karakoṭarabilvavat // 
paraṃ padamupārūḍho bhaṅgurāṃ jāgatīṃ sthitim / antaḥśītalayā buddhyā hasanniva nirīkṣate // 
jitacittā mahātmāno ye hi dṛṣṭaparāvarāḥ / svabhāva īdṛśasteṣāṃ kathitastava rāghava // 
vayaṃ tu vaktuṃ mūrkhāṇāmajitātmīyacetasām / bhogakardamamagnānāṃ na vidmo'bhimataṃ matam // 
teṣāmabhimatā nāryo bhāvābhāvavibhūṣitāḥ / jvālānarakavahnīnāṃ yāstāḥ kanakarociṣaḥ // 
anarthagahanāścārthā vyarthānarthakadarthanāḥ / diśanto duḥkhasaṃrambhamabhitaḥ prahitāpadaḥ // 
phalasaṃdhīni karmāṇi nānācāramayāni ca / sukhaduḥkhāvapūrṇāni tāni vaktuṃ na śaknumaḥ // 
pūrṇāṃ dṛṣṭimavaṣṭabhya dhyeyatyāgavilāsinīm / jīvanmuktatayā svastho loke vihara rāghava // 
antaḥ saṃtyaktasarvāśo vītarāgo vivāsanaḥ / bahiḥ sarvasamācāro loke vihara rāghava // 
udāraḥ peśalācāraḥ sarvācārānuvṛttimān / antaḥ sarvaparityāgī loke vihara rāghava // 
pravicārya daśāḥ sarvā yadatucchaṃ paraṃ padam / tadeva bhāvenālambya loke vihara rāghava // 
antarnairāśyamādāya bahirāśonmukhehitaḥ / bahistapto'ntarāśīto loke vihara rāghava // 
bahiḥ kṛtrimasaṃrambho hṛdi saṃrambhavarjitaḥ / kartā bahirakartāntarloke vihara rāghava // 
jñātavānasi sarveṣāṃ bhāvānāṃ samyagantaram / yathecchasi tathā dṛṣṭyā loke vihara rāghava // 
kṛtrimollāsaharṣasthaḥ kṛtrimodvegagarhaṇaḥ / kṛtrimārambhasaṃrambho loke vihara rāghava // 
tyaktāhaṃkṛtirāśvastamatirākāśaśobhanaḥ / agṛhītakalaṅkāṅko loke vihara rāghava // 
āśāpāśaśatonmuktaḥ samaḥ sarvāsu vṛttiṣu / bahiḥ prakṛtikāryastho loke vihara rāghava // 
na bandho'sti na mokṣo'sti dehinaḥ paramārthataḥ / mithyeyamindrajālaśrīḥ saṃsāraparivartinī // 
bhrāntimātramidaṃ mohājjagadrāghava dṛśyate / janitapratyayaṃ sphāraṃ jalaṃ tīvrātape yathā // 
abaddhasyaikarūpasya sarvagasyātmanaḥ katham / bandhaḥ syāttadabhāve tu mokṣaḥ kasya vidhīyate // 
atattvajñānajāteyaṃ saṃsārabhrāntirātatā / tattvajñānātkṣayaṃ yāti rajjvāmiva bhujaṅgadhīḥ // 
jñātavānasi tattvaṃ svamekayā sūkṣmayā dhiyā / jāto'si nirahaṃkāro vyomavattiṣṭha nirmalaḥ // 
jño'si tvitthaṃ tadakhilāḥ suhṛdbāndhavavāsanāḥ / saṃtyajāsatsvabhāvasya kā nāma kila bhāvanā // 
api cetthaṃ tadanyastvaṃ sattvavānanumīyase / idaṃ prathamataḥ prāptaṃ paramādapi kāraṇāt // 
bhogabandhujagadbhāvaiḥ karmabhiśca śubhāśubhaiḥ / ātmano nāsti saṃbandhaḥ kimetānanuśocasi // 
ātmatattvekasāro'hamiti jātadhiyo bhayaiḥ / na te rāmāsti saṃbandhaḥ kiṃ bibheṣi jagadbhramāt // 
ajātasya sato bandhorbandhuduḥkhasukhabhramaiḥ / kaste rāghava saṃbandho yadetānanuśocasi // 
tvaṃ cedbabhūvitha purā tathedānīṃ bhaviṣyasi / adya ceha sthito'sīti jñātavānasi niścayam // 
tadānantaragānanyānprāṇādīnnikaṭasthitān / bandhūnatītānsubahūnkasmāttvaṃ nānuśocasi // 
pūrvamanyastathedānīṃ babhūvitha bhaviṣyasi / yadi rāma tathāpi tvaṃ sadrūpaṃ kiṃ vimuhyasi // 
purā bhūtvādya bhūtvā ca bhūyaścenna bhaviṣyasi / tathāpi kṣīṇasaṃsāraḥ kimarthamanuśocasi // 
tasmānna duḥkhitā yuktā prākṛte jāgate krame / tathaiva muditā yuktā yuktaṃ kāryānuvartanam // 
mā gaccha duḥkhitāṃ rāma sukhitāmapi mā vraja / samatāmehi sarvatra paramātmā hi sarvagaḥ // 
anantaḥ satsvarūpastvaṃ khamivātitatāntaram / prakāśo nityaśuddhastvaṃ jvālānāmiva koṭaram // 
jāgatānāṃ padārthānāmadṛṣṭātmatanustanuḥ / hṛtstho'si hāramuktānāmekastanturivātataḥ // 
saṃsārasthitireveyaṃ yadbhūtvā bhūyate punaḥ / ajñenaiva na tajjñena jño'si rāma sukhī bhava // 
svarūpamidamasyāstu saṃsṛteḥ satatādhimat / ajñānātsphāratāmeti jñātavānasi sanmate // 
rūpaṃ kimanyadbhavatu bhramamātrādṛte bhrame / svapnamātrādṛte svapne bhavatyanyo hi kaḥ kramaḥ // 
sarvaśakteriyaṃ śaktirbhramamātramayaṃ tathā / rāma dṛśyata evedamābhānamatibhāsvaram // 
subandhuḥ kasyacitkaḥ syādiha no kaścidapyariḥ / sadā sarve ca sarvasya sarvaṃ sarveśvarecchayā // 
ālūnaśīrṇamakhilamidamanyonyasaṃśritam / anārataṃ yāti jagattaraṅgaugha ivāmbhasaḥ // 
adha ūrdhvatvamāyāti yātyūrdhvatvamadhastathā / saṃsārasya calasyāsya cakranemirivābhitaḥ // 
svargasthā narakaṃ yānti nārakāśca triviṣṭapam / yoneryonyantaraṃ yānti dvīpāddvīpāntaraṃ janāḥ // 
dhīrāḥ kārpaṇyamāyānti kṛpaṇā yānti dhīratām / parisphuranti bhūtāni pātotpātaśatabhramaiḥ // 
ekarūpasthiraṃ cakraṃ svacchaṃ saṃtāpavarjitam / neha saṃprāpyate kiṃcidagnau himakaṇo yathā // 
ye ye nāma mahābhāgā bahavo bāndhavāstathā / vinaṣṭā eva dṛśyante te te katipayairdinaiḥ // 
paratātmīyatānyatvatvatvamattvādibhāvanā / neha satyā mahābāho dvicandrādidṛśo yathā // 
ayaṃ bandhuḥ paraścāyamayaṃ cāhamayaṃ bhavān / iti mithyādṛśo rāma vigalantu tavādhunā // 
krīḍārthaṃ vyavahārastha etābhirhatadṛṣṭibhiḥ / āmūlamantaśchinnābhirbahirvihara helayā // 
saṃsārasaraṇāvasyāṃ tathā vihara suvrata / na yathaiva śramaśrānto vāsanābhāravāniva // 
yathā yathaiṣā kāryāṇi vāsanākṣayakāriṇī / vicāraṇā tavodeti saṃśāmyanti tathā tathā // 
ayaṃ bandhurayaṃ neti gaṇanā laghucetasām / udāracaritānāṃ tu vigatāvaraṇaiva dhīḥ // 
na tadasti na yatrāhaṃ na tadasti na yanmama / iti nirṇīya dhīrāṇāṃ vigatāvaraṇaiva dhīḥ // 
nāstameti na codeti yaścidākāśavanmahān / sarvaṃ saṃpaśyati svasthaḥ svastho bhūmitalaṃ yathā // 
sarvā eva hi te bhūtajātayo rāma bandhavaḥ / atyantāsaṃyutā etāstava rāma na kāścana // 
vividhajanmaśatāhitasaṃbhrame jagati bandhurabandhuritīkṣaṇam / bhramadaśaiva vivalgati vastutastribhuvanaṃ cirabandhurabandhvapi // 
śrīvasiṣṭha uvāca / atraivodāharantīmamitihāsaṃ purātanam / bhrātrostripathagātīre saṃvādaṃ muniputrayoḥ // 
ayaṃ bandhurayaṃ neti kathāprastāvataḥ smṛtam / itihāsamimaṃ puṇyamāścaryaṃ śrṛṇu rāghava // 
astyasya jambūdvīpasya kasmiṃścidgirikuñjake / vanavyūhamahottaṃso mahendro nāma parvataḥ // 
kalpadrumavanacchāyāviśrāntamunikinnaraḥ / śrṛṅgairātatamākāśaṃ jitavānyaḥ samunnataiḥ // 
brahmalokāntaraprāptaśrṛṅgakandaracāribhiḥ / sāmavedapratidhvānaghuṃghumairgāyatīva yaḥ // 
yaḥ payomedurairmeghairlasitaiḥ śrṛṅgakoṭiṣu / latākusumasaṃprotaiḥ kuntalairiva rājate // 
yastadoḍḍayanotkānāṃ śarabhāṇāṃ vijṛmbhitaiḥ / visphūrjati guhāvakraiḥ kalpābhrāṇi hasanniva // 
yena nirjharanirhrādaiḥ kandarāntaracāribhiḥ / samudrajalakallolavilāso vijito'bhitaḥ // 
tasyaikadeśe vitate ratnasānau manorame / munibhiḥ snānapānārthaṃ vyomagaṅgāvatāritā // 
tasyāstripathagāyāstu tīre vikasitadrume / ratnādritaṭavidyote kacatkanakapiñjare // 
āsīdabhyuditajñānastaporāśirudāradhīḥ / munirdīrghatapā nāma tapo mūrtamivāparam // 
munerbabhūvatustasya putrau dvāvindusundarau / puṇyapāvananāmānau dvau kacāviva vākpateḥ // 
sa tābhyāṃ saha putrābhyāṃ bhāryayā ca sahaikayā / uvāsa saritastīre tasminsaphalapādape // 
atha kāle tayostasya putrayorjñānavānabhūt / puṇyo nāma ca yo jyeṣṭho guṇajyeṣṭhaśca rāghava // 
pāvanordhaprabuddho'bhūtpūrvasaṃdhyāmbujaṃ yathā / maurkhyādadhigato nāptaḥ pade dolāyitaḥ sthitaḥ // 
tato vahatyakalite kāle kalitakāraṇe / saṃvatsaraśate jīrṇadīrghadehalatāyuṣi // 
asmādbhaṅgurabhūtāḍhyādvṛttāntaśatabhīṣaṇāt / ratimutsṛjya saṃsārājjarājarjarajīvitaḥ // 
kalanāpakṣiṇī nīḍaṃ dehaṃ dīrghatapā muniḥ / jahau giriguhāgehe bhāraṃ vaivadhiko yathā // 
praśāntakalanārambhaṃ cetyariktacidāspadam / padaṃ jagāma nīrāgaṃ puṣpagandha ivāmbaram // 
atha bhāryā munerdehaṃ prāṇāpānavivarjitam / dṛṣṭvā vilulitaṃ bhūmau vinālamiva paṅkajam // 
ciramabhyastayā yogayuktyā pativitīrṇayā / tatyāja tanumamlānāṃ ṣaṭpadī padminīmiva // 
bhartāramevānuyayau janasyādṛṣṭatāṃ gatā / prabhāgaganakośasthamastaṃ yātamivoḍupam // 
mātāpitrostu gatayoraurdhvadehikakarmaṇi / puṇya eva sthito'vyagraḥ pāvano duḥkhamāyayau // 
śokopahatacitto'so bhramankānanavīthiṣu / jyāyāṃsamanavekṣyaiva pāvano vilalāpa ha // 
athaurdhvadehikaṃ kṛtvā mātāpitrorudāradhīḥ / āyayau vipine puṇyaḥ pāvanaṃ śokalālasam // 
puṇya uvāca / kiṃ putra ghanatāṃ śokaṃ nayasyāndhyaikakāraṇam / vāṣpadhārādharaṃ ghoraṃ prāvaṭkāla ivāmbujam // 
pitā tava mahāprājña gataḥ sārdhaṃ tvadambayā / svāmeva paramātmātmapadavīṃ mokṣanāmikām // 
tatsthānaṃ sarvajantūnāṃ tadrūpaṃ vijitātmanām / svabhāvamabhisaṃpanne kiṃ pitaryanuśocasi // 
īdṛśī tu tvayā baddhā bhāvaneha vimohajā / saṃsāre yadaśocyo'pi tvayā tātonuśocyate // 
na saiva bhavato mātā nāsāveva pitā tava / na bhavāneṣa tanayastayorniḥsaṃkhyaputrayoḥ // 
mātāpitṛsahasrāṇi samatītāni te suta / bahūnyambupravāhasya nimnānīva vane vane // 
asaṃkhyaputrayornaiva bhavāneva sutastayoḥ / sarittaraṅgavatputra gatāḥ putragaṇā nṛṇām // 
asmatpitroratītāni putralakṣāṇyanekaśaḥ / patrakorakavṛntāni latāviṭapayoriva // 
mitrabāndhavavṛndāni jantorjanmani janmani / ṛtāvṛtāvatītāni phalānīva mahātaroḥ // 
śocanīyā yadi snehānmātāpitṛsutāḥ suta / tadatītā na śocyante kimajasraṃ sahasraśaḥ // 
prapañco'yaṃ mahābhāga dṛśyate jāgate bhrame / paramārthena te prājña nāsti mitraṃ na bāndhavāḥ // 
na nāśa iva hi bhrātaḥ paramārthena vidyate / mahatyapi cirātapte marāviva payolavāḥ // 
etā yāḥ prekṣase lakṣmīśchatracāmaracañcalāḥ / svapna eva mahābuddhe dināni trīṇi pañca vā // 
dṛṣṭyā tu pāramārthikyā putra satyaṃ vicāraya / naiva tvaṃ na vayaṃ caiva bhrāntimantaḥ parityaja // 
ayaṃ gato mṛtaścāyamiti durdṛṣṭayaḥ puraḥ / svasaṃkalpopatāpotthā dṛśyante natu satyataḥ // 
ajñānavistīrṇamarau vilolaṃ śubhāśubhasyandamayaistaraṅgaiḥ / savāsanānāmamarīcivāri parisphuratyetadanantarūpam // 
puṇya uvāca / kaḥ pitā kiṃ ca vā mitraṃ kā mātā ke ca bāndhavāḥ / svabuddhyaivāvadhūyante vātyayā janapāṃsavaḥ // 
bandhumitrasutasnehadveṣamohadaśāmayaḥ / svasaṃjñāmātrakeṇaiva prapañco'yaṃ vitanyate // 
bandhutve bhāvito bandhuḥ paratve bhāvitaḥ paraḥ / viṣāmṛtadaśeveha sthitirbhāvanibandhanī // 
ekatve vidyamānasya sarvagasya kilātmanaḥ / ayaṃ bandhuḥ paraścāyamityasau kalanā kutaḥ // 
raktamāṃsāsthisaṃghātāddehādevāsthipañjarāt / ko'haṃ syāmiti cittena svayaṃ putra vicāraya // 
dṛṣṭyā tu pāramārthikyā na kaścittvaṃ na vāsmyaham / mithyājñānamidaṃ puṇyaḥ pāvanaśceti valgati // 
kaste pitā kaśca suhṛtkā mātā kaśca vā paraḥ / khasyānantavilāsasya kimasvaṃ kiṃ svamucyatām // 
asi cettvaṃ tadanyeṣu yāteṣu bahujanmasu / ye bandhavo ye vibhavāḥ kiṃ tānapi na śocasi // 
babhūvuste supuṣpāsu sthalīṣu mṛgayoniṣu / bahavo bandhavo mārgāstānkathaṃ nānuśocasi // 
babhūvuste sapadmāsu taṭīṣvambhojinīṣu te / haṃsasya bandhavo haṃsāstānkathaṃ nānuśocasi // 
babhūvuste'lamanyatra citrāsu vanarājiṣu / bahavo bandhavo vṛkṣāstānkathaṃ nānuśocasi // 
babhūvuste mahogreṣu śikhareṣu mahībhṛtām / bahavo bāndhavāḥ siṃhāstānkathaṃ nānuśocasi // 
babhūvuste sravantīṣu saraḥsvambhojinīṣu ca / bahavo bandhavo matsyāstānkathaṃ nānuśocasi // 
babhūvitha daśārṇeṣu kapilo vanavānaraḥ / rājaputrastuṣāreṣu puṇḍreṣu vanavāyasaḥ // 
haihayeṣu ca mātaṅgastrigarteṣu ca gardabhaḥ / śālveṣu saramāputraḥ patatrī saraladrume // 
vindhyādrau pippalo bhūtvā ghuṇo bhūtvā mahāvaṭe / mandare kukkuṭo bhūtvā vipro jāto'si kandare // 
kosaleṣu dvijo bhūtvā bhūtvā vaṅgeṣu tittiriḥ / aśvo bhūtvā tuṣāreṣu jātastvaṃ brahmaṇo'dhvare // 
yaḥ kīṭastālakandāntarmaśako ya udumbare / yaḥ prāgbako vindhyavane sa tvaṃ putra mamānujaḥ // 
himavatkandare bhūrjatanutvaggranthikoṭare / pipīliko yaḥ ṣaṇmāsānso'yaṃ tvamanujo mama // 
sthitaḥ sīmāntakugrāmagomaye yaśca vṛścikaḥ / sārdhasaṃvatsaraṃ sādho so'yaṃ tvamanujo mama // 
pulindīstanapīṭheṣu nilīnaṃ yena kānane / ṣaṭpadeneva padmeṣu so'yaṃ tvamanujo mama // 
etāsvanyāsu bahvīṣu janayoniṣu putraka / jāto'si jambūdvīpe'sminpurā śatasahasraśaḥ // 
itthaṃ tavātmanaścaiva prāktanaṃ vāsanākramam / paśyāmi sūkṣmayā buddhyā samyagdarśanaśuddhayā // 
mamāpi bahvyo bahudhā yonayo mohamantharāḥ / samatītāḥ smarāmyadya tā jñānoditayā dṛśā // 
trigarteṣu śuko bhūtvā bheko bhūtvā sarittaṭe / vaneṣu lāvako bhūtvā jāto'hamiha kānane // 
bhuktvā pulindatāṃ vindhye kṛtvā vaṅgeṣu vṛkṣatām / uṣṭratvamapi vindhyādrau jāto'hamiha kānane // 
yaścātako himagirau yo rājā pauṇḍramaṇḍale / vyāghro yaḥ sahyakuñjeṣu sa evāhaṃ tavāgrajaḥ // 
yo gṛdhro daśavarṣāṇi yo grāho māsapañcakam / yaḥ samānāṃ śataṃ siṃhaḥ sa eveha tavāgrajaḥ // 
āndhragrāmacakoreṇa tuṣāranṛparājinā / śrīśailācāryaputreṇa dambhavatkathyate mayā // 
sarve vividhasaṃsārā vividhācāraceṣṭitāḥ / vilāsā janmano bhrānteḥ smaryante prāktanā mayā // 
evaṃ sthite jagajjātā bāndhavāḥ śataśo gatāḥ / pitaro mātaraścaiva bhrātaraḥ suhṛdastathā // 
kāṃstānsamanuśocāvo na śocāvaśca kānapi / bandhūnihātiśocāva īdṛśyeva jagadgatiḥ // 
anantāḥ pitaro yānti yāntyanantāśca mātaraḥ / iha saṃsāriṇāṃ puṃsāṃ vanapādapaparṇavat // 
kiṃ pramāṇamataḥ putra duḥkhasyātra sukhasya ca / tasmātsarvaṃ parityajya tiṣṭhāvaḥ svacchatāṃ gatau // 
prapañcabhāvanāṃ tyaktvā manasyahamiti sthitām / tāṃ gatiṃ gaccha bhadraṃ te yāṃ yānti gatikovidāḥ // 
ihājavaṃ javībhāvaṃ patanotpatanātmakam / na ca śocanti sudhiyaściraṃ valganti kevalam // 
bhāvābhāvavinirmuktaṃ jarāmaraṇavarjitam / saṃsmarātmānamavyagro mā vimūḍhamanā bhava // 
na te duḥkhaṃ na te janma na te mātā na te pitā / ātmaivāsi na sadbuddhe tvamanyaḥ kaścideva hi // 
asyāṃ saṃsārayātrāyāṃ nānābhinayadāyinaḥ / ajñā eva narāḥ sādhurasabhāvasamanvitāḥ // 
madhyasthadṛṣṭayaḥ svasthā yathāprāptārthadarśinaḥ / tajjñāstu prekṣakā eva sākṣidharme vyavasthitāḥ // 
kartāro'pi na kartāro yathā dīpā niśāgame / ālokakarmaṇāmevaṃ tajjñā lokasthitāviha // 
pratibimbe na dṛśyante svātmabimbagatairapi / yathā darpaṇaratnādyāstathā kārye mahādhiyaḥ // 
sarvaiṣaṇāmayakalaṅkavivarjitena svasthātmabhāvakalitena hṛdabjamadhye / putrātmanātmani mahāmunināmunaiva saṃtyajya saṃbhramamalaṃ paritoṣamehi // 
śrīvasiṣṭha uvāca / evaṃ prabodhitastena tadā puṇyena pāvanaḥ / prabodhamāpa prākāśyaṃ prabhāta iva bhūtalam // 
ubhāvapi tataḥ siddhau jñānavijñānapāragau / viceraturvane tasminyāvadicchamaninditau // 
tataḥ kadācitkālena nirvāṇapadamāgatau / tau videhau gatasnehau dīpāviva śamaṃ gatau // 
evaṃ prāgbhuktadehānāmanantā janabandhutā / āḥ kaiḥ kiṃ gṛhyate tābhyaḥ kiṃ vā saṃtyajyate'nagha // 
tasmādāsāmanantānāṃ tṛṣṇānāṃ raghunandana / upāyastyāga evaiko na nāma paripālanam // 
cintanenaidhate cintā tvindhaneneva pāvakaḥ / naśyatyacintatenaiva vinendhanamivānalaḥ // 
dhyeyatyāgarathārūḍhaḥ karuṇodārayā dṛśā / lokamālokayandīnamātiṣṭhottiṣṭha rāghava // 
eṣā brāhmī sthitiḥ svacchā niṣkāmā vigatāmayā / enāṃ prāpya mahābāho vimūḍho'pi na muhyati // 
ekaṃ vivekaṃ suhṛdamekāṃ prauḍhasakhīṃ dhiyam / ādāya viharanneva saṃkaṭeṣu na muhyati // 
vinivāritasarvārthādapahastitabāndhavāt / na svadhairyādṛte kaścidabhyuddharati saṃkaṭāt // 
vairāgyeṇātha śāstreṇa mahattvādiguṇairapi / yatnenāpadvighātārthaṃ svayamevonnayenmanaḥ // 
na tattribhuvanaiśvaryānna kośādratnadhāriṇaḥ / phalamāsādyate cittādyanmahattvopabṛṃhitāt // 
tadetasmiñjagatkukṣau pātotpātanadolanaiḥ / patanti puruṣā ye vai manasteṣāṃ gatajvaram // 
pūrṇe manasi saṃpūrṇaṃ jagatsarvaṃ sudhādravaiḥ / upānadrūḍhapādasya nanu carmāstṛtaiva bhūḥ // 
vairāgyātpūrṇatāmeti mano nāśāvaśānugam / āśayā riktatāmeti śaradeva saromalam // 
hṛdayaṃ śūnyatāmeti prakaṭīkṛtakoṭaram / agastipītārṇavavadāśāvivaśacetasām // 
yasya cittatarau sphāre tṛṣṇācapalamarkaṭī / na valgati mahattasya rājate hṛdvanaṃ tatam // 
padmākṣakośaṃ trijagadgoṣpadaṃ yojanavrajam / nimeṣārdhaṃ mahākalpaḥ spṛhārahitacetasām // 
śītatā sā na śītāṃśorna himācalakandare / na rambhācandanāvalyāṃ niḥspṛheṣu manaḥsu yā // 
na tathā bhāti pūrṇendurna pūrṇaḥ kṣīrasāgaraḥ / na lakṣmīvadanaṃ kāntaṃ spṛhāhīnaṃ yathā manaḥ // 
yathābdalekhā śaśinaṃ sudhālepaṃ maṣī yathā / dūṣayatyevamevāntarnaramāśāpiśācikā // 
āśākhyāścittavṛkṣasya śākhāḥ sthagitadiktaṭāḥ / tāsu cchinnāsvarūpatvaṃ yāti cittamahādrumaḥ // 
chinnatṛṣṇāmahāśākhe cittasthāṇau sthitiṃ gate / ekarūpatayā dhairyaṃ prayāti śataśākhatām // 
anastamitadhairyeṇa tena citte kṣayaṃ gate / tatpadaṃ prāpyate rāma yatra nāśo na vidyate // 
etāsāṃ cittavṛttīnāmāśānāmuttamāśayaḥ / na dadāsi prarohaṃ cettadbhayaṃ nāsti rāghava // 
cittaṃ vṛttivihīnaṃ te yadā yātamacittatām / tadā mokṣamayīmantaḥ sattāmāpnoṣi tāṃ tatām // 
cittakauśikapakṣiṇyā tṛṣṇayā kṣubdhayāntare / amaṅgalāni vistāramalamāyānti rāghava // 
cintanaṃ vṛttirityuktaṃ vartate cittamāśayā / cittavṛttimato hyāśāṃ tyaktvā niścittatāṃ vraja // 
yo yayā vartate vṛttyā sa tayaiva vinā kṣayī / ataścittopaśāntyarthaṃ tadvṛttiṃ prakṣayaṃ naya // 
praśamitasakalaiṣaṇo mahātmanbhava bhavabandhamapāsya muktacittaḥ / manasi nigaḍarajjavaḥ kadāśāḥ parigalitāsu ca tāsu ko na muktaḥ // 
śrīvasiṣṭha uvāca / athavā raghuvaṃśākhyanabhaḥpūrṇaniśākara / balivadbuddhibhedena jñānamāsādayāmalam // 
śrīrāma uvāca / bhagavansarvadharmajña tvatprasādānmayā hṛdi / prāptaṃ prāptavyamakhilaṃ viśrāntaṃ cāmale pade // 
śaradīvāmbarādabhramadabhraṃ mama cetasaḥ / vibho vyapagataṃ sarvaṃ tṛṣṇākhyaṃ tanmahātamaḥ // 
amṛtāpūritaḥ svasthaḥ śītalātmā mahādyutiḥ / tiṣṭhāmyānandavānantaḥ sāyaṃ pūrṇaṃ ivoḍurāṭ // 
aśeṣasaṃśayāmbhodaśaratsamaya kiṃtvaham / tṛptimeṣāṃ na gacchāmi vacasāṃ vadatastava // 
balervijñānasaṃprāptiṃ punarmadbodhavṛddhaye / vibho kathaya khidyante santo nāvanataṃ prati // 
śrīvasiṣṭha uvāca / śrṛṇu rāghava te vakṣye balervṛttāntamuttamam / śrutena yena taṃ tattvabodhaṃ prāpsyasi śāśvatam // 
astyasmiñjagataḥ kośe kasmiṃściddiṅnikuñjake / pātālamiti vikhyāto loko bhūmeradhaḥ sthitaḥ // 
kṣīrodārṇavajātābhirdiradhābhiramṛtāṃśubhiḥ / kvaciddānavakanyābhirbhāti nirvivarāntaraḥ // 
jihvāgaṇoddāmaravairvilolarasanāyugaiḥ / kvacidbhogibhirāpūrṇaḥ sahasraśatamastakaiḥ // 
dehādrivalitāśeṣaviśvoddharaṇaghasmaraiḥ / kvaciddanusutairvyāptaścaladbhiriva merubhiḥ // 
kumbhakūṭāgraviśrāntavasudhāmaṇḍalodaraiḥ / kvaciddigdantibhirdantadrumādribhirupāśritaḥ // 
mahākaṭakaṭāśabdatrastabhūtaparamparaiḥ / kvaciddurgandhabhūtābhairadhonārakamaṇḍalaiḥ // 
ābhūtalamabhiprotasaptapātālamaṇḍalaiḥ / kvacidratnākarairvyāptaḥ pātālairvivarairiva // 
surāsuraśiraḥsuptapādāmbhoruhapāṃsunā / kvacidbhagavatā tena kapilena pavitritaḥ // 
āsurīsaṃbhṛtānantapūjanakrīḍanaiṣiṇā / kvacidbhagavatā tena hāṭakeśena pālitaḥ // 
tasminnasuradostambhadhāryamāṇamahābhare / babhūva dānavo rājā virocanasuto baliḥ // 
sākrandena samaṃ sarvaiḥ suravidyādharoragaiḥ / pādasaṃvāhanaṃ yasya surarājena vāñchitam // 
kośastrailokyaratnānāṃ pātā sarvaśarīriṇām / dhartā bhuvanadhartṛṇāṃ yasya pālayitā hariḥ // 
airāvaṇasya saṃśoṣaṃ yannāmnā kaṭabhittayaḥ / kekayevāhihṛnnāḍyo jagmurājagmurārtatām // 
pratāpogroṣmabhiryasya kalpakāla ivābdhayaḥ / yayuḥ śoṣonmukhāḥ sapta saptatāṃ kupitākṛteḥ // 
yadadhvarāgryadhūmābhrarājayo valitābdhayaḥ / brahmāṇḍakoṭarasyāsya sadā kavacatāṃ yayuḥ // 
yasya dṛṣṭidṛḍhāghātanunnādhārakulācalāḥ / vinamanti diśaḥ sarvā latāḥ phalanatā iva // 
līlāvijitaniḥśeṣabhuvanābhogabhūṣaṇaḥ / daśakoṭīḥ sa varṣāṇi daityo rājyaṃ cakāra ha // 
atha gacchatsvanalpeṣu yugeṣvāvartavṛttiṣu / surāsuramahaugheṣu protpatatsu patatsu ca // 
ajasramatibhukteṣu trailokyodāravṛttiṣu / bhogeṣvabhajadudvegaṃ balirdānavanāyakaḥ // 
meruśrṛṅgaśikhāratnakṛtavātāyanasthitaḥ / ekadā cintayāmāsa svayaṃ saṃsārasaṃsthitim // 
kiyantamidamakṣuṇṇaśaktinaiva mayādhunā / sāmrājyamiha kartavyaṃ vihartavyaṃ jagattraye // 
mahatā mama rāṣṭreṇa trailokyādbhutakāriṇā / kiṃ vā bhavati bhuktena bhūribhogātihāriṇā // 
āpātamātramadhuramāvaśyakaparikṣayam / bhogopabhogamātraṃ me kiṃ nāmedaṃ sukhāvaham // 
punardinaikakalanāśarvarīsaṃsthitiḥ punaḥ / punastānyeva karmāṇi lajjāyai naca tuṣṭaye // 
punarāliṅgyate kāntā punareva ca bhujyate / seyaṃ śiśujanakrīḍā lajjāyai mahatāmiha // 
tameva bhuktavirasaṃ vyāpāraughaṃ punaḥpunaḥ / divase divase kurvanprājñaḥ kasmānna lajjate // 
punardinaṃ punā rātriḥ punaḥ kāryaparamparāḥ / punaḥpunarahaṃ manye prājñasyeyaṃ viḍambanā // 
ūrmitāṃ punarāsādya punareti nirūrmitām / yathā jalaṃ tathaivāyaṃ tāṃ tāmeti kriyāṃ janaḥ // 
unmattaceṣṭitākārā punaḥpunariyaṃ kriyā / janaṃ hāsayate prājñaṃ bālalīlopamā muhuḥ // 
kṛtayāpyanayā nityaṃ kriyayā kṛtakāryayā / ko'rthaḥ syāttādṛśo yena punaḥ karma na vidyate // 
kiyantamathavā kālamidamāḍamvaraṃ mahat / ihāsmābhiranuṣṭheyaṃ kiṃ tāvatsamavāpyate // 
ananteyaṃ śiśukrīḍā vastuśūnyaiva vastutaḥ / āvṛttyā kriyate vyarthamanarthaprasarārthibhiḥ // 
phalamekaṃ mahodāraṃ neha paśyāmi kiṃcana / kāryamastītaratprāpte yasminnāma na kiṃcana // 
bhogādṛte kimanyatsyāttadbhavyamavināśi yat / evaṃ saṃcintayāmyāśu dadhyau matvetyasau baliḥ // 
athābhyuvācāsurarāḍāḥ saṃsmṛtamiti kṣaṇāt / svātmanyeva manasyarthaṃ sabhrūbhaṅgaṃ vimarśayan // 
purā kileha bhagavānpṛṣṭo'bhūtsa virocanaḥ / pitā mayātmatattvajño dṛṣṭalokaparāvaraḥ // 
yathā sakaladuḥkhānāṃ sukhānāṃ ca mahāmate / yatra sarve bhramāḥ śāntāḥ ko'sau sīmānta ucyate // 
kopaśānto manomohaḥ kvātītāḥ sakalaiṣaṇāḥ / virāmarahitaṃ kutra tāta viśramaṇaṃ ciram // 
kiṃ prāpteha samastebhyaḥ prāpye'smiṃstṛptimānpumān / kiṃ dṛṣṭvā darśanaṃ bhūyo na tātopakarotyalam // 
atyantabahavo'pyete bhogā hi na sukhāvahāḥ / kṣobhayanti mano mohe pātayanti satāmapi // 
tattātāvihatānandasundaraṃ kiṃcideva me / tādṛkkathaya yatrasthaściraṃ viśrāntimemyaham // 
ityākarṇya purā niśākarakaraspardhālugucchaskhalatpuṣpāpūrakṛtāvaguṇṭhanapadasyoktaṃ tale tena me / pitrā svargahṛtasya sāgarataroḥ saṃropitasyājire sphārākārarasāyanāsavasamaṃ saṃmohaśāntyai vacaḥ // 
virocana uvāca / asti putrātivitato deśo vipulakoṭaraḥ / trailokyānāṃ sahasrāṇi yatra mānti bahūnyapi // 
yatra nāmbhodhayo nāpi sāgarā vā na cādrayaḥ / na vanāni na tīrthāni na nadyo na sarāṃsi ca // 
na mahī nāpi cākāśaṃ na dyaurna pavanādayaḥ / na candrārkau na lokeśā na devā naca dānavāḥ // 
na bhūtayakṣarakṣāṃsi na gulmā na vanaśriyaḥ / na kāṣṭhatṛṇabhūtāni sthāvarāṇi carāṇi ca // 
nāpo na jvalano nāśā nordhvaṃ nādho na viṣṭapam / na loko nātapo nāhaṃ na harīndraharādayaḥ // 
eka evāsmi sumahāṃstatra rājā mahādyutiḥ / sarvakṛtsarvagaḥ sarvaḥ sa ca tūṣṇīṃ vyavasthitaḥ // 
tena saṃkalpito mantrī sarvasanmantraṇonmukhaḥ / aghaṭaṃ ghaṭayatyāśu ghaṭaṃ vighaṭayatyalam // 
bhoktuṃ na kiṃcicchaknoti na ca jānāti kiṃcana / rājārthaṃ kevalaṃ sarvaṃ karotyajño'pi sansadā // 
sa eva sarvakāryaikakartā tasya mahīpateḥ / rājā kevalamekānte svastha evāvatiṣṭhate // 
baliruvāca / ādhivyādhivinirmuktaḥ kaḥ sa deśo mahāmate / kathamāsādyate cāpi kena vādhigataḥ prabho // 
kaḥ sa tādṛgvidho mantrī rājā cāpi mahābalaḥ / helālūnajagajjālairyo'smābhirapi no jitaḥ // 
apūrvametadākhyānaṃ mamāmarabhayaprada / kathayāpanayāsmākaṃ hṛdvyomnaḥ saṃśayāmbudam // 
virocana uvāca / sa tatra mantrī balavāndevāsuragaṇaiḥ suta / sametairlakṣaguṇitairapi nākramyate manāk // 
nāsau sahasranayano na yamo na dhaneśvaraḥ / nāmaro nāsuro vāpi yadi putraka jīyate // 
tatrāsimusalaprāsavajracakragadādayaḥ / hetayaḥ kuṇṭhatāṃ yānti dṛṣadīvotpalāhatiḥ // 
gamyo'sau nāstraśastrāṇāṃ na bhaṭodbhavakarmaṇām / tena devāsurāḥ sarve sarvadaiva vaśīkṛtāḥ // 
aviṣṇunāpi teneha hiraṇyākṣādayo'surāḥ / pātitāḥ kalpavātena merukalpadrumā iva // 
nārāyaṇādayo devā api sarvāvabodhinaḥ / tenākramya yathākāmamavaṭeṣu niveśitāḥ // 
tatprasādena sāṭopaṃ pañcamātraśaraḥ smaraḥ / trailokyamidamākramya samrāḍiva vivalgati // 
surāsuraughagṛhyo'pi guṇahīno'pi durmatiḥ / durākṛtirapi krodhastatprasādena jṛmbhate // 
devāsurasahasrāṇāṃ saṃgaro yaḥ punaḥ punaḥ / tadetatkrīḍanaṃ tasya mantriṇo mantraśālinaḥ // 
sa mantrī kevalaṃ putra tenaiva prabhuṇā yadi / jīyate tatsujeyo'sāvanyathā tvacalopamaḥ // 
tasyaiva tatprabhoḥ kāle jetuṃ taṃ mantriṇaṃ nijam / icchā saṃjāyate tena jīyate'sāvayatnataḥ // 
trailokyavalināṃ mallamucchvāsitajagattrayam / jetuṃ cedasti te śaktistatparākramavānasi // 
tasminnabhyudite sūrye trailokyakamalākarāḥ / ime vikāsamāyānti vilīyante'stamāgate // 
tamevamekayā buddhyā vyāmohaparihīnayā / yadi jetuṃ samartho'si dhīrastadasi suvrata // 
tasmiñjite jitā lokā bhaviṣyantyajitā api / ajite tvajitā ete cirakālajitā api // 
tasmādanantasiddhyarthaṃ śāśvatāya sukhāya ca / tajjaye yatnamātiṣṭha kaṣṭayāpi hi ceṣṭayā // 
sasuradanujanāgayakṣasaṃghaṃ sanaramahoragakinnaraṃ sametam / trijagadapi vaśīkṛtaṃ samantādatibalinā nanu helayaiva tena // 
baliruvāca / kenopāyena balavānsa tāta parijīyate / ko'sāvatimahāvīryaḥ sarvaṃ prakathayāśu me // 
virocana uvāca / mantriṇastasya tanaya nityājeyasthiterapi / śrṛṇu vacmi susādhatvaṃ yenāsau parijīyate // 
putra yuktyā gṛhīto'sau kṣaṇādāyāti vaśyatām / yuktiṃ vinā dahatyeṣa āśīviṣa ivoddhataḥ // 
bālavallālayitvainaṃ yuktyā niyamayanti ye / rājānaṃ taṃ samālokya padamāsādayanti te // 
dṛṣṭe tasminmahīpāle sa mantrī vaśameti ca / tasmiṃśca mantriṇyākrānte sa rājā dṛśyate punaḥ // 
yāvanna dṛṣṭo rājāsau tāvanmantrī na jīyate / mantrī ca yāvanna jitastāvadrājā na dṛśyate // 
rājanyadṛṣṭe durmantrī sa duḥkhāya phalatyati / mantriṇyanirjite rājā so'tyantaṃ yātyadṛśyatām // 
abhyāsenobhayaṃ tasmātsamameva samārabhet / rājasaṃdarśanaṃ tasya mantriṇaśca parājayam // 
pauruṣeṇa prayatnena svabhyāsena śanaiḥśanaiḥ / dvayaṃ saṃpādya yatnena deśamāpnoṣi taṃ śubham // 
tvamabhyāse phalībhūte taṃ deśamabhigacchasi / yadi daityendra tadbhūyo manāgapi na śocasi // 
saṃśāntasakalāyāsā nityapramuditāśayāḥ / sādhavastatra tiṣṭhanti praśāntāśeṣasaṃśayāḥ // 
śrṛṇu kaḥ putra deśo'sau sarvaṃ prakaṭayāmi te / deśanāmnā mayoktaste mokṣaḥ sakaladuḥkhahā // 
rājā tu tatra bhagavānātmā sarvapadātigaḥ / tena mantrī kṛtaḥ prājño mano nāma mahāmate // 
manoniṣṭhatayā viśvamidaṃ pariṇatiṃ gatam / ghaṭatveneva mṛtpiṇḍo dhūmo'mbudatayaiva ca // 
tasmiñjite jitaṃ sarvaṃ sarvamāsāditaṃ bhavet / durjayaṃ tadvijānīyātyuktyaiva parijīyate // 
baliruvāca / yā yuktirbhagavaṃstasya cittasyākramaṇe sphuṭam / tāṃ me kathaya tattāvadyathā jeṣyāmi dāruṇam // 
virocana uvāca / viṣayānprati bhoḥ putra sarvāneva hi sarvathā / anāsthā paramā hyeṣā sā yuktirmanaso jaye // 
eṣaiva paramā yuktiranayaiva mahāmadaḥ / svamanomattamātaṅgo drāgityevāvadamyate // 
eṣā hyatyantaduṣprāpā suprāpā ca mahāmate / anabhyastātiduṣprāpā svabhyastā prāpyate sukham // 
kramādabhyasyamānaiṣā viṣayāratirātmaja / sarvataḥ sphuṭatāmeti sekasiktā latā yathā // 
nāsādyate hyanabhyastā kāṃkṣatāpi śaṭhātmanā / putra śālirivāvyuptā tasmādenāṃ samāhara // 
tāvadbhramanti duḥkheṣu saṃsārāvaṭavāsinaḥ / viratiṃ viṣayeṣvete yāvannāyānti dehinaḥ // 
abhyāsena vinā kaścinnāpnoti viṣayāratim / apyatyantabalo dehī deśāntaramivāgatiḥ // 
dhyeyatyāgamato'jasraṃ dhyāyatā dehadhāriṇā / bhogeṣvaratirabhyāsādvṛddhiṃ neyā latā yathā // 
puruṣārthādṛte putra neha saṃprāpyate śubham / kriyāphalaṃ pariprāptuṃ harṣāmarṣavivarjitam // 
daivamityucyate loke na daivaṃ dehavatkvacit / avaśyaṃ bhavitavyākhyā svehayā niyatiśca yā // 
ucyate daivaśabdena sā naraireva netaraiḥ / yadyasyeha yadā yatra saṃpannaṃ samatāṃ gatam // 
harṣāmarṣavināśāya taddaivamiti kathyate / daivaṃ niyatirūpaṃ ca pauruṣeṇopajīyate // 
samyagjñānavilāsena mṛgatṛṣṇābhramo yathā / yathā saṃkalpyate yadyatpauruṣeṇa tathaiva tat // 
phalavattāgṛhītatve phalavattāsukhapradam / kartā no mana eveha yatkalpayati tattathā // 
niyatiṃ yādṛśīmetatsaṃkalpayati sā tathā / niyatāniyatānkāṃścidarthānaniyatānapi // 
karoti cittaṃ tenaitaccittaṃ niyatiyojakam / niyatyāṃ niyatiṃ kurvankadācitsvārthanāmikām // 
sphuratyasmiñjagatkośe jīvo vyomnīva mārutaḥ / niyatyā vihitaṃ kurvankadācinniyatiṃ caraḥ // 
saṃjñārthaṃ rūḍhaniyatiśabdaḥ sphurati sānuvat / tasmādyāvanmanastāvanna daivaṃ niyatirna ca // 
manasyastaṃgate sādho yadbhavatyastu tattathā / jīvo hi puruṣo jātaḥ pauruṣeṇa sa yadyathā // 
saṃkalpayati loke'smiṃstattathā tasya nānyathā / puruṣārthādṛte putra na kiṃcidiha vidyate // 
paraṃ pauruṣamāśritya bhogeṣvaratimāharet / na bhogeṣvaratiryāvajjāyate bhavanāśanī // 
na parā nirvṛtistāvatprāpyate jayadāyinī / viṣayeṣu ratiryāvatsthitā saṃmohakāriṇī // 
tāvadbhavadaśādolā vilolāndolanasthitiḥ / abhyāsena vinā putra na kadācana duḥkhadā // 
bhogabhogibharaprotā kadāśā vinivartate // 
baliruvāca bhogeṣvaratirevāntaḥ kathaṃ sarvāsureśvara / sthitimāyāti jīvasya dīrghajīvitadāyinī // 
virocana uvāca / ātmāvalokanalatā phalinī phalati sphuṭam / jīvasya bhogeṣvaratiṃ śaradīva mahālatā // 
ātmāvalokanenaiṣā viṣayāratiruttamā / hṛdaye sthitimāyāti śrīrivāmbhojakoṭare // 
tasmātprajñānikāṣeṇa vicāreṇāticāruṇā / devamālokayedbhogādratiṃ cāvaharetsamam // 
kiṃcidvyutpattiyuktasya bhāgaṃ bhogaiḥ prapūrayet / guruśuśrūṣayā bhāgau bhāgaṃ śāstrārthacintayā // 
sādhutāmāgato jīvo yogyo jñānakathākrame / nirmalākṛtirādatte paṭa uttamarañjanām // 
śanaiḥ śanairlālanīyaṃ yuktibhiḥ pāvanoktibhiḥ / śāstrārthapariṇāmena pālayeccittabālakam // 
pare pariṇataṃ jñāne śithilībhūtadurgraham / jyotsnā'hīnasphaṭikavaccetaḥ śītaṃ virājate // 
prajñayā parayā ṛjvyā bhogānāmīśvarasya ca / samamevātha dehasya rūpamāśvavalokayet // 
prajñāvicāravaśataḥ samameva sadā suta / ātmāvalokanaṃ tṛṣṇāsaṃtyāgaṃ ca samāharet // 
paradṛṣṭau vitṛṣṇatvaṃ tṛṣṇābhāve ca dṛkparā / ete mithaḥ sthite dṛṣṭī tejodīpadaśe yathā // 
bhogapūge gatāsvāde dṛṣṭe deve parāvare / pare brahmaṇi viśrāntiranantodeti śāśvatī // 
viṣayākalitānandamanantodeti nirvṛtiḥ / na kadācana jīvānāmātmaviśravaṇādṛte // 
yajñadānatapastīrthasevābhirjāyate sukham / na tapobhirna dānena na tīrthairapi jāyate // 
bhogeṣu viratirjantoḥ svabhāvālokanādṛte / kayācidapi no yuktyā buddhirātmāvalokane // 
svaprayatnādṛte puṃsaḥ śreyase saṃpravartate / bhogasaṃtyāgasaṃprāptaparamārthādṛte suta // 
na brahmapadaviśrāntisukhamāsādyate param / ābrahmastambaparyante jagatyasminna kutracit // 
tadvadāśvasyate bhāte parame kāraṇe yathā / pauruṣaṃ yatnamāśritya daivaṃ kṛtvā sudūrataḥ // 
bhogānvigarhayetprājñaḥ śreyodvāradṛḍhārgalān / prauḍhāyāṃ bhogagarhāyāṃ vicāra upajāyate // 
vṛddhāyāṃ prāvṛṣi śrīmāṃśaratkāla ivāmalaḥ / vicāro bhogagarhāto vicārādbhogagarhaṇam // 
anyonyamete pūryete samudrajaladāviva / bhogagarhāvicāraśca svātmālokaśca śāśvataḥ // 
anyonyaṃ sādhayantyarthaṃ susnigdhāḥ suhṛdo yathā / pūrvaṃ daivamanādṛtya pauruṣeṇa prayatnataḥ // 
dantairdantānprasaṃpīḍya bhogeṣvaratimāharet / deśācārāviruddhena bāndhavaikamatena ca // 
pauruṣeṇa krameṇādau dhanāni samupārjayet / dhanairabhyāharedbhavyānsujanānguṇaśālinaḥ // 
pravartate samāsaṅgātteṣāṃ bhogavigarhaṇā / tato vicārastadanu jñānaṃ śāstrārthasaṃgrahaḥ // 
tataḥ krameṇa paramapadaprāptiḥ prajāyate / yadā tūparate kāle viṣayebhyo viramyase // 
tadā vicāravaśataḥ paramaṃ padameṣyasi / samyakprāpsyasi viśrāntimātmanyatyantapāvane // 
na punaḥ kalpanāpaṅke duḥkhāya nipatiṣyasi / sthitāpi nāsthā te śuddha namaste'stu sadāśiva // 
deśakrameṇa dhanamalpavigarhaṇena tenāṅga sādhujanamarjaya mānapūrvam / tatsaṃgamotthaviṣayādyavahelanena samyagvicāravibhavena tavātmalābhaḥ // 
baliruvāca / etanme kathitaṃ pūrvaṃ pitrā cāruvicāriṇā / idānīṃ saṃsmṛtaṃ diṣṭyā saṃprabodhamahaṃ gataḥ // 
adyeyaṃ mama saṃjātā bhogānpratyaratiḥ sphuṭam / diṣṭyā śamasukhaṃ svacchaṃ viśāmyamṛtaśītalam // 
punarāpūrayannāśāṃ punarapyāharandhanam / punarāvarjayankātāṃ khinno'smi vibhavasthitau // 
aho nu khalu ramyeyaṃ śamabhūḥ śītalāntarā / sarvā eva śamaṃ yānti sukhaduḥkhadṛśaḥ śame // 
śāmyāmi parinirvāmi sukhamāse śame sthitaḥ / ayamantaḥ prahṛṣyāmi candrabimba ivārpitaḥ // 
uttāṇḍavanmanoraṃhaḥproṣitoruśarīrakam / anārataparikṣobhaṃ hā duḥkhaṃ vibhavārjanam // 
aṅgamaṅgena saṃpīḍya māṃsaṃ māṃsena ca striyaḥ / purāhamabhavaṃ prīto yattanmohavijṛmbhitam // 
dṛṣṭāntadṛṣṭayo dṛṣṭā bhuktaṃ bhoktavyamakṣatam / ākrāntamakhilaṃ bhūtaṃ jātaṃ kimiva śobhanam // 
punastānyeva tānyeva tatrehānyatra vāpi ca / itaścetaśca vastūni nāpūrvaṃ nāma kiṃcana // 
sarvameva parityajya parihṛtya dhiyā svayam / svastha evāvatiṣṭhe'haṃ pūrṇātpūrṇa ivātmani // 
pātāle bhūtale svarge striyo ratnopalādayaḥ / sāraṃ tadapi tucchena kālenāśu nigīryate // 
etāvantamahaṃ kālaṃ bhṛśaṃ bālo'bhavaṃ purā / yaḥ kurvandveṣamamaraistucchayā jagadicchayā // 
manonirmāṇamātreṇa jagannāmnā mahādhinā / tyaktenānenako'rthaḥ syātko nu rāgomahātmanaḥ // 
kaṣṭaṃ cirataraṃ kālamanartho'rthadhiyā mayā / ajñānamadamattena kālena svena sevitaḥ // 
tarattaralatṛṣṇena kimivāsmiñjagattrayam / mayā na kṛtamajñena paścāttāpābhivṛddhaye // 
etayā tadalaṃ me'stu tucchayā pūrvacintayā / pauruṣaṃ yāti sāphalyaṃ vartamānacikitsayā // 
adyāparimitākārakāraṇaikatayātmani / sarvataḥ sukhamabhyeti rasāyanamivārṇave // 
ko'yaṃ tāvadahaṃ kiṃ syādātmetyātmāvalokanam / pṛcchāmyauśanasaṃ nāthaṃ nūnamajñānaśāntaye // 
saṃcintayāmi parameśvaramāśu śukramudyatprasādamatha tena giropadiṣṭe / tiṣṭhāmyanantavibhave svayamātmanātmanyakṣīṇamarthamupadeśagiraḥ phalanti // 
śrīvasiṣṭha uvāca / iti saṃcintya balavānbalirāmīlitekṣaṇaḥ / dadhyau kamalapatrākṣaṃ śukramākāśamandiram // 
sarvasthaṃ cintayānaṃ tu nityadhyāno'tha bhārgavaḥ / cetaḥsthaṃ jñātavān śiṣyaṃ baliṃ gurvarthinaṃ pure // 
atha sarvagatānantacidātmā bhārgavaḥ prabhuḥ / ānināya sa dehaṃ svaṃ ratnavātāyanaṃ baleḥ // 
gurudehaprabhājālaparimṛṣṭatanurbaliḥ / bubudhe prātararkāṃśusaṃbodhitamivāmbujam // 
tatra ratnārghyadānena mandārakusumotkaraiḥ / pādābhivandanairenaṃ pūjayāmāsa bhārgavam // 
ratnārghyaparipūrṇāṅgaṃ kṛtamandāraśekharam / mahārhāsanaviśrāntamathovāca guruṃ baliḥ // 
baliruvāca / bhagavaṃstvatprasādotthā pratibheyaṃ purastava / niyojayati māṃ vaktuṃ kāryaṃ kartumivārkabhāḥ // 
bhogānprati virakto'smi mahāsaṃmohadāyinaḥ / tattattvaṃ jñātumicchāmi mahāsaṃmohahāri yat // 
kiyanmātramidaṃ bhogajālaṃ kimayameva vā / ko'haṃ kastvaṃ kimete vā lokā iti vadāśu me // 
śukra uvāca / bahunātra kimuktena khaṃ gantuṃ yatnavānaham / sarvadānavarājendra sāraṃ saṃkṣepataḥ śṛṇu // 
cidihāsti hi cinmātramidaṃ cinmayameva ca / cittvaṃ cidahamete ca lokāściditi saṃgrahaḥ // 
bhavyo'si cettadetasmātsarvamāpnoṣi niścayāt / no cettadvahvapi proktaṃ tvayi bhasmani hūyate // 
ciccetyakalanābandhastanmuktirmuktirucyate / cidacetyākhilātmeti sarvasiddhāntasaṃgrahaḥ // 
enaṃ niścayamādāya vilokayasi helayā / svayamevātmanātmānamanantaṃ padamāpsyasi // 
khaṃ vrajāmyahamatraiva munayaḥ sapta saṃgatāḥ / kenāpi surakāryeṇa vastavyaṃ tatra vai mayā // 
rājanyāvadayaṃ dehastāvanmuktadhiyāmapi / yathāprāptakriyātyāgo rocate na svabhāvataḥ // 
iti kathitavatātha bhārgaveṇa sphuṭajalarāśipathā mahājavena / plutamaliśabale nabhontarāle taralataraṅgavadākule grahaughaiḥ // 
śrīvasiṣṭha uvāca / surāsurasabhājyeṣṭhe tasminbhṛgusute gate / manasā cintayāmāsa balirbuddhimatāṃ varaḥ // 
yuktamuktaṃ bhagavatā cidevedaṃ jagattrayam / cidahaṃ cidime lokāścidāśāścidiyaṃ kriyā // 
sabāhyābhyantaraṃ sarvaṃ cideva paramārthataḥ / asti cidvyatirekeṇa neha kiṃcana kutracit // 
ayamāditya ityarko na citā yadi cetyate / tadarkatamasorbhedaḥ ka ihevopalabhyate // 
iyaṃ bhūriti bhūreṣā citā yadi na cetyate / bhūmeḥ kiṃ nāma bhūmitvaṃ tadbhavye bhavyatāṃ gatam // 
imā diśo diśa iti cetyante na citā yadi / tatkiṃ nāma diśāṃ diktvaṃ śailānāṃ cāpi kādritā // 
idaṃ jagajjagaditi citā yadi na cetyate / tatkiṃ jagattvaṃ jagato nabhastvaṃ nabhaso'tha kim // 
kāyo'yaṃ parvatākāraścitā yadi na cetyate / tatkiṃ nāma śarīratvaṃ śarīrasya śarīriṇām // 
cidindriyāṇi citkāyaścinmanaścittadeṣaṇā / cidantaścidbahiścitkhaṃ cidbhāvāścidbhavasthitiḥ // 
citaivainamahaṃ sarvaṃ sparśanaiṣaṇapūrvakam / karomi mātrāsaṃsparśaṃ śarīreṇa na kiṃcana // 
kimanena śarīreṇa kāṣṭhaloṣṭasamena me / aśeṣajagadekātmā cidahaṃ cetanātmakaḥ // 
ahaṃ cidambare bhānāvahaṃ cidbhūtapañjare / surāsureṣu cidahaṃ sthāvareṣu careṣu ca // 
cidastīha dvitīyā hi kalpanaiva na vidyate / dvitvasyāsaṃbhavālloke kaḥ śatruḥ kaśca vā suhṛt // 
balināmnaḥ śarīrasya cchinne śirasi bhāsure / citaḥ kiṃ tadbhavecchinnaṃ sarvalokāvapūraṇāt // 
citā saṃcetito dveṣo dveṣo bhavati nānyathā / tasmāddveṣādayaḥ sarve bhāvābhāvāścidātmakāḥ // 
na cito vyatirekeṇa pravicāryāpi kiṃcana / āsādyate kila sphārādasmāttribhuvanodarāt // 
na dveṣo'sti na rāgo'sti na mano nāsya vṛttayaḥ / cinmātrasyātiśuddhasya vikalpakalanā kutaḥ // 
cidahaṃ sarvago vyāpī nityānandamayātmakaḥ / vikalpakalanātīto dvitīyāṃśavivarjitaḥ // 
citaściditi yannāma nirnāmāyā na nāma tat / śabdātmikaiṣā cicchaktiḥ parisphurati sarvagā // 
dṛśyadarśananirmuktakevalāmalarūpavān / nityodito nirābhāso draṣṭāsmi parameśvaraḥ // 
kalpanāvikalākāraḥ kālakāntakalāmayaḥ / ābhāsamātramudito nityābhāsavivarjitaḥ // 
bhārūpaikasvarūpe'sminsvarūpeṇa jayāmyaham / cetyarañjanariktāya vimuktāya mahātmane // 
pratyakcetanarūpāya svarūpāya namo'stu te / citaye cetyamuktāya yuktyā yuktāya yogyayā // 
sarvāvabhāsadīpāya mahyameva namo'stu te / cetyanirmuktacidrūpaṃ viṣvagviśvāvapūrakam // 
saṃśāntasarvasaṃvedyaṃ saccinmātramahaṃ mahat / ākāśavadananto'hamapyaṇoraṇurātataḥ // 
nāsādayanti māmetāḥ sukhaduḥkhadaśā dṛśaḥ / saṃvedanamasaṃvedyamacetyaṃ cetanaṃ tatam // 
na śaktā māṃ paricchettuṃ bhāvābhāvā jagadgatāḥ / atha caite jagadbhāvāḥ paricchindantu māmimam // 
yathābhimatamevaite matto na vyatirekiṇaḥ / yadi svabhāvabhūtena vastunā vastu nīyate // 
hriyate dīyate vāpi tatkiṃ kasya kila kṣatam / sarvadā sarvamevāhaṃ sarvakṛtsarvasaṃgataḥ // 
cetyamasmyahamevaitanna kiṃcidapi coditam / kiṃ saṃkalpavikalpābhyāṃ citaṃ cidiyamekikā // 
saṃkṣobhayāmyahaṃ tāvacchāmyāmyātmani pāvane / iti saṃcintayanneva baliḥ paramakovidaḥ // 
oṃkārādardhamātrārthaṃ bhāvayanmaunamāsthitaḥ / saṃśāntasarvasaṃkalpaḥ praśāntakalanāgaṇaḥ // 
niḥśaṅkamapi dūrāstacetyacintakacintanaḥ / dhyātṛdhyeyadhyānahīno nirmalaḥ śāntavāsanaḥ // 
babhūvāvātadīpābho baliḥ prāptamahāpadaḥ / upaśāntamanāstatra ratnavātāyane baliḥ / avasadbahukālaṃ sa samutkīrṇa ivopale // 
praśamitaiṣaṇayā paripūrṇayā mananadoṣadaśojjhitayaitayā / balirarājata nirmalasattayā vighanamacchatayeva śarannabhaḥ // 
śrīvasiṣṭha uvāca / atha te dānavāstatra baleranucarāstadā / tadgehaṃ sphāṭikaṃ saudhamuccairāruruhuḥ kṣaṇāt // 
ḍimbhādyā mantriṇo dhīrāḥ sāmantāḥ kumudādayaḥ / surādyāścaiva rājāno vṛttādyā balahāriṇaḥ // 
hayagrīvādayaḥ sainyāścākrājādyāśca bāndhavāḥ / laḍukādyāśca suhṛdo valūkādyāśca lālakāḥ // 
kuberayamaśakrādyā upāyanakarāḥ surāḥ / yakṣavidyādharā nāgāḥ sevāvasarakāṅkṣiṇaḥ // 
rambhātilottamādyāśca cāmariṇyo varāṅganāḥ / sāgarāḥ saritaḥ śailā diśaśca vidiśastathā // 
sevārthamāyayustasya taṃ pradeśaṃ tadā baleḥ / anye ca bahavaḥ siddhāstrelokyodaravāsinaḥ // 
dhyānamaunasamādhisthaṃ citrārpitamivācalam / namatkirīṭāvalayo dadṛśurbalimādṛtāḥ // 
taṃ dṛṣṭvā kṛtakartavyapraṇāmāste mahāsurāḥ / viṣādavismayānandabhayamantharatāṃ yayuḥ // 
mantriṇaḥ pravicāryātra kiṃ prāptamiti dānavāḥ / bhārgavaṃ cintayāmāsurguruṃ sarvavidāṃvaram // 
cintanānantaraṃ daityā bhārgavaṃ bhāsvaraṃ vapuḥ / dadṛśuḥ kalpitaṃ prāptaṃ gandharvanagaraṃ yathā // 
pūjyamāno'suragaṇairniviṣṭo guruviṣṭare / dadarśa dhyānamaunasthaṃ bhārgavo dānaveśvaram // 
viśramya sa kṣaṇamiva premavānavalokya ca / baliṃ vicārayandṛṣṭvā parikṣīṇabhavabhramam // 
deharaśmiśatairdattadīptibhiḥ kṣīrasāgaram / kṣipanniva sabhāmāha hasanvākyamidaṃ guruḥ // 
atimātramidaṃ daityāḥ svavicāraṇayaiva yat / saṃprāptavimalāvāsaḥ siddho'yaṃ bhagavānbaliḥ // 
ayaṃ tadevameveha tiṣṭhandānavasattamāḥ / svātmani sthitimāpnotu padaṃ paśyatvanāmayam // 
śrānto viśrāmamāyātaḥ kṣīṇacittabhavabhramaḥ / śāntasaṃsāranīhāro vācanīyo na dānavāḥ // 
sva evāloka etena saṃprāpto'jñānasaṃkaṭe / śānte'tra saṃbhrame sauro dineneva karotkaraḥ // 
svayameva hi kālena prabodhamayameṣyati / bījakośātsvasaṃvittyā suptamūrtirivāṃkuraḥ // 
kurudhvaṃ svāmikāryāṇi sarve dānavanāyakāḥ / balirvarṣasahasreṇa samādherbodhameṣyati // 
ityuktā guruṇā tatra harṣāmarṣaviṣādajām / daityāścintāṃ jahuḥ śuṣkāṃ mañjarīmiva pādapāḥ // 
vairocanisabhāsaṃsthāṃ vidhāya prāgvyavasthayā / svavyāpāraparāstasthuḥ sarvaṃ evāsurāstataḥ // 
narā mahī mahipatayo rasātalaṃ grahā nabhastridaśagaṇāstriviṣṭapam / diśo'drayo dikpatayaśca kaṃdarānvanecarā gaganacarāśca khaṃ yayuḥ // 
śrīvasiṣṭha uvāca / atha varṣasahasreṇa divyenāsurapuṅgavaḥ / devadundubhinirghoṣairbubudhe bhagavānbaliḥ // 
balau prabuddhe tadbālaṃ vireje nagaraṃ tadā / vairiñca iva sūryaugha udite kamalākaraḥ // 
baliḥ prabuddha evāsau yāvannāyānti dānavāḥ / tāvatsaṃcintayāmāsa samādhisadane kṣaṇam // 
aho nu ramyā padavī śītalā pāramārthikī / ahamasyāṃ kṣaṇaṃ sthitvā parāṃ viśrāntimāgataḥ // 
tadetāmeva padavīmavalambya karomyaham / bhavatīhopabhuktābhiḥ kiṃ me bāhyavibhūtibhiḥ // 
aindaveṣvapi viśveṣu na tathānandavīcayaḥ / toṣayanti yathāntarme saṃsiddhibhavabhūtayaḥ // 
iti bhūyo'pi viśrāntyai kurvāṇaṃ galitaṃ manaḥ / balimāvārayāmāsurdaityāścandramivāmbudāḥ // 
tānālokya punardadhyau tatpraṇāmākulekṣaṇaḥ / taiḥ kulācalasaṃkāśaiḥ parivītavapustvidam // 
citaḥ kṣīṇavikalpasya kimupādeyamasti me / manastadabhipātitvādyāti tadrasatāmalam // 
mokṣamicchāmyahaṃ kasmādbaddhaḥ kenāsmi vai purā / abaddho mokṣamicchāmi keyaṃ bālaviḍambanā // 
na bandhosti na mokṣosti maurkhyaṃ me kṣayamāgatam / kiṃ me dhyānavilāsena kiṃ vā dhyānena me bhavet // 
dhyānādhyānabhramau tyaktvā puṃstvaṃ svamavalokayat / yadāyāti tadāyātu na me vṛddhirna vā kṣayaḥ // 
na dhyānaṃ nāpi vā'dhyānaṃ na bhogānnāpyabhogitām / abhivāñchāmi tiṣṭhāmi samameva gatajvaraḥ // 
na me vāñchā pare tattve na me vāñchā jagatsthitau / na me dhyānadaśākāryaṃ na kāryaṃ vibhavena me // 
nāhaṃ mṛto na jīvāmi na sannāsanna sanmayaḥ / nedaṃ me naiva cānyanme namo mahyamahaṃ bṛhat // 
idamastu jagadrājyaṃ tiṣṭhāmyatra tu saṃsthitaḥ / neha vāstu jagadrājyaṃ tiṣṭhāmyātmani śītalaḥ // 
kiṃ me dhyānadṛśā kāryaṃ kiṃ rājyavibhavaśriyā / yadāyāti tadāyātu nāhaṃ kiṃcana me kvacit // 
na kiṃcidapi kartavyaṃ yadi nāma mayādhunā / tatkasmānna karomīdaṃ kiṃcitprakṛtakarma vai // 
iti nirṇīya pūrṇātmā balirjñānavatāṃ varaḥ / daityānālokayāmāsa padmānīva divākaraḥ // 
dṛṣṭipātavibhāgena sarveṣāṃ danujanmanām / śiraḥpraṇāmāñjagrāha puṣpāmodānivānilaḥ // 
atha vairocanistatra dhyeyatyāgamayātmanā / manasā sakalānyeva rājakāryāṇi saṃvyadhāt // 
dvijāndevāngurūṃścaiva pūjayāmāsa pūjayā / saṃmānayāmāsa suhṛdbandhusāmantasajjanān // 
arthenāpūrayāmāsa bhṛtyānarthigaṇāṃstathā / lalanā lālayāmāsa vicitravibhavārpaṇaiḥ // 
ityasau vavṛdhe tasminrājye sakalaśāsane / yajñaṃ prati babhūvātha matirasya kadācana // 
tarpitāśeṣabhuvanaṃ devarṣigaṇapūjitam / saha śukrādibhirmukhyaiḥ sa cakāra mahāmakham // 
balirbhogabharasyārthī neti nirṇīya mādhavaḥ / balerīhitasiddhyarthaṃ siddhidastanmakhaṃ yayau // 
bhogaikakṛpaṇāyedaṃ jagajjaṅgalakhaṇḍakam / dātuṃ śocyāya śakrāya vayojyeṣṭhāya kāryavit // 
kramamāṇo balenātra vañcayitvā baliṃ hariḥ / babandha pātālatale bhūgeha iha vānaram // 
adyāsau saṃsthito rāma punarindratvahetunā / jīvanmuktavapuḥ svastho nitya dhyānaviṣaṇṇadhīḥ // 
pātālakuhare tiṣṭhañjīvanmuktamatirbaliḥ / āpadaṃ saṃpadaṃ dṛṣṭyā samayaiva sa paśyati // 
nāstameti na codeti tatprajñā sukhaduḥkhayoḥ / samā sthirakarā citralekhyā sūryāvaliryathā // 
āvirbhāvatirobhāvasahastrāṇīha jīvatām / tanmanaściramālokya bhīmeṣu viratiṃ gatam // 
daśakoṭīśca varṣāṇāmanuśāsya jagattrayam / ante viraktatāṃ prāptamupaśāntaṃ balermanaḥ // 
ūhāpohasahasrāṇi bhāvābhāvaśatāni ca / balinā paridṛṣṭāni kva samāśvāsametyasau // 
bhogābhilāṣaṃ saṃtyajya baliḥ saṃpūrṇamānasaḥ / ātmārāmasthito nityaṃ madhye pātālakoṭare // 
punaretena balinā jagadindratayākhilam / anuśāsyamidaṃ rāma bahūnvarṣagaṇāniha // 
na tasyendrapadaprāptyā tuṣṭiḥ samupajāyate / na tasya svapadabhraṃśādudvega upajāyate // 
samaḥ sarveṣu bhāveṣu sarvadaivoditāśayaḥ / saṃprāptamāharansvastha ākāśa iva tiṣṭhati // 
balervijñānasaṃprāptireṣā te kathitā mayā / etāṃ dṛṣṭimavaṣṭabhya tvamapyabhyudito bhava // 
balivatpravivekena nityo'hamiti niścayāt / padamāsādayādvaitaṃ pauruṣeṇaiva rāghava // 
dve cāṣṭau caiva varṣāṇāṃ koṭīrbhuktvā jagattrayam / ante vairasyamāpanno balirapyasarottamaḥ // 
tasmādavaśyavairasyaṃ bhogabhāramariṃdama / saṃtyajya satyamānandamavairasyaṃ padaṃ vraja // 
imā dṛśyadṛśo rāma nānākāravikāradāḥ / neha kāntatayā jñeyā dūrācchailaśilā iva // 
dhāvamānamihāmutra luṭhitaṃ lokavṛttiṣu / saṃsthāpaya nibaddhyaitacceto hṛdayakoṭare // 
cidādityo bhavāneva sarvatra jagati sthitaḥ / kaḥ paraste ka ātmīyaḥ pariskhalasi kiṃ mudhā // 
tvamananto mahābāho tvamādyaḥ puruṣottamaḥ / tvaṃ padārthaśatākāraiḥ parisphūrjasi cidvapuḥ // 
tvayi sarvamidaṃ protaṃ jagatsthāvarajaṃgamam / bodhe nityodite śuddhe sūtre maṇigaṇā yathā // 
na jāyase na mriyase tvamajaḥ puruṣo virāṭ / cicchuddhā janmamaraṇabhrāntayo mā bhavantu te // 
samastajanmarogāṇāṃ pravicārya balābalam / tṛṣṇāmutsṛjya bhogānāṃ bhoktaiva bhava kevalam // 
tvayi sthite jagannāthe cidāditye sadodite / idamābhāsate sarvaṃ saṃsārasvapnamaṇḍanam // 
mā viṣādaṃ kṛthā vyarthaṃ sukhaduḥkhaiṣaṇā na te / śuddhacitto'si sarvātmā sarvavastvavabhāsakaḥ // 
pūrvamiṣṭamaniṣṭaṃ tvamaniṣṭaṃ ceṣṭamityapi / parikalpya tadabhyāsāttattato'pi parityaja // 
iṣṭāniṣṭadṛśostyāge samatodeti śāśvatī / tayā hṛdayavartinyā punarjanturna jāyate // 
yeṣu yeṣu pradeśeṣu mano majjati bālavat / tebhyastebhyaḥ samāhṛtya taddhi tattve niyojayet // 
evamabhyāgatābhyāsaṃ manomattamataṃgajam / nibadhya sarvabhāvena paraṃ śreyo'dhigamyate // 
mā śarīrayathārthajñairmithyādṛṣṭihatāśayaiḥ / dhūrtaiḥ saṃkalpavikrītairvimūḍhaiḥ samatāṃ vraja // 
akiṃcanātsvanirṇītau lambamānātparoktiṣu / na maurkhyādadhiko loke kaścidastīha duḥkhadaḥ // 
tvametadavivekābbhramuditaṃ hṛdayāmbare / vivekapavanenāśu dūraṃ naya mahāmate // 
ātmanaiva prayatnena yāvadātmāvalokane / na kṛto'nugrahastāvanna vicārodayo bhavet // 
vedavedāntaśāstrārthatarkadṛṣṭibhirapyayam / nātmā prakaṭatāmeti yāvanna svamavekṣitam // 
tvamātmanyātmanā rāma prasāde samavasthitaḥ / prāpto'si vitataṃ bodhaṃ madvacasyeva budhyase // 
vikalpāṃśavihīnasya tvayaiṣā cidvivasvataḥ / gṛhītā vitatā vyāptirmaduktyā paramātmanaḥ // 
vilīnasarvasaṃkalpaḥ śāntasaṃdehavibhramaḥ / kṣīṇakautukanīhāro jāto'si vigatajvaraḥ // 
yadupagacchasi pāsi nihaṃsi vā pibasi vismayase ca vivardhase / tadapi tena tadāstu yadā mune vigatabodhakalaṅkaviśaṅkitaḥ // 
śrīvasiṣṭha uvāca / athemaṃ paramaṃ rāma vijñānābhigame kramam / śrṛṇu daityeśvaraḥ siddhaḥ prahrādaḥ svātmanā yathā // 
āsītpātālakuhare vidrāvitasurāsuraḥ / hiraṇyakaśipurnāma nārāyaṇaparākramaḥ // 
ākrāntabhuvanābhogaḥ sa jahāra harerjagat / ṣaṭpadasya bṛhatpatraṃ rājahaṃsa ivāmbujam // 
cakāra jagatāṃ rājyaṃ samākrāntasurāsaraḥ / dantī nirastahaṃsaugho nalinyāmalināmiva // 
athāsāvasurādhīśaḥ kurvaṃstribhuvaneśatām / kālena suṣuve putrānaṅkurāniva mādhavaḥ // 
te'vardhantācireṇaiva tejasyūrjitabālakāḥ / daśārkāṃśuśatānīva vyomākrāntivilāsinaḥ // 
prahrādanāmā balavānpradhānātmā babhūva ha / teṣāṃ madhye mahārhāṇāṃ maṇīnāmiva kaustubhaḥ // 
tenārājata putreṇa hiraṇyakaśipurbhṛśam / sarvasaundaryayuktena vasanteneva vatsaraḥ // 
atha putrasahāyo'sau balakośasamanvitaḥ / ājagāma madaṃ daityastrigaṇḍagalitebhavat // 
tattāpākrāntitāpena trijaganti vikāsinā / kalpāntasūryagaṇavannavayaiva karaśriyā // 
akhidyantāsya tenātha sūryendupramukhāḥ surāḥ / durvilāsavilolasya bālasyeva svabandhavaḥ // 
prārthayāṃcakrire'thājaṃ daityendrebhapatervadhe / na kṣamante mahāntopi paunaḥpunyena duṣkriyām // 
tataḥ pralayaparyastajagaddhargharajṛmbhitam / digdantidaśanaprakhyanakhavajrādijṛmbhitam // 
sthiravidyullatājālabhāsuradvijamaṇḍalam / daśadikkoṭarodbhāntajvalajjvalanakuṇḍalam // 
samastakulaśailendrapiṇḍapīṭhodbhaṭodaram / dordrumādhūtanirdhūtasphuradbrahmāṇḍakharparam // 
vadanodaraniṣkrāntavātotsāritaparvatam / trijagaddahanodyuktakopakalpāgnigarvitam // 
saṭāvikaṭapīnāṃsaspandapreritabhāskaram / romakūpalasadvahnipuñjāpiñjaraparvatam // 
kulācalamahākuḍyaghaṭanodbhaṭadiktaṭam / sarvāvayavaniṣkrāntapaṭṭiśaprāsatomaram // 
nārasiṃhaṃ vapuḥ kṛtvā mādhavo'hanmahāsuram / lasatkaṭakaṭārāvaṃ turaṅgamamiva dvipaḥ // 
pauramāsuramudvāntaidadāhekṣaṇavahnibhiḥ / sa sarvabhūtakalpānte jagajjālamivānalaḥ // 
nṛsiṃhamārute tasminbhṛśaṃ kṣobhamupāgate / visphūrjitaghanāsphoṭairekārṇava ivākule // 
dudruvurdānavaughāste digjvalanmaśakā iva / upāyayuradṛśyatvaṃ dīpā iva gatatviṣaḥ // 
atha vidrutadaityendraṃ dagdhāntaḥpuramaṇḍalam / babhūva pātālatalaṃ kalpakṣuṇṇajagatsamam // 
akālakalpāntavidhau hatvā daityaṃ śanairvibhau / kvāpi yāte samāśvastasurasaṃrambhapūjite // 
mṛtaśiṣṭā danusutāḥ prahrādaparipālitāḥ / dagdhaṃ taṃ deśamājagmuḥ saraḥ śuṣkamivāṇḍajāḥ // 
tatra kālocitāṃ kṛtvā svanāśaparidevanām / aurdhvadehikasatkāraṃ cakruḥ preteṣu bandhuṣu // 
hatabandhujanaṃ pluṣṭabandhubāndhavamaṇḍalam / śanairāśvāsayāmāsurmṛtaśiṣṭaṃ svakaṃ janam // 
citrārpitopamadurākṛtayo nirīhā dīnāśayā hi mahatāmburuhopamānāḥ / śokopataptamanaso'suranāyakāste dagdhadrumā iva nirastavikāramāsan // 
śrīvasiṣṭha uvāca / atha duḥkhaparītātmā hariṇā hatadānave / prahlādaścintayāmāsa maunī pātālakoṭare // 
konvasmākamupāyaḥ syādya evehāsurāṅkuraḥ / tīkṣṇāgro jāyate taṃ taṃ bhuṅkte śākhāmṛgo hariḥ // 
na kadācana pātāle daityā dordaṇḍaśālinaḥ / sthirā babhūvurudbhinnāḥ padmā iva himācale // 
utpattyotpattya naśyanti bhāsurākāraghargharāḥ / kṣīṇaprasphuritārambhāstaraṅgā iva vāridheḥ // 
sabāhyābhyantaraṃ kaṣṭaṃ samagrālokahāriṇaḥ / ripavaḥ prauḍhimāyātā apūrvatimirabhramāḥ // 
tamaḥprapūrṇahṛdayāḥ saṃkucatpatrasaṃpadaḥ / suhṛdaḥ khedamāyānti niśīthakamalākarāḥ // 
tātasya malinairnūnaṃ pādapīṭhopamardakaiḥ / surairviṣaya ākrānto mṛgairiva mahāvanam // 
nirudyamā gataśrīkā dīnāḥ prakaṭitāśayāḥ / bāndhavā na virājante padmāḥ pluṣṭadalā iva // 
sphurantyasuravīrāṇāṃ gṛheṣvaviratānilaiḥ / dhūsarā bhasmanīhārā dhūpadhūmabharā iva // 
hṛtadvārakapāṭāsu daityāntaḥpurabhittiṣu / prabhā marakatasyeva jātā navayavāṅkurāḥ // 
trilokīnābhinalinīmattebhā dānavā api / devavaddainyamāyātāḥ kimasādhyamaho vidheḥ // 
manākcalati parṇe'pi dṛṣṭāribhayabhītayaḥ / vadhvastrasyanti vidhvastā mṛgyo grāmagatā iva // 
āsurīkarṇapūrārtha phullā ratnagulucchakāḥ / narasiṃhakarālūnāḥ sthāṇutāmāgatā drumāḥ // 
divyāmbaralatāpatrā ratnastabakadanturāḥ / punarāropitāstatra nandane kalpapādapāḥ // 
purā tvamarabandīnāmasureḥ saṃstutaṃ mukham / adya tvasurabandīnāṃ surairālokitaṃ mukham // 
manye dānamahānadyaḥ surebhakaṭabhittiṣu / pravṛttāstā bhaviṣyanti śailasānuṣvivāpagāḥ // 
asmākamibhagaṇḍeṣu dānadāhavibhūtayaḥ / lasanti marukhaṇḍeṣu saṃśuṣkeṣviva dhūlayaḥ // 
vikāsisitamandāramakarandāruṇānilāḥ / te meruśikharaistulyā daityā durlabhatāṃ gatāḥ // 
suragandharvasundaryo dānavāntaḥpurocitāḥ / adya merau sthitiṃ yātā mañjarya iva pādape // 
kaṣṭaṃ tāta puraṃdhrīṇā śuṣkāmburuhanīrasāḥ / vilāsāḥ suranārībhirbhartsyante lāsyalīlayā // 
pūrvaṃ yaireva mattātaścāmarairupavījitaḥ / sahasranayanaḥ svarge kaṣṭaṃ taireva vījyate // 
iyamasmākamapyāpadāgatā dainyadāyinī / tasyaikasya prasādena duṣpauruṣagaterhareḥ // 
taddorvanaghanacchāyālabdhaviśrāntayaḥ surāḥ / na kadācana tapyante himādreriva sānavaḥ // 
śauriśauryāgraśikharasaṃśrayeṇāśritaśriyaḥ / asmānsamuparundhanti śunaḥ śākhāmṛgā iva // 
tenāsurapurandhrīṇāṃ nityaṃ maṇḍanamaṇḍane / mukhapadme sthitaṃ bāṣpamabjinīnāṃ himaṃ yathā // 
śīrṇabhinnaluṭhadbhittirjagajjaraṭhamaṇḍapaḥ / ayaṃ nīlamaṇistambhaistadbhujaireva dhāryate // 
sa dhartā surasainyasya majjato vipadarṇave / kṣīrododaramagnasya mandarasyeva kacchapaḥ // 
ete tātādayaḥ sarve tenaivāsurasattamāḥ / pātitāḥ kṣubdhakalpāntavāteneva kulācalāḥ // 
sa eka eva saṃhārakarmakṣamabhujānalaḥ / surasārthaguruḥ śrīmānviṣamo madhusūdanaḥ // 
daityadordaṇḍaparaśostasya vīryeṇa vīryavān / dānavānbādhate śakro bālakāniva markaṭaḥ // 
durjayaḥ puṇḍarīkākṣaḥ pravimuktāyudho'pi san / nāsau śastrāstravicchedairvajrasāro vidīryate // 
abhyastā bahavastena mithaḥ preritaparvatāḥ / bhīmāḥ samarasaṃrambhāḥ samamasmatpitāmahaḥ // 
tāsu tāsvatighorāsu vitatāsvatirājiṣu / yo na bhīta idānīṃ sa bhayameṣyati kā kathā // 
upāyamekamevemaṃ harerākramaṇe sphuṭam / manye tadvyatirekeṇa vidyate na pratikriyā // 
sarvātmanā sarvadhiyā sarvasaṃrambharaṃhasā / sa eva śaraṇaṃ devo gatirastīha nānyathā // 
na tasmādadhikaḥ kaścidasti lokatrayāntare / pralayasthitisargāṇāṃ hariḥ kāraṇatāṃ gataḥ // 
asmānnimeṣādārabhya nārāyaṇamajaṃ sadā / saṃprapanno'smi sarvatra nārāyaṇamayo hyaham // 
namo nārāyaṇāyeti mantraḥ sarvārthasādhakaḥ / nāpaiti mama hṛtkośādākāśādiva mārutaḥ // 
harirāśā harirvyoma harirurvī harirjagat / ahaṃ harirameyātmā jāto viṣṇumayo hyaham // 
aviṣṇuḥ pūjayanviṣṇuṃ na pūjāphalabhāgbhavet / viṣṇurbhūtvā yajedviṣṇumayaṃ viṣṇurahaṃ sthitaḥ // 
hariḥ prahrādanāmā yo matto nānyo hariḥ pṛthak / iti niścayavānantarvyāpako'haṃ ca sarvataḥ // 
anantamidamākāśamāpūrya vinatāsutaḥ / kanakāṅgo mamāṅgānāmayamāsanatāṃ gataḥ // 
karaśākhaikaviśrāntasarvahetivihaṃgamāḥ / nakhāṃśumañjarīkīrṇā mahāmarakatadrumāḥ // 
ime te mṛdumandāradāmadigdhāṃsamaṇḍalāḥ / mandarāghṛṣṭakeyūrāścatvāro mama bāhavaḥ // 
calacchaśikalāpūracārucāmaradhāriṇī / iyaṃ me pārśvagā lakṣmīḥ kṣīrodakuharotthitā // 
helāvilubdhabhuvanā trailokyatarumañjarī / iyaṃ me pārśvagā kīrtiracalāmalabhāsinī // 
anāratajagajjālanavanirmāṇakāriṇī / iyaṃ me pārśvagā māyā svendrajālavilāsinī // 
iyaṃ sā helayākrāntatrailokyatarukhaṇḍikā / jayā sphurati me pārśve latā kalpataroriva // 
imau me nityaśītoṣṇau devau śītāṃśubhāskarau / prakaṭīkṛtasaṃsārau mukhamadhye vilocane // 
mameyamutpalaśyāmā pīnāmbhodharasundarī / śyāmīkṛtakakupcakrā dehadīptirvisarpiṇī // 
ayaṃ mama kare śaṅkhaḥ pāñcajanyaḥ sphuraddhvaniḥ / mūrtaṃ khamiva śabdātmā kṣīroda iva saṃsthitaḥ // 
ayaṃ me karṇikākośanilīnabrahmaṣaṭpadaḥ / padmaḥ karatale śrīmānsvanāḍīkuharodbhavaḥ // 
iyaṃ me ratnacitrāṅgī sumeruśikharopamā / hemāṅgadā gadā gurvī daityadānavamardinī // 
ayaṃ me bhāskarākāra udyadaṃśuḥ sudarśanaḥ / jvālājaṭilaparyantaparipāṭaladiktaṭaḥ // 
ayaṃ me ketumadvahnisundaro jvalito'sitaḥ / kuṭhāro daityavṛkṣāṇāṃ nandayannandakaḥ sthitaḥ // 
idaṃ me śaradhārāṇāṃ puṣkarāvartakopamam / śārṅgaṃ dhanurahīndrābhamindrakārmukasundaram // 
imānyahamanantāni jaganti jaṭhare ciram / bibharmi jātanaṣṭāni vartamānānyanekaśaḥ // 
imau mahī me caraṇāvidaṃ me gaganaṃ śiraḥ / idaṃ vapurme trijagadime me kukṣayo diśaḥ // 
sākṣādayamahaṃ viṣṇurnīlameghodaradyutiḥ / suparṇaparvatārūḍhaḥ śaṅkhacakragadādharaḥ // 
ete mattaḥ palāyante samagrā duṣṭacetasaḥ / tārṇāstaralasaṃcārāḥ pavanādiva rāśayaḥ // 
ayaṃ nīlotpalaśyāmaḥ pītavāsā gadādharaḥ / lakṣmīvāngaruḍārūḍhaḥ svayamevāhamacyutaḥ // 
ko māmeti viruddhātmā trailokyadahanakṣamam / svanāśāya tataḥ kṣubdhaṃ kālāgniṃ śalabho yathā // 
ime me taijasīṃ sṛṣṭiṃ mamāgrasthāḥ surāsurāḥ / na śaknuvanti saṃroddhuṃ cakṣurmandāḥ prabhā iva // 
imaṃ māmīśvaraṃ viṣṇuṃ brahmendrāgniharādayaḥ / stuvantyanantayā vācā bahuvaktrasamutthayā // 
ayaṃ vijṛmbhitaiśvaryo jāto'hamajitākṛtiḥ / sarvadvandvapadātīto mahimnā parameṇa hi // 
tribhuvanabhavanodaraikamūrti prasabhavibhinnasamastaduṣṭasattvam / ghanagiritṛṇakānanāntarasthaṃ sakalabhayāpaharaṃ vapuḥ praṇaumi // 
śrīvasiṣṭha uvāca / prahrāda iti saṃcintya kṛtvā nārāyaṇīṃ tanum / punaḥ saṃcintayāmāsa pūjārthamasuradviṣaḥ // 
vapuṣo vaiṣṇavādasmānmā bhūnmūrtiḥ parāvarā / ayaṃ prāṇapravāheṇa bahirviṣṇuḥ sthito'paraḥ // 
vainateyasamārūḍhaḥ sphuracchakticatuṣṭayaḥ / śaṅkhacakragadāpāṇiḥ śyāmalāṅgaścaturbhujaḥ // 
candrārkanayanaḥ śrīmānkāntanandakanandanaḥ / padmapāṇirviśālākṣaḥ śārṅgadhanvā mahādyutiḥ // 
tadenaṃ pūjayāmyāśu parivārasamanvitam / saparyayā manomayyā sarvasaṃbhāraramyayā // 
tata enaṃ mahādevaṃ pūjayiṣyāmyahaṃ punaḥ / pūjayā bāhyasaṃbhogamahatyā bahuratnayā // 
prahrāda iti saṃcintya saṃbhārabharabhāriṇā / manasā pūjayāmāsa mādhavaṃ kamalādhavam // 
ratnaughapātrapaṭalaiścandanādivilepanaiḥ / dhūpairdīpairvicitraiśca nānāvibhavabhūṣaṇaiḥ // 
mandāramālāvalanairhemābjapaṭalotkaraiḥ / kalpavṛkṣalatāgucchai ratnastabakamaṇḍalaiḥ // 
pallavairdivyavṛkṣāṇāṃ nānākusumadāmabhiḥ / kiṃkirātairbakaiḥ kundaiścampakairasitotpalaiḥ // 
kahlāraiḥ kumudaiḥ kāśaiḥ kharjūraiścūtakiṃśukaiḥ / aśokairmadanairbilvaiḥ karṇikāraiḥ kirātakaiḥ // 
kadambairbakulairnimbaiḥ sinduvāraiḥ sayūthakaiḥ / pāribhadraiguggulībhirbindukaiḥ puṣpakotkaraiḥ // 
priyaṅgupaṭalaiḥ pāṭaiḥ pāṭalairdhātupāṭalaiḥ / āmrairāmrātakairgavyairharītakabibhītakaiḥ // 
śālatālatamālānāṃ latākusumapallavaiḥ / komalaiḥ kalikājālaiḥ sahakāraiḥ sakuṅkumaiḥ // 
ketakaiḥ śatapatraiśca tathailāmañjarīgaṇaiḥ / sarvasaundaryasaṃmānaiḥ svayamātmārpaṇairapi // 
hariṃ paramayā bhaktyā jagadvibhavabhavyayā / manasā pūjayāmāsa prahrādo'ntaḥpure patim // 
atha devagṛhe tasminbāhyārthaiḥ paripūrṇayā / pūjayā pūjayāmāsa dānaveśo janārdanam // 
bahirdravyairanenaiva krameṇa parameśvaram / punaḥpunaḥ pūjayitvā tuṣṭimāndānavo'bhavat // 
tatastataḥ prabhṛtyeva prahrādaḥ parameśvaram / tathaiva pratyahaṃ bhaktyā pūjayāmāsa pūrṇayā // 
atha tasminpure daityāstataḥ prabhṛti vaiṣṇavāḥ / sarva evābhavanbhavyā rājā hyācārakāraṇam // 
jagāma vārtā gaganaṃ devalokamathārihan / viṣṇordveṣaṃ parityajya bhaktā daityāḥ sthitā iti // 
devā vismayamājagmuḥ śakrādyāḥ samarudgaṇāḥ / gṛhītā vaiṣṇavī bhaktirdaityaiḥ kimiti rāghava // 
kṣīrode bhogibhogasthaṃ vibudhā vismayākulāḥ / jagmuramvaramutsṛjya harimāhavaśālinam // 
tatrainaṃ daityavṛttāntaṃ kathayāmāsurasya te / papracchuścainamāsīnamapūrvāścaryavismayam // 
vibudhā ūcuḥ / kimetadbhagavandaityā viruddhā ye sadaiva te / te hi tanmayatāṃ yātā māyeyamiti bhāvyate // 
kva kilātyantadurvṛttā dānavā dalitādrayaḥ / kva pāścātyamahājanmalabhyā bhaktirjanārdane // 
prākṛto guṇavāñjāta ityeṣā bhagavankathā / akālapuṣpamāleva sukhāyodvejanāya ca // 
nopapannaṃ hi yadyatra tatra tanna virājate / madhye kācakalāpasya mahāmūlyo maṇiryathā // 
yo yo yādṛgguṇo jantuḥ sa tāmevaiti saṃsthitim / sadṛśeṣvapyajeṣu śvā na madhye ramate kvacit // 
na tathā duḥkhayantyaṅge majjantyo vajrasūcayaḥ / vaisādṛśyena saṃbaddhā yathaitā vastudṛṣṭayaḥ // 
yadyatra kramasaṃprāptamupapannamaninditam / tadeva rājate tatra jale'mbhojaṃ natu sthale // 
kvādhamaḥ prākṛtārambho hīnakarmaratiḥ sadā / varāko dānavo hīnajātirbhaktiḥ kva vaiṣṇavī // 
kamalinī paruṣoṣarabhūgatā sukhayatīha yathā na durāśrayā / ditisuto'pi hi mādhavabhaktimāniti kathā na tatheśa sukhāya naḥ // 
śrīvasiṣṭha uvāca / garjantamatisaṃrabdhaṃ suralokamathārihā / uvāca mādhavo vākyaṃ śikhivṛndamivāmbudaḥ // 
śrībhagavānuvāca / vibudhā mā viṣaṇṇāḥ stha prahlādo bhaktimāniti / pāścātyaṃ janma tasyedaṃ mokṣārho'sāvariṃdamaḥ // 
ata uttarametena garbhatā danujanmanā / na kartavyā pradagdhena bījenevāṅkurakriyā // 
guṇavānnirguṇo jāta ityanarthakramaṃ viduḥ / nirguṇo guṇavāñjāta ityāhuḥ siddhidaṃ kramam // 
ātmīyāni vicitrāṇi bhuvanānyamarottamāḥ / prayāta nāsukhāyaiṣā prāhlādī guṇiteha vaḥ // 
śrīvasiṣṭha uvāca / ityuktvā vibudhāṃstatra kṣīrodārṇavavīciṣu / antardhānaṃ yayau devastaṭatāpicchagucchavat // 
so'pi saṃpūjitahariḥ suraugho vrajadambaram / punarmandaranirdhūtātkaṇajālamivārṇavāt // 
prahlādaṃ prati gīrvāṇāstataḥ snigdhatvamāyayuḥ / mahānto yatra nodvignāstatra viśvāsavanmanaḥ // 
pratyahaṃ pūjayāmāsa devadevaṃ janārdanam / manasā karmaṇā vācā prahlādo bhaktimāniti // 
atha pūjāparasyāsya samavardhanta kālataḥ / vivekānandavairāgyavibhavapramukhā guṇāḥ // 
nābhyanandadasau bhogapūgaṃ śuṣkamiva drumam / na cāramata kāntāsu mṛgo lokamahīṣviva // 
na reme lokacaryāsu śāstrārthakathanādṛte / na jāyate ratistasya dṛśye sthala ivājinī // 
na viśaśrāma ceto'sya bhogarogānurañjane / muktāphalamasaṃśliṣṭaṃ muktāphala ivāmale // 
tyaktabhogādikalanaṃ viśrāntimanupāgatam / cetaḥ kevalamasyāsīddolāyāmiva yojitam // 
prāhlādīṃ tāṃ sthitiṃ viṣṇurdevaḥ kṣīrodamandirāt / viveda sarvagatayā dhiyā paramakāntayā // 
atha pātālamārgeṇa viṣṇurāhlāditāgrataḥ / pūjādevagṛhaṃ tasya prahlādasya samāyayau // 
vijñāyābhyāgataṃ devaṃ pūjayā dviguṇeddhayā / daityendraḥ puṇḍarīkākṣamādarātparyapūjayat // 
pūjāgṛhagataṃ devaṃ pratyakṣāvasthitaṃ harim / prahlādaḥ paramaprīto girā tuṣṭāva puṣṭayā // 
prahlāda uvāca / tribhuvanabhavanābhirāmakośaṃ sakalakalaṅkaharaṃ paraṃ prakāśam / aśaraṇaśaraṇaṃ śaraṇyamīśaṃ harimajamacyutamīśvaraṃ prapadye // 
kuvalayadalanīlasaṃnikāśaṃ śaradamalāmbarakoṭaropamānam / bhramaratimirakajjalāñjanābhaṃ sarasijacakragadādharaṃ prapadye // 
vimalamalikalāpakomalāṅgaṃ sitadalapaṅkajakuḍmalābhaśaṅkham / śrutiraṇitavirañcicañcarīkaṃ svahṛdayapadmadalāśrayaṃ prapadye // 
sitanakhagaṇatārakāvakīrṇaṃ smitadhavalānanapīvarendubimbam / hṛdayamaṇimarīcijālagaṅgaṃ hariśaradambaramātataṃ prapadye // 
aviralakṛtasṛṣṭisarvalīnaṃ satatamajātamavardhanaṃ viśālam / guṇaśatajaraṭhābhijātadehaṃ tarudalaśāyinamarbhakaṃ prapadye // 
navavikasitapadmareṇugauraṃ sphuṭakamalāvapuṣā vibhūṣitāṅgam / dinaśamasamayāruṇāṅgarāgaṃ kanakanibhāmbarasundaraṃ prapadye // 
ditisutanalinītuṣārapātaṃ suranalinīsatatoditārkabimbam / kamalajanalinījalāvapūraṃ hṛdi nalinīnilayaṃ vibhuṃ prapadye // 
tribhuvananalinīsitāravindaṃ timirasamānavimohadīpamagryam / sphuṭataramajaḍaṃ cidātmatattvaṃ jagadakhilārtiharaṃ hariṃ prapadye // 
śrīvasiṣṭha uvāca / iti guṇabahulābhirvāgbhirabhyarcito'sau harirasuravināśaḥ śrīniṣaṇṇāṃsadeśaḥ / jalada iva mayūraṃ prītimānprīyamāṇaṃ kuvalayadalanīlaḥ pratyuvācāsurendram // 
śrībhagavānuvāca / varaṃ guṇanidhe daityakulacūḍāmahāmaṇe / gṛhāṇābhimataṃ bhūyo janma duḥkhopaśāntaye // 
prahlāda uvāca / sarvasaṃkalpaphalada sarvalokāntarasthita / yadudāratamaṃ vetsi tadevādiśa me vibho // 
śrībhagavānuvāca / sarvasaṃbhramasaṃśāntyai paramāya phalāya ca / brahmaviśrāntiparyanto vicāro'stu tavānagha // 
śrīvasiṣṭha uvāca / ityuktvā ditiputrendraṃ viṣṇurantaradhīyata / kṛtaghargharanirhrādastaraṅgastoyadheriva // 
viṣṇāvantarhite deve pūjāyāṃ kusumāñjalim / pāścātyaṃ dānavastvaktvā maṇiratnapariṣkṛtam // 
padmāsanastho'timudā hyupaviśya varāsane / stotrapāṭhavidhāvantaścintayāmāsa cetasā // 
vicāravāneva bhavānbhavatviti bhavāriṇā / devenokto'smi tenāntaḥ karomyātmavicāraṇam // 
kimahaṃ nāma tāvatsyāṃ yo'sminbhuvanaḍambare / vacmi gacchāmi tiṣṭhāmi prayatnenāharāmi ca // 
jagattāvadidaṃ nāhaṃ savṛkṣatṛṇaparvatam / yadbāhyamalamatyantaṃ tatsyāṃ kathamahaṃ kila // 
asannabhyudito mūkaḥ pavanaiḥ sphuritaḥ kṣaṇam / kālenālpena vilayī deho nāhamacetanaḥ // 
jaḍayā karṇaśaṣkulyā kalpyamānaḥ kṣaṇakṣayī / śūnyākṛtiḥ śūnyabhavaḥ śabdo nāhamacetanaḥ // 
tvacā kṣaṇavināśinyā prāpyamaprāpyamapyatha / citprasādopalabdhātmasparśanaṃ nāsmyacetanam // 
baddhātmā jihvayā tuccho lolayā lolasattayā / svalpaspando dravyaniṣṭho raso nāhamacetanaḥ // 
dṛśyadarśanayorlīnaṃ kṣayikṣaṇavināśinoḥ / kevale draṣṭari kṣīṇaṃ rūpaṃ nāhamacetanam // 
nāsayāpyandhajaḍayā kṣayiṇyā parikalpitaḥ / pelavo'niyatākāro gandho nāhamacetanaḥ // 
nirmamo'mananaḥ śānto gatapañcendriyabhramaḥ / śuddhacetana evāhaṃ kalākalanavarjitaḥ // 
cetyavarjitacinmātramahameṣo'vabhāsakaḥ / sabāhyābhyantaravyāpī niṣkalāmalasanmayaḥ // 
anena cetaneneme sarve ghaṭapaṭādayaḥ / sūryāntā avabhāsyante dīpenottamatejasā // 
ā idānīṃ smṛtaṃ satyametattadakhilaṃ mayā / nirvikalpacidābhāsa eṣa ātmāsmi sarvagaḥ // 
anenaitāḥ sphurantīha vicitrendriyavṛttayaḥ / tejasāntaḥprakāśena yathāgnikaṇapaṅktayaḥ // 
anenaitāḥ sphurantīha vicitrendriyapaṅktayaḥ / sarvagena nidāghena yathā marumarīcikāḥ // 
anenaitatpadārthānāṃ vastutvaṃ pratipādyate / śuklādiguṇavattvaṃ svaṃ pradīpeneva vāsasām // 
asāveva hi bhūtānāṃ sarveṣāmeva jāgratām / sarvānubhavitābhūmirātmā mukuravatsthitaḥ // 
tasyaikasyāvikalpasya ciddīpasya prasādataḥ / uṣṇo'rkaḥ śiśiraścandro ghano'drirvidrutaṃ payaḥ // 
sātatyenānubhūtānāṃ sarveṣāṃ ca jagatsthitau / etatkāraṇamādyaṃ tatkāraṇaṃ nāsya vidyate // 
sātatyenānubhūtānāṃ padārthānāmanena tat / padārthatvamudetyuccaiḥ pratāpeneva taptatā // 
anākārātkāraṇācca sarvakāraṇakāraṇāt / etasmādidamutpannaṃ jagacchaityaṃ himādiva // 
brahmaviṣṇvindrarudrāṇāṃ kāraṇānāṃ jagatsthitau / etatkāraṇamādyaṃ tatkāraṇaṃ nāsya vidyate // 
ciccetyadraṣṭadṛśyādināmabhirvarjitātmane / svayaṃ sakṛdvibhātāya mahyamasmai namo namaḥ // 
etasminsarvabhūtāni nirvikalpacidātmani / guṇabhūtāni bhūteśe tiṣṭhanti viviśanti ca // 
yatkilānena kalitaṃ cetanenāntarātmanā / tattadbhavati sarvatra netaratsadapi sthitam // 
yaccitā kalitaṃ kiṃcittadāpnoti nijaṃ padam / yaccitākalitaṃ neha tatsadapyantamāgatam // 
ime ghaṭapaṭākārāḥ padārthaśatapaṅktayaḥ / jāgatyo vipulādarśe hyasminvyomani bimbitāḥ // 
etadvṛddhaṃ vṛddhatare kṣayi kṣayiṇi jāyate / padārthe sadasaccāpi pratibimbārkavatsthitam // 
adṛśyaṃ sarvabhūtānāṃ prāpyaṃ galitacetasām / etattaddṛśyate sadbhiḥ paraṃ vyomātinirmalam // 
iyamabhyudayaṃ yāti nānādṛśyasumañjarī / ācāracañcarīkāḍhyā etasmātkāraṇadrumāt // 
asmādiyamudetyuccaiḥ saṃsāraracanācalā / vicitratarugulmāḍhyā śailādiva vanāvalī // 
sarveṣāmavibhinno'sau trailokyodaravartinām / brahmādīnāṃ tṛṇāntānāṃ cidātmā saṃprakāśakaḥ // 
eko'sāvahamādyantarahitaḥ sarvagākṛtiḥ / carācarāṇāṃ bhūtānāmantaḥ svānubhavaḥ sthitaḥ // 
asya tasya mamemāni sthāvarāṇi carāṇi ca / parisaṃkhyādihīnāni śarīrāṇi bahūni ca // 
eko'sāvanubhūtyātmā svānubhūtivaśātsvayam / sarvadṛgdraṣṭṛdṛśyatvātsahasrakaralocanaḥ // 
eṣo'sāvahamākāśe sūryadehena cāruṇā / viharāmītareṇāpi vāyudehena vāyunā // 
mamaitadvapurānīlaṃ śaṅkhacakragadādharam / sarvasaubhāgyasīmāntaṃ hyasmiñjagati valgati // 
ahamasminsamudbhūtaḥ padmāsanagataḥ sadā / nirvikalpasamādhisthaḥ parāṃ nirvṛtimāgataḥ // 
ahaṃ trinetrayā''kṛtyā gaurīvaktrābjaṣaṭpadaḥ / sargānte saṃharāmīdaṃ kūrmo'ṅgapaṭalaṃ yathā // 
ahamindreṇa rūpeṇa trilokīmakhilāmimām / pālayāmi kramaprāptāṃ maṭhikāmiva tāpasaḥ // 
strīpumānahamevaitatkumāro hyahamityapi / jīrṇo'haṃ dehadhāritvājjāto'haṃ viśvatomukhaḥ // 
ahaṃ tṛṇalatāgulmajālaṃ rasatayā sthitaḥ / utthāpayāmi cidbhūmeḥ kūpo'ntaralatāmiva // 
svalīlārthamidaṃ cāru jagadāḍambaraṃ tatam / mayābhijātabālena paṅkakrīḍanakaṃ yathā // 
mayedamāpyate sarvaṃ sattā māṃ prāpya gacchati / matparityaktametacca sadapyeva na kiṃcana // 
mayi sphāre cidādarśe pratibimbaṃ yadāgatam / tadasti netaradyasmānmatto'nyanneha vidyate // 
kusumeṣvahamāmodaḥ puṣpapatreṣvahaṃ chaviḥ / chaviṣvahaṃ rūpakalā rūpeṣvanubhavo'pyaham // 
yadyatkiṃcididaṃ dṛśyaṃ jagatsthāvarajaṅgamam / sarvasaṃkalparahitaṃ taccittattvamahaṃ param // 
ādyā rasamayī śaktī rasaugho vistṛto yayā / sā yathā dārukuḍyeṣu tathāhaṃ sarvavastuṣu // 
paramāṃ tāmahaṃ sarvapadārthāntaravartitām / upetya saṃvidvaicitryaṃ pratanomi svayecchayā // 
ghṛtaṃ yathāntaḥ payaso rasaśaktiryathā jale / cicchaktiḥ sarvabhāveṣu tathāntarahamāsthitaḥ // 
idaṃ jagattrikālasthaṃ citi madhye ca saṃsthitam / cetyopacārarahitaṃ vastujātamivāvanau // 
bharitāśeṣadikkukṣistyaktasaṃkocavibhramaḥ / sarvasthaḥ sarvakartā ca virāṭ samrāḍahaṃ sthitaḥ // 
apūrvamanibaddhendramaśastradalitāmaram / aprārthitaṃ me saṃprāptaṃ jagadrājyamidaṃ tatam // 
aho nu vitatātmāsmi na māmyapyātmanātmani / kalpāntapavanādhūta ekārṇava ivārṇave // 
nātmanyantamavāpnomi svasthe'ntaḥ svadite svayam / kṣīravārinidhau paṅguḥ sarīsṛpa iva sphuran // 
svalpeyaṃ maṭhikā brāhmī jagannāmnī susaṃkaṭā / gajo bilva iva svāṅge na māti vipulaṃ vapuḥ // 
viriñcibhavanātpāre tattvānte'pyāharatpadam / prasaratyeva me rūpamadyāpi na nivartate // 
ayaṃ nāmāhamityantaḥ kuto niravalambanā / aparyantākṛtereṣā kilāsītsvalpatā mama // 
bhavānayamayaṃ cāhamiti mithyaiva vibhramaḥ / kodehaḥ ko'pyadeho vā ko mṛtaḥ kaśca jīvati // 
varākāḥ pelavadhiyo babhūvurme pitāmahāḥ / ye sāmrājyamidaṃ tyaktvā remire bhavabhūmiṣu // 
kveyaṃ kila mahādṛṣṭirbharitā brahmabṛṃhitā / kva sarīsṛpabhīmāśā bhīmā rājyavibhūtibhiḥ // 
anantānandasaṃbhogā paropaśamaśālinī / śuddheyaṃ cinmayī dṛṣṭijayatyakhiladṛṣṭiṣu // 
sarvabhāvāntarasthāya cetyamuktacidātmane / pratyakcetanarūpāya mahyameva namo namaḥ // 
jayāmyahamajo jāto jīrṇasaṃsārasaṃsṛtiḥ / prāptaprāpyo mahātmāyaṃ jīvāmi ca jayāmi ca // 
idamuttamasāmrājyaṃ bodhaṃ saṃtyajya śāśvatam / na rame'hamaramyāsu rājyaduḥkhavibhūtiṣu // 
dāruvāridṛṣanmātre lulito yo dharātale / dhigvarākamanātmajñaṃ taṃ kudānavakīṭakam // 
avidyaikātmabhirdravyairavidyāmayamaṅgakam / ajñena saṃtarpayatā kiṃ nāma guruṇā kṛtam // 
varṣāṇi katicitprāpya jagacchrīmaṭhikāmimām / kiṃ nāma prāpaducitaṃ hiraṇyakaśipuḥ kila // 
anāsvādyedamānandaṃ jagadrājyaśatānyapi / samāsvādayatā neha kiṃcidāsvāditaṃ bhavet // 
na kiṃcidyena saṃprāptaṃ tenedaṃ paramāmṛtam / saṃprāpyāntaḥ prapūrṇena sarvaṃ prāptamakhaṇḍitam // 
tyaktvā padamidaṃ mūrkho mitameti na paṇḍitaḥ / uṣṭro hi tyaktasulataḥ kaṇṭakaṃ yāti netaraḥ // 
parāṃ dṛṣṭimimāṃ tyaktvā dagdharājye rameta kaḥ / kastyaktvekṣurasaṃ prājñaḥ kaṭu nimbapayaḥ pibet // 
mūrkhā eva hi te sarve babhuvurme pitāmahāḥ / imāṃ dṛṣṭiṃ parityajya remire rājyasaṃkaṭe // 
kva phullānandanasthalyaḥ kva dagdhamarubhūmayaḥ / kvemā bodhadṛśaḥ śāntāḥ kva bhogeṣvātmabuddhayaḥ // 
na kiṃcidapi trailokye yadrājyamapi vāñchate / sarvamastyeva cittattve tatkasmānnānubhūyate // 
citā sarvasthayā svasthasamayā nirvikārayā / sarvayā sarvadā sarvaṃ sarvataḥ sādhu labhyate // 
bhāsinī taijasī śaktiramṛtaprāptiraindavī / brāhmī mahattā mahatī śākrī trailokyarājatā // 
paramā pūrṇatā śārvī jayalakṣmīśca vaiṣṇavī / mānasī śīghragatitā balavattā ca vāyavī // 
āgneyī dāhakalanā pāyasī rasanirvṛtiḥ / maunī mahātapaḥsiddhirvidyā bārhaspatī tathā // 
vaimānikī vyomagatiḥ sthiratā cāpi pārvatī / gambhīratātha sāmudrī mairavī ca mahonnatiḥ // 
śamaśrīḥ saugatī saumyā mādirī madalolatā / mādhavī puṣpamayatā vārṣikī ghanaśabditā // 
yākṣī ca māyāmayatā nābhasī niṣkalaṅkatā / śītatāpi ca tauṣārī naidāghī tāpataptatā // 
etāścānyāstathā bahvayo deśakālakriyātmikāḥ / nānākāravikārotthāstrikālodarasaṃsthitāḥ // 
vicitrāḥ śaktayaḥ svasthasamayā nirvikārayā / citā kriyante parayā kalākalanayuktayā // 
vikalpahīnā citsarvā padārthaśatadṛṣṭiṣu / samamevābhipatati prabhā prābhākarī yathā // 
sarvāśākośaviśrāntāṃ padārthapaṭalīṃ mahīm / kālatrayehākalitāṃ yathānubhavati kṣaṇāt // 
tathā samastasaṃsārabṛhaddṛśyadaśāśriyam / kālatrayasthāmamalā ciccetati tadātmikā // 
tulyakālaparāmṛṣṭā trikālakalanāśatā / anantabhuvanābhogā paripūrṇaiva śuddhacit // 
parāmṛṣṭatrikālāyā dṛṣṭānantadṛśaścitaḥ / samatāparaparyāyā pūrṇataivāvaśiṣyate // 
tulyakālāvabuddhena svādunā kaṭunāpi cit / samena samatāmeti madhunimbānubhūtivat // 
tyaktasaṃkalpakalayā sūkṣmayā cidvyavasthayā / sarvabhāvānugatayā sattādvaitaikarūpayā // 
vicitrāpi padārthaśrīranyonyavalitāntarā / tulyakālānubhavanā sāmyenaivānubhūyate // 
bhāvenābhāvamāśritya bhāvastyajati duḥkhatām / prekṣya bhāvamabhāvena bhāvastyajati duṣṭatām // 
kālatrayamapaśyantyā hīnāyāścetyabandhanaiḥ / citaścetyamupekṣiṇyāḥ samataivāvaśiṣyate // 
yāti vācāmagamyatvādasattāmiva śāśvatīm / nairātmyasiddhāntadaśāmupayāteva tiṣṭhati // 
bhavatyātmā tathā brahma na kiṃciccākhilaṃ ca vā / paramopaśame'līnā mokṣanāmnā parocyate // 
saṃkalpakalitā tveṣā mandābhāsatayā jagat / na samyakpaśyatīdaṃ cidṛṣṭiḥ paṭalinī yathā // 
īhānīhāmayairantaryā cidāvalitā malaiḥ / sā hi noḍḍayituṃ śaktā pāśabaddheva pakṣiṇī // 
saṃkalpakalanenaiva ye kecana janā ime / patitā mohajāleṣu vinetrā iva pakṣiṇaḥ // 
saṃkalpajālavalitairviṣayāvaṭapātibhiḥ / padavī gatabādheyaṃ na dṛṣṭā matpitāmahaiḥ // 
dinaiḥ katipayaireva sphuritā dharaṇītale / varākāstena te naṣṭā maśakāḥ kuhareṣviva // 
yadyajñāsyannime tattvaṃ bhogaduḥkhārthinastadā / bhāvābhāvāndhakūpeṣu nāpatiṣyanhatāśayāḥ // 
icchādveṣasamutthena dvandvamohena jantavaḥ / dharāvivaramagnānāṃ kīṭānāṃ samatāṃ gatāḥ // 
īhitānīhitākārāḥ kalanāmṛgatṛṣṇikāḥ / satyāvabodhamedhena yasya śāntāḥ sa jīvati // 
kutaḥ kilāsyāḥ śuddhāyā avicchinnāmalākṛteḥ / candrikāyā rucaḥ koṣṇāḥ kalaṅkāḥ kalanāścitaḥ // 
ātmane'stu namo mahyamavicchinnacidātmane / lokālokamaṇe deva cireṇādhigato'syaho // 
parāmṛṣṭo'si labdho'si prodito'si cirāya ca / uddhṛtosivikalpebhyo yosi sosi namostu te // 
mahyaṃ tubhyamanantāya mahyaṃ tubhyaṃ śivātmane / namo devādhidevāya parāya paramātmane // 
gataghanaparipūrṇamindubimbaṃ gatakalanāvaraṇaṃ svameva rūpam / svavaṣuṣi mudite svayaṃ svasaṃsthaṃ svayamuditaṃ svavaśaṃ svayaṃ namāmi // 
prahlāda uvāca / omityekocitākāro vikāraparivarjitaḥ / ātmaivāyamidaṃ sarvaṃ yatkiṃcijjagatīgatam // 
medosthimāṃsamajjāsṛgatīto'pyeṣa cetanaḥ / antarastho hi sūryādīnprakāśayati dīpakaḥ // 
uṣṇīkaroti dahanaṃ rasayatyamṛtaṃ rasam / indriyānubhavānbhuṅkate bhogānivamahīpatiḥ // 
tiṣṭhannapi hi nāsīno gacchannapi na gacchati / śānto'pi vyavahārasthaḥ kurvannapi na lipyate // 
pūrvamadya tathedānīmihāmutrobhayatra ca / vihito'vihito'pyeṣa samaḥ sarvāsu vṛttiṣu // 
udbhavatyabhayo bhāvaṃ bhuvanāni tatastataḥ / brahmāditṛṇaparyantaṃ jagadāvartayansthitaḥ // 
nityaspandamayo nityamapi devātsadāgateḥ / sthāṇorapyakriyo nityamākāśādapyalepakaḥ // 
manāṃsi kṣobhayatyeṣa pallavānīva mārutaḥ / vāhayatyakṣapaṅkatiṃ svāmaśvālīmiva sārathiḥ // 
atidurvidhavaddehagehe karmarataḥ sadā / samrāḍivātmani svasthaḥ saṃsthito bhogabhugvibhuḥ // 
eṣa eva sadā'nviṣyaḥ stutyo dhyātavya eva tu / jarāmaraṇasaṃmohādanenottīrya gamyate // 
sulabhaścāyamatyantaṃ sujeyaścāptabandhuvat / śarīrapadmakuhare sarveṣāmeva ṣaṭpadaḥ // 
anākruṣṭo'pyanāhūtaḥ svadehādeva labhyate / manāgevopahūto'pi kṣaṇādbhavati sanmukhaḥ // 
nāsya saṃsevyamānasya sarvasaṃpattiśālinaḥ / dhanānāmīśvarasyeva smayo garvo yathā bhavet // 
āmoda iva puṣpeṣu tailaṃ tilakaṇeṣviva / rasajātiṣvivāsvādo devo deheṣu saṃsthitaḥ // 
avicāravaśādeṣa hṛdayastho'pi cetanaḥ / na jñāyate cirādṛṣṭo dṛṣṭabandhurivāgrataḥ // 
vicāraṇāparijñāta etasminparameśvare / abhyudeti parānando labdhe priyajane yathā // 
asmindṛṣṭe pare bandhāvuddāmānandadāyini / āyānti dṛṣṭayastāstā yābhirbhaṅgo vilīyate // 
truṭyante sarvataḥ pāśāḥ kṣīyante sarvaśatravaḥ / na kṛntanti manāṃsyāśā gṛhāṇīva durākhavaḥ // 
asmindṛṣṭe jagaddṛṣṭaṃ śrute'sminsakalaṃ śrutam / spṛṣṭecāsmiñjagatspṛṣṭaṃ sthite'sminsaṃsthitaṃ jagat // 
eṣa jāgarti suptānāṃ praharatyavivekinām / haratyāpadamārtānāṃ vitaratyamahātmanām // 
vicaratyeṣa lokeṣu jīva eva jagatsthitau / vilasatyeva bhogeṣu prasphuratyeva vastuṣu // 
ātmanātmānamevātaḥ śāntenānubhavanbhavī / sthitaḥ sarveṣu deheṣu tīkṣṇatvaṃ mariceṣviva // 
cetanākalanārūpī sabāhyābhyantarāśritaḥ / jagatpadārthasaṃbhāre sattāsāmānyamāsthitaḥ // 
eṣa śūnyatvamākāśe spanda eṣa sadāgatau / prakāśaścaiva tejastu payassveṣa rasaḥ paraḥ // 
kāṭhinyamavanāvevamauṣṇyameva hutāśane / śaityameṣa niśānāthe sattā caiṣa jagadgaṇe // 
maṣīpiṇḍe yathā kārṣṇyaṃ śaityaṃ himakaṇe yathā / yathā puṣpeṣu saugandhyaṃ dehe dehapatistathā // 
yathā sarvagatā sattā kālaḥ sarvagato yathā / prabhuśaktirmahī yasya sarvadeśagatā yathā // 
rūpālokamanaskārayuktaṃ sattvaṃ tathātmanaḥ / nityaḥ so'yaṃ mahādevo devānāmeva bodhakaḥ // 
ahamevāsmi me nāsti kalanāpi kiletarā / reṇunevāṇunā vyomni padmapatramivāmbhasā // 
saṃbhrameṇeva pāṣāṇe saṃbandho mayi netaraiḥ / sukhaduḥkhaśriyo dehe mā patantu patantu vā // 
tumbakopari dhārāśca kā naḥ kṣatirupasthitā / dīpāṅgātigato rajvā nāloko badhyate yathā // 
tathā nāyamahaṃ baddhaḥ sarvabhāvagaṇātigaḥ / saṃbandhaḥ ko'stu naḥ kāmairbhāvābhāvairathendriyaiḥ // 
kena saṃbadhyate vyoma kena saṃbādhyate manaḥ / śarīre śatadhā yāte khaṇḍanā kā śarīriṇaḥ // 
kumbhe bhagne kṣate kṣīṇe kumbhākāśasya kā kṣatiḥ / piśācaka ivādṛśyo mano nāmoditaṃ mudhā // 
jaḍe tasminkṣate bodhātkā naḥ kṣatirupasthitā / sukhaduḥkhamayī yasya vāsanā tanmano mama // 
abhavatpūrvamadyaikā saṃpannā'tanunirvṛtiḥ / anyo bhuṅkte'nya ādatte'pyanyasyānarthasaṃkaṭaḥ // 
anyaḥ paśyatyaho maurkhyaṃ kasyeyaṃ khalu cakrikā / bhuṅkte prakṛtirādatte manodehasya saṃkaṭaḥ // 
duṣṭātmā maurkhyamastīha na kiṃcitkevale kṣatiḥ / na me bhogasthitau vāñchā na ca bhogavivarjane // 
yadāyāti tadāyātu yatprayāti prayātu tat / sukheṣu mama nāpekṣā nopekṣā duḥkhavṛttiṣu // 
sukhaduḥkhānyupāyāntu yāntu vāpyahameṣu kaḥ / vāsanā vividhā dehe tvastaṃ codayameva vā // 
prayāntu nāhametāsu na caitā mama kāścana / etāvantamahaṃ kālamajñānaripuṇā hataḥ // 
hṛtvā vivekasarvasvamekāntamavapothitam / vaiṣṇavena prasādena svasamutthena cāruṇā // 
idānīṃ saṃparijñāya mayaiṣa parimoṣitaḥ / ahaṃkārapiśāco'yaṃ śarīratarukoṭarāt // 
parāvabodhamantreṇa mayedānīmapākṛtaḥ / nirahaṃkārayakṣo'yaṃ maccharīramahādrumaḥ // 
puṇyatāmalamāyātaḥ praphulla iva rājate / praśāntamohadāridryo durāśādoṣasaṃkṣaye // 
vivekadhanasaṃbhārānsthito'smi parameśvaraḥ / jñātaṃ jñātavyamakhilaṃ dṛṣṭā draṣṭavyadṛṣṭayaḥ // 
tatprāptamadhunā yena nāprāptamavaśiṣyate / diṣṭyā dūrojjhitānarthāmapetaviṣayoragām // 
saṃśāntamohanīhārāṃ śāntāśāmṛgatṛṣṇikām / rajorahitasarvāśāṃ śītalopaśamadrumām // 
prāpto'smi vitatāṃ bhūmimunnatāṃ pāramārthikīm / stutyā praṇatyā vijñaptyā śamena niyamena ca // 
labdho'yaṃ bhagavānātmā dṛṣṭaścādhigataḥ sphuṭam / ahaṃkārapadātītaścirātsaṃsmṛtimāgataḥ // 
svabhāvādbhagavānātmā viṣṇorbrahma sanātanam / indriyoragagarteṣu maraṇaśvabhrabhūmiṣu // 
tṛṣṇākarañjakuñjeṣu kāmakolāhaleṣu ca / vāsanāvanajāleṣu janmakūpāntareṣu ca // 
duḥkhadāvāgnidāheṣu duḥkhadāvāgnihāriṣu / pātotpātadaśālakṣairmajjanonmajjanabhramaiḥ // 
āvirbhāvatirobhāvairāśāpāśaviceṣṭanaiḥ / ahaṃ ciramahaṃkāradviṣā samavamoṣitaḥ // 
niśāyāmalpavīryātmā piśāceneva jaṅgale / svayameva tvathedānīṃ kriyāśaktyā svayaiva hi // 
śauriṇā vyapadeśena vivekaśrīrvibodhitā / prabuddhe bhavatīśāne tamahaṃkārarākṣasam // 
na paśyāmi nabhodīpe jvalite timiraṃ yathā / tasyāhaṃkārayakṣasya manovivaravāsinaḥ // 
dīpasyeva praśāntasya na vedmi gatimīśvaraḥ / dṛṣṭa eva tvayīśāne palāyanaparāyaṇaḥ // 
saṃpanno madahaṃkāraścoraḥ sūryodaye yathā / asadabhyutthite tasminnahaṃkāre piśācavat // 
gate tiṣṭhāmyahaṃ svastho nirgonasa iva drumaḥ / śāmyāmi parinirvāmi jagatyasminprabodhavān // 
taskareṇojjhito'smīti nivṛrto'smi cirodayam / śaityamabhyāgatosmyantaḥ śāntāśāmṛgatṛṣṇikaḥ // 
prāvṛḍambubharasnātaḥ śāntadāva ivācalaḥ / pramārjitehamityasminpade svārthavicārataḥ // 
ko mohaḥ kāni duḥkhāni kāḥ kadāśāḥ ka ādhayaḥ / narakasvargamokṣādibhramāḥ satyāmahaṃkṛtau // 
bhittāveva pravartante citrehā na nabhastale / ahaṃkārakalāpitte citte jñānacamatkṛtiḥ / na rājateṃ'śuke mlāne yathā kuṅkumarañjanā // 
nirahaṃkārajalade tṛṣṇāsāravivarjite / bhāti cittaśaradvyomni svacchatā kāntiśālinī // 
nirahaṃkārapaṅkāya saṃprasannāntarāya ca / mahyamānandasarase tubhyamātmannamo namaḥ // 
śāntendriyogragrāhāya kṣīṇacittaurvavahnaye / ānandāmbudhaye tubhyaṃ mahyamātmannamo namaḥ // 
gatāhaṃkārameghāya śāntāśādāvavahnaye / mahyamānandaśailāya vibhrāntāya namo namaḥ // 
praphullānandapadmāya śāntacintāmayormave / mahyaṃ sanmānasāyātmaṃstubhyamantarnamo namaḥ // 
saṃvidābhāsapakṣāya padmakoṭaravāsine / sarvamānasahaṃsāya svātmane'ntarnamo namaḥ // 
kalākalitarūpāya niṣkalāyāmṛtātmane / sadoditāya pūrṇātman śaśine te namo namaḥ // 
sadoditāya śāntāya mahāhṛddhvāntahāriṇe / sarvagāyāpyadṛśyāya citsūryāya namo namaḥ // 
asnehasnehadīpāya vṛttiniṣkrāntavartine / svabhāvādhāradhīrāya ciddīpāya namo namaḥ // 
madanānalasaṃtapte śītena manasā manaḥ / bhagnamantarmayā taptamayaseva balādayaḥ // 
indriyeṇendriyaṃ chittvā chittvā ca manasā manaḥ / ahaṃkṛtimahaṃkṛtyā chittvā śeṣo jayāmyaham // 
bhāvenābhāvamācchidya hitvā tṛṣṇāmatṛṣṇayā / niṣpiṣya prajñayā'prajñāṃ jño'jñaḥ satyosi te namaḥ // 
manasā manasi cchinne nirahaṃkāratāṃ gate / bhāvena galite bhāve svacchastiṣṭhāmi kevalaḥ // 
nirbhāvaṃ nirahaṃkāraṃ nirmanaskamanīhitam / kevalaṃ spandaśuddhātmanyeva tiṣṭhati me vapuḥ // 
helānukampitānantaviśveśādatiśāyinī / paramopaśamopetā jāteyaṃ mama nirvṛtiḥ // 
praśāntamohavetālo gatāhaṃkārarākṣasaḥ / kadāśārūpikonmukto jāto'smi vigatajvaraḥ // 
tṛṣṇārajjuguṇaṃ chittvā maccharīrakapañjarāt / na jāne kva gatoḍḍīya durahaṃkṛtipakṣiṇī // 
uddhūlite ghanājñānakulāye kāyapādapāt / na jāne gata uḍḍīya kvāhaṃbhāvavihaṃgamaḥ // 
durāśādīrghadaurātmyadhūsarā bhogabhasmanā / bhayabhogihitā diṣṭyā bhūyasyo vāsanāḥ kṣatāḥ // 
etāvantamahaṃ kālaṃ ko'bhūvaṃ citramīdṛśam / yenāhameṣa mithyaiva dṛḍhāhaṃkāratāṃ gataḥ // 
adyāhamasmi jāto'yamahamadya mahāmatiḥ / ahaṃkāramahābhreṇa yatkṛṣṇenālamujjhitaḥ // 
dṛṣṭo'yamātmā bhagavāṃstathaivādhigato mayā / ālabdhaścānubhūto'ṅgaṃ svānubhūtau niyojitaḥ // 
gatāspadaṃ gatamananaṃ gataiṣaṇaṃ tiraskṛtaṃ nipuṇamahaṃkṛtibhramaiḥ / nirīhitaṃ vyapagatarāgarañjanaṃ vikautukaṃ praśamamidaṃ gataṃ manaḥ // 
duruttarāḥ samaviṣamā mahāpadaḥ suduḥsahāḥ prabhavanadīrghadoṣadāḥ / gatāḥ kṣayaṃ samadhigato maheśvaraścidadvayo'pagatamacittvamantare // 
prahlāda uvāca / ātmā sarvapadātītaścirātsaṃsmṛtimāgataḥ / diṣṭyā labdho'si bhagavannamastestu mahātmane // 
abhivandyātha cālokya ciramāliṅgyase mayā / ko'nyaḥ syāttvadṛte bandhurbhagavanbhuvanatraye // 
haṃsi pāsi dadāsi tvaṃ stauṣi yāsi vivalgasi / ayaṃ prāptosi dṛṣṭosi kiṃ karoṣi kva gacchasi // 
svasattāpūritāśeṣaviśva viśvajanīna bhoḥ / sarvatra lakṣyase nityamadhunā kva palāyase // 
āvayorantaraṃ bhūri janmavyavahitāntaram / adūramadya saṃpannaṃ diṣṭyā dṛṣṭo'si bāndhava // 
namaste kṛtakṛtyāya kartre bhartre namostu te / namaḥ saṃsāravṛntāya nityāya vimalātmane // 
namaścakrājahastāya namaścandrārdhadhāriṇe / namo vibudhanāthāya namaste padmajanmane // 
vācyavācakadṛṣṭyaiva bhedo yo'yamihāvayoḥ / asatyā kalpanaivaiṣā vīcivīcyambhasoriva // 
tvamevānantayānantavastuvaicitryarūpayā / bhāvābhāvavilāsinyā nityayaiva vijṛmbhase // 
namo draṣṭre namaḥ sraṣṭre namo'nantavikāsine / namaḥ sarvasvabhāvāya namaste sarvagātmane // 
pratijanma ciraṃ bahvyo dīrghaduḥkhavatā mayā / tvayā mayopadiṣṭena dagdhenāpahataujasā // 
ālokitā lokadṛśo dṛṣṭā dṛṣṭāntadṛṣṭayaḥ / na prāptastattvayā'nena kiṃcidāsāditaṃ bhavet // 
sarvaṃ mṛtkāṣṭhapāṣāṇavārimātramidaṃ jagat / nehāsti tvadṛte deva yatprāptau nābhivāñchati // 
devāyamadya labdho'si dṛṣṭo'syadhigato'si ca / saṃprāpto'si gṛhīto'si namastestu na muhyasi // 
yo'kṣṇoḥ kanīnikāraśmijālaprotavapuḥ sthitaḥ / deva darśanarūpeṇa kathaṃ so'tra na dṛśyate // 
yastvaksparśau spṛśansarvaṃ gandhaṃ tailaṃ tile yathā / sparśamantaḥkarotyeṣa sa kathaṃ nānubhūyate // 
yaḥ śabdaśravaṇādantaḥ śabdaśaktiṃ parāmṛśan / romāñcaṃ janayatyaṅge sa dūrasthaḥ kathaṃ bhavet // 
jihvāpallavalagnāni svaditasyāgrato'pi ca / svadante yasya vastūni svadate sa na kasya ca // 
puṣpagandhānupādāya ghrāṇahastena dehakam / ya ālokayati prītyā kasyāsau na kare sthitaḥ // 
vedavedāntasiddhāntatarkapaurāṇagītibhiḥ / yo gītaḥ sa kathaṃ hyātmā vijñāto yāti vismṛtiṃ // 
saiveha dehabhogālī subhagāpīyamadya me / antarna svadate svacche tvayi dṛṣṭe parāvare // 
tvayā vimaladīpena bhānuḥ prakaṭatāṃ gataḥ / tvayā śītatuṣāreṇa candraḥ śiśiratāṃ gataḥ // 
tvayaite guravaḥ śailāstvayaite dyucarā dhṛtāḥ / tvayaiveyaṃ dharā dhīrā tvayaivāmbaramambaram // 
diṣṭyā mattāmasi prāpto diṣṭyā tvattāmahaṃ gataḥ / ahaṃ tvaṃ tvamahaṃ deva diṣṭyā bhedo'sti nāvayoḥ // 
ahaṃ tvamitiśabdābhyāṃ paryāyābhyāṃ mahātmanaḥ / tava vā mama vā śākhā saṃyuktābhyāṃ namonamaḥ // 
namo mahyamanantāya nirahaṃkārarūpiṇe / namo mahyamarūpāya namaḥ samasamātmane // 
mayyātmani same svacche sākṣibhūte nirākṛtau / dikkālādyanavacchinne svātmanyeveha tiṣṭhasi // 
manaḥ prakṣobhamāyāti sphurantīndriyavṛttayaḥ / śaktirullasati sphārā prāṇāpānapravāhinī // 
vahanti dehayantrāṇi kṛṣṭānyāśāvaratrayā carmamāṃsāsthidigdhāni manaḥsārathimanti ca // 
ayaṃ saṃvidvapurahaṃ na kācinna kṛtāspadaḥ / dehaḥ patatu vodetu yathābhimatayecchayā // 
cirādahamahaṃ jātaḥ svātmalābhaścirādayam / cirādupaśama yāti kalpasyānte jagadyathā // 
cirātsaṃsāragāmitvāddīrghe saṃsāravartmani / viśrānto'smiciraṃ śrāntaḥ kalpasyānta ivānalaḥ // 
sarvātītāya sarvāya tubhyaṃ mahyaṃ namo namaḥ / tebhyo'pi ca namastestu ye māṃ tvāṃ pravadanti ca // 
akhilānantasaṃbhogā na spṛṣṭā doṣavṛttibhiḥ / jayatyakṛtasaṃrambhā sākṣitā paramātmanaḥ // 
ātmanpuṣpa ivāmodo bhastrāpiṇḍa ivānilaḥ / tile tailamivāsmiṃstvaṃ sarvatra vapuṣi sthitaḥ // 
haṃsi pāsi dadāsi tvamavasphūrjasi valgasi / anahaṃkṛtirūpo'pi citreyaṃ tava māyitā // 
jayāmīśajvaladdīptiḥ sarvamunmīlayañjagat / jayāmyuparatārambho jagadbhūyo nimīlayan // 
paramāṇostavaivāntaridaṃ saṃsāramaṇḍalam / vaṭatvaṃ vaṭadhānāyāṃ babhūvāsti bhaviṣyati // 
hayadviparathākārairyadvatkhe dṛśyate'mbudaḥ / tadvadālokyase deva padārthaśatavibhramaiḥ // 
bhāvānāṃ bhūribhaṅgānāmabhavāya bhavāya ca / bhava bhāvavimuktātmā bhāvābhāvabahiṣkṛtaḥ // 
jahi mānaṃ mahākopaṃ kāluṣyaṃ krūratāṃ tathā / na mahānto nimajjanti prākṛte guṇasaṃkaṭe // 
prāktanīṃ dīrghadaurātmyadaśāṃ smṛtvā punaḥpunaḥ / kohaṃ kiṃ tadbabhūveti hasanmuktācchaṭāsitam // 
te prayātāḥ samārambhā gatāste dagdhavāsarāḥ / yeṣu cintānalajvālājālākīrṇo bhavānabhūt // 
adya tvaṃ dehanagare rājā sphāramanorathaḥ / na duḥkhairgṛhyase nāpi sukhairvyoma karairiva // 
adyendriyaduraśvāṃśca jitvā jitamanogajaḥ / bhogārimabhito bhaṅktvāsāmrājyamadhitiṣṭhasi // 
apārāmbarapānthastvamajasrāstamayodayaḥ / avabhāsakaro nityaṃ bahirantaśca bhāskaraḥ // 
sarvadaivāsi saṃsuptaḥ śaktyā saṃbodhyase vibho / bhogālokanalīlārthaṃ kāminyā kāmuko yathā // 
dṛkkṣudrābhirupānītaṃ dūrādrūpamadhu tvayā / pīyate svīkṛtaṃ śaktyā netravātāyanasthayā // 
brahmāṇḍakoṭarādhvāntāḥ prāṇāpānaparaistvayā / gatāgatairbrahmapure saṃprekṣyante pratikṣaṇam // 
dehapuṣpe tvamāmodo dehendau tvamṛtāmṛtam / rasastvaṃ dehaviṭape śaityaṃ dehahime bhavān // 
tvayyasti vismayasnehaḥ śarīrakṣīrasarpiṣi / tvamantarasya dehasya dāruṇyagniriva sthitaḥ // 
tvamevānuttamāsvādaḥ prākāśyaṃ tejasāmapi / avagantā tvamarthānāṃ tvaṃ bhāsāmavabhāsakaḥ // 
spandastvaṃ sarvavāyūnāṃ tvaṃ manohastino madaḥ / prajñānalaśikhāyāstvaṃ prākāśyaṃ taikṣṇyameva ca // 
tvadvaśādiyamātmīyā vācā saṃpravilīyate / dīpavatpunaranyatra samudeti kuto'pi sā // 
tvayi saṃsāravartinyaḥ padārthāvalayastathā / kaṭakāṅgadakeyūrayuktayaḥ kanake yathā // 
bhavānayamayaṃ cāhaṃtvaṃśabdairevamādibhiḥ / svayamevātmanātmānaṃ līlārthaṃ stauṣi vakṣi ca // 
mandānilavinunno'bdo gajāśvanaradṛṣṭibhiḥ / yathā saṃlakṣyate vyomni tathā tvaṃ bhūtadṛṣṭibhiḥ // 
yathā hayagajākārairjvālā lasati vahniṣu / tathaivāvyatiriktaistvaṃ dṛśyase bhuvi sṛṣṭiṣu // 
tvaṃ brahmāṇḍakamuktānāmacchinnastanturātataḥ / kṣetraṃ tvaṃ bhūtasasyānāṃ cidrasāyanasevitam // 
asattadanabhivyaktaṃ padārthānāṃ prakāśyate / tvayā tattvaṃ yathā paktyā māṃsānāṃ svādavedanam // 
vidyamānāpi vastuśrīrna sthitā tvayi na sthite / vanitārūpalāvaṇyasatteva gatacakṣuṣaḥ // 
sadapīha na sattāyai vastu nāvarjitaṃ tvayā / tṛptaye na svalāvaṇyaṃ mukurātpratibimbitam // 
luṭhati tvāṃ vinā dehaḥ kāṣṭhaloṣṭasamaḥ kṣitau / sannapyasannagocchrāyaḥ śyāmāsviva raviṃ vinā // 
sukhaduḥkhakramaḥ prāpya bhavantaṃ parinaśyati / prākāśyamāsādya yathā tamastejo'thavā himam // 
tvadālokanayaivaite sthitiṃ yānti sukhādaya / sūryālokanayā prātarvarṇāḥ śuklādayo yathā // 
labdhātmāno vinaśyanti saṃbandhakṣaṇa eva te / te tamāṃsīva dīpasya dṛṣṭā eva vrajantyalam // 
tamastā tamaso dīpāsattāyāṃ sphuṭatāṃ gatā / dīpasaṃbandhasamaye sā cotpadya vinaśyati // 
tadevaṃ sukhaduḥkhaśrīrdṛṣṭvaiva tvāmanāmayam / jāyate jātamātraivaṃ sarvanāśena naśyati // 
bhaṅguratvādiha sthātuṃ kālaṃ nāṇumapi kṣamā / nimeṣalakṣabhāgākhyā tanvī kālakalā yathā // 
gāndharvī nagarī tanvī sukhaduḥkhādibhāvanā / sphurati tvatprasādena tvayi dṛṣṭe vilīyate // 
tvadālokekṣaṇodbhūtā tvadālokekṣaṇakṣayā / mṛteva jātā jāteva mṛtā kenopalakṣyate // 
kṣaṇamapyasthiraṃ vastu kathaṃ kāryakaraṃ bhavet / taraṅgairutpalākārairmālā kathamavekṣyate // 
yadā vā jātanirnaṣṭaṃ kriyāṃ vastu kariṣyate / tadā rameta loko'yaṃ mālāṃ kṛtvā taḍidgaṇaiḥ // 
imāṃ sukhādikāṃ lakṣmīṃ vivekijanacetasi / sthitaḥ sanneva gṛhṇāsi na jahāsi samasthitim // 
avivekiṣu yo'si tvaṃ sahajātmanyadṛcchayā / tadrūpakathanenālaṃ mamānalpapadāspada // 
nirīheṇa niraṃśena nirahaṃkṛtinā tvayā / satā vāpyasatā vāpi kartṛtvamurarīkṛtam // 
jaya proḍḍāmarākāra jaya śāntiparāyaṇa / jaya sarvāgamātīta jaya sarvāgamāspada // 
jaya jāta jayājāta jaya kṣata jayākṣata / jaya bhāva jayābhāva jaya jeya jayājaya // 
ullasāmyupaśāmyāmi tiṣṭhāmyadhigato'smi ca / jayī jayāya jīvāmi namo mahyaṃ namo'stu te // 
tvayi sthite mayi vigatāmayātmani svasaṃsthitau vyapagatarāgarañjane / kva bandhanaṃ kva ca vipadaḥ kva saṃpado bhavābhavau kva śamamupaimi śāśvatam // 
śrīvasiṣṭha uvāca / iti saṃcintayanneva prahlādaḥ paravīrahā / nirvikalpaparānandasamādhiṃ samupāyayau // 
nirvikalpasamādhisthaścitrārpita ivācalaḥ / śailādiva samutkīrṇo babhau svapadamāsthitaḥ // 
tathānutiṣṭhatastasya kālo bahutaro yayau / svagṛhe bhuvanasthasya meroriva suradviṣaḥ // 
bodhito'pyasurādhīśairnābudhyata mahāmatiḥ / akāle bahuseko'pi bījakośādivāṅkuraḥ // 
evaṃ varṣasahasrāṇi pīnātmā'tiṣṭhadekadṛk / śānta evāsurapure mārtaṇḍa iva copale // 
parānandadaśaikāntapariṇāmitayā tayā / nirānandaṃ parābhāsamivābhāsapadaṃ gataḥ // 
etāvatātha kālena tadrasātalamaṇḍalam / babhūvārājakaṃ tīkṣṇaṃ mātsyanyāyakadarthitam // 
hiraṇyakaśipau kṣīṇe samādhau tatsute sthite / na babhūvāparaḥ kaścidrājā danusutālaye // 
asureśārthināṃ teṣāṃ dānavānāṃ samādhitaḥ / pareṇāpi prayatnena prahlādo na vyabudhyata // 
na prāpurvikasadrūpaṃ patiṃ tamamarārayaḥ / lasatpatralatājālaṃ niśi padmamivālayaḥ // 
saṃvidvādo na tasyāntarabodhyata vicetasaḥ / bhuvaśceṣṭākrama iva pauruṣo gatabhāsvataḥ // 
athodvigneṣu daityeṣu gateṣvabhimatāṃ diśam / vicaratsu yathākāmamarājani pure purā // 
cirāya pātālamabhūdabhūpālatayā tayā / mātsyanyāyaviparyastamastaṃgataguṇakramam // 
balimuktābalapuraṃ maryādākramavarjitam / sarvārtāśeṣavanitaṃ parasparahṛtāmbaram // 
pralāpākrandapuruṣaṃ visaṃsthānapurāntaram / luṭhadudyānanagaraṃ vyarthānarthakadarthitam // 
cintāparāsuragaṇaṃ nirannaphalabāndhavam / akāṇḍotpātavivaśaṃ dhvastāśāmukhamaṇḍalam // 
surārbhakaparābhūtaṃ bhūtairākrāntamantyajaiḥ / bhūtariktamalakṣmīkamucchinnaprāyakoṭaram // 
aniyatavanitārthamantrayuddhaṃ hṛtadhanadāravirāvitaṃ samantāt / kaliyugasamayodbhaṭotkaṭābhaṃ tadasuramaṇḍalamākulaṃ babhūva // 
śrīvasiṣṭha uvāca athākhilajagajjālakramapālanadevanaḥ / kṣīrodanagare śeṣaśayyāsanagato hariḥ // 
prāvṛṇnidrāvyuparame devārthamarisūdanaḥ / dhiyā vilokayāmāsa kadācijjāgatīṃ gatim // 
triviṣṭapaṃ svamanasā pārthivaṃ cāvalokya saḥ / ācāramājagāmāśu pātālamaripālitam // 
tatra sthirasamādhāne sthite prahlādadānave / dṛṣṭvā saṃpadamindrasya pure prauḍhimupāgatām // 
vyālatalpatalasthasya kṣīrodārṇavaśāyinaḥ / śaṅkhacakragadāpāṇerdehasyāntaracāriṇaḥ // 
padmāsanasthasya manaḥ śarīreṇātibhāsvatā / idaṃ saṃcintayāmāsa trailokyālamahālinā // 
prahlāde padaviśrānte pātāle gatanāyake / kaṣṭaṃ sṛṣṭiriyaṃ prāyo nirdaityatvamupāgatā // 
daityābhāve suraśreṇī nirjigīṣupadaṃ gatā / śamameṣyatyadṛṣṭābdapaṭaleṣu saridyathā // 
mokṣākhyaṃ nirgatadvandvaṃ tato yāsyati tatpadam / kṣīṇābhimānavirasā lateva praviśuṣkatām // 
devaughe śāntimāyāte bhuvi yajñatapaḥkriyāḥ / adevatvaphalāḥ sarvāḥ śamameṣyantyasaṃśayam // 
kriyāsvathopaśāntāsu bhūrloko'stamupaiṣyati / asaṃsāraprasaṅgo'tha tasya nāśe bhaviṣyati // 
ākalpāntaṃ tribhuvanaṃ yadidaṃ kalpitaṃ mayā / nāśameṣyatyakālena tāpe himakaṇo yathā // 
kimevamasminnābhoge vilīya kṣayamāgate / kṛtaṃ mayeha bhavati svalīlākṣayakāriṇā // 
tato'hamapi śūnye'sminnaṣṭacandrārkatārake / vapuḥpraśāntimādhāya sthitimeṣyāmi tatpade // 
akāṇḍa evamevaṃ hi jagatyupaśamaṃ gate / neha śreyo na paśyāmi manye jīvantu dānavāḥ // 
daityodyogena vibudhāstato yajñatapaḥkriyāḥ / tena saṃsārasaṃsthānaṃ na saṃsārakramo'nyathā // 
tasmādrasātalaṃ gatvā yathāvatsthāpayāmyaham / sve krame dānavādhīśamṛtuḥ punariva drumam // 
vinā prahlādamatha ceditaraṃ dānaveśvaram / karomi tadasau manye devānāsādayiṣyati // 
prahlādasya tvayaṃ dehaḥ paścimaḥ pāvano mahān / ākalpamiha vastavyaṃ dehenānena tena ca // 
evaṃ hi niyatirdevī niścitā pārameśvarī / prahlādena yathākalpaṃ sthātavyamiha dehinā // 
tasmāttameva gatvā tu daityendraṃ bodhayāmyaham / garjangirinadīsuptaṃ mayūramiva vāridaḥ // 
jīvanamuktasamādhisthaḥ karotvasuranāthatām / maṇirmuktamanaskāraḥ pratibimbakriyāmiva // 
nahi naśyati sargo'yamevaṃ saha surāsuraiḥ / bhaviṣyati ca taddvandvaṃ tanme krīḍā bhaviṣyati // 
sargakṣayodayāvetau susamau mama yadyapi / tathāpīdaṃ yathāsaṃsthaṃ bhavatvanyena kiṃ mama // 
bhāvābhāveṣu yattulyaṃ tannāśe tatsthitau ca vā / yaḥ prayatnastvabuddhitvāttadyogagamanaṃ bhavet // 
tasmātprayāmi pātālaṃ bodhayāmyasureśvaram / sthairyaṃ yāmi na saṃsāralīlāṃ saṃpādayāmyaham // 
asurapuramavāpya proddhatācāraghoraṃ kamalamiva vivasvāndaityamudbodhayāmaḥ / jagadidamakhilaṃ svasthairyamabhyānayāmo ghanavidhiriva śaile cañcalaṃ meghajālam // 
śrīvasiṣṭha uvāca / iti saṃcintya sarvātmā kṣīrodādātmakātpurāt / cacāla parivāreṇa saha sānurivācalaḥ // 
kṣīrodatalarandhreṇa tenaiva stambhitāmbhasā / prahlādanagaraṃ prāpa śakralokamivāparam // 
hemamandirakośasthaṃ dadarśātrāsuraṃ hariḥ / atha śailaguhālīnaṃ samādhisthamivābjajam // 
tatra te tejasā daityā vaiṣṇavenāvadhūlitā / dūraṃ yayurdineśāṃśuvitrastā iva kauśikāḥ // 
dvitraiḥ sahāsurairmukhyaiḥ parivārayuto hariḥ / praviveśāsuragṛhaṃ tārāvāniva khaṃ śaśī // 
vainateyāsanastho'sau lakṣmīvidhutacāmaraḥ / svāyudhādiparīvāro devarṣimunivanditaḥ // 
mahātmansaṃprabudhyasvetyevaṃ viṣṇurudāharan / pāñcajanyaṃ pradadhmau ca dhvanayankakubhāṃ gaṇam // 
mahatā tena śabdena vaiṣṇavaprāṇajanmanā / tulyakālaparikṣubdhakalpābhrārṇavaraṃhasā // 
āsurī janatā bhūmau papātāgatasaṃbhramā / mattalīlābhranādena rājahaṃsāvalī yathā // 
jaharṣa janitānandā vaiṣṇavī gatasaṃbhramā / janatā jaladadhvānaphulleva kuṭajāvalī // 
babhūva saṃprabuddhātmā dānaveśaḥ śanaiḥśanaiḥ / meghāvasara utphullakadamba iva kānane // 
brahmarandhrakṛtotthānā prāṇaśaktirathāsuram / śanairākramayāmāsa gaṅgā sarvamivārṇavam // 
kṣaṇādākramayāmāsa prāṇaśrīḥ sarvato'suram / udayānantaraṃ saurī prabheva bhuvanāntaram // 
prāṇeṣu randhranavake pravṛtteṣvatha tasya cit / cetyonmukhī babhūvāntaḥ prāṇadarpaṇabimbitā // 
cetanīyonmukhī cetyaṃ cinmanastāmupāyayau / dvitvaṃ mukurasaṃkrāntā mukhaśrīriva rāghava // 
kiṃcidaṅkurite citte netre vikasanonmukhe / śanairbabhūvatustasya prātarnīle yathotpale // 
prāṇāpānaparāmṛṣṭānāḍīvivarasaṃvidaḥ / vātārtasyeva padmasya spando'sya samajāyata // 
nimeṣāntaramātreṇa manaḥ pīvaratāṃ yayau / tasminprāṇavaśātpūrṇe taraṅga iva vāriṇi // 
athāsau vikasannetramanaḥprāṇavapurbabhau / ardhodita ivāditye saraḥ sphuritapaṅkajam // 
asminnavasare yāvadbudhyasvetyavadadvibhuḥ / prabuddhastāvadeṣo'bhūdbarhī ghanaravādiva // 
praphullanayanaṃ jātamananaṃ pīvarasmṛtim / uvācainaṃ trilokeśaḥ purā nābhyabjajaṃ yathā // 
sādho smara mahālakṣmīmātmīyāṃ smara cākṛtim / akāṇḍa eva kiṃ dehavirāmaḥ kriyate tvayā // 
heyopādeyasaṃkalpavihīnasya śarīragaiḥ / bhāvābhāvaistavārthaḥ kimuttiṣṭhottiṣṭha saṃprati // 
sthātavyamiha dehena kalpaṃ yāvadanena te / vayaṃ hi niyatiṃ vidmo yathābhūtāmaninditām // 
jīvanmuktena bhavatā rājya eveha tiṣṭhatā / kṣepaṇīyā gatodvegamākalpāntamiyaṃ tanuḥ // 
tanvāṃ kalpāntaśīrṇāyāṃ sve mahimni tvayānagha / vastavyaṃ sphuṭite kumbhe kumbhākāśena khe yathā // 
kalpāntasthāyinī śuddhā dṛṣṭalokaparāvarā / iyaṃ tava tanurjātā jīvanmuktavilāsinī // 
noditā dvādaśādityā na pralīnāḥ śiloccayāḥ / na jagajjvalitaṃ sādho tanuṃ tyajasi kiṃ mudhā // 
vāyurvahati nonmattastrilokībhasmadhūsaraḥ / lolāmarakapālāṅkastanuṃ tyajasi kiṃ mudhā // 
aśoka iva mañjaryaḥ puṣkarāvartavidyutaḥ / na sphuranti jagatkośe tanuṃ tyajasi kiṃ mudhā // 
dharāsāraraṇacchailāḥ prajvalajjvalanojjvalāḥ / kakubho na viśīryante tanuṃ tyajasi kiṃ mudhā // 
na brahmaviṣṇurudrākhyatrayīśeṣamidaṃ sthitam / jagajjaraṭhajīmūtaṃ tanuṃ tyajasi kiṃ mudhā // 
na cehādridalaśreṇimātraikānumitāntarāḥ / diśo jarjaratāṃ yātāstanuṃ tyajasi kiṃ mudhā // 
sphuṭadadrīndraṭaṃkārāḥ karāḥ saurā bhramanti khe / kalpābhrāṇi na garjanti tanuṃ tyajasi kiṃ mudhā // 
ahaṃ bhūtāvakīrṇāsu sālokāsu khagadhvajaḥ / viharāmi daśāśāsu mā dehamavadhīraya // 
ime vayamime śailā bhūtānīmānyayaṃ bhavān / idaṃ jagadidaṃ vyoma mā dehamavadhīraya // 
pīvarājñānayogena yasya paryākulaṃ manaḥ / duḥkhāni vinikṛntanti maraṇa tasya rājate // 
kṛśo'tiduḥkhī mūḍho'hametāścānyāśca bhāvanāḥ / matiṃ yasyāvalumpanti maraṇaṃ tasya rājate // 
āśāpāśanibaddho'ntaritaścetaśca nīyate / yo vilolamanovṛttyā maraṇaṃ tasya rājate // 
yasya tṛṣṇāḥ prabhañjanti hṛdayaṃ hṛtabhāvanāḥ / prarohamiva gardhebhyo maraṇaṃ tasya rājate // 
cittavṛttilatā yasya tālottālamanovane / phalitā sukhaduḥkhābhyāṃ maraṇaṃ tasya rājate // 
romarājīlatājālaṃ yasyemaṃ dehadurdrumam / anarthaugho haratyuccairmaraṇaṃ tasya rājate // 
yasya svadehavipinamādhivyādhidavāgnayaḥ / dahanti lolāṅgalataṃ maraṇaṃ tasya rājate // 
kāmakopātmakā yasya sphūrjantyajagarāstanau / antaḥśuṣkadrumasyeva maraṇa tasya rājate // 
yo'yaṃ dehaparityāgastalloke maraṇaṃ smṛtam / na satā nāsatā tena kāraṇaṃ vedyavedanam // 
yasya notkrāmati matiḥ svātmatattvāvalokanāt / yathārthadarśino jñasya jīvitaṃ tasya śobhate // 
yasya nāhaṃkṛto bhāvo buddhiryasya na lipyate / yaḥ samaḥ sarvabhāveṣu jīvitaṃ tasya rājate // 
yo'ntaḥśītalayā buddhyā rāgadveṣavimuktayā / sākṣivatpaśyatīdaṃ hi jīvitaṃ tasya rājate // 
yena samyakparijñāya heyopādeyamujjhatā / cittasyānte'rpitaṃ cittaṃ jīvitaṃ tasya śobhate // 
avastusadṛśe vastunyasaktaṃ kalanāmale / yena līnaṃ kṛtaṃ ceto jīvitaṃ tasya śobhate // 
satyāṃ dṛṣṭimavaṣṭabhya līlayeyaṃ jagatkriyā / kriyate'vāsanaṃ yena jīvitaṃ tasya rājate // 
nāntastuṣyati nodvegameti yo viharannapi / heyopādeyasaṃprāptau jīvitaṃ tasya śobhate // 
śuddhapakṣasya śuddhasya haṃsaughaḥ saraso yathā / yasmādguṇaugho niryāti jīvitaṃ tasya śobhate // 
yasminśrutipathaṃ prāpte dṛṣṭe smṛtimupāgate / ānandaṃ yānti bhūtāni jīvitaṃ tasya śobhate // 
yasyodayeṣu hṛdayena janāmbujāni jīvālimanti sakalāni vilāsavanti / tasyaiva bhāti parijīvitamakṣayendorāpūrṇateva danujeśvara netarasya // 
śrībhagavānuvāca / sthairyaṃ dehasya dṛṣṭasya jīvitaṃ procyate janaiḥ / dehāntarārthaṃ dehasya saṃtyāgo maraṇaṃ smṛtam // 
dvābhyāṃ caivāsi pakṣābhyāmābhyāṃ mukto mahāmate / kiṃ te maraṇamastīha kiṃ vā jīvitamasti te // 
nidarśanārthametattu mayoktamarimardana / na tvaṃ jīvasi sarvajña mriyase na kadācana // 
dehasaṃstho'pyadehatvādadeho'si videhadṛk / vyomasaṃstho'pyasaktatvādavyomeva hi mārutaḥ // 
sparśasaṃbodhakāritvāddeha evāsti suvrata / utsedhārodhakatvena khamutsedhasya kāraṇam // 
prabuddho jñātavastutvāddehaḥ kva śamināmiha / idaṃ tvekaṃ paricchinnaṃ rūpamajñeṣu duḥsthitam // 
sarvadā sarvamevāsi citprakāśaḥ paraikadhīḥ / ko dehaḥ ko'pyadehaste yaṃ gṛhṇāsi jahāsi ca // 
samudetu vasanto vā vātu vā pralayānilaḥ / bhāvābhāvavihīnasya kimabhyāgatamātmanaḥ // 
praluṭhatsvapi śaileṣu kalpāgniṣu dahatsvapi / vahatsūtpātavāteṣu svātmanyeva hi tiṣṭhati // 
sarvabhūtāni tiṣṭhantu sarvameva prayātu vā / naśyantu vātha vardhantāmātmanyevābhitiṣṭhati // 
kṣīyate na kṣayaṃ prāpte vardhamāne na vardhate / na spandate spandamāne dehe'sminparameśvaraḥ // 
dehasyāhamahaṃ dehīti kṣīṇe cittavibhrame / tyajāmi na tyajāmīti kiṃ mudhā kalanoditā // 
idaṃ kṛtvā karomīdamidaṃ tyaktvedamityalam / iti tattvavidāṃ tāta saṃkalpāḥ saṃkṣayaṃ gatāḥ // 
prabuddhāḥ sarvakartāraḥ kariṣyantīha kiṃcana / na tasyākaraṇe nityamakartṛtvapadaṃ gatāḥ // 
akartṛtvādabhoktṛtvamarthādeva samāgatam / saṃgṛhītaṃ kilānuptaṃ keneha bhuvanatraye // 
śānte kartṛtvabhoktṛtve śāntireveha śiṣyate / prauḍhimabhyāgatā saiva muktirityucyate budhaiḥ // 
prabuddhāścinmayāḥ śuddhāḥ sarvamākramya saṃsthitāḥ / kiṃ tyaktaṃ parigṛhṇantu kiṃ gṛhītaṃ tyajantu vā // 
grāhyagrāhakasaṃbandhapramitāvayavikramaiḥ / hīnaḥ prameyāvayavaiḥ kiṃ gṛhṇātu jahātu kim // 
grāhyagrāhakasaṃbandhe kṣīṇe śāntirudetyalam / sthitimabhyāgatā śāntirmokṣanāmnābhidhīyate // 
tatra sthitāḥ sadā śāntāstvādṛśāḥ puruṣottamāḥ / suṣuptāvayavaspandasādharmyeṇa caranti hi // 
parāvabodhaviśrāntavāsano jagati sthitim / ardhasupta ivehemāṃ tvaṃ paśyātmasthayā dhiyā // 
na ramante hi ramyeṣu svātmanyeva gatāśayāḥ / nodvijante'nyaduḥkheṣu svātmanyekarasāyanāḥ // 
nityaprabuddhā gṛhṇanti kāryāṇīmānyasaṅginaḥ / mukurā iva bimbāni yathāprāptānyavāñchayā // 
jāgrati svātmani svasthāḥ suptāḥ saṃsārasaṃsthitau / bālavatpravivepante suṣuptasadṛśāśayāḥ // 
tvamajitapadavīmupāgato'ntaḥ kamalajavāsaramekameva bhuktvā / guṇagaṇakalitāmihaiva lakṣmīṃ vraja paramāspadamacyutaṃ mahātman // 
śrīvasiṣṭha uvāca / jagadratnasamudgena trailokyādbhutadarśinā / ityukte padmanābhena jyotsnāśītalayā girā // 
prahlādanāmā deho'sau vikāśinayanāmbujaḥ / mudovāca vaco dhīro gṛhītamananakramaḥ // 
prahlāda uvāca / hitāhitavicāreṇa rājakāryaśatena ca / atyahaṃ śramito deva kṣaṇaṃ viśrāmatāṃ gataḥ // 
bhagavaṃstvatprasādena sthitiḥ samyagathāgatā / samādhāvasamādhau ca rūpeṇāhaṃ samaḥ sadā // 
ciramantarmahādeva dṛṣṭo'syamalayā dhiyā / punarbahirayaṃ dṛṣṭyā diṣṭyā deva pradṛśyase // 
ahamāsamanantāyāmasyāṃ dṛṣṭau maheśvara / sarvasaṃkalpamuktāyāṃ vyoma vyomnīva nirmale // 
na śokena na mohena na ca vairāgyacintayā / na dehatyāgakāryeṇa na saṃsārabhayena ca // 
ekasminvidyamāne hi kutaḥ śokaḥ kutaḥ kṣatiḥ / kuto dehaḥ kva saṃsāraḥ kva sthitiḥ kva bhayābhaye // 
yathecchayaivāmalayā kevalaṃ svayamutthayā / evamevāhamavasaṃ vitate pāvane pade // 
hā virakto'smi saṃsāraṃ tyajāmītīyamīśvara / aprabuddhadṛśāṃ cintā harṣaśokavikāradā // 
dehābhāve na duḥkhāni dehe duḥkhāni me matiḥ / iti cintāviṣavyālī mūrkhamevāvalumpati // 
idaṃ sukhamidaṃ duḥkhamidaṃ nāstīdamasti me / iti dolāyitaṃ ceto mūḍhameva na paṇḍitam // 
ahamanyo'nya evāyamityajñānāṃ tu vāsanā / dūrodastātmabuddhīnāṃ jayatyasumatāmiha // 
idaṃ tyājyamidaṃ grāhyamiti mithyā manobhramaḥ / nonmattatāṃ nayatyantarjñamajñamiva durdhiyaḥ // 
sarvasminnātmani tate tvayi tāmarasekṣaṇa / heyopādeyapakṣasthā dvitīyā kalanā kutaḥ // 
vijñānābhāsamakhilaṃ jagatsadasadutthitam / kiṃ heyaṃ kimupādeyamiha yattyajyate na vā // 
kevalaṃ svasvabhāvena draṣṭradṛśye vicārayan / kṣaṇaṃ viśrāntavānantaḥ paramātmātmanātmani // 
bhāvābhāvavinirmukto heyopādeyavarjitaḥ / evamāsamahaṃ pūrvamadhunetthaṃ vyavasthitaḥ // 
sa mayātmīyamāpannaṃ sarvamātmātmatāṃ gataḥ / karomyahaṃ mahādeva tubhyaṃ yatparirocate // 
tvamayaṃ puṇḍarīkākṣaḥ pūjyastāvajjagattraye / tanmattaḥ prakṛtiprāptāṃ pūjāmādātumarhasi // 
ityuktvā dānavādhīśaḥ puraḥ kṣīrodaśāyinaḥ / śailendra iva pūrṇendumarghapātramupādade // 
sāyudhaṃ sāpsarovṛndaṃ sasuraṃ sakhagādhipam / pūjayāmāsa govindaṃ satrailokyamathāgragam // 
sabāhyābhyantarabhrāntabhuvanaṃ bhuvaneśvaram / pūjayitvātha tiṣṭhantamuvāca kamalāpatiḥ // 
śrībhagavānuvāca / uttiṣṭha dānavādhīśa siṃhāsanamupāśraya / yāvadāśvabhiṣekaṃ te svayameva dadāmyaham // 
pāñcajanyaravaṃ śrutvā ya ime samupāgatāḥ / siddhāḥ sādhyāḥ suraughāste kurvantu tava maṅgalam // 
ityuktvā puṇḍarīkākṣo dānavaṃ siṃhaviṣṭare / yojayāmāsa yogyaṃ taṃ meruśrṛṅga ivāmbudam // 
athainaṃ harirāhūtaiḥ kṣīrodādyairmahābdhibhiḥ / gaṅgādibhiḥ saritpūraiḥ sarvatīrthajalaistathā // 
sarvaviprarṣisaṅghaiśca sarvasiddhagaṇaiḥ saha / punarvidyādharayuto lokapālasamanvitaḥ // 
abhyaṣiñcadameyātmā daityarājye mahāsuram / marudgaṇaiḥ stūyamānaṃ pūrvaṃ svarge hariṃ yathā // 
surāsuraiḥ stūyamānaṃ stūyamānaḥ surāsuraiḥ / abhiṣiktamuvācedaṃ prahlādaṃ madhusūdanaḥ // 
śrībhagavānuvāca / yāvanmerurdharā yāvadyāvaccandrārkamaṇḍale / akhaṇḍitaguṇaślāghī tāvadrājā bhavānagha // 
iṣṭāniṣṭaphalaṃ tyaktvā samadarśanayā dhiyā / vītarāgabhayakrodho rājyaṃ samanupālaya // 
rājye'sminbhogasaṃpūrṇe dṛṣṭānuttamabhūminā / na gantavyastvayodvegaḥ svarge mānavake'thavā // 
deśakālakriyākārairyathāprāptāsu dṛṣṭiṣu / prakṛtaṃ kāryamātiṣṭha tyaktvā mānasamāssva bho // 
atidehatayedaṃtāmamatāparivarjitam / bhāvābhāve samaṃ kāryaṃ kurvanniha na bādhyase // 
dṛṣṭasaṃsāraparyāyastulinātulatatpadaḥ / sarvaṃ sarvatra jānāsi kimanyadupadiśyate // 
vītarāgabhayakrodhe tvayi rājani rājati / nedānīṃ duḥkhadurgranthirnāsurāndalayiṣyati // 
vāṣpaśrīrnāsurīkarṇamañjarīḥ plāvayiṣyati / vanarājimivonmattā sarittārataraṅgiṇī // 
adyaprabhṛtyasaṃprāptadānavāmarasaṃgaram / nirmandarāmbhonidhivajjagatsvasthamiva sthitam // 
devāsurakuṭumbinyo bhartṛṣvantaḥpureṣu ca / sveṣveva yāntu viśvāsamaparasparamāhṛtāḥ // 
bhavabahulaniśānitāntanidrātimiramapāsya sadoditāśayaśrīḥ / danusuta vanitāvilāsaramyāṃ ciramajitāmupabhuṅkṣva rājyalakṣmīm // 
śrīvasiṣṭha uvāca / ityuktvā puṇḍarīkākṣaḥ sanarāmarakinnaraḥ / dvitīya iva saṃsāraścacālāsuramandirāt // 
prahrādādivinirmuktaiḥ paścātpuṣpāñjalivrajaiḥ / pūryamāṇo vihaṅgeśapāścātyāṅgaruhotkaraiḥ // 
kramātkṣīrodamāsādya visṛjya suravāhinīm / bhogibhogāsane tasthau śvetābja iva ṣaṭpadaḥ // 
bhogibhogāsane viṣṇuḥ śakraḥ svarge sahāmaraiḥ / pātāle dānavādhīśa iti tasthurgatajvarāḥ // 
eṣā te kathitā rāma niḥśeṣamalanāśinī / prāhrādī bodhasaṃprāptiraindavadravaśītalā // 
tāṃ tu ye mānavā loke bahuduṣkṛtino'pi hi / dhiyā vicārayiṣyanti te prāpsyantyacirātpadam // 
sāmānyena vicāreṇa kṣayamāyāti duṣkṛtam / yogavākyavicāreṇa ko na yāti paraṃ padam // 
ajñānamucyate pāpaṃ tadvicāreṇa naśyati / pāpamūlacchidaṃ tasmādvicāraṃ na parityajet // 
imāṃ prahrādasaṃsiddhiṃ pravicārayatā nṛṇām / saptajanmakṛtaṃ pāpaṃ kṣayamāyātyasaṃśayam // 
śrīrāma uvāca / pare pade pariṇataṃ pāñcajanyasvanairmanaḥ / kathaṃ prabuddhaṃ bhagavanprahādasya mahātmanaḥ // 
śrīvasiṣṭha uvāca / dvividhā muktatā loke saṃbhavatyanaghākṛte / sadehaikā videhānyā vibhāgo'yaṃ tayoḥ śṛṇu // 
asaṃsaktamateryasya tyāgādāneṣu karmaṇām / naiṣaṇā tatsthitiṃ viddhi tvaṃ jīvanmuktatāmiha // 
saiva dehakṣaye rāma punarjananavarjitā / videhamuktatā proktā tatsthā nāyānti dṛśyatām // 
bhṛṣṭabījopamā bhūyo janmāṅkuravivarjitāḥ / hṛdi jīvadvimuktānāṃ śuddhā bhavati vāsanā // 
pāvanī paramodārā śuddhasattvānupātinī / ātmadhyānamayī nityaṃ suṣuptasyeva tiṣṭhati // 
api varṣasahasrānte tayevāntaravasthayā / sati dehe prabudhyante jīvanmuktā raghūdvaha // 
prahrādo'ntasthayā śuddhasattvavāsanayā svayā / bodhamāpa mahābāho śaṅkhaśabdāvabuddhayā // 
harirātmā hi bhūtānāṃ tasya yatpratibhāsate / tattathaiva bhavatyāśu sarvamātmaiva kāraṇam // 
prabodhametu prahrādo yadaiveti vicintitam / nimeṣādvāsudevena tadaivaitadupasthitam // 
ātmanyakāraṇenaiva bhūtānāṃ kāraṇena ca / sṛṣṭyarthaṃ vapurāttaṃ hi vāsudevamayātmanā // 
ātmāvalokanenāśu mādhavaḥ paridṛśyate / mādhavārādhanenāśu svayamātmāvalokyate // 
etāṃ dṛṣṭimavaṣṭabhya rāghavātmāvalokane / viharāśu vicārātmā padaṃ prāpsyasi śāśvatam // 
duḥkhāsāravatī rāma saṃsāraprāvṛḍātatā / jāḍyaṃ dadāti paramaṃ vicārārkamapaśyatām // 
prasādādātmano viṣṇormāyeyamatibhāsurā / prabādhate na dhīrāṃstu yakṣī mantravato yathā // 
ātmecchayaiva ghanatāṃ samupāgatāntarātmecchayaiva tanutāmupayāti kāle / saṃsārajālaracaneyamanantamāyājvāleha vātavalayādiva pāvakasya // 
śrīrāma uvāca / bhagavansarvadharmajña śuddhaistvadvacanāṃśubhiḥ / nirvṛtāḥ sma śaśāṅkasya karairoṣadhayo yathā // 
karṇābhivāñchyamānāni pavitrāṇi mṛdūni ca / sukhayanti gṛhītāni puṣpāṇīva vacāṃsi te // 
pauruṣeṇa prayatnena sarvamāsādyate yadi / prahlādastatkathaṃ buddho na mādhavavaraṃ vinā // 
śrīvasiṣṭha uvāca / yadyadrāghava saṃprāptaṃ prahlādena mahātmanā / tattadāsāditaṃ tena pauruṣādeva nānyataḥ // 
ātmā nārāyaṇaścaiva na bhinnastilatailavat / tathaiva śauklyapaṭavatkusumāmodavattathā // 
yo hi viṣṇuḥ sa evātmā yo hyātmāsau janārdanaḥ / viṣṇvātmaśabdau paryāyau yathā viṭapipādapau // 
prahlādanāmā prathamamātmaiva svayamātmanā / svayaiva parayā śaktyā viṣṇubhaktau niyojitaḥ // 
prahlādo hyātmanaivainaṃ varamarjitavānsvayam / svatraṃ vicāragaṃ kṛtvā svayaṃ viditavānmanaḥ // 
kadācidātmanaivātmā svayaṃ śaktyā prabudhyate / kadācidviṣṇudehena bhaktilabhyena bodhyate // 
ciramārādhito'pyeṣa paramaprītimānapi / nāvicāravato jñānaṃ dātuṃ śaknoti mādhavaḥ // 
mukhyaḥ puruṣayatnottho vicāraḥ svātmadarśane / gauṇo varādiko heturmukhyahetuparo bhava // 
pūrvameva balāttasmādākramyendriyapañcakam / abhyasansarvayatnena cittaṃ kuru vicāravat // 
yadyadāsādyate kiṃcitkenacitkvacideva hi / svaśaktisaṃpravṛttyā tallabhyate nānyataḥ kvacit // 
pauruṣaṃ yatnamāśritya prollaṅghyendriyaparvatam / saṃsārajaladhiṃ tīrtvā pāraṃ gaccha paraṃ padam // 
vinā puruṣayatnena dṛśyate cejjanārdanaḥ / mṛgapakṣigaṇaṃ kasmāttadāsau noddharatyajaḥ // 
guruśceduddharatyajñamātmīyātpauruṣādṛte / uṣṭraṃ dāntaṃ balīvardaṃ tatkasmānnoddharatyasau // 
na harerna gurornārthātkiṃcidāsādyate mahat / ākrāntamanasaḥ svasmādyadāsāditamātmanaḥ // 
abhyāsavairāgyayutādākrāntendriyapannagāt / nātmanaḥ prāpyate yattatprāpyate na jagattrayāt // 
ārādhayātmanātmānamātmanātmānamarcaya / ātmanātmānamālokya saṃtiṣṭhasvātmanātmani // 
śāstrayatnavicārebhyo mūrkhāṇāṃ prapalāyinām / kalpitā vaiṣṇavī bhaktiḥ pravṛttyarthaṃ śubhasthitau // 
abhyāsayatnau prathamaṃ mukhyo vidhirudāhṛtaḥ / tadabhāve tu gauṇaḥ syātpūjyapūjāmayakramaḥ // 
asti cedindriyākrāntiḥ kiṃ prāpyaṃ pūjanaiḥ phalam / nāsticedindriyākrāntiḥ kiṃ prāpyaṃ pūjanaiḥ phalam // 
vicāropaśamābhyāṃ hi na vināsādyate hariḥ / vicāropaśamābhyāṃ ca muktasyābjakareṇa kim // 
vicāropaśamopetaṃ cittamārādhayātmanaḥ / tasminsiddhe bhavānsiddho no cettvaṃ vanagardabhaḥ // 
kriyate mādhavādīnāṃ praṇayaprārthanā svayam / tathaiva kriyate kasmānna svakasyaiva cetasaḥ // 
sarvasyaiva janasyāsya viṣṇurabhyantare sthitaḥ / taṃ parityajya ye yānti bahirviṣṇuṃ narādhamāḥ // 
hṛdguhāvāsicittattvaṃ mukhyaṃ sānātanaṃ vapuḥ / śaṅkhacakragadāhasto gauṇa ākāra ātmanaḥ // 
yo hi mukhyaṃ parityajya gauṇaṃ samanudhāvati / tyaktvā rasāyanaṃ siddhaṃ sādhyaṃ saṃsādhayatyasau // 
yastu bhoḥ sthitimevāsyāmātmajñānacamatkṛtau / nāsādayati saṃmattamanāḥ sa raghunandana // 
aprāptātmaviveko'ntarajñacittavaśīkṛtaḥ / śaṃkhacakragadāpāṇimarcayetparameśvaram // 
tatpūjanena kaṣṭena tapasā tasya rāghava / kāle nirmalatāmeti cittaṃ vairāgyakāriṇā // 
nityābhyāsavivekābhyāṃ cittamāśu prasīdati / āmra eva daśāmeti sāhakārīṃ śanaiḥ śanaiḥ // 
etadapyātmanaivātmā phalamāpnoti bhāṣitam / haripūjākramākhyena nimittenārisūdana // 
varamāpnoti yo vāpi viṣṇoramitatejasaḥ / tena svasyaiva tatprāptaṃ phalamabhyāsaśākhinaḥ // 
sarveṣāmuttamasthānāṃ sarvāsāṃ cirasaṃpadām / svamanonigraho bhūmirbhūmiḥ sasyaśriyāmiva // 
apyurvīkhananotkasya karṣato'pi śiloccayam / svamanonigrahādanyo nopāyo'stīha kaścana // 
tāvajjanmasahasrāṇi bhramanti bhuvi mānavāḥ / yāvannopaśamaṃ yāti manomattamahārṇavaḥ // 
brahmaviṣṇvindrarudrādyāścirasaṃpūjitā api / upaplavānmanovyādherna trāyante'pi vatsalāḥ // 
ākārabhāsuraṃ tyaktvā bāhyamāntaramapyajam / kuru janmakṣayāyāśu saṃvinmātraikacintanam // 
saṃvedyanirmuktanirāmayaikasaṃvinmayāsvādamanantarūpam / sanmātramāsvādaya sarvasāraṃ pāraṃ paraṃ prāpsyasi janmanadyāḥ // 
śrīvasiṣṭha uvāca / rāmāparyavasāneyaṃ māyā saṃsṛtināmikā / ātmacittajayenaiva kṣayamāyāti nānyathā // 
jaganmāyāprapañcasya vaicitryapratipattaye / itihāsamimaṃ vakṣye śrṛṇuṣvāvahito'nagha // 
astyasminvasudhāpīṭhe kosalo nāma maṇḍalaḥ / kalpavṛkṣavanaṃ merāviva ratnagaṇākaraḥ // 
tatrābhūdbrāhmaṇaḥ kaścidguṇī gādhiriti śrutaḥ / paramaśrotriyo dhīmāndharmamūrtiriva sthitaḥ // 
ābālyātpraviraktena cetasā sa vyarājata / niṣkalaṅkāvadātena bhuvanaṃ nabhasā yathā // 
kimapyabhimataṃ kāryaṃ vinidhāya svacetasi / bandhuvṛndādviniṣkramya tapastaptuṃ vanaṃ yayau // 
utphullakamalaṃ prāpa sarastatra sa viprarāṭ / candraḥ prasannavimalaṃ tārāsāramivāmbaram // 
āśauridarśanaṃ tasmiṃstaporthaṃ sarasi dvijaḥ / ākaṇṭhamambunirmagnaḥ prāvṛṭpadma ivāviśat // 
yayau māsāṣṭakaṃ tasya magnasya saraso'mbhasi / vāsapaṅkajasaṃkocamanāgbhagnamukhacchaveḥ // 
athainaṃ tapasā taptamājagāmaikadā hariḥ / nidāghārtaṃ ghanaḥ śyāmaḥ prāvṛṣīva dharātalam // 
śrībhagavānuvāca / viprottiṣṭha payomadhyādgṛhāṇābhimataṃ varam / abhīpsitaphalopeto jātaste niyamadrumaḥ // 
brāhmaṇa uvāca / asaṃkhyeyajagadbhūtahṛtpadmakuharāline / jagattrayekanalinīsarase viṣṇave namaḥ // 
māyāmimāṃ tvadracitāṃ bhagavanpāramātmikīm / draṣṭumicchāmi saṃsāranāmnīmāndhyaikakāriṇīm // 
śrīvasiṣṭha uvāca / imāṃ drakṣyasi māyāṃ tvaṃ tatastyakṣyasi cetyajaḥ / uktvā yayāvadṛśyatvaṃ gāndharvamiva pattanam // 
gate viṣṇau samuttasthau jalātsa brāhmaṇeśvaraḥ / śītalāmalamūrtitvādinduḥ kṣīrodakādiva // 
babhūva parituṣṭātmā darśanena jagatpateḥ / darśanasparśanairindorutphullamiva kairavam // 
athāsya katicittasmindivasā niryayurvane / harisaṃdarśanānandavato brāhmaṇakarmaṇā // 
ekadārabdhavānsnānaṃ sarasyuditapaṅkaje / cintayanvaiṣṇavaṃ vākyaṃ maharṣiriva mānase // 
atha snānavidhāvantarjalameṣa cakāra ha / sakalāghavighātārthaṃ parivartamivātmanā // 
antarjalavidhau tasminvismṛtadhyānamantradhīḥ / paryastasaṃvitprasaraḥ so'paśyajjalamadhyataḥ // 
mṛtamātmānamātmīye sadane śocyatāṃ gatam / patitaṃ vātavegena kandarāntariva drumam // 
prāṇāpānapravāheṇa muktamantamupāgatam / saṃśāntāvayavaspandaṃ nirvāta iva khaṇḍakam // 
pāṇḍurānanamāmlānaṃ vṛkṣaparṇamivārasam / śavībhūtamivāglānaṃ chinnanālamivāmbujam // 
viparyastekṣaṇaṃ prātarmagnatāramivāmbaram / sāvagrahamiva grāmaṃ sarvataḥ pāṃsudhūsaram // 
bāṣpaklinnamukhairdīnaiḥ karuṇākrandakāribhiḥ / āvṛtaṃ bandhubhiḥ khinnaiḥ kurarairiva pādapam // 
setubhaṃgagaladvārihriyamāṇamukhābjayā / nalinyā samadharmiṇyā bhāryayā pādayoḥ śritam // 
tārākrandaraṇadrephapralāpālāpalubdhayā / mātrā gṛhītaṃ cibuke navavyañjanalāñchite // 
anyaiḥ pārśvagatairdīnaiḥ sravadaśrumukhairjanaiḥ / śritaṃ galadavaśyāyaiḥ śuṣkaparṇairiva drumam // 
viyogabhītyā saṃyogaparihāraparairiva / dūraṃ viprasṛtairaṅgairanātmīyairivāvṛtam // 
parasparamalagnābhyāmoṣṭhābhyāṃ daśanaiḥ sitaiḥ / savirāgamivāmlānairhasantaṃ svātmajīvitam // 
maunadhyānamivāpannaṃ paṅkādiva vinirmitam / aprabodhāya saṃsuptaṃ viśrāmyantamivoccakaiḥ // 
bāndhavākrandasaṃrambhakolāhalagatā giraḥ / snehabhāvavicārārthaṃ śrṛṇvantamiva yatnataḥ // 
atha tatkālakallolapralāpākulaceṣṭitaiḥ / sorastāḍanamūrcchotthanetravārivahāplutaiḥ // 
krameṇa svajanaiḥ kṣubdhaistārākrandādighargharaiḥ / niṣkālitamamaṅgalyamapunardarśanāya vai // 
nītaṃ śmaśānaṃ māṃsāntravasāpaṅkakalaṅkitam / śuṣkāśuṣkarasaklinnaṃ kaṃkālaśatasaṃkulam // 
gṛdhrābhracchannasūryāṃśucitājvalananistamaḥ / śivāśivamukhajvālājālapallavitāvani // 
vahadraktasaritsnātamagnakaṅkogravāyasam / raktārdratantrīprasarajālābaddhajaratkhagam // 
tatra te jvalane dīpte cakrustaṃ bhasmasācchavam / bāndhavāḥ salilāpūraṃ samudrā iva vāḍave // 
citiścaṭacaṭāsphoṭaiḥ śavamāśu dadāha sā / śuṣkendhanabahūcchūnajvālājālajaṭāvalī // 
abhyullasatkaṭakaṭāravamuktagandhavyāptāmbuvāhapaṭalo'sthicayaṃ hutāśaḥ / dantī sarandhramiva veṇuvanaṃ samantādudvāntamedurarasaṃ dalayāṃcakāra // 
śrīvasiṣṭha uvāca / athāpaśyadasau gādhiḥ svādhipīvarayā dhiyā / antarjalastha evāntarātmanātmani nirmale // 
bhūtamaṇḍalaparyantagrāmopāntanivāsinām / śvapacānāṃ striyā garbhe sthitimātmānamākulam // 
garbhavāsabharākrāntaṃ pīḍitaṃ pelavāṅgakam / śvapacīhṛdaye suptaṃ svaviṣṭhāyāmivākulam // 
śanaiḥ pakvatayā kāle prasūtaṃ mecakacchavim / śvapacyā prāvṛṣevābdaṃ śyāmamāvalitaṃ malaiḥ // 
saṃpannaṃ śvapacāgāre śiśuṃ śvapacavallabham / itaścetaśca gacchantamutpīḍamiva yāmunam // 
dvādaśābdadaśāṃ yātaṃ saṃsthitaṃ ṣoḍaśābdikam / pīvarāṃsamudārāṅgaṃ payodamiva meduram // 
sārameyaparīvāraṃ viharantaṃ vanādvanam / nighnantaṃ mṛgalakṣāṇi paulindīṃ sthitimāgatam // 
tamālalatayevātha śritaṃ śvapacakāntayā / stanastabakaśālinyā navapallavahastayā // 
śyāmayā malinākāradaśanāmalamālayā / vanapallavayā bhūrivilāsavalitāṅgayā // 
vilasantaṃ vanānteṣu tayā saha naveṣṭayā / śyāmalaṃ śyāmayā bhṛṅgaṃ bhṛṃgyeva kusumarddhiṣu // 
vanaparṇalatāpatre vasantaṃ vyasanāturam / vindhyakāntāramākāramabhyāgatamivodbhaṭam // 
viśrāntaṃ vanakuñjeṣu suptaṃ giridarīṣu ca / nilīnaṃ patrapuñjeṣu gulmakeṣu kṛtālayam // 
kiṃkirātāvataṃsāḍhyaṃ yūthikāstragvibhūṣitam / ketakottaṃsasubhagaṃ sahakārasragākulam // 
lulitaṃ puṣpaśayyāsu bhrāntamadritaṭīṣu ca / tajjñaṃ kānanakośeṣu bahujñaṃ mṛgamāraṇe // 
prasūtamatha śaileṣu putrānnijakulāṅkurān / atyantaviṣamodantānkhadiraḥ kaṇṭakāniva // 
kalatravantaṃ saṃpannaṃ sthitaṃ prakṣīṇayauvanam / śanairjarjaratāṃ yātaṃ vṛṣṭihīnamiva sthalam // 
tato bhūtagrahagrāmajanmadeśamupetya tam / saṃsthitaṃ maṭhikāṃ parṇaiḥ kṛtvā dūre munīndravat // 
jarājaraṭhatāṃ yātaṃ svadehasamaputrakam / jīrṇaṃprāyarasaśvabhratamālatarusaṃnibham // 
prauḍhaṃ śvapacagārhasthyaṃ kurvāṇaṃ bahubāndhavam / krūranāmārthavacanaṃ parāṃ vṛddhimupāgatam // 
athāpaśyadasau gādhiryāvattasya kalatriṇaḥ / jaraṭhaḥ śvapacebhyaśca svātmano bhramahāriṇaḥ // 
tatkalatramaśeṣeṇa nītamāvṛtya mṛtyunā / āsārasalilenāśu vanaparṇagaṇo yathā // 
pralapatyeka evāsāvaṭavyāṃ duḥkhakarśitaḥ / viyūtha iva sāraṅgo vigatāstho'śrulocanaḥ // 
dināni katicittatra nītvā śokaparītadhīḥ / jahau svadeśaṃ saṃśuṣkapadmaṃ sara ivāṇḍajaḥ // 
vijahāra bahūndeśānanāsthaścintayānvitaḥ / preryamāṇa ivānyena vātanunna ivāmbudaḥ // 
ekadā prāpa kīrāṇāṃ maṇḍale śrīmatīṃ purīm / khecaro viharanśūnye sadvimānamivāmbare // 
nṛtyadratnāṃśukacchannamārgavṛkṣalatāṅganam / āgulphākīrṇakusumaṃ candanāgurusundaram // 
sāmantairlalanābhiśca nāgaraiśca nirantaram / svargamārgopamaṃ rājamārgamadhyamavāpa saḥ // 
maṇiratnakṛtāgāraṃ tatra maṅgalahastinam / dadarśāmaraśailendramiva saṃcāracañcalam // 
mṛte rājani rājārthaṃ viharantamitastataḥ / ratnajñamiva ratnārthaṃ cintāmaṇididṛkṣayā // 
tamasau śvapaco nāgaṃ kautukoddhurayā dṛśā / ciramālokayāmāsa spandayuktācalopamam // 
ālokayantamādāya taṃ kareṇa sa vāraṇaḥ / svakaṭe'yojayanmerustaṭe'rkamiva sādaram // 
tasminkaṭagate nedurjayadundubhayo'bhitaḥ / kalpāmbuda ivākāśamadhirūḍhe mahārṇavāḥ // 
pūritāśo babhau rājā jayatīti janasvanaḥ / udabhūtsaṃprabuddhānāṃ vihagānāmivāravaḥ // 
udabhūdbandivṛndānāṃ ghanakolāhalastataḥ / velāvilulitāmbūnāmambudhīnāmiva dhvaniḥ // 
taṃ tatrāvarayāmāsurmaṇḍanārthaṃ varāṅganāḥ / kṣīrodagatavibhrāntā laharya iva mandaram // 
māninyastaṃ guṇaprotairnānāratnairapūrayan / nānāprabhāprabhātārkā velā iva taṭācalam // 
tuṣāraśiśirasparśaistāstaṃ hārairabhūṣayan / śyāmā vananadīpūrairvarṣāḥ śrṛṅgamivottamam // 
vicitravarṇasaugandhyaiḥ puṣpairāvalayanstriyaḥ / vanaṃ madhuśriya iva taṃ lolakarapallavāḥ // 
nānāvarṇarasāmodaistāstamāśu vilepanaiḥ / alepayanprabhājālairnago'bhramiva dhātubhiḥ // 
ratnakāñcanakānto'sāvādade cittamātatam / saṃdhyābhratārendunadīvyāptaṃ merurivāmbaram // 
bhūṣitaḥ savilāsābhirbālavallībhirāvṛtaḥ / ratnapuṣpāṃśukākīrṇaḥ kalpavṛkṣa ivābabhau // 
tādṛśaṃ tamupājagmuḥ parivārasamanvitāḥ / sarvāḥ prakṛtayaḥ phullaṃ mārgadrumamivādhvagāḥ // 
tā enamāsane saiṃhe tatrābhiṣiṣicuḥ kramāt / tasminneva gaje śakramairāvata ivāmarāḥ // 
evaṃ sa śvapaco rājyaṃ prāpa kīrapurāntare / āraṇyaṃ hariṇaṃ puṣṭamaprāṇamiva vāyasaḥ // 
kīrīkaratalāmbhojapramṛṣṭacaraṇāmbujaḥ / sarvāṅge kuṅkumālepaiḥ saṃdhyāmbudharaśobhanaḥ // 
jajvāla kīranagare nāgarīgaṇavānasau / siṃhīgaṇayutaḥ siṃho yathā kusumite vane // 
harihatakarikumbhonmuktamuktākalāpapraviracitaśarīraḥ śāntacintāviṣādaḥ / aramata saha sadbhistatra bhogaiḥ sarasyāṃ ravikaramadatapto vāripūrairivebhaḥ // 
parivisṛtanṛpaujāḥ sarvadiksaṃsthitājñaḥ katipayadivasehāsiddhadeśavyavasthaḥ / prakṛtibhiralamūḍhāśeṣarājanyabhāraḥ sa gavala iti nāmnā tatra rājā babhūva // 
śrīvasiṣṭha uvāca / vilāsinībhirvalito mantrimaṇḍalapūjitaḥ / vanditaḥ sarvasāmantaiśchatracāmaralālitaḥ // 
siddhānuśāsanaḥ kānto jñātarājyaguṇakramaḥ / vītaśokabhayāyāsaprajñaḥ prāptamahādaśaḥ // 
vismṛtātmasvabhāvo'bhūdaniśaṃ stavamaṅgalaiḥ / ānandapūrṇayā vṛttyā bhṛśaṃ kṣīva ivāsavaiḥ // 
kīreṣu śvapaco rājyaṃ varṣāṇyaṣṭau cakāra ha / āryavṛttamaśeṣeṇa tāvatkālaṃ babhāra ha // 
yadṛcchayaikadāthāsāvatiṣṭhattyaktabhūṣaṇaḥ / atamastārakendvarkatejo'mbhodamivāmbaram // 
bahvamanyata no hārakeyūravalayānyasau / prabhutābṛṃhitaṃ ceto nāhāryamabhinandati // 
eka evājiraṃ bāhyaṃ tādṛgveṣaḥ sa niryayau / mukhyāṅgaṃ ṇānnabhobhāgādastaṃ gacchannivāṃśumān // 
tatrāpaśyaddhanaṃ śyāmaṃ pīnaṃ śvapacapeṭakam / gāyanmṛdu vasantotthaṃ kokilānāmiva vrajam // 
dhunānaṃ vallakītantrīṃ karapallavalīlayā / mṛdurephaṃ raṇadrephāmaliśreṇimiva drumam // 
ekastasmātsamuttasthau jarāvānraktalocanaḥ / kācaśrṛṅgahimāpūrṇamiva śvapacanāyakaḥ // 
bho kaṭaṃjeti sahasā vadankīramahīpatim / iha rājā bhavantaṃ vā kaccidgeyakriyāvidam // 
raktakaṇṭhaṃ mānayati rāgavāniva kokilam / āpūrayati vā kaccidgṛhavastrāsanārpaṇaiḥ // 
madhū rasālaviṭapaṃ phalapuṣpabharairiva / darśanena tavādyāhaṃ parāṃ nirvṛtimāgataḥ // 
padmaṃ sūryodayeneva candrodaya ivauṣadhī / ānandānāmaśeṣāṇāṃ lābhānāṃ mahatāmapi // 
viśrāmāṇāmanantānāṃ sīmānto bandhudarśanam / śvapace pravadatyevaṃ rājā yāvattayā tayā / cakāra tatkālajayā ceṣṭayaivāvadhīraṇam // 
tāvadvātāyanagatāḥ kāntāḥ prakṛtayastathā / śvapaco'yamiti jñātvā mlānatāmalamāyayuḥ // 
padmāstuṣāraprāvṛṣṭyā grāmāḥ sāvagrahā iva / dāvavanta ivādrīndrā nāgarā na virejire // 
nṛpo'vadhīrayāmāsa tāṃ tāṃ śvapacasaṃkathām / vṛkṣāgragatamārjāraphetkāraṃ mṛgarāḍiva // 
satvaraṃ praviveśāntaḥpuramāmlānamānavam / rājahaṃsa ivāvarṣe sīdatsarasijaṃ saraḥ // 
sarvāvayavaviśrāntāṃ mlānanāmayamāyayau / jānustambhāntaramahārandhrāgniriva durdrumaḥ // 
tatrāpaśyadasau sarvaṃ viṣaṇṇavadanaṃ janam / jālaṃ kuṅkumapuṣpāṇāṃ bhuktamūlamivākhunā // 
mantriṇo nāgarā nāryastataste taṃ mahīpatim / nāsprākṣurapi tiṣṭhantaṃ gṛha eva śavaṃ yathā // 
bhṛtyāścākṛtasatkāraṃ dūra enamathātyajan / duḥkhayuktā ghanasnehā api bālāḥ śavaṃ yathā // 
anānandamukhaṃ śyāmaṃ śarīraṃ śrīvivarjitam / dagdhaṃ sthalamivainaṃ te bahvamanyanta nākulāḥ // 
dhūmāyamānadehasya paritāpadaśāvatī / nāḍhaukatāsya janatā pārśvamagnirgireriva // 
mandotsāhāḥ samudbhūtāḥ sabhyasaṃghātavarjitāḥ / na tadājñāḥ padaṃ prāpurbhasmanīvāmbuvipruṣaḥ // 
krūrakarmakarākārātsaṃgatāśubhadāyinaḥ / tasmādviśeṣeṇa janā rākṣasādiva dudruvuḥ // 
eka eva babhūvāsau janamadhyagato'pi san / arthādiguṇanirmuktaḥ paradeśa ivādhvagaḥ // 
bhṛśamālapate'pyasme nālāpaṃ nāgarā daduḥ / muktājālayutāyāpi kīcakāyādhvagā iva // 
atha sarve vayaṃ dīrghakālaṃ śvapacadūṣitāḥ / prāyaścittairna śuddhyāmaḥ praviśāmo hutāśanam // 
iti nirṇīya nagare nāgarā mantriṇastathā / abhito jvālayāmāsuścitāḥ śuṣkendhanaidhitāḥ // 
jvalitāsvabhitastāsu tārakāsviva khe tadā / babhūva nagaraṃ sarvamākrandaparamānavam // 
karuṇārāvamukharaiḥ kalatrairbāṣpavarṣibhiḥ / avaṣṭabdhaṃ jvalatkuṇḍopāntamandarudatprajam // 
agnikuṇḍapraviṣṭānāṃ mantriṇāṃ bhṛtyarodanaiḥ / rudatkrandadṛḍhataramaraṇyamiva mārutaiḥ // 
citādīpitaviprendramāṃsamāṃsalagandhayā / jātanīhāramutpātavātyayāvakaroddhataiḥ // 
vātadīrghavasāgandhadūrānītakhagorjitaiḥ / cakrairvyobhābhavacchannabhāskaraṃ jaladairiva // 
vātoddhūtacitāvahniprajvaladvyomamaṇḍalam / uḍḍīnāgnikaṇavrātatārāsāradigantaram // 
pramattataskarakrandadvelladvālakumārakam / saṃtrastanāgarāpāstajīvitākhyamasaṃsthiti // 
alakṣitagṛhaṃ cauraluṇṭhitākhilasaṃcayam / tyaktaputrakalatraṃ tanmaraṇavyagranāgaram // 
tasmiṃstathā vartamāne kaṣṭe vidhiviparyaye / aśeṣajanatāśeṣakalpāntasadṛśasthitau // 
rājyasajjanasaṃparkapavitrīkṛtadhīradhīḥ / gavalaścintayāmāsa śokenākulacetanaḥ // 
madarthe hi kadartho'yaṃ deśe'sminsthitimāgataḥ / akālakalpāntamayaḥ sarvanāyakanāśanaḥ // 
kiṃ me jīvitaduḥkhena maraṇaṃ me mahotsavaḥ / lokanindyasya durjantorjīvitānmaraṇaṃ varam // 
iti niścitya gavalo jvalite jvalane punaḥ / pataṅgavadanudvegamakarodāhutiṃ vapuḥ // 
tasminbalādgavalanāmni hutāśarāśau dehe patatyavayavākulatāṃ prayāte / svāṅgāvadāhadahanasphuraṇānurodhādantarjale jhaṭiti bodhamavāpa gādhiḥ // 
śrīvālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / muhūrtadvitayenātha gādhirādhibhavabhramāt / praśaśāsākulībhāvo velāvarta ivāmbudheḥ // 
manonirmāṇasaṃmohāttasmātsa virarāma ha / kalpāntasamaye brahmā jagadviracanādiva // 
bodhamāpa śanaiḥ śāntaḥ svamevonnidradhīriva / kṣībatāyāṃ praśāntāyāṃ yathā pariṇatāśayaḥ // 
ayaṃ so'hamidaṃ kāryamidaṃ neti dadarśa ha / niśāvyapagame loko yathā kṣīṇe tamaḥpaṭe // 
smṛtasvarūpo'tha padamuddadhre sa jalāntarāt / śiśirānte pravṛttāsyaṃ sarojamiva mādhavaḥ // 
etadvārikakubūvyomavatīṃ vasumatīmimām / anyāmiva punaḥ paśyanvismayaṃ paramaṃ yayau // 
ko'haṃ kimiva paśyāmi kimakārṣamahaṃ kila / evaṃ vicārayaṃścitraṃ sabhrūbhaṅgamabhūtkṣaṇam // 
śrāntastatkṣaṇamātreṇa saṃbhramaṃ dṛṣṭavānaham / iti vijñāya salilādudasthādudayārkavat // 
cintayāmāsa ca taṭe kva sā mātā kva sā priyā / yadāhaṃ mṛtimāyāto madhye mātṛmahelayoḥ // 
bālasya mātāpitarau naṣṭau kila mamāmateḥ / vātanītasya patrasya vallīvṛkṣamivāsinā // 
avivāho'smi jānāmi na svarūpamapi striyaḥ / duṣṭāyāḥ kṣobhakāriṇyā madirāyā iva dvijaḥ // 
atidūratarībhūtāḥ svadeśasya svabāndhavāḥ / ke nāma mama yeṣāṃ te madhye jīvaṃ tyajāmyaham // 
tasmādetatsamudbhūtamahaṃ kiṃ nāma dṛṣṭavān / vividhārambhasaṃrambhaṃ gandharvanagaraṃ yathā // 
tadāstāmetadeṣā hi bandhumadhye mṛtasthitiḥ / māyāmohe manāgasminna satyamupalabhyate // 
nityamevamanantāsu bhrāntidṛṣṭiṣu dehinām / ceto bhramati śārdūlo vanarājiṣvivonmadaḥ // 
avadhāryeti taṃ citte mohaṃ gādhirnināya saḥ / dināni katicittasminsvaka evāśrame tadā // 
ekadā gādhimagamatkaścittatra priyo'tithiḥ / brahmāṇamiva durvāsāḥ sa viśaśrāma saśramaḥ // 
paramāṃ tuṣṭimānītaḥ phalapuṣparasāśanaiḥ / so'tithirgādhinā tena vasanteneva pādapaḥ // 
mitho vanditasaṃdhyau tau kṛtajāpyāvubhāvapi / kramācchayanamāsādya tasthaturmṛdupallavam // 
tataḥ prāvartate śāntā tayostāpasayoḥ kathā / svavyāpārocitā puṣpaśrīrivartutvamāśayoḥ // 
taṃ papracchātithiṃ gādhiḥ prasaṅgapatitaṃ vacaḥ / kiṃ brahmansukṛśāṅgastvaṃ kimiti śramavānasi // 
atithiruvāca / mamātikārśyaśramayorbhagavan śrṛṇu kāraṇam / kathayāmi tathābhūtaṃ vayaṃ nāsatyavādinaḥ // 
astyasminvasudhāpīṭhe uttarāśānikuñjake / kīro nāmātivikhyātaḥ śrīmāñjanapado mahān // 
tatrāhamavasaṃ māsaṃ pūjyamānaḥ pure janaiḥ / nānātmasvādalolātmā cittavetālamohitaḥ // 
ekadaikena tatroktaṃ kathāprastāvataḥ kvacit / ihābhūcchvapaco rājā varṣāṇyaṣṭau dvijeti me // 
tato grāmeṣu tatpṛṣṭaiḥ proktaṃ sakalajantubhiḥ / rājā babhūva śvapaco varṣāṇyaṣṭāviheti taiḥ // 
so'yamante parijñātaḥ praviṣṭo jvalanaṃ javāt / tato dvijaśatānīha praviṣṭāni hutāśanam // 
iti teṣāṃ mukhācchrutvā tasmānnirgatya maṇḍalāt / prayāge'karavaṃ śuddhyai prāyaścittamahaṃ dvija // 
kṛtvā cāndrāyaṇasyānte tṛtīyasyādya pāraṇam / ihāhamāgatastena śrāntosmyatikṛśosmi ca // 
śrīvasiṣṭha uvāca / iti śrutavatā tena gādhinā sa tadā dvijaḥ / bhūyaḥ pṛṣṭo'pyetadeva kathayāmāsa nānyathā // 
atha vismayavāngādhistāṃ nītvā tatra śarvarīm / jagadgehamahādīpe ravāvudayamāgate // 
kṛtaprātaḥsnānavidhāvāpṛcchaya svātithau gate / idaṃ saṃcintayāmāsa vismayoddhurayā dhiyā // 
yanmayā saṃbhrame dṛṣṭaṃ satyabhūtaṃ dvijena tat / uktaṃ mameti kiṃ nāma syānmāyāśambarakramaḥ // 
yadbandhumadhye maraṇaṃ mayā taddṛṣṭamātmanaḥ / sā māyaiva na saṃdehaḥ śeṣaṃ paśyāmi tasya tam // 
tadātmaśvapacodantaṃ draṣṭuṃ tāvadakhinnadhīḥ / bhūtamaṇḍalaparyantagrāmaṃ gacchāmi satvaram // 
iti saṃcintayangantuṃ maṇḍalāntaramādarāt / uttasthau bhāskaraḥ pārśvaṃ merordraṣṭumivodyataḥ // 
manorājyamapi prājñā labhante vyavasāyinaḥ / gādhinā svapnasaṃdṛṣṭaṃ gatvā labdhamakhaṇḍitam // 
sarvamadhyavasāyena duṣprāpamapi labhyate / paśyangādhirjaganmāyāṃ prameyīkartumudyataḥ // 
vinirgatyābhavanmārge prāvṛḍoghajavena saḥ / deśānullaṃghayāmāsa bahūnvātaturaṅgavat // 
taccedṛśanijācāraṃ bhūtamaṇḍalamāgataḥ / karabhaḥ kaṇṭakārthyekaḥ kārañjamiva kānanam // 
tatra saṃvitsthitenaiva saṃniveśena vai punaḥ / apaśyadbhrāmakaṃ kaṃcidgandharva iva pattanam // 
dadarśa tasya paryante tameva śvapacālayam / adhastādbhūvanasyeva pātāle narakavrajam // 
cittacintitavistāraṃ tanniveśamayaṃ param / gandharvavadasāvātmaśvapacatvaṃ ca dṛṣṭavān // 
tenaiva saṃniveśena prāgdṛṣṭaṃ śvapacāspadam / tasya kāmapi vairāgyapadavīmanayanmanaḥ // 
prāvṛḍāsāraluṭhitaṃ bhittijātayavāṅkuram / paryastacchādanārdhāṅkaṃ kiṃcidādṛṣṭatalpakam // 
dāridryaṃ taddṛḍhamiva daurbhāgyamiva kuḍyamat / bhraṣṭāṅgamiva daurātmyaṃ dauḥsthityamiva khaṇḍitam // 
gādhirdantāvadalitairgavāśvamahiṣāsthibhiḥ / dhavalairvyāptaparyantaṃ sākṣyaṃ kartumiva sthitaiḥ // 
bhuktaṃ pītaṃ purā tena yeṣu kharparakeṣu vai / tairaspandābhrasalilaiḥ pānapūrṇairivāvṛtam // 
tābhirevāntratantrībhiḥ saṃśuṣkābhilatāvṛtaiḥ / tṛṣṇābhiriva dīrghābhiḥ paritaḥ pariveṣṭitam // 
ciramālokayāmāsa sa tadātmagṛhaṃ javāt / prāktanaṃ śuṣkaśavatāṃ yātaṃ dehamivātmavān // 
ativismayamātasthau grāmakaṃ samupāyayau / ullaṃghya mlecchanagaramāryadeśamivādhvagaḥ // 
tatrāpṛcchajjanaṃ sādho kaccitsmarati bho bhavān / prāgvṛttamasya grāmasya paryante śvapacakramam // 
sarva eva hi dhīmantaściravṛttamapi sphuṭam / karasthamiva paśyanti mayeti sujanācchrutam // 
atra śvapacamekānte vāsinaṃ vṛddhamuttamam / smarasyenaṃ kimuta bho duḥkhānāmiva dehakam // 
yadi jānāsi bhoḥ sādho tanme kathaya tattvataḥ / pāntha saṃśayavicchede mahatpuṇyaphalaṃ smṛtam // 
bhūyo bhūya iti grāmyāḥ pṛṣṭā gādhidvijanmanā / analpasmayasaṃrambhamārteneva cikitsakāḥ // 
grāmyā ūcuḥ / yathā kathayasi brahmaṃstattathā na tadanyathā / kaṭaṃjanāmā śvapaca ihābhūddāruṇākṛtiḥ // 
putrapautrasuhṛdbhṛtyabandhusvajanapeṭakam / yasyātivistīrṇamabhūtpatravṛndaṃ taroriva // 
yasya vṛddhasya tatsarvaṃ kalatraṃ mṛtyurācchinat / adreḥ puṣpaphalopetaṃ dāvo vanamivānalaḥ // 
yastato deśamutsṛjya yayau kīrapurāntaram / varṣāṇyaṣṭāvanudvegaṃ tatra rājā babhūva saḥ // 
yastatrārthaṃ parijñāya janairdūre nirākṛtaḥ / yathā rāśiranarthasya yathā grāme viṣadrumaḥ // 
tato jane'gniṃ praviśatyātmanā yo hutāśanam / āryatāmāryasaṃsargādāgataḥ praviveśa ha // 
kiṃ tvameva prayatnena śvapacaṃ pṛcchasi prabho / kiṃ te bandhurasau kaccidabhavastvaṃ svato'thavā // 
evaṃ kathayato grāmyāngādhiḥ pṛcchanpunaḥpunaḥ / sarveṣu tatra prānteṣu māsamekamuvāsa saḥ // 
yathā tenānubhūtaṃ tacchavāpacaṃ tattathaiva taiḥ / grāmīṇaistasya kathitaṃ sarvairevāvakhaṇḍitam // 
avyāhataṃ sakalabhūtamukhādathaitadākarṇya samyagavalokya yathānubhūtam / gādhiḥ śaśāṅkamalavadhṛdaye'dhirūḍhaṃ gūḍhākṛtiḥ paramavismayamājagāma // 
śrīvasiṣṭha uvāca / luṭhitaṃ śvapacāgāre punarvismayamāyayau / gādhermano hi nāyāti tṛptimāścaryadarśane // 
tatrāvalokayāmāsa sthānāni sadanāni ca / kalpakṣobhavivṛttāni jagantīvāmbujodbhavaḥ // 
uvāca svātmanaivedamaraṇye luṭhitālaye / śuṣkāsthimālāvalite piśācaka iva drume // 
imāstā mṛtamātaṅgadantamālā vṛtau kṛtāḥ / adyāpi saṃsthitāḥ kalpaṃ pratimeruśikhā iva // 
iha tadvānarīmāṃsaṃ pakvavaṃśāṃkuraiḥ saha / bhuktaṃ purāsavonmattaiḥ saha śvapacabandhubhiḥ // 
āliṅgya śvapacaśyāmāmiha kesaricarmaṇi / suptamāpīya maireyaṃ tiktaṃ gajamadena ca // 
kauleyakakuṭumbinyaḥ piṇyākapalavardhitāḥ / iha baddhā varatrābhirmṛtebharadakāṣṭhake // 
iha vāraṇamuktānāṃ dadāsītpiṭharatrayam / pinaddhaṃ māhiṣeṇogracarmaṇāmbudaśobhinā // 
sthalīṣvetāsu tāsvatra saha śvapacabālakaiḥ / ciraṃ viluṭhitaṃ cūtapatrapuñje pikairiva // 
atra tadbālaniḥśvāsaraṇadvaṃśapravṛttavat / gītaṃ pītaṃ śunīraktaṃ sādhitā śavabhūṣitaḥ // 
atra sārdhaṃ kuṭumbena janyatreṣu kuṭumbinā / nṛttaṃ tatkṛtamunnādaṃ kallolairjaladhāviva // 
atroḍḍayanalolānāṃ kākabhāsapattriṇām / dhṛtānāmanyadāśārthaṃ grathitaṃ vaṃśapañjaram // 
śrīvasiṣṭha uvāca / evaṃprāyāḥ smarangādhiḥ prāktanīḥ śvapacakriyāḥ / vismayotkampitaśirā dhātuśceṣṭāṃ parāmṛśat // 
cacāla tasmāddīrgheṇa deśātkālena kāryavit / bhūtmaṇḍalamutsṛjya prāpa deśāntaraṃ kramāt // 
samullaṅghya nadīśailamaṇḍalāraṇyasaṃtatim / āsasāda tuṣārādriratnaṃ kila janāspadam // 
tatra prāpa mahīpālanagaraṃ nagasaṃnibham / jagadbhramaṇakhinnātmā svarlokamiva nāradaḥ // 
athātmanānubhūtāni dṛṣṭānyāsevitāni ca / sthānāni nagare paśyanpapraccha janamādṛtaḥ // 
sādho smarasi kiṃcittvamiha śvapacamīśvaram / yadi jānāsi tattvaṃ me varṇayāśu yathāvidhi // 
nāgarā ūcuḥ / abhūdihāṣṭau varṣāṇi śvapaco bhūmipo dvija / rājatvamarpitaṃ yasya nāma maṅgalahastinā // 
ante ca saṃparijñātaḥ sa praviṣṭo hutāśanam / adya dvādaśavarṣāṇi samatītāni tāpasa // 
yaṃ yaṃ pṛcchatyasau gādhirjanaṃ jātakutūhalaḥ / tasya tasya mukhādeva śrṛṇotyāsvādayatyapi // 
athāpaśyatpure tasminnṛpaṃ sabalavāhanam / devaṃ cakradharaṃ viṣṇuṃ mandirānnirgataṃ bahiḥ // 
sa dṛṣṭvā sthagitākāśaṃ calareṇupayodharaiḥ / prāktanīṃ rājatāṃ smṛtvā samuvācātivismayaḥ // 
imāstāḥ kīrakāminyaḥ padmagarbhopamatvacaḥ / kanakadravavarṇinyo lolanīlotpalekṣaṇāḥ // 
cāmaraughā ime candrakarasaṃpiṇḍapāṇḍurāḥ / sthiranirjharasaṃkāśāḥ kāśapuṣpacayā iva // 
kāntābhiravadhūyante bālavyajanarājayaḥ / imāstā vanavallībhirdīpyamānā ivarddhayaḥ // 
imāstā mattamātaṅgaghaṭā ghaṭitadiktaṭāḥ / saṃkalpapādapā meroriva śrṛṅgaparamparāḥ // 
ete te yamavārīśakuberapratimaujasaḥ / sāmantā vāsavasyeva lokapālā mahībhṛtaḥ // 
imāstāḥ sarvavastvoghāḥ sarvābhimatadāstatāḥ / kalpavṛkṣalatākuñjasundaryo gṛhapaṅktayaḥ // 
idaṃ tatkīrajanatārājyaṃ prāgbhuktamadya me / ātmajanmāntarācāra iva pratyakṣatāṃ gatam // 
satyaṃ svapna ivāyaṃ me jāgradbhūtaḥ punaḥ sthitaḥ / na jāne kiṃkṛtotthānā māyeyaṃ pravijṛmbhate // 
aho nu khalu dīrgheṇa manomohena valgatā / vaivaśyamupanīto'haṃ jāleneva śakuntakaḥ // 
hā dhikkaṣṭamabuddhaṃ me mano vāsanayā hatam / paśyati bhramajālāni vitatāni śiśoriva // 
eṣā hi māyā mahatī tena me cakradhāriṇā / darśitetyadhunā sādhu mayā smṛtamakhaṇḍitam // 
tadidānīṃ tathā yatnaṃ kariṣye girikandare / yathākusaṃbhramasyāsya jāne janma tathā sthitim // 
iti saṃcintya nagarādgādhistasmājjagāma ha / kandaraṃ prāpya śailasya tasthau viśrāntasiṃhavat // 
tatra saṃvatsaraṃ sārdhaṃ payaśculukabhojanam / tapaścakre mahātejāstuṣṭaye śārṅgadhanvanaḥ // 
athāsya puṇḍarīkākṣaḥ payomūrtirupāyayau / prasādamutpalaśyāmaḥ śaradīva mahāhadaḥ // 
tamājagāma śailendrakandaraṃ dvijamandiram / payodharavadacchācchacchavirvyomanyathāvasat // 
śrībhagavānuvāca / gādhe kaccittvayā dṛṣṭā māyā mama garīyasī / dṛṣṭaṃ tvayā jagajjālaceṣṭitaṃ daiṣṭikātmakam // 
cittābhigata etasminprāpte samyaganinditaḥ / tapo giritaṭe kurvankimanyadabhivāñchasi // 
śrīvasiṣṭha uvāca / evaṃ vadantamālokya hariṃ gādhirdvijottamaḥ / arcāṃ kusumapūreṇa pādayoḥ paryapūrayat // 
dattvārdhyaṃ kīrṇakusumaḥ praṇamyāśu pradakṣiṇaiḥ / viṣṇumāha dvijo vākyamambhodamiva cātakaḥ // 
gādhiruvāca / deva yaiṣā tvayā māyā darśitā'titamomayī / mahīṃ prātarivādityastāṃ me prakaṭatāṃ naya // 
bhramaṃ yaṃ paśyati mano vāsanāmalamālitam / svapnavatsa kathaṃ deva jāgratyapi hi dṛśyate // 
muhūrtamupalabdhaśca jalāntaḥ svapnavibhramaḥ / kathaṃ pratyakṣatāṃ prāpto mamāmalapadāspada // 
dairghyādairghye'sya kālasya śarīrasya bhavābhavāḥ / kathamantasthitā na syurmadīyaiḥ śvapacabhramaiḥ // 
śrībhagavānuvāca / gādhe svādhividhūtasya svarūpasyaitadātmakam / cetaso'dṛṣṭatattvasya yatpaśyatyuruvibhramam // 
bahirna kiṃcidapyasti khādyabdhyurvīdigādikam / etatsvacitta evāsti patrapuñjamivāṅkure // 
phalādi sphāratāmeti yathaiva bahiraṅkurāt / bahiḥ prakaṭatāṃ yāti tathā pṛthvyādicetasaḥ // 
satyaṃ pṛthvyādi cittasthaṃ na bahiṣṭhaṃ kadācana / aṅkurasthaḥ pallavastu tasmādyasmātphalaśriyaḥ // 
rūpālokamanaskāratattākālakriyātmakam / kumbhakāro ghaṭamiva ceto hanti karoti ca // 
ābālametatpuruṣaiḥ sarvairevānubhūyate / svapnabhramamadāvegarāgarogādidṛṣṭiṣu // 
citte vṛttāntalakṣāṇi saṃsthitānyāttavāsane / pādape phalapuṣpāṇi mūlākrāntāvanāviva // 
tyaktāvanerviṭapino bhūyaḥ patrāṇi no yathā / nirvāsanasya jīvasya punarjanmādi no tathā // 
yatrānantajagajjālaṃ saṃsthitaṃ tena tejasā / śvapacatvaṃ prakaṭitaṃ yadi tadvismayo'tra kim // 
avabuddhā śvapacatā pratibhāsavaśāttvayā / yathaivānalpasaṃrambhā vicitrādhivikāradā // 
tathaivātithirāyāto bhuktavānsuptavāndvijaḥ / kathāṃ kathitavāṃśceti dṛṣṭavānasi saṃbhramam // 
tathaivotthāya gacchāmi prāpto'haṃ bhūtamaṇḍalam / ime bhūtā ime grāmā dṛṣṭavānasi saṃbhramam // 
tathaivedaṃ kaṭaṃjasya prāktanaṃ luṭhitaṃ gṛham / janairuktaṃ kaṭaṃjasya dṛṣṭavānasi saṃbhramam // 
tathaiva kīranagaraṃ prāpto'smi kathitaṃ ca me / kīraiḥ śvapacarājatvaṃ dṛṣṭavānasi sabhramam // 
evaṃ sarvaṃ tvayā dṛṣṭaṃ mohajālaṃ dvijottama / yatsatyamiti jānāsi yaccāsatyamavaiṣi ca // 
vāsanāvalitaṃ cetaḥ kiṃ nāmāntarna paśyati / sādhitaṃ dṛśyate svapne varṣasādhyaṃ prayojanam // 
nātithirna ca bhūtāste na kīrāste na tatpuram / sarvametanmahābuddhe vyāmohāddṛṣṭavānasi // 
gacchatā bhavatā bhūtadeśaṃ pānthena kandare / kasmiṃścidvipra viśrāntaṃ kuraṅgeṇeva kānane // 
tatraiva śramamūḍhatvādidaṃ tadbhūtamaṇḍalam / idaṃ tacchvapacāgāramiti dṛṣṭaṃ na satyataḥ // 
tathaiva kīranagaraṃ dṛṣṭavānasi tattathā / tadaiva cānyadā vāpi māyārthaṃ hi bhavāndvija // 
sarvadaiva samagrāsu viharannasi dṛṣṭavān / dikṣu pronmattaka iva vibhramaṃ manasā mune // 
taduttiṣṭha nijaṃ karma kurvaṃstiṣṭhopaśāntadhīḥ / na svakarma vinā śreyaḥ prāpnuvantīha mānavāḥ // 
śrīvasiṣṭha uvāca / iti nigaditavānsa padmanābho bhuvanagatāpasavṛndapūjyamānaḥ / vibudhamunigaṇaiḥ pavitrahastairvṛta udadhiṃ nijamāspadaṃ jagāma // 
śrīvasiṣṭha uvāca / atha gādhirgate viṣṇau punarbhūtādikaṃ kramāt / svayaṃ mohavicārārthaṃ babhrāmābhramivāmbare // 
upalabhya tathaivātmavṛttāntaṃ janatastataḥ / harimārādhayāmāsa punaradriguhāṃ gataḥ // 
ājagāmainamalpena kālenātha janārdanaḥ / sakṛdārādhanenaiva mādhavo yāti bandhutām // 
uvāca gādhiṃ bhagavānmayūramiva vāridaḥ / kiṃ tvaṃ prārthayase bhūyastapaseti prasādavān // 
gādhiruvāca / bhrānto'smi deva ṣaṇmāsānbhūtakīrajanāspadam / tatra vyabhicaratyasmadvṛttānto na kathāsvapi // 
māyayā bhūtabhūrdṛṣṭā tvayetyukto'smi kiṃ prabho / mohanāśāya mahatāṃ vaco no mohavṛddhaye // 
śrībhagavānuvāca / kākatālīyayogena cetasi śvapacasthitiḥ / sarveṣāṃ bhūtakīrāṇāṃ taveva pratibimbati // 
tenāṅga tava vṛttāntaṃ yathāvatkathayanti te / pratibhāso hi nāyāti punarapratibhāsatām // 
kenacicchvapacenānte grāmasya racitaṃ gṛham / tattvayā dṛṣṭamāviṣṭamiṣṭakākhaṇḍatāṃ gatam // 
kadācitpratibhaikaiva bahūnāmapi jāyate / kākolatālasthitivadvicitrā hi manogatiḥ // 
tathāhi bahavaḥ svapnamekaṃ paśyanti mānavāḥ / svāpabhramadamaireyamadamantharacittavat // 
ekasyāmeva līlāyāṃ ramante bahubālakāḥ / ekasyāmeva nīlāyāṃ vanasthalyāmivaiṇakāḥ // 
vahavastulyakālaṃ ca pratibhāsena karmaṇām / janā yatante svaphalapāke'tibahulākṛtau // 
pratibandhābhyanujñānāṃ kālo dāteti yā śrutiḥ / vipra saṃkalpamātro'sau kālo hyātmani tiṣṭhati // 
amūrto bhagavānkālo brahmaiva tamajaṃ viduḥ / na jahāti na cādatte kiṃcitkasya kadeti ca // 
laukiko yastvayaṃ kālo varṣakalpayugātmakaḥ / saṃkalpyate padārthaughaiḥ padārthaughaśca tena tu // 
samānapratibhāsotthasaṃbhramaṃ bhrāntacetasaḥ / tathā taṃ dṛṣṭavantaste bhūtakīrajanoccayāḥ // 
svavyāpāraparo bhūtvā dhiyātmānaṃ vicāraya / sādho gatamanomohamihaivāsva vrajāmyaham // 
ityuktvā bhagavānviṣṇurjagāmāntardhimīśvaraḥ / atiṣṭhatkandare gādhirādhipīvarayā dhiyā // 
tataḥ katipayeṣvadrau māseṣvatigateṣu saḥ / punarārādhayāmāsa puṇḍarīkakaraṃ dvijaḥ // 
dadarśa caikadā nāthamāgataṃ praṇanāma tam / pūjayāmāsa manasā coktenovāca ceśvaram // 
gādhiruvāca / bhagavansaṃsmaraṃścaitāmātmanaḥ śvapacasthitam / imāṃ saṃsāramāyāṃ ca parimuhyāmi cetasā // 
taduktvāsva yathāvastu mahāmohanivṛttaye / ekasminneva vimale māṃ niyojaya karmaṇi // 
śrībhagavānuvāca / brahman jagadidaṃ māyāmahāśambaraḍambaram / sarvā āścaryakalanāḥ saṃbhavantīha vismṛteḥ // 
bhūtakīrapure mohāddṛṣṭavāṃstattathā bhavān / ityetatsaṃbhavatyeva dṛśyate hi janairbhramaḥ // 
bhūtāstvamiva kīrāśca dṛṣṭavantastathā bhramam / mudhaivetyapi satyābhaṃ samakālādisaṃbhavāt // 
idaṃ tu śṛṇu vakṣyāmi yathābhūtamaninditam / yathaiti tanutāṃ cintā mārgaśīrṣalateva te // 
yo'sau kaṭaṃjako nāma śvapaco bhūtamaṇḍale / tenaiva saṃniveśena sa tathaivābhavatpurā // 
tathaiva vikalatratvaṃ prāpya deśāntaraṃ gataḥ / babhūva kīranṛpatiḥ praviveśānalaṃ tataḥ // 
bhavataḥ kevalaṃ citte jalāntarvartinastadā / pratibhātā tathābhūtā kaṭaṃjācārasaṃsthitiḥ // 
draṣṭānubhūtamapyarthaṃ kadācidvismaratyalam / kadācidapyadṛṣṭaṃ tu cetaḥ paśyati dṛṣṭavat // 
yathā svapnamanorājyadhātusaṃsthitivibhramāḥ / jāgratyapi tathaivāṅga dṛśyante manasā svayam // 
bhaviṣyadbhūtakālasthaṃ yathā traikālyadarśinaḥ / pratibhābheti gādhe yatkaṭaṃjācaritaṃ tathā // 
ayaṃ so'hamidaṃ tanma iti majjati nātmavān / ayaṃ so'hamidaṃ tanma iti majjatyanātmavān // 
sarvamevāhameveti tattvajño nāvasīdati / na gṛhṇāti padārtheṣu vibhāgānarthabhāvanam // 
tenāsau bhramayogeṣu sukhaduḥkhavilāsiṣu / na nimajjati magno'pi tumbīpātramivāmbhasi // 
tvaṃ tāvadvāsanājālagrastacitto vicetanaḥ / kiṃciccheṣamahāvyādhiriva na svasthamāgataḥ // 
jñānasyāparipūrṇatvānna śakroṣi manobhramam / vinivārayituṃ meghamasamyagyatnavāniva // 
yadeva te manomātre sahasā pratibhāsate / taruruccajaneneva tenaivākramyase kṣaṇāt // 
cittaṃ nābhiḥ kilāsyeha māyācakrasya sarvataḥ / sthīyate cettadākramya tanna kiṃcitprabādhate // 
tvamuttiṣṭha gireḥ kuñje daśavarṣāṇyakhinnadhīḥ / tapaḥ kuru tato jñānamanantaṃ samavāpsyasi // 
ityuktvā puṇḍarīkākṣastatraivāntaradhīyata / vātābhravaddīpakavadyamunotpīḍavatkṣaṇāt // 
gādhirvivekavaśajaṃ vairāgyapadamāgataḥ / śaratsamayaparyante vairasyamiva pādapaḥ // 
vicitraṃ ceṣṭitaṃ dhāturasamañjasamāgatam / bhramadbhamabharonmuktamatirmandamagarhayat // 
jagāma karuṇārdrātmā niyamāyottamaśriye / viśrāntyai ṛṣyamūkaṃ tu payodhara ivācalam // 
nirastāśeṣasaṃkalpastapastatra cakāra ha / daśavarṣāṇi tenāsāvātmajñānamavāpa ha // 
aramata tadanu svāṃ prāpya sattāṃ mahātmā hyapagatabhayaśoko bhogabhūmāvanīṣu / satatamuditajīvanmuktarūpaḥ praśāntaḥ sakala iva śaśāṅko ghūrṇitāpūrṇacetāḥ // 
śrīvasiṣṭha uvāca / evameṣātivitatā durjñānā raghunandana / mahāmohamayī māyā viṣamā pāramātmikī // 
kva muhūrtadvayasvapnasaṃbhramāllokadṛṣṭatā / kvānekavarṣasaṃbhuktaśvapacāvanipabhramaḥ // 
kva saṃbhramopalabdhatvaṃ kva pratyakṣanidarśanam / kvāsatyatvamasaṃdigdhaṃ kva satyapariṇāmitā // 
ato vacmi mahābāho māyeyaṃ viṣamānvaham / asāvadhānamanasaṃ saṃyojayati saṃkaṭe // 
śrīrāma uvāca / evamasya kathaṃ brahmanmāyācakrasya rodhanam / kuryuḥ pravahato vegātsarvāṅgacchedakāriṇaḥ // 
śrīvasiṣṭha uvāca / asya saṃsārarūpasya māyācakrasya rāghava / cittaṃ viddhi mahānābhiṃ bhramato bhramadāyinaḥ // 
tasmindrutamavaṣṭabdhe dhiyā puruṣayatnataḥ / gṛhītanābhivahanānmāyācakraṃ nirudhyate // 
avaṣṭabdhamanonābhimohacakraṃ na gacchati / yathā rajjvāṃ niruddhāyāṃ kīlakaṃ rajjuveṣṭitam // 
cakrayuddhaikatajjño'si kasmājjānāsi nānagha / cakraṃ nābhāvavaṣṭabdhaṃ vaśamāyāti nānyathā // 
cittaṃ nābhimavaṣṭabhya tasmādyatnena rāghava / saṃsāracakraṃ vahanādātmanaḥ parirodhaya // 
etāṃ yuktiṃ vinā duḥkhamanantamitamātmanaḥ / asyāṃ dṛṣṭau kṣaṇādantaṃ gatamevāvalokaya // 
cittākramaṇamātrāttu paramādauṣadhādṛte / prayatnenāpi saṃsāramahārogo na śāmyati // 
tasmādrāghava saṃtyajya tīrthadānatapaḥkriyāḥ / śreyase paramāyāntaścittameva vaśaṃ kuru // 
cittāntareva saṃsāraḥ kumbhāntaḥ kumbhakhaṃ yathā / cittanāśe na saṃsāraḥ kumbhanāśe na kumbhakham // 
ciraṃ saṃsaraṇākāśakoṭaraṃ cittakumbhakham / vināśyātulitākāśasvarūpaṃ rūpamāviśa // 
vartamānamanāyāsaṃ bhajadvāhyadhiyā kṣaṇam / bhūtaṃ bhaviṣyadabhajadyāti cittamacittatām // 
saṃkalpāṃśānusaṃdhānavarjanaṃ cetpratikṣaṇam / karoṣi tadacittatvaṃ prāpta evāsi pāvanam // 
yāvatsaṃkalpakalanā tāvaccittavibhūtayaḥ / yāvajjaladavistārastāvatkhajalabindavaḥ // 
sacittaṃ cetanaṃ yāvattāvatsaṃkalpakalpanam / sacandrāṃśu jagadyāvattāvatprāleyaleśakāḥ // 
cetanaṃ cittariktaṃ cedbhāvitaṃ tatsvasaṃsṛteḥ / āmūlameva dagdhāni viddhi mūlāni siddhavat // 
cetanaṃ cittariktaṃ hi pratyakcetanamucyate / nirmanaskasvabhāvaṃ tanna tatra kalanāmalaḥ // 
sā satyatā sā śivatā sāvasthā pāramātmikī / sarvajñatā sā sā dṛṣṭirnatu yatra manaḥ kṣatam // 
mano yatra tu tatrāśāstatra duḥkhasukhāni ca / sadā saṃnidhimāyānti śmaśāna iva vāyasāḥ // 
vastutattvāvabodhena sarvabhāvavyavasthiteḥ / sasṛtivrataterbījaṃ saṃkalpenopajāyate // 
śāstrasajjanasaṃparkasaṃtatābhyāsayogataḥ / jāgatānāmavastutvaṃ bhāvānāmavagamyate // 
avivekādupāhṛtya cetasodyamaniścayaiḥ / balātkāreṇa saṃyojyaṃ śāstrasatpuruṣakramaiḥ // 
mukhyaṃ kāraṇamātmaiva paramātmāvalokane / agādhe patitaṃ ratnaṃ ratnenaivāvalokyate // 
svānubhūtāni duḥkhāni svātmaiva tyaktumicchati / tenātmaivātmavijñāne heturekaḥ paraḥ smṛtaḥ // 
pralapanvisṛjangṛhṇannunmiṣannimiṣannapi / nirastamananānantasaṃvinmātraparo bhava // 
jāyamānastathā jīvanmriyamāṇaḥ kriyārataḥ / svātmanyamalatāṃ prāpte saṃvidaṃśe sthiro bhava // 
mamedaṃ tadayaṃ so'hamiti saṃtyajya vāsanāḥ / ekaniṣṭhatayāntasthasaṃvinmātraparo bhava // 
vartamānabhaviṣyantyoḥ sthityorādehamekadhīḥ / svasaṃvittyānusaṃdhānasamādhānaparo bhava // 
bālyayauvanavṛddheṣu duḥkheṣu ca sukheṣu ca / jāgratsvapnasuṣupteṣu svasaṃvittiparo bhava // 
malaṃ saṃvedyamutsṛjya mano nirgalayanparam / āśāpāśamalaṃ chittvā svasaṃvittiparo bhava // 
śubhāśubhasvasaṃketasaṃśāntāśāviṣūcikaḥ / naṣṭeṣṭāniṣṭadṛṣṭistvaṃ saṃvitsāraparo bhava // 
sakartṛkarmakaraṇānsvāsparśānantarā spṛśan / nirvikalpanirālambaḥ svacinmātraparo bhava // 
jāgratyeva hi saṃsuptāṃ bhāvayansusthirāṃ sthitim / sarvamasmīti saṃcintya sattaikātmavapurbhava // 
nānā'nānādaśāmukto yukto muktatayā same / samagrakalanādīpaḥ svacinmātraparo bhava // 
ātmatāparate tyaktvā nirvibhāgo jagatsthitau / vajrastambhavadātmānamavalambya sthiro bhava // 
sthitvāntarmānasānpāśānāśārūpānudārayā / dhiyā dhairyaikadharmiṇyā nirdharmādharmatā vraja // 
samāsvādayatastattvaṃ svasaṃvedanadharmiṇaḥ / viṣaṃ hālāhalamapi yāsyatyamṛtatāmatha // 
tadodeti mahāmohaḥ saṃsṛtibhramakāraṇam / nirmalāyā niraṃśāyāḥ saṃvitteścāmatiryadā // 
tadā saṃkṣīyate mohaḥ saṃsārabhramakāraṇam / nirmalāyāṃ niraṃśāyāṃ svasaṃvittau sthitiryadā // 
svarūpamanuyātasya tīrṇasyāśāmahārṇavam / prasariṣyati te saṃvitsaryāṃśuriva sarvataḥ // 
svabhāvamālokayata ānandādvayasaṃsthiteḥ / rasāyanamapi svādu rāma prativiṣāyate // 
tairno bhajāmahe puṃbhirye svabhāvamupāgatāḥ / śeṣāḥ puruṣanāmāno gardabhā dīrghabāhavaḥ // 
parvatātparvataṃ yānti puro'dreriva dantinaḥ / parāṃ koṭiṃ prayātasya svasaṃvittyunnatasthiteḥ // 
adṛṣṭādṛśyasīmno'ntaḥ sūryādīnyakhilānyapi / na tejāṃsyupakurvanti svasaṃviddivyacakṣuṣaḥ // 
avastutāṃ vrajantyete mādhyāhnā iva dīpakāḥ / arkādayo mahālokā vidyayādhigatātmanaḥ // 
tejoṃśuṣu prabhāveṣu baliṣvapi mahatsvapi / sarveṣūnnatiyukteṣu tattvajñaḥ paramonnataḥ // 
bhāntīha bhāsā yasyārkavahnīndumaṇitārakāḥ / tathā jagati rājante jñātajñeyā narottamāḥ // 
dharāvivarakīṭebhyo gardabhebhyo'pi mānavaḥ / tiryagbhyaścāpyatattvajñā rāma tucchatarāḥ smṛtāḥ // 
tāvatsaṃmohavetālo dehī yāvadanātmavān / ātmajña eva saṃyuktaścetaneneti tadvidaḥ // 
anātmajño hi duḥkhehaḥ prasphurannapi bhūtale / śava eva bhramatyuccairātmajñastu sacetanaḥ // 
dūrādātmajñatā yāti citte pīvaratāṃ gate / ālokalakṣmīrabhito mahāmegha ivotthite // 
bhogābhogatiraskāraiḥ kārśyaṃ neyaṃ śanairmanaḥ / rasāpahāraistajjñena kālenājīrṇaparṇavat // 
anyātmanyātmabhāvena dehamātrāsthayānayā / putradārakuṭumbaiśca ceto gacchati pīnatām // 
ahaṃkāravikāreṇa mamatāmalahelayā / idaṃ mameti bhāvena ceto gacchati pīnatām // 
jarāmaraṇaduḥkhena vyarthamunnatimīyuṣā / doṣāśīviṣakośena ceto gacchati pīnatām // 
ādhivyādhivilāsena samāśvāsena saṃsṛteḥ / heyādeyaprayatnena ceto gacchati pīnatām // 
snehena dhanalobhena lābhena maṇiyoṣitām / āpātaramaṇīyena ceto gacchati pīnatām // 
durāśākṣīrapānena bhogānilabalena ca / āsthādānena cāreṇa cittāhiryāti pīnatām // 
āgamāpāyavapuṣā viṣavaiṣamyaśaṃsinā / bhogābhogena bhīmena ceto gacchati pīnatām // 
śarīraduḥśvabhraciraprarūḍhaṃ cintācayoccākṛtimañjarīkam / jarāmṛtivyādhiphalaughanamraṃ kāmopabhogaughavikāsipuṣpam // 
vicārasārakrakacena cittaviṣadrumaṃ tvadbhutamadrikalpam / āśāmahāśākhamaśaṅkamenaṃ chindhi prasahyātra vikalpapatram // 
mattekṣaṇaṃ caikataṭopaveśaṃ viśrāntisaukhyeṣvasamarthamugram / ālokanotkaṃ sujanakramāllakhaṇḍasya caṇḍaṃ sukhaduḥkhagaṇḍam // 
cetogajaṃ kāyakukānanasthaṃ sutīkṣṇayā dhīkarajāgrapaṅktyā / vidārayādīrghavikāradantaṃ kriyākaraṃ rāghava rājasiṃha // 
ratiṃ gataṃ nityamasatpradeśe śarīramāṃsagrasanena puṣṭam / duṣṭakriyākarkaśacañcudaṇḍamekekṣaṇaṃ puṣṭatamoṃśukṛṣṇam // 
dūre samutsāraya bhārabhūtaṃ duśceṣṭitaṃ karkaśamāraṭantam / gandhodgataṃ kāyakulāyakośāddoṣopaśāntyai nijacittakākam // 
tṛṣṇāpiśācyā paricaryamāṇaṃ viśrāntamajñānamahāvaṭeṣu / bhrāntaṃ ciraṃ dehaśateṣvaṭavyāṃ svasaṃsṛtau cetanavarjiteṣu // 
vivekavairāgyaguruprayatnamantraiḥ svatantraiḥ svacidātmagehāt / notsādayeccittapiśācamenaṃ yāvatkutastāvadihātmasiddhiḥ // 
śubhāśubhāsyaṃ hatamānavaughaṃ cintāviṣaṃ kāyakukañcukaṃ ca / ajasramacchaśvasanāśanaṃ ca sarvasya nānābhayanāśadaṃ ca // 
hṛdajjaduḥśālmalikoṭarasthamamoghayā citkhagamantraśaktyā / nītvā śamaṃ rāma manomahāhiṃ bhayaṃ bhṛśaṃ projjhya bhavābhayātmā // 
amaṅgalākāradharaḥ śarīraśavāvalīsaṃtatasevanena / digāvalīsaṃbhramaṇaśramārtaḥ śmaśānasevī vapuṣā kṣatena // 
bhogamiṣo dikṣvabhidhāvamāna utkandharo dhīravivṛddhagardhaḥ / uḍḍīya vai gacchati cittagṛdhro dehadrumāttannipuṇaṃ jayaste // 
bhrāntaṃ vanānteṣu digantareṣu phalārthinaṃ cañcalamākulāṅgam / janmāvanerjanmamahiṃ prayātaṃ saṃsārabandhaṃ janatāṃ hasantam // 
drume'kṣināsākusume bhujādiśākhe vilolāṅgulijālapatre / samullasantaṃ parimārayāntarmanomahāmarkaṭamaṅga siddhyai // 
abhyutthitaṃ satphalasaṃkṣayāya lasanmukhāsaṅgitaḍitprakāśam / varṣantamāsāramanarthasārthamāndolitaṃ vāsanavātyayāntaḥ // 
saṃkalpasaṃkalpanavarjanogramantraprabhāvādhṛdayāmbarastham / sotsāhamutsādaya cittameghaṃ bṛhatphalaṃ prāpya bhavālamādyaḥ // 
granthīkṛtaṃ karmabhirātmasṛṣṭermantrairabhedyaṃ jvalanairadagdham / pīḍāṃ parāmātmani kalpayantaṃ samastajātyantaradīrghadāma // 
saṃprotaniḥsaṃkhyaśarīramālaṃ balādasaṃkalpanamātraśastraiḥ / chittvā svayaṃ rāghava cittapāśaṃ yathāsukhaṃ tvaṃ viharāstaśaṅkaḥ // 
phūtkāradagdhākhilapānthalokamatyantaduṣprāpaparaprabodham / āśīviṣaṃ śoṣitalokakhaṇḍaṃ vyāttyāmiṣoddhūtaśarīradaṇḍam // 
āmantharaṃ dehaguhāsu guptaṃ saṃkalpaghorājagaraṃ javena / akāmanānāmamahānalena balena dagdhvā vibhavo bhava tvam // 
cittena cetaḥ śamamāśu nītvā śuddhena ghorāstramivāstrayuktyā / cirāya sādho tyaja cañcalatvaṃ vimarkaṭo vṛkṣa ivākṣataśrīḥ // 
amalamiti ca kṛtvā cetasā vītaśaṅkamupaśamitamano'ntaḥ sarvamādehameva / tṛṇalavalaghu paśya~llīlayā heyadṛṣṭyā piva vihara ramasva prāptasaṃsārapāraḥ // 
śrīvasiṣṭha uvāca / paridīrghāsu tanvīṣu sutīkṣṇāsu sitāsu ca / kṣuradhāropamānāsu cittavṛttiṣu tiṣṭha mā // 
kālena mahatā kṣetre jāteyaṃ buddhivallarī / vṛddhiṃ vivekasekena naya tāṃ nayakovida // 
yāvanmlāyati no kāyalatikā kālabhāsvatā / bhūtale'patitāṃ tāvadenāmuddhṛtya dhāraya // 
madvākyārthaikatattvajña madvākyārthaikabhāvanāt / sukhamāpnoṣi sarpāriryathābhraravabhāvanāt // 
uddālakavadālūnaṃ viśīrṇaṃ bhūtapañcakam / kṛtvā kṛtvā dhiyā dhīradhīrayāntarvicāraya // 
śrīrāma uvāca / kena krameṇa bhagavanmuninoddālakena tat / bhūtapañcakamālūnaṃ kṛtvāntaḥ pravicāritam // 
śrīvasiṣṭha uvāca / śrṛṇu rāma yathāpūrvaṃ bhūtavṛndavicāraṇāt / uddālakena saṃprāptā paramā dṛṣṭirakṣatā // 
jagajjīrṇagṛhasyāsya koṇe kasmiṃścidātate / bhūmeraniladignāmni bhūbhṛdbhāṇḍasamākule // 
gandhamādanaśailendranāmni kācitkila sthalī / vidyate kīrṇakusumā drumakarpūrakesarā // 
vicitravarṇavihagā nānāvallīvilāsinī / vanecaravyāptataṭī puṣpakesarabhāsinī // 
kvacitsphītamahāratnā kvacillolāmbujotpalā / kvacinnīhārakabarī sarasīdarpaṇā kvacit // 
tatra kasmiṃścidudite sānau saralapādape / āgulphākīrṇakusume snigdhacchāyamahādrume // 
uddālako nāma munirmaunī mānī mahāmatiḥ / aprāptayauvanaḥ pūrvamuvāsoddāmatāpasaḥ // 
prathamaṃ tu babhūvāsāvalpaprajño vicāravān / aprāptapadaviśrāntiraprabuddhaḥ śubhāśayaḥ // 
tataḥ krameṇa tapasā śāstrārthaniyamaiḥ kramaiḥ / viveka ājagāmainaṃ navarturiva bhūtalam // 
athemaṃ cintayāmāsa saṃsārāmayabhīrudhīḥ / ekānta eva nivasankadācitkāntamānasaḥ // 
kiṃ tatprāpyaṃ pradhānaṃ syādyadviśrāntau na śocyate / yatprāpya janmanā bhūyaḥ saṃbandho nopajāyate // 
kadāhaṃ tyaktamanane pade paramapāvane / ciraṃ viśrāntimeṣyāmi meruśrṛṅga ivāmbudaḥ // 
kadā śamamupaiṣyanti mamāntarbhogasaṃvidaḥ / ālolakallolaravā ūrmayo'mbunidhāviva // 
idaṃ kṛtvedamapyanyatkartavyamiti kalpanām / kadāntarvihasiṣyāmi padaviśrāntayā dhiyā // 
kadā vikalpajālaṃ me na lagiṣyati cetasi / sthitamapyujjhitāsaṅgaṃ payaḥ padmadale yathā // 
kadā bahulakallolāṃ nāvā paramayā dhiyā / paritīrṇo bhaviṣyāmi mattāṃ tṛṣṇātaraṅgiṇīm // 
kademāṃ jāgatairbhūtaiḥ kriyamāṇāmasanmayīm / kriyāmapahasiṣyāmi bālalīlāmivākulām // 
kadā vikalpaparyastaṃ mano dolāvadolanam / śamameṣyati me śāntavātaujasa iva bhramaḥ // 
kadoditavapurbhāsā vihasañjāgatīrgatīḥ / antaḥ saṃtoṣameṣyāmi virāḍātmeva pūrṇadhīḥ // 
antaḥ samasamākāraḥ saumyaḥ sarvārthanispṛhaḥ / kadopaśamameṣyāmi manthamuktāmṛtābdhivat // 
kademāmacalāṃ dṛśyaśriyamāśāśatātmikām / sarvāṃ suṣuptavatpaśyanbhaviṣyāmyantarātataḥ // 
sabāhyābhyantaraṃ sarva śāntakalpanayā dhiyā / paśyaṃścinmātramakhilaṃ bhāvayiṣyāmyahaṃ kadā // 
kadopaśāntacittātmā cittāmupagataḥ parām / paramālokameṣyāmi jātyandhavigamādiva // 
kadābhyāsopalabhyena citprakāśena cāruṇā / dūrādālokayiṣyāmi tanvīṃ kālakalāmimām // 
īhitānīhitairmukto heyopādeyavarjitaḥ / kadāntastoṣameṣyāmi svaprakāśapade sthitaḥ // 
kadāśākauśikīkīrṇā jāḍyajīrṇahṛdambujā / kṣayameṣyati kṛṣṇeyaṃ kadā me doṣayāminī // 
kadopaśāntamanano dharaṇīdharakandare / sameṣyāmi śilāsāmyaṃ nirvikalpasamādhinā // 
kadā me mānamātaṅgaḥ svābhimānamahāmadaḥ / sattvāvabodhahariṇā hato nāśamupaiṣyati // 
niraṃśadhyānaviśrāntermūkasya mama mūrdhani / kadā tārṇaṃ kariṣyanti kulāyaṃ vanaghūrṇikāḥ // 
kadā niḥśaṅkamurasi dhyānadhīradhiyaḥ khagāḥ / mama viśrāntimeṣyanti śailasthāṇvacalasthiteḥ // 
tṛṣṇākarañjajaṭilāṃ janmajarjaragulmikām / saṃsārāraṇyasarasīṃ tyaktvā yāsyāmyahaṃ kadā // 
iti cintāparavaśo vana uddālako dvijaḥ / punaḥ punastūpaviśandhyānābhyāsaṃ cakāra ha // 
viṣayairnīyamāne tu citte markaṭacañcale / na sa lebhe samādhānapratiṣṭhāṃ prītidāyinīm // 
kadācidbāhyasaṃsparśaparityāgādanantaram / tasyāgacchaccittakapiḥ prodvegaṃ sattvasaṃsthitau // 
kadācidāntarān sparśānparityajya manaḥkapiḥ / lolatvāttasya saṃyāto viṣayaṃ viṣadagdhavat // 
kadāciduditārkābhaṃ tejo dṛṣṭvāntare manaḥ / viṣayonmukhatāṃ yātaṃ tasya tāmarasekṣaṇa // 
āntarāndhyatamastyāgaṃ kṛtvā viṣayalampaṭam / tasyoḍḍīya mano yāti kadācittrastapakṣivat // 
bāhyānābhyantarānsparśāṃstyaktvā nidrāṃ ca tanmanaḥ / tamastejontike lebhe kadācicchāśvatīṃ sthitim // 
iti paryākulasyāntaḥ sa khalu dhyānavṛttiṣu / darīṣvanvahamugrāsu vātamagna iva drumaḥ // 
atiṣṭhaddhyānasaṃrūḍhamananaḥ saṃkaṭe yathā / dolāyitavapustucchatṛṣṇātīrataraṅgakaiḥ // 
atha paryākulamanā vijahāra munirgirau / pratyahaṃ divasādhīśo mahāmerāvivaikakaḥ // 
samastabhūtaduṣprāpāmekadā prāpa kandarām / saṃśāntasarvasaṃcārāṃ munirmokṣadaśāmiva // 
aparyākulitāṃ vātairaprāptamṛgapakṣiṇīm / adṛṣṭāṃ devagandharvaiḥ paramākāśaśobhanām // 
puṣpaprakarasaṃchannāṃ mṛduśādvalakomalām / jyotīrasāśmasaṃprotaiḥ kṛtāṃ marakatairiva // 
susnigdhaśītalacchāyāṃ prakaṭāṃ ratnadīpakaiḥ / suguptāṃ vanadevīnāmantaḥpurakuṭīmiva // 
kulambanāhimālokāṃ nātyuṣṇāṃ nātiśītalām / śāradasyoditārkasya hemagaurīṃ prabhāmiva // 
bālālokaparimlānāṃ komalāśabdamārutām / mañjarījaṭilopetāṃ bālāṃ mālāvatīmiva // 
upaśamapadavīmivānurūpāṃ kamalajaviśramaṇāya yogyarūpām / kusumanikarakomalābhirāmāṃ sarasijakoṭarakomalāṃ samantāt // 
śrīvasiṣṭha uvāca / sa tāṃ viveśa dharmātmā gandhamādanakandarām / citrabhramaṇasaṃprāptāmaliḥ padmakuṭīmiva // 
samādhānonmukhatayā praviśansa vyarājata / sargavyāpāraviratāvātmapuryāmivābjajaḥ // 
cakārāsanamamlānaiḥ patrairantasvagucchakam / mṛdumeghavidhirvṛndamambhodamiva tatra saḥ // 
sa tatprastārayāmāsa pṛṣṭhe cāru mṛgājinam / nīlaratnataṭe merustārāsāramivāmbaram // 
sa tatropāviśadvṛttīścetasastanutāṃ nayan / antaḥśuddhavapuḥ śrṛṅge vṛṣya mūka ivāmbudaḥ // 
buddhavatsudṛḍhaṃ baddhapadmāsana udaṅmukhaḥ / pārṣṇibhyāṃ vṛṣaṇau dhṛtvā cakāra brāhmamañjalim // 
vāsanābhyaḥ samāhṛtya manomṛgamupaplutam / nirvikalpasamādhyarthaṃ cakāremāṃ vicāraṇām // 
ayi mūrkha manaḥ ko'rthastava saṃsāravṛttibhiḥ / dhīmanto na niṣevante paryante duḥkhadāṃ kriyām // 
anudhāvati yo bhogāṃstyaktvā śamarasāyanam / saṃtyajya mandāravanaṃ sa yāti viṣajaṅgalam // 
yadi yāsi mahīrandhraṃ brahmalokamathāpi vā / tanna nirvāṇamāyāsi vinopaśamanāmṛtam // 
āśāśatāvapūrṇatve tvamevaṃ sarvaduḥkhadam / tyajya yāhi paraṃ śreyaḥ paramekāntasundaram // 
imā vicitrāḥ kalanā bhāvābhāvamayātmikāḥ / duḥkhāyaiva tavogrāya na sukhāya kadācana // 
śabdādikābhiretābhiḥ kiṃ mūrkha hatavṛttibhiḥ / bhramasyavirataṃ vyarthaṃ meghe maṇḍūkikā yathā // 
manomaṇḍūkike vyarthamiyantaṃ kālamandhayā / bhramantyā bhuvanaṃ kṣipraṃ kiṃ samāsāditaṃ tvayā // 
yasmātkiṃcidavāpnoṣi yasminvahasi nirvṛtim / tasmiṃścetaḥ śame mūrkha nānubadhnāsi kiṃ padam // 
āgatya śrotratāṃ mūrkha vyarthotthānopabṛṃhitām / dhiyā śabdānusāriṇyā mṛgavanmā kṣayaṃ vraja // 
tvaktāmāgatya duḥkhāya sparśonmukhatayā dhiyā / mūrkha mā baddhatāmehi gajīlubdhagajendravat // 
rasanābhāvamāgatya garddhenāndha durandhasām / mā nāśamehi baḍiśapiṇḍīlampaṭamatsyavat // 
cākṣuṣīṃ vṛttimāśritya prabhārūpacayonmukhīm / mā gaccha dagdhatāṃ mugdha kāntilubdhapataṅgavat // 
ghrāṇamārgamupāśritya śarīrāmbhojakoṭare / gandhonmukhatayā bandhaṃ mā tvaṃ saṃśraya bhṛṅgavat // 
kuraṅgālipataṅgebhamīnāstvekaikaśo hatāḥ / sarvairyuktairanarthaistu vyāptasyājña kutaḥ sukham // 
he citta vāsanājālaṃ bandhāya bhavatohitam / svātmanaḥ sahajaḥ phenastataḥ kukṛmiṇā yathā // 
śaradabhravadāgatya śuddhiṃ tyaktabhavāmayām / yadi śāmyasi nirmūlaṃ tadananto jayastava // 
kṣayodayadaśādhātrīṃ paryantaparitāpinīm / jānannapi jagatsṛṣṭiṃ na tyakṣyasi vinaṃkṣyasi // 
karomyatha kimarthaṃ vā tavaitadanuśāsanam / vicāraṇavataḥ puṃsaścittamasti hi nānagha // 
yāvadajñānaghanatā tāvatpraghanacittatā / yāvatprāvṛḍjaladatā tāvannīhārabhūritā // 
yāvadajñānatanutā tāvaccittasya tānavam / prāvṛṭparikṣayo yāvattāvannīhārasaṃkṣayaḥ // 
yāvattānavamāyātaṃ śuddhaṃ cittaṃ vicārataḥ / tāvattatkṣīṇamevāhaṃ manye śāradameghavat // 
anuśāsanametadyadasato naśyato'tha vā / kriyate tannabhovāripavanāhananaiḥ samam // 
tasmātsaṃkṣīyamāṇatvāttyajāmi tvāmasanmayam / maurkhyaṃ paramamevāhuḥ parityājyānuśāsanam // 
nirvikalpo'smi ciddīpo nirahaṃkāravāsanaḥ / tvayāhaṃkārabījena na saṃbaddho'smyasanmaya // 
ayaṃ so'hamiti vyarthaṃ durdṛṣṭiravalambitā / tvayā mūḍhavināśāya śaṅkāviṣaviṣūcikā // 
anantasyātmatattvasya tanvīti manasi sthitiḥ / na saṃbhavati bilvāntarvāsitādantinoryathā // 
mahāśvabhrīva gambhīrā duḥkhadā vāsanāśritā / tvayaiṣā bata citteti naināmanusarāmyaham // 
kaḥ kilāyaṃ mudhā moho bālasyevāvicāriṇaḥ / ayaṃ so'hamiti bhrāntistvahaṃtāparikalpitā // 
pādāṅguṣṭhācchiro yāvatkaṇaśaḥ pravicāritam / na labdho'sāvahaṃ nāma kaḥ syādahamiti sthitaḥ // 
bharitāśeṣadikkuñjaṃ yatsyāmekaṃ jagattraye / saṃvedanamasaṃvedyaṃ sarvatravigatātmakam // 
dṛśyate yasya neyattā na nāma parikalpanā / naikatā nānyataiveha na mahattā na cāṇutā // 
veda tattvāṃ svasaṃvedyamātataṃ duḥkhakāraṇam / vivekajena bodhena tadidaṃ hanyase mayā // 
idaṃ māṃsamidaṃ raktamimānyasthīni dehake / ime te śvāsamarutaḥ ko'sāvahamiti sthitaḥ // 
spando hi vātaśaktīnāmavabodho mahācitaḥ / jarā mṛtiśca kāye'sminko'sāvahamiti sthitaḥ // 
māṃsamanyadasṛkcānyadasthīnyanyāni citta he / bodho'nyaḥ spandanaṃ cānyatkosāvahamiti sthitaḥ // 
idaṃ ghrāṇamiyaṃ jihvā tvagiyaṃ śravaṇe ime / idaṃ cakṣurasau sparśaḥ ko'sāvahamiti sthitaḥ // 
yathābhūtatayā nāhaṃ mano na tvaṃ na vāsanā / ātmā śuddhacidābhāsaḥ kevalo'yaṃ vijṛmbhate // 
ahameveha sarvatra nāhaṃ kiṃcidapīha vā / ityeva sanmayī dṛṣṭirnetaro vidyate kramaḥ // 
ciramajñānadhūrtena pothito'smi tvahaṃtayā / vṛkeṇa dṛptenāṭavyāṃ labdhena paśupotakaḥ // 
diṣṭyedānīṃ parijñāto mayaivājñānataskaraḥ / punarna saṃśrayāmyenaṃ svarūpārthāpahāriṇam // 
nirduḥkho duḥkhayogyasya nāhaṃ tasya na caiṣa me / kaścidbhavati śailasya tatstha eva yathāmbudaḥ // 
bhūtvā tvahamidaṃ vacmi vedmi tiṣṭhāmi yāmi ca / ātmāvalokanenāhamanahaṃkāratāṃ gataḥ // 
nūnamevāhamevaite manye jñāścakṣurādayaḥ / yāntu tiṣṭhantu vā dehe mamaite tu na kiṃcana // 
kaṣṭaṃ ko'yamahaṃ nāma kathaṃ kenopakalpitaḥ / jagadbālakavetālastālottālātulākṛtiḥ // 
etāvantaṃ ciraṃ kālaṃ vyarthamāluṭhito'vaṭe / ahamatra tṛṇonmukte duradrau hariṇo yathā // 
svārthamālokane cakṣuryaditūnmukhatāṃ gatam / tadahaṃ nāma kosau syādyo'sminduḥkhe na mohitaḥ // 
sparśanāya nije tattve yadi jātā tvagunmukhī / tatkoyaṃ syādahaṃ nāma kupiśāca ivoditaḥ // 
raseṣvabhiniṣaṇṇe'sminsvakrame rasanendriye / ahaṃ mṛṣṭabhugityeṣa kutastyaḥ kutsito bhramaḥ // 
śabdaśaktiṃ gate śrotre varāke svārthapīḍite / tadahaṃkāraduḥkhasya nirbījasya ka āgamaḥ // 
ātmabharitvena nije ghrāṇe svaṃ gandhamāgate / ahaṃ ghrāteti yo mātā taṃ cauraṃ naiva vedmyaham // 
mṛgatṛṣṇākrameṇaiṣā bhāvanā vyarthabhāvinī / bhāvastasyāmasatyāyāṃ yaḥ so'yamiti saṃbhramaḥ // 
vāsanāhīnamapyetaccakṣurādīndriyaiḥ svataḥ / pravartate bahiḥ svārthe vāsanā nātra kāraṇam // 
vāsanārahitaṃ karma kriyate nanu citta he / kevalaṃ nānubhūyante sukhaduḥkhadṛśo'gragāḥ // 
tasmānmūrkhāṇīndriyāṇi tyaktvāntarvāsanāṃ nijām / kurudhvaṃ karma he sarvaṃ na duḥkhaṃ samavāpsyatha // 
bhavadbhireva duḥkhāya vāsanāvāsitā mudhā / bālaiḥ paṅkakrīḍanakaṃ vināśeneva khinnatā // 
vāsanādyā dṛśaḥ sarvā vyatiriktāstu nātmanaḥ / jalādiva taraṅgādyā jñasyaivānyasya nānagha // 
tṛṣṇayaiva vinaṣṭāḥ stha vyarthamindriyabālakāḥ / kośakārakukṛmayastantuneva svayaṃbhuvā // 
tṛṣṇayaiveha luṭhatha jarāmaraṇasaṃkaṭe / bhramadṛṣṭyeva śikharipathikāḥ śvabhrabhūmiṣu // 
vāsanaiveha bhavatāṃ heturekatra bandhane / rajjuḥ śūnyāśayaprotā muktānāmātatā yathā // 
kalpanāmātrakalitā satyaiṣā hi na vastutaḥ / asaṃkalpanamātreṇa dātreṇeva vilūyate // 
eṣā hi bhavatāmeva vimohāya kṣayāya ca / vātalekheva dīpānāṃ sphuratāmapi tejasām // 
he citta sarvendriyakośa tasmātsarvendriyairaikyamupetya nūnam / ālokya cātmānamasatsvarūpaṃ nirvāṇamevāmalabodhamāssva // 
viṣayaviṣaviṣūcikāmanantāṃ nipuṇamahaṃsthitivāsanāmapāsya / abhimataparihāramantrayuktyā bhava vibhavo bhagavānbhiyāmabhūmiḥ // 
uddālaka uvāca / apāraparyantavapuḥ paramāṇvaṇureva ca / cidacetyā tadākrāntau na śaktā vāsanādayaḥ // 
manaḥ śemuṣyahaṃkārapratibimbairjaḍendriyaiḥ / vāsanāvitatāḥ śūnyā vetālatrāsanodyatāḥ // 
tatkṛtebhyo vicārebhyo'nubhūtebhyo'pi bhūriśaḥ / bhūyo'pyanubhavatyantarahaṃ hi cidalepikā // 
svadurbhāvoparacitāṃ dehaḥ saṃsārasaṃsthitim / gṛhṇātvatha tyajatu vāpyahaṃ hi cidalepikā // 
cito na janmamaraṇe sarvagāyāścitaḥ kila / kiṃ nāma mriyate janturmāryate kena vāpi kim // 
cito na jīvitenārthaḥ sarvātmā sarvajīvitam / kiṃ prāpsyati kadātmaiṣā prāyatā yadi jīvitam // 
jīvyate mriyate ceti kuvikalpakamālinī / kalanā manasāmeva nātmano vimalātmanaḥ // 
yo hyahaṃbhāvatāṃ prāpto bhāvābhāvaiḥ sa gṛhyate / ātmano nāstyahaṃbhāvo bhāvābhāvāḥ kuto'sya te // 
ahaṃbhāvo mudhā moho manaśca mṛgatṛṣṇikā / jaḍaḥ padārthasaṃbhāraḥ kasyāhaṃkārabhāvanā // 
raktamāṃsamayo deho mano naṣṭaṃ vicāraṇāt / jaḍāścittādayaḥ sarve kuto'haṃbhāvabhāvanā // 
ātmaṃbharitayā nityamindriyāṇi sthitānyalam / padārthāśca padārthatve kuto'haṃbhāvabhāvanā // 
guṇā guṇārthe vartante prakṛtau prakṛtiḥ sthitā / sadeva sati viśrāntaṃ kuto'haṃbhāvabhāvanā // 
sarvagaṃ sarvadehasthaṃ sarvakālamayaṃ mahat / kevalaṃ paramātmānaṃ cidātmaiveha saṃsthitaḥ // 
evaṃ kimākṛtiḥ ko vā kimādeśaśca kiṃkṛtaḥ / kiṃrūpaḥ kiṃmayaḥ kohaṃ kiṃ gṛhṇāmi tyajāmi kim // 
tenāhaṃ nāma nehāsti bhāvābhāvopapattimān / anahaṃkārarūpasya saṃbandhaḥ kena me katham // 
asatyalamahaṃkāre saṃbandhaḥ kasya kena kaḥ / saṃbandhābhāvasaṃsiddhau vilīnā dvitvakalpanā // 
evaṃ brahmātmakamidaṃ yatkiṃcijjagati sthitam / sadevāsmi tadevāsmi pariśocāmi kiṃ mudhā // 
ekasminneva vimale pade sarvagate sthite / ahaṃkārakalaṅkasya kathaṃ nāmodayaḥ kutaḥ // 
nāstyeva hi padārthaśrīrātmaivāstīha sarvagaḥ / padārthalakṣmyāṃ satyāṃ ca saṃbandhosti na kasyacit // 
indriyairindriyairaṃgairmano manasi valgati / cidaliptavapuḥ kena saṃbandhaḥ kasya kiṃ katham // 
upalāyaḥśalākānāṃ saṃbandho na yathā mithaḥ / tathaikatrāpi dṛṣṭānāṃ dehendriyamanaścitām // 
asadabhyutthite vyarthamahaṃkāramahābhrame / mamedamidamasyeti viparyastamidaṃ jagat // 
atattvālokajāteyamahaṃkāracamatkṛtiḥ / tāpena himalekheva tattvāloke vilīyate // 
ātmano vyatirekeṇa na kiṃcidapi vidyate / sarvaṃ brahmeti me tattvametattadbhāvayāmyaham // 
ahaṃkārabhramasyāsya jātasyākāśavarṇavat / apunaḥsmaraṇaṃ manye nūnaṃ vismaraṇaṃ varam // 
samūlaṃ saṃparityajya cirāyāhaṃkṛtibhramam / tiṣṭhāmyātmani śāntātmā śaratkhaṃ śaradīva khe // 
dadātyanarthanicayaṃ vistārayati duṣkṛtam / vistārayati saṃtāpamahaṃbhāvonusaṃhitaḥ // 
sphuratyahaṃkāraghane hṛdvyomni salilātmani / vikasatyabhitaḥ kāyakadambe doṣamañjarī // 
maraṇaṃ jīvitopāntaṃ jīvitaṃ maraṇāntagam / bhāvo'bhāvādvyavacchinnaḥ kaṣṭeyaṃ duḥkhavedanā // 
idaṃ labdhamidaṃ prāpsyāmītyārtirdāhakāriṇī / na śāmyatyarkaratnānāṃ grīṣme'gniriva durdhiyām // 
nāstīdamidamastīti cintā dhāvatyahaṃkṛtim / jaḍāśayā jaḍāmabhramālā śailāvalīmiva // 
ahaṃbhāve parikṣīṇe śuṣkaḥ saṃsārapādapaḥ / bhūyaḥ prayacchatyaraso na pāṣāṇavadaṃkuram // 
svatṛṣṇākṛṣṇabhoginyo dehadrumakṛtālayāḥ / kvāpi yānti vicārātmanyāgate vinatāsute // 
asadabhyutthite viśve tajjāte bhramasanmaye / asanmayaparispande tvahaṃ tvaṃ ceti kaḥ kramaḥ // 
idaṃ jagadudetyādāvakāraṇamakāraṇāt / yadakāraṇamudbhūtaṃ tatsadityucyate katham // 
aparyantapurākāle mṛdi kumbha ivākṛtiḥ / deho'bhavadidānīṃ tu tathaivāsti bhaviṣyati // 
madhyetarapayomātraṃ kaṃcitkālaṃ calācalam / ādyantasaumyate tyaktvā vāri vīcitayā yathā // 
asminkṣaṇaparispande dehe visaraṇonmukhe / taraṅge ca nibaddhāsthā ye hatāste kubuddhayaḥ // 
prākpurastācca sarvāṇi santi vastūni nābhitaḥ / madhye sphuṭatvameteṣāṃ kaivāsthā hatarūpiṇī // 
cittaṃ pūrvaṃ purastācca ciddeśaṃ śāntamityapi / sadasadvā khalīnaṃ madhye'sminkiṃ tavoditam // 
yathā svapnavikāreṣu yathā saṃbhramadṛṣṭiṣu / yathā vā madalīlāsu yathā nauyānasaṃbhrame // 
yathā dhātuvikāreṣu yathā cendriyaviklave / yathātisaṃbhramānande doṣāveśadaśāsu ca // 
dṛśyate kṣīyate caiva rūpaṃ sadasatoścalam / tathaiveyamiha tveṣā kāle nyūnātiriktatā // 
sā ca tvayā kṛtā nityaṃ citta duḥkhasukhodaye / yathā viyogayāminyo matayo hanti rāgiṇam // 
mayaivehāsadabhyāsānmithyā sadiva lakṣyase / mṛgatṛṣṇeva tenaitattvatkṛtaṃ matkṛtaṃ bhavet // 
yadidaṃ kiṃcidābhogi tatsarvaṃ dṛśyamaṇḍalam / avastviti vinirṇīya mano yātyamanaḥpadam // 
avastvidamiti sphāre rūḍhe manasi niścaye / hemanta iva mañjaryaḥ kṣīyante bhogavāsanāḥ // 
cittvāddṛṣṭātmanā nūnaṃ saṃtyaktamananaujasā / manasā vītarāgeṇa svayaṃ svasthena bhūyate // 
paramātmānale kṣiptaṃ saṃvṛttyāvayavaṃ svayam / dagdhvātmānamalaṃ cittaṃ śuddhatāmeti śāśvatīm // 
dehamanyatayā dṛṣṭvā tyaktvā viṣayavāsanām / vināśamurarīkṛtya mano jayati vīravat // 
manaḥ śatruḥ śarīrasya śarīraṃ manaso ripuḥ / ekābhāvena naśyete ādhārādheyakāryavat // 
rāgadveṣavatornityamanyonyātiviruddhayoḥ / etayormūlakāṣeṇa vināśaḥ paramaṃ sukham // 
etayorekasaṃsthāne mṛtirityeva yā kathā / sā vyomnyayā striyā bhuktā dhareti kathayā samā // 
akṛtrimavirodhasthau yatra saṃghaṭitāvubhau / dhārā iva patantyeva tatrānarthaparamparāḥ // 
mitho viruddhasaṃsarge ratimetyadhamo hi yaḥ / tyaktavyaḥ sa patadvārāvagnirāśāvalepane // 
saṃkalpena manaḥ puṣṭvā śarīraṃ bālayakṣavat / āyurevāśanānyasmai svaduḥkhāni prayacchati // 
tarduḥkhaistāpito deho mano hantumathecchati / putro'pi hanti pitaramātatāyipadaṃ gatam // 
nāsti śatruḥ prakṛtyaiva na ca mitraṃ kadācana / sukhadaṃ mitramityuktaṃ duḥkhadāḥ śatravaḥ smṛtāḥ // 
deho duḥkhānyanubhavansvamano hantumicchati / dehaṃ manaḥ svaduḥkhānāṃ saṃketaṃ kurute kṣaṇāt // 
evaṃ mitho duḥkhadayoḥ śliṣṭayoḥ kaḥ sukhāgamaḥ / etayordehamanasorjātyaivātiviruddhayoḥ // 
manasyeva parikṣīṇe na deho duḥkhabhājanam / tatkṣayotkatayā nityaṃ deho'pi paridhāvati // 
naṣṭānaṣṭamanarthāya śarīraṃ padamāpadām / alabdhātmavivekena manasā suprajāyate // 
ete manaḥśarīre hi mithaḥ pīvaratāṃ gate / jaḍarūpe hi vapuṣā payodasarasī yathā // 
mitho duḥkhāya saṃpanne ekarūpe dvidhā sthite / vyavahārapare sārdhaṃ loke vāryanalāviva // 
citte kṣayiṇi saṃkṣīṇe deho hyāmūlito bhavet / vardhamāne taruriva śataśākhaḥ pravartate // 
kṣīyate manasi kṣīṇe dehaḥ prakṣīṇavāsanaḥ / mano na kṣīyate kṣīṇe dehe tatkṣapayenmanaḥ // 
saṃkalpapādapaṃ tṛṣṇālataṃ chittvā manovanam / vitatāṃ bhuvamāsādya viharāmi yathāsukham // 
prakṣīyamāṇamevedaṃ na mano manasi sthitam / praśāmyadvāsanājālaṃ prāvṛḍanta ivāmbudaḥ // 
dhātūnāṃ saṃniveśo'yaṃ dehanāmā ripurmama / prakṣīyamāṇe manasi galatveṣo'vatiṣṭhatu // 
yadarthaṃ kila bhogaśrīrvāñchate svakalevaram / tanme nāpi na tasyāhaṃ ko'rthaḥ sukhalavena me // 
nāhaṃ deha iti tvasminyuktimākarṇaya krame / sarvāṅgeṣvapi satsveva śavaḥ kasmānna valgati // 
tasmāddehādatīto'haṃ nityo'nastamitadyutiḥ / yaḥ saṅgaṃ bhāsvatā prāpya vedmi vyomani bhāskaram // 
nājño'haṃ naca me duḥkhaṃ nānartho na ca duḥkhitā / śarīramastu māvāstu sthitosmi vigatajvaraḥ // 
yatrātmā tatra na mano nendriyāṇi na vāsanāḥ / pāmarā paritiṣṭhanti nikaṭe na mahībhṛtaḥ // 
padaṃ tadanuyāto'smi kevalosmi jayāmyaham / nirvāṇosmi niraṃśosmi nirīhosmi nirīpsitaḥ // 
idānīmasmyasaṃbaddho manodehendriyādibhiḥ / pṛthakkṛtasya tailasya tilairvigalanairiva // 
svasmātpadavarādasmāllīlayā calitasya me / pṛthakkṛtamateḥ kiṃca parivāro hyayaṃ śubhaḥ // 
svacchatorjitatā sattā hṛdyatā satyatā jñatā / ānanditopaśamitā sadā ca mṛdubhāṣitā // 
pūrṇatodāratā satyā kāntimattaikatānatā / sarvaikatā nirbhayatā kṣīṇadvitvavikalpatā // 
nityoditāḥ samāḥ svasthāḥ sundaryaḥ subhagodayāḥ / mamaikātmamaternityaṃ kāntā hṛdayavallabhāḥ // 
sarvathā sarvadā sarvaṃ sarvasminsaṃbhavatyataḥ / sarvaṃ prati mama kṣīṇe vāñchāvāñche sukhāsukhe // 
vigatamohatayā vimanastayā gatavikalpanacittatayā sphuṭam / uparamāmyahamātmani śītale ghanalavaḥ śaradīva nabhastale // 
śrīvasiṣṭha uvāca / iti nirṇīya tatayā dhiyā dhavalayā muniḥ / baddhapadmāsanastasthāvardhonmīlitalocanaḥ // 
omityetatparaṃ brahma nirṇīya sa munistadā / oṃkāroccārito yena tenāptaṃ paramaṃ padam // 
oṃkāramakarottārasvaramūrdhvagatadhvanim / samyagāhatalāṅgūlaṃ ghaṇṭākuṇḍamivāravam // 
omuccārayatastasya saṃvittattve tadunmukhe / yāvadoṃkāramūrdhasthe vitate vimalātmani // 
sārdhatryaṃśātmamātrasya prathameṃ'śe sphuṭārave / praṇavasya samākṣubdhaprāṇāraṇitadehake // 
recakākhyo'khilaṃ kāyaṃ prāṇaniṣkramaṇakramaḥ / riktīcakāra pītāmburagastya iva sāgaram // 
atiṣṭhatprāṇapavanaścidrasāpūritāmbare / tyaktadehaḥ parityaktanīḍaḥ khaga ivāmbare // 
hṛdayāgnirjvalajjvālo dadāha nikhilaṃ vapuḥ / utpātapavanodbhūto dāvaḥ śuṣkamiva drumam // 
yāvaditthamavasthaiṣā praṇavaprathamakrame / babhūva na haṭhādeva haṭhayogo hi duḥkhadaḥ // 
athetarāṃśāvasare praṇavasya samasthitau / niṣkampakumbhako nāma prāṇānāmabhavatkramaḥ // 
na bahirnāntare nādho nordhvaṃ nāśāsu tatra te / saṃkṣobhamagamanprāṇā āpaḥ saṃstambhitā iva // 
dagdhadehapuro vahniḥ śaśāmāśanivatkṣaṇāt / adṛśyata sitaṃ bhasma śārīraṃ himapāṇḍuram // 
yatra karpūraśayyāyāṃ suptānīva sukhocitam / śarīrāsthīni lakṣyante niṣpandāni sitāni ca // 
tadbhasma pavanānītaṃ sāsthi vāyurayojayat / svadehe bhṛśamutsanne trinetravratavāniva // 
taccaṇḍapavanoddhūtamāvṛttya gaganaṃ kṣaṇāt / śaradīvābhramihikā kvāpi bhasmāsthimadyayau // 
yāvaditthamavasthaiṣā praṇavasyāpare krame / babhūva na haṭhādeva haṭhayogo hi duḥkhadaḥ // 
tatastṛtīyāvasare praṇavasyopaśāntide / pūraṇaprapūrako nāma prāṇānāmabhavatkramaḥ // 
asminnavasare prāṇāścetanāmṛtamadhyagāḥ / vyomni śītalatāmīyurhimasaṃsparśasundarīm // 
kramādgaganamadhyasthāścandramaṇḍalatāṃ yayuḥ / dhūmā gaganakośasthāḥ śītalāmbudatāmiva // 
kalākalāpasaṃpūrṇe te tasmiṃścandramaṇḍale / puṇyarāśāvivāpūrṇe rasāyanamahārṇave // 
rasāyanamayā dhārāḥ saṃpannāḥ prāṇavāyavaḥ / maṇiyaṣṭisamākārā jāleṣvindorivāṃśavaḥ // 
sā papātāmbarāddhārā śeṣe śārīrabhasmani / rasāyanī haraśiraḥpatiteva surāpagā // 
udabhūdindubimbābhaṃ caturbāhuvapustayā / prasphuranmandarādabdheḥ pārijāta iva drumaḥ // 
uddālakaśarīraṃ tannārāyaṇatayoditam / praphullanetravaktrābjamābabhau dīptisundaram // 
rasāyanamayāḥ prāṇāstaccharīramapūrayan / salilaughā iva saro vṛkṣaṃ madhurasā iva // 
antaḥkuṇḍalinīṃ prāṇāḥ pūrayāmāsurādṛtāḥ / cakrānuvartaprasṛtāṃ payāṃsīva saridvarām // 
prakṛtasthaṃ babhūvāsya taccharīraṃ dvijanmanaḥ / prāvṛṭśarīravigame dhautaṃ talamivāvaneḥ // 
atha padmāsanagataḥ kṛtvā dehe sthitiṃ dṛḍham / ālāna iva mātaṅgaṃ nibaddhyendriyapañcakam // 
nirvikalpasamādhyarthaṃ vyavasāyamupādade / svabhāvaṃ svacchatāṃ netuṃ śaratkāla ivāmalam // 
praśāntavātahariṇamāśādigaṇagāminam / cintayā hṛdayaṃ ninye dūrādrajjveva kīlakam // 
dhāvamānamadho mattaṃ cittaṃ vimalamākulam / balātsaṃrodhayāmāsa seturjalamiva drutam // 
nimimīla dṛśāvardhaṃ paripakṣmalapakṣmake / nispandatārāmadhure saṃdhyākāla ivāmbuje // 
saumyatāmanayanmaunī prāṇāpānajavaṃ mukhe / śvasanaṃ śreyase deśe praśastaḥ samayo yathā // 
tilebhya iva tailāni pṛthak cakre prayatnataḥ / indriyāṇīndriyārthebhyaḥ kūrmo'ṅgānīva gopayan // 
bāhyasparśānaśeṣeṇa jahau dūre sa dhīradhīḥ / sahasā kuṇḍakacchanno maṇirdūratviṣo yathā // 
vilīnānāntarāṃścakre sparśānujjhitadarśanāt / rasānviṭapakośasthānmārgaśīrṣa iva drumaḥ // 
rurodha gudasaṃkoccānnavadvārānilānatha / mukhasaṃsthagitaḥ kumbho randhrakośānivetarān // 
svātmaratnaprakāśāḍhyāṃ spaṣṭāṃ kusumalāñchitām / dadhāra kandharāṃ dhīro meruḥ śṛṅgaśikhāmiva // 
babhāra hṛdayākāśe manaḥ saṃyamamāgatam / vindhyakhāta ivonmattaṃ gajaṃ yuktivaśīkṛtam // 
śarannabhovadāsādya nirmalāmatisaumyatām / jahāra paripūrṇābdhernirvātasyācalāṃ śriyam // 
dudhāvātivikalpaughānpratibhāsamupeyuṣaḥ / puraḥ parisphuradrūpānmaśakāniva mārutaḥ // 
āgacchato yathākāmaṃ pratibhāsānpunaḥ punaḥ / acchinanmanasā śūraḥ khaṅgeneva raṇe ripūn // 
vikalpaughe parālūne so'paśyaddhadayāmbare / tamacchannavivekārkaṃ lolakajjalamecakam // 
tamapyunmārjayāmāsa samyaksvāntavivasvatā / samyagjñānoditenāśu pavaneneva kajjalam // 
tamasyuparate kāntaṃ tejaḥpuñjaṃ dadarśa saḥ / śārvare timire śānte prātaḥsaṃdhyāmivāmbujam // 
tallulāva sthalābjānāṃ vanaṃ bāla iva dvipaḥ / apibaccāpyasṛkpūraṃ vetāla iva vegataḥ // 
tejasyuparate tasya ghūrṇamānaṃ mano muneḥ / niśābjavadagānnidrā lolaṃ kṣībavadeva vā // 
meghamālāmiva marudvyālo nīlābjinīmiva / yāminīmiva tīkṣṇāṃśustāmapyāśu lulāva saḥ // 
nidrāvyapagame tasya bhāvayāmāsa tanmanaḥ / vyomaśyāmaladṛgjanturnabhasīva śikhaṇḍakān // 
payoda iva tāpicchaṃ nīhāramiva mārutaḥ / dīpastama ivācchātma tadapyāśu mamārja saḥ // 
vyomasaṃvidi naṣṭāyāṃ mūḍhaṃ tasyābhavanmanaḥ / nidrāyāṃ tu vilīnāyāṃ maireyamadavāniva // 
mohamapyeṣa manasastaṃ mamārja mahāśayaḥ / yāminījanitaṃ jāḍyaṃ bhuvanādiva bhāskaraḥ // 
tatastejastamonidrāmohādiparivarjitam / kāmapyavasthāmāsādya viśaśrāma manaḥ kṣaṇam // 
viśramyāśu papātāṅga saṃvidaṃ viśvarūpiṇīm / seturuddhaṃ sarovāri pratīpaṃ svamivāspadam // 
cirānusaṃdhānavaśātsvadanācca svasaṃvidaḥ / tataścinmayatāmāgāddhema nūpuratāmiva // 
cittatvamatha saṃtyajya cittaṃ cittattvatāṃ gatam / anyadeva babhūvāśu paṅkaḥ kumbhasthito yathā // 
cetyaṃ saṃtyajya cicchuddhā citsāmānyamathāyayau / tyaktavīcyādibhedo'bdhirvāḥsāmānyamivaikadhīḥ // 
tyaktabhūtaughamananaṃ tato viśvaṃbharaṃ mahat / cidākāśaṃ tataḥ śuddhaṃ so'bhavadbodhamāgataḥ // 
tatra prāpadathānandaṃ dṛśyadarśanavarjitam / anantamuttamāsvādaṃ rasāyanamivārṇavam // 
śarīrātsamaveto'sau kāmapyavanimāgataḥ / sattāsāmānyarūpātmā babhūvānandasāgaraḥ // 
dvijacetanahaṃso'sāvānandasarasi sthitaḥ / atiṣṭhaccharadacche khe kalāpūrṇa ivoḍupaḥ // 
babhūvāvātadīpābho lipikarmārpitopamaḥ / vītavīcyambudhiprakhyo vṛṣṭamūkāmbudasthitiḥ // 
athaitasminmahāloke tiṣṭhannuddālakaściram / apaśyadvyomagānsiddhānamarānapi bhūriśaḥ // 
āgatāni vicitrāṇi siddhijālāni cābhitaḥ / śakrārkapadadātṝṇi nīrandhrāṇyapsarogaṇaiḥ // 
tāni nādarayāṃcakre siddhivṛndāni sa dvijaḥ / gambhīramatirakṣubdho vilāsāniva śaiśavān // 
siddhisārthamanādṛtya tasminnānandamandire / atiṣṭhadatha ṣaṇmāsāndiktaṭe'rka ivottare // 
jīvanmuktapadaṃ tattadyāvatsaṃprāptavāndvijaḥ / tatra siddhāḥ surāḥ sādhyāḥ sthitā brahmaharādayaḥ // 
ānande pariṇāmitvādanānandapadaṃ gataḥ / nānande na nirānande tatastatsaṃvidābabhau // 
kṣaṇaṃ varṣasahasraṃ vā tatra labdhvā sthitiṃ manaḥ / ratimeti na bhogaughe dṛṣṭasvarga ivāvanau // 
tatpadaṃ sā gatiḥ śāntā tacchreyaḥ śāśvataṃ śivam / tatra viśrāntimāptasya bhūyo no bādhate bhramaḥ // 
tatpadaṃ sādhavaḥ prāpya dṛśyadṛṣṭimimāṃ punaḥ / nāyānti khadirodyānaṃ labdhacaitrarathā iva // 
tāṃ mahānandapadavīṃ cittādāsādya dehinaḥ / dṛśyaṃ na bahu manyante rājāno dīnatāmiva // 
cetastatpadaviśrāntaṃ buddhaṃ dṛśyadaśāṃ prati / kadarthādbodhamāyāti nāyātyevāthavānagha // 
uddālako'tra ṣaṇmāsāndūrotsāritasiddhibhūḥ / uṣitvonmiṣitombhodakośādarko madhāviva // 
dadarśa saṃprabuddhātmā punaḥ paramatejasaḥ / praṇāmalālasāḥ snigdhāścandravimbavapurdharāḥ // 
ramaṇīrgauramandārareṇubhramaracāmarāḥ / sphuratpatākāpaṭalā dyuvimānaparamparāḥ // 
asmadādīnmunīndarbhapavitrāṅkakarāmbujān / vidyādharībhirvalitānvidyādharapatīnapi // 
te tamūcurmahātmānamuddālakamuniṃ tathā / prasādena praṇāmānno bhagavannavalokaya // 
āruhyedaṃ vimānaṃ tvamehi traiviṣṭapaṃ puram / svarga eva hi sīmānto jagatsaṃbhogasaṃpadām // 
ākalpamucitānbhuṅkṣva bhogānabhimatānvibho / svargādiphalabhogārthamevāśeṣatapaḥkriyāḥ // 
hāracāmaradhāriṇyo vidyādharavarāṅganāḥ / paśyemāstvamupāsīnāḥ kariṇyaḥ kariṇaṃ yathā // 
kāmo dharmārthayoḥ sāraḥ kāmasārāḥ suyoṣitaḥ / vasanta iva mañjaryaḥ svarga eva bhavanti tāḥ // 
evaṃ kathayataḥ sarvānatithīnityasau muniḥ / paripūjya yathānyāyamatiṣṭhadgatasaṃbhramam // 
nābhyanandanna tatyāja tāṃ vibhūtiṃ sa dhīradhīḥ / bho siddhā vrajatetyuktvā svavyāpāraparo'bhavat // 
atha svadharmanirataṃ bhogeṣvaratimāgatam / tamupāsya yayuḥ siddhā dinaiḥ katipayaiḥ svayam // 
jīvanmuktaḥ sa ca munirvijahāra yathāsukham / yāvadicchaṃ vanānteṣu munīnāmāśrameṣu ca // 
merumandarakailāsahimavadvindhyasānuṣu / dvīpopavanadikkuñjajaṅgalāraṇyabhūmiṣu // 
tataḥprabhṛti saṃprāptapadamuddālako dvijaḥ / guhāsu girikukṣīṇāmavasaddhyānalīlayā // 
kadācidahnā māsena kadācidvatsareṇa ca / kadācidvatsaraugheṇa dhyānāsakto vyabudhyata // 
uddālakastadārabhya vyavahāraparo'pi san / susamāhita evāsau cittattvaikatvamāgataḥ // 
cittattvaikaghanābhyāsānmahācittvamupetya saḥ / babhūva sarvatra samastejaḥ sauramivāvanau // 
citsāmānyacirābhyāsātsattāsāmānyametya saḥ / dṛśye'smiṃścitraravivannāstamāyānna codayam // 
śamaparapadalābhaprāptisaṃśāntacetā galitajananapāśaḥ kṣīṇasaṃdehadolaḥ / śaradi khamiva śāntaṃ vyātataṃ corjitaṃ ca sphuṭamamalamacetastadvapuḥ saṃbabhāra // 
śrīrāma uvāca / ātmajñānadinaikārka matsaṃśayatṛṇānala / ajñānadāhaśītāṃśo sattāsāmānyamīśa kim // 
śrīvasiṣṭha uvāca / yadā saṃkṣīyate cittamabhāvātyantabhāvanāt / citsāmānyasvarūpasya sattāsāmānyatā tadā // 
nūnaṃ cetyāṃśarahitā cidyadātmani līyate / asadrūpavadatyacchā sattāsāmānyatā tadā // 
yadā sarvamidaṃ kiṃcitsabāhyābhyantarātmakam / apalapya vaseccetaḥ sattāsāmānyatā tadā // 
yadā sarvāṇi dṛśyāni sattāsāmānyavedanam / svarūpeṇa svarūpābhaṃ sattāsāmānyatā tadā // 
kūrmo'ṅgānīva dṛśyāni līyante svātmanātmani / abhāvitānyeva yadā sattāsāmānyatā tadā // 
dṛṣṭireṣā hi paramā sadehādehayoḥ sadā / muktayoḥ saṃbhavatyeva turyātītapadopamā // 
vyutthitasya bhavatyeṣā samādhisthasya cānagha / jñasya kevalamajñasya na bhavatyeva bodhajā // 
asyāṃ dṛśi sthitāḥ sarve jīvanmuktā mahāśayāḥ / siddhā rasā iva bhuvi vyomavīthyāmivānilāḥ // 
asmatprabhṛtayaḥ sarve nāradādyāśca rāghava / brahmaviṣṇvīśvarādyāśca dṛṣṭāvasyāṃ vyavasthitāḥ // 
etāmālambya padavīṃ samastabhayanāśinīm / uddālako'sāvavasadyāvadicchaṃ jagadgṛhe // 
atha kālena bahunā buddhistasya babhūva ha / videhamuktastiṣṭhāmi dehaṃ tyaktveti niścalā // 
evaṃ cintitavānadrerguhāyāṃ pallavāsane / baddhapadmāsanastasthāvardhonmīlitalocanaḥ // 
saṃyamya gudasaṃrodhāddvārāṇi nava cetasaḥ / mātrāsparśānvicinvāno bhāvitasvāṅgaciddhanaḥ // 
saṃruddhaprāṇapavanaḥ samasaṃsthānakandharaḥ / tālumūlatalālagnajihvāmūlo lasanmukhaḥ // 
na bahirnāntare nādho nordhve nārthe na śūnyake / saṃyojitamanodṛṣṭirdantairdantānasaṃspṛśan // 
prāṇapravāhasaṃrodhasamaḥ svacchānanacchaviḥ / aṅga citsaṃviduttānaromakaṇṭakitāṅgabhūḥ // 
aṅgacitsaṃvidābhyāsāccitsāmānyamupādade / tadabhyāsādavāpāntarānandaspandamuttamam // 
tadāsvādanato līnacitsāmānyadaśākramam / viśvaṃbharamanantātma sattāsāmānyamāyayau // 
tasthau samasamābhogaḥ parāṃ viśrāntimāgataḥ / anānandasamānandamugdhamugdhamukhadyutiḥ // 
saṃśāntānandapulakaḥ padaṃ prāpyāmalaṃ gataḥ / cirakālaparikṣīṇamananādibhavabhramaḥ // 
babhūva sa mahāsattvo lipikarmārpitopamaḥ / samaḥ kalāvapūrṇena śaradacchāmbarendunā // 
upaśaśāma śanairdivasairasau katipayaiḥ svapade vimalātmani / tarurasaḥ śaradanta ivāmale ravikaraujasi janmadaśātigaḥ // 
gatasakalavikalpo nirvikāro'bhirāmaḥ sakalamalavilāsopādhinirmuktamūrtiḥ / vigalitasukhamādyaṃ tatsukhaṃ prāpa yasmiṃstṛṇamiva jalarāśāvūhyate śakralakṣmīḥ // 
aparimitanabhontarvyāpidigvyāpi pūrṇaṃ bhuvanabharaṇaśīlaṃ bhūribhavyopasevyam / kathanaguṇamatītaṃ satyamānandamādyaṃ paramasukhamanantaṃ brāhmaṇo'sau babhūva // 
gatavati padamādyaṃ cetasi svacchabhāvaṃ dvijatanuratha māsaiḥ sopaviṣṭaiva ṣaḍbhiḥ / ravikaraparitaptā vātabhāṃkāraramyā tanutarubhujatantrī śailavīṇā babhūva // 
atha bahutarakālenaitadadrerbhuvaṃ tāmupayayuragakanyā'saṃyutā mātaraḥ khāt / abhimataphalasiddhyau saṃyutā eva sarvā analamiva śikhānāṃ paṅktayaḥ piṅgakeśyaḥ // 
dinakarakaraśuṣkaṃ viprakaṃkālakaṃ ta jjhaṭiti mukuṭakoṭau khaḍgakhaṭvāṅgamadhye / sakalavibudhavandyā khiṃkhinī devadevī niśi navataravṛttākāntakāntiṃ cakāra // 
ityuddālakadehakaṃ suvilasanmāyūrabarhavrajavyālolābdalave navairvivalite mandāramālāgaṇaiḥ / śete khiṃkhinikā mahābhagavatī līlālalāme latājāle bhṛṅga ivāntapuṣpapaṭale paścādupāgacchati // 
eṣoddālakacittavṛttikalanāvallī vivekasphura tsvānandapravikāsabhāsikusumā hṛtkānane vistṛtā / rūḍhā yasya kadācideva viharannapyeva sacchāyayā nāsāveti viyogameti saphalenoccaistarāṃ saṃgamam // 
śrīvasiṣṭha uvāca / krameṇānena viharanvicāryātmānamātmanā / viśrāntimehi vitate pade padmadalekṣaṇa // 
śāstrārthagurucetobhistāvattāvadvicāryate / sarvadṛśyakṣayābhyāsādyāvadāsādyate padam // 
vairāgyābhyāsaśāstrārthaprajñāgurumayakramaiḥ / padamāsādyate puṇyaṃ prajñayaivaikayāthavā // 
saṃprabodhavatī tīkṣṇā kalaṅkarahitā matiḥ / sarvasāmagryahīnāpi padaṃ prāpnoti śāśvatam // 
śrīrāma uvāca / bhagavanbhūtabhavyeśa kaścijjātasamādhikaḥ / prabuddha iva viśrānto vyavahāraparo'pi san // 
kaścidekāntamāśritya samādhiniyataḥ sthitaḥ / tayostu kataraḥ śreyāniti me bhagavanvada // 
śrīvasiṣṭha uvāca / imaṃ guṇasamāhāramanātmatvena paśyataḥ / antaḥśītalatā yāsau samādhiriti kathyate // 
dṛśyairmanasi saṃbandha iti niścitya śītalaḥ / kaścitsaṃvyavahārasthaḥ kaściddhyāne vyavasthitaḥ // 
dvāvetau rāma sukhitāvantaścetpariśītalau / antaḥśītalatā yā syāttadanantatapaḥphalam // 
samādhisthānakasthasya cetaścedvṛtticañcalam / tattasya tatsamādhānaṃ samamunmattatāṇḍavaiḥ // 
unmattatāṇḍavasthasya cetaścetkṣīṇavāsanam / tadasyonmattavṛttaṃ tatsamaṃ buddhasamādhinā // 
vyavahārī prabuddho yaḥ prabuddho yo vane sthitaḥ / dvāvetau susamau nūnamasaṃdehaṃ padaṃ gatau // 
akartṛ kurvadapyetaccetaḥ pratanuvāsanam / dūraṃ gatamanā jantuḥ kathāsaṃśravaṇe yathā // 
akurvadapi karteva cetaḥ praghanavāsanam / nispandāṅgamapi svapne śvabhrapātasthitāviva // 
cetaso yadakartṛtvaṃ tatsamādhānamuttamam / taṃ viddhi kevalībhāvaṃ sā śubhā nirvṛtiḥ parā // 
cetaścalācalatvena parama kāraṇaṃ smṛtam / dhyānādhyānadṛśostena tadevānaṅkuraṃ kuru // 
avāsanaṃ sthiraṃ proktaṃ manodhyānaṃ tadeva tu / sa eva kevalībhāvaḥ śāntataiva ca sā sadā // 
tanuvāsanamatyuccaiḥ padāyodyatamucyate / avāsanaṃ mano kartṛpadaṃ tasmādavāpyate // 
ghanavāsanametattu cetaḥ kartṛtvabhājanam / sarvaduḥkhapradaṃ tasmādvāsanāṃ tanutāṃ nayet // 
praśāntajagadāstho'ntarvītaśokabhayaiṣaṇaḥ / svastho bhavati yenātmā sa samādhiriti smṛtaḥ // 
cetasā saṃparityajya sarvabhāvātmabhāvanām / yathā tiṣṭhasi tiṣṭha tvaṃ tathā śaile gṛhe'thavā // 
gṛhameva gṛhasthānāṃ susamāhitacetasām / śāntāhaṃkṛtidoṣāṇāṃ vijanāvanabhūmayaḥ // 
araṇyasadane tulye samāhitamanodṛśām / bhavatāmiha bhūtānāṃ bhūtānāṃ mahatāmiva // 
śāntacittamahābhrasya janajvālojjvalānyapi / nagarāṇyapi śūnyāni vanānyavanipātmaja // 
vṛttimaccittamattasya vijanāni vanānyapi / nagarāṇi mahālokapūrṇāni paravīrahan // 
vyutthitaṃ cittamabhyeti bhramasyāntaḥ suṣuptatām / nirvāṇameti nirvāṇaṃ yathecchasi tathā kuru // 
sarvabhāvapadātītaṃ sarvabhāvātmakaṃ ca vā / yaḥ paśyati sadātmānaṃ sa samāhita ucyate // 
īhitānīhite kṣīṇe yasyāntarvitatākṛteḥ / sarve bhāvāḥ samā yasya sa samāhita ucyate // 
sadātmanā sadevedaṃ jagatpaśyati no manaḥ / yathā svapne tathaivāsmiñjāgratyapi janeśvara // 
antarmukhamanā nityaṃ supto buddho vrajannapi / puraṃ janapadaṃ grāmamaraṇyamiva paśyati // 
sarvamākāśatāmeti nityamantarmukhasthiteḥ / sarvathānupayogyatvādbhūtākulamidaṃ jagat // 
antaḥśītalatāyāṃ tu labdhāyāṃ śītalaṃ jagat / vijvarāṇāmiva nṛṇāṃ bhavatyājīvitasthiteḥ // 
antastṛṣṇopataptānāṃ dāvadāhamayaṃ jagat / bhavatyakhilajantūnāṃ yadantastadvahiḥ sthitam // 
dyauḥ kṣamā vāyurākāśaṃ parvatāḥ sarito diśaḥ / antaḥkaraṇatattvasya bhāgā bahiriva sthitāḥ // 
vaṭadhānā vaṭa iva yadantaḥsthaṃ sadātmanaḥ / tadbahirbhāsate bhāsvadvikāse puṣpagandhavat // 
na bahiṣṭhaṃ na cāntaḥsthaṃ kvacitkiṃcana vidyate / yadyathā kacitaṃ cittvāttattathā tattvamutthitam // 
ātmatattvāntaraṃ bhāti bahiṣṭvena jagattayā / karpūramiva gandhena saṃkoce pravikāsi ca // 
ātmaiva sphurati sphāraṃ jagattvenāpyahaṃtayā / bāhyatvenāntaratvena sa ca nāsanna sanvibhuḥ // 
bahiṣṭhenāntaraṃ bāhyamantaḥsthenāntarasthitam / yathāviditamātmāyaṃ svacittamanupaśyati // 
sabāhyābhyantaraṃ śāntamātmano bheditaṃ jagat / ahantvādisthite bhede bhūribhaṅgabhayaṃ tu tat // 
dyauḥ kṣamā vāyurākāśaṃ parvatāḥ sarito diśaḥ / kalpādireva jvalitaṃ sarvamādhihatātmanaḥ // 
yastvātmaratirevāntaḥ kurvankarmendriyaiḥ kriyāḥ / na vaśo harṣaśokābhyāṃ sa samāhita ucyate // 
yaḥ sarvagatamātmānaṃ paśyansamupaśāntadhīḥ / na śocati dhyāyati vā sa samāhita ucyate // 
sa pūrvāparaparyantāṃ yaḥ paśyañjāgatīṃ gatim / dṛṣṭiṣvetāsu hasati sa samāhita ucyate // 
same pare'pi nāhaṃtā na jagajjanmano mayi / vīcivṛndeṣvivātaptā nākāśe phaladhātavaḥ // 
yasyāntarasthitāhantvaṃ na vibhāgādi no manaḥ / na cetanācetanatve so'sti nāstītaro janaḥ // 
vyomasvaccho bahiṣṭhehāṃ samyagācaratīha yaḥ / harṣāmarṣavikāreṣu kāṣṭhaloṣṭasamaḥ śamaḥ // 
ātmavatsarvabhūtāni paradravyāṇi loṣṭavat / svabhāvādeva na bhayādyaḥ paśyati sa paśyati // 
artho'tanustanurvāpi nāsadrūpeṇa cetyate / sadrūpo nānubhūto'jñe na jñenaiva na tattayā // 
īdṛśāśayasaṃpanno mahāsattvapadaṃ gataḥ / tiṣṭhatūdetu vā yātu mṛtimetu na tatsthitim // 
vasatūttamabhogāḍhye svagṛhe vā janākule / sarvabhogojjhitābhoge sumahatyathavā vane // 
uddāmamanmathaṃ pānatatparo vāpi nṛtyatu / sarvasaṅgaparityāgī samamāyātu vā girau // 
candanāgurukarpūrairvapurvā parilimpatu / jvālājaṭilavistāre nipatatvathavā'nale // 
pāpaṃ karotu sumahadbahulaṃ puṇyameva ca / adya vā mṛtimāyātu kalpāntanicayena vā // 
nāsau kiṃcinna tatkiṃcitkṛtaṃ tena mahātmanā / nāsau kalaṅkamāpnoti hema paṅkagataṃ yathā // 
saṃvitpuruṣaśabdārthaiḥ sa kalaṅkaiḥ kalaṃkyate / ahaṃtvaṃvāsanārūpaiḥ śuktikārajatopamaiḥ // 
samastavastupraśamātsamyagjñānādyathāsthiteḥ / svabhāvasyopaśāntontaḥkalaṅko'sattayā svataḥ // 
ahaṃtvavāsanānarthaprasūteḥ saṃvidātmanaḥ / puruṣasya vicitrāṇi sukhaduḥkhāni janmani // 
rajjvāṃ sarpabhrame śānte'hirneti nirvṛtiryathā / ahaṃtvabhāvasaṃśāntau tathāntaḥ samatā matā // 
yatkaroti yadaśnāti yaddadāti juhoti vā / na tajjñasya na tatra jño mā karotu karotu vā // 
karmaṇāsti na tasyārtho nārthastasyāstyakarmaṇā / yathāsvabhāvāvagamātsa ātmanyeva saṃsthitaḥ // 
icchāstataḥ samudyanti na mañjarya ivopalāt / yāścodyanti ca tāḥ sarvāḥ sa evāpsviva vīcayaḥ // 
sakalamidamasāvasau ca sarvaṃ jagadakhilaṃ na vibhāgitātra kācit / paramapuruṣapāvanaikarūpī sa saditi tatsadakiṃcideva nāsau // 
śrīvasiṣṭha uvāca / yadātmamaricasyāntaścittvāttīkṣṇatvavedanam / tadahaṃtādi bhedādi deśakālādi cetyataḥ // 
yadātmalavaṇasyāntaścittvāllavaṇavedanam / tadahaṃtādi bhedādi deśakālādi matsthitam // 
svato yadantarātmekṣościttvānmādhuryavedanam / tadahaṃtādi bhedādi jagattattvādi jṛmbhitam // 
svato yadātmadṛṣadaścittvātkāṭhinyavedanam / tadahaṃtādi bhedādi deśakālāditāṃ gatam // 
svato yadātmaśailasya jñatayā jāḍyavedanam / tadahaṃtādi bhedādi bhuvanādīti saṃsthitam // 
svato yadātmato yasya ciddravatvādivartanam / tadāvartādyahaṃtādibhedādyākāritā iva // 
svato yadātmavṛkṣasya śākhādistasya vedanam / tadahaṃtādi bhedādi bhuvanādīva satsphurat // 
yadātmagaganasyāntaścittvācchūnyatvavedanam / tadahaṃtādi bhedādi bhuvanādīti bhāvanam // 
yadātmagaganasyāntaścittvātsauṣiryavedanam / tadahaṃtādi bhedādi śarīrādi ca dīpitam // 
svato yadātmakuḍyasya nairantaryaṃ nirantaram / tadahaṃtādibhedena cittādvahiriva sthitam // 
svato yadātmasattāyāścittvātsattvaikavedanam / tadahaṃtādi bhedādi cetanānītivatsthitam // 
antarātmaprakāśasya svato yadavabhāsanam / tadahaṃtādi cittvādi jīva ityeva veda saḥ // 
antarasti yadātmendościdrūpaṃ cidrasāyanam / svata āsvāditaṃ tena tadahaṃtādinoditam // 
paramātmaguḍasyāntaryaccitsvādūdayātmakam / tadevāsvādyate tena svato'haṃtādi nāntare // 
paramātmamaṇeścittvādyadantaḥ kacanaṃ svayam / cetanātmapade cāntarahamityādi vettyasau // 
na ca kiṃcana vettyantarvedyasyāsaṃbhavādiha / na cāsvādayati svādu svādyasyāsaṃbhavādayam // 
na ca kiṃciccinotyantaścetyasyāsaṃbhave sati / vindate na ca vā kiṃcidvedyasyāsaṃbhavādasau // 
asadābhāsa evātmā ananto bharitākṛtiḥ / sthitaḥ sadaivaikaghano mahāśaila ivātmani // 
anayā tu vacobhaṅgyā mayā te raghunandana / nāhaṃtādijagattādibhedostīti nidarśitam // 
na cittamasti no cetā na jagattādivibhramaḥ / vṛṣṭamūkāmbudasitaṃ śāntaṃ śāmyati kevalam // 
yathāvartāditāmeti dravatvādvāri vāriṇi / tadāhaṃtāditāmeti jñaptā jñaptau jña ātmani // 
yathā dravatvaṃ payasi yathā spandaḥ sadāgatau / ahaṃtādeśakālādi tathā jñe jñaptimātrake // 
jño jñatāyāṃ śiva jñānaṃ jānāti jñānabṛṃhayā / jñāyate'haṃtadi jñena jīvādītyabhijīvanaiḥ // 
yathodeti yayā'jñasya tṛptirjñānena yādṛśī / ananye vānyatā buddhā sa tathā jṛmbhate tayā // 
jīvanaṃ jñātatā jñātā jīvanaṃ jīvajīvanam / atyantamasti no bhedaścidrūpatve jñajīvayoḥ // 
yathā jñajīvayornāsti bhedo nāma tathaitayoḥ / bhedo'sti na jñaśivayorviddhi śāntamakhaṇḍitam // 
sarvaṃ praśāntamajamekamanādimadhyamābhāsvaraṃ svadanamātramacetyacihnam / sarvaṃ praśāntamiti śabdamayī tu dṛṣṭirbodhārthameva hi mudhaiva tadomitīdam // 
śrīvasiṣṭha uvāca / atraivodāharantīmamitihāsaṃ purātanam / kirāteśasya suraghorvṛttāntaṃ vismayāspadam // 
uttarasyā diśo medaḥ karpūrapaṭala bhuvaḥ / saṃbhūtaṃ hasanaṃ śārvaṃ śuklo vā cāndra ātapaḥ // 
himādreḥ śrṛṅgamastīha kailāso nāma parvataḥ / śailakuñjaranirmuktakalāpasyeva nāyakaḥ // 
viṣṇoḥ kṣīroda iva svargaḥ surapateriva / abjajasyeva nābhyabjaṃ gṛhaṃ yaḥ śaśimaulinaḥ // 
rudrākṣavṛkṣadolābhiḥ sāpsarobhirvibhāti yaḥ / lolaratnaśalākābhirlaharībhirivārṇavaḥ // 
gaṇāṅganānāmaniśaṃ mattānāṃ caraṇairhatāḥ / aśokā iva rājante yatrāśokā vilāsinaḥ // 
saṃcaranśaṃkaro dikṣu bhṛguṣvindumaṇidravaiḥ / nivartante pravartante yatrājasraṃ ca nirjharāḥ // 
yo latāvṛkṣagulmaughavāpīhṛdanadīnadaiḥ / mṛgairmṛgagaṇairbhūtairbrahmāṇḍavadivāvṛtaḥ // 
tasya hemajaṭā nāma kirātāḥ saṃsthitāḥ sthale / pipīlikā vaṭatarormūlakośagatā iva // 
kailāsapādāraṇyānāṃ rudrākṣaistarugulmakaiḥ / vasanti ghūkavatkṣudrāste vai nikaṭajīvinaḥ // 
āsītteṣāmudārātmā rājā parapuraṃjayaḥ / jayalakṣmyā bhuja iva yaḥ prajāyāśca dakṣiṇaḥ // 
suraghurnāma balavānsuraghorāridarpahā / arkaḥ parākrama iva mūrtimāniva mārutaḥ // 
jito vai rājyavibhavairdhanairguhyakanāyakaḥ / śatakratugururbodhaiḥ kāvyairasuradeśikaḥ // 
sa cakre rājakāryāṇi nigrahānugrahakramaiḥ / yathāprāptānyakhinnāṅgo dinānīva divākaraḥ // 
tajjābhyāṃ sukhaduḥkhābhyāmatha tasyābhyabhūyata / svagatirvāgurābandhaiḥ śliṣṭāṅgasyeva pakṣiṇaḥ // 
kimārtaṃ pīḍayāmyenaṃ tilānyantramivaujasā / sarveṣāmeva bhūtānāṃ mamevārtiḥ prajāyate // 
dhanamasmai prayacchāmi dhanenānandavāñjanaḥ / bhavatyahamivāśeṣastadalaṃ me'tinigrahaiḥ // 
athavā nigrahaṃ prāptaṃ karomyetena vai vinā / vartate na prajaiveyaṃ vinā vāri saridyathā // 
hā kaṣṭameva nigrāhyo nityānugrāhya eṣa me / diṣṭyādya sukhavānasmi kaṣṭamadyāsmi duḥkhavān // 
iti dolāyitaṃ ceto na viśaśrāma bhūpateḥ / ekatrāmbumahāvarte ciratṛṣṇamiva bhramat // 
athaikadā gṛhaṃ tasya māṇḍavyo munirāyayau / bhrāntāśeṣakakupkuñjo vāsavasyava nāradaḥ // 
tamasau pūjayāmāsa papraccha ca mahāmunim / saṃdehadurdrumastambhaparaśuṃ sarvakovidam // 
suraghuruvāca / bhavadāgamanenāsmi mune nirvṛtimāgataḥ / paramāṃ vasudhāpīṭhaṃ saṃprāpta iva mādhave // 
adya tiṣṭhāmyahaṃ nātha dhanyānāṃ dhuri dharmataḥ / vikāsi raviṇevābjaṃ yattvayāsmyavalokitaḥ // 
bhagavansarvadharmajña ciraṃ viśrāntavānasi / tadamuṃ saṃśayaṃ chindhi mamārkastimiraṃ yathā // 
mahatāṃ saṃgamenārtiḥ kasya nāma na naśyati / saṃdehaṃ tu parāmārtimāhurārtivido janāḥ // 
mannigrahānugrahajā madbhṛtyavapuṣi sthitāḥ / kaṣanti māmalaṃ cintā gajaṃ harinakhā iva // 
tadyathā samatodeti sūryāṃśuriva sarvadā / matau mama mune nānyā tathā karuṇayā kuru // 
māṇḍavya uvāca / svayatnena svasaṃsthena svenopāyena bhūpate / eṣā manaḥpelavatā himavatpravilīyate // 
svavicāraṇayaivāśu śāmyatyantarmanojvaraḥ / śaradāgamamātreṇa mihikā mahatī yathā // 
svenaiva manasā svāni svaśarīragatāni ca / vicārayendriyāṇyantaḥ kīdṛśānyatha kāni ca // 
ko'haṃ kathamidaṃ kiṃvā kathaṃ maraṇajanmanī / vicārayāntarevaṃ tvaṃ mahattāmalameṣyasi // 
vicāraṇā parijñātasvabhāvasya satastava / harṣāmarṣadaśāścetastolayiṣyanti nācalam // 
manaḥ kṛṣṇamṛtsṛjya śamameṣyati vijvaram / bhūtapūrvavapurbhūtvā taraṅgaḥ payasīva te // 
tiṣṭhadeva manorūpaṃ parityakṣyati te'nagha / kalaṅkavikalaṃ kālaṃ manvantaragatāviva // 
anukampyā bhaviṣyanti śrīmantaḥ sarva eva te / dṛṣṭatattvasya tuṣṭasya janāḥ piturivāvanau // 
vivekadīpadṛṣṭātmā mervabdhinabhasāmapi / adho kariṣyasi nṛpa mahattāmuttamārthadām // 
mahattāmāgate cetastava saṃsāravṛttiṣu / na nimajjati he sādho goṣpadeṣviva vāraṇaḥ // 
kṛpaṇaṃ tu mano rājanpelave'pi nimajjati / kārye goṣpadatoye'pi jīrṇāṅgo maśako yathā // 
cetovāsanayā paṅke kīṭavatparimajjasi / dṛśyamātrāvalambinyā svayā dīnatayā tayā // 
tāvattāvanmahābāho svayaṃ saṃtyajyate'khilam / yāvadyāvatparālokaḥ paramātmaiva śiṣyate // 
tāvatprakṣālyate dhāturyāvaddhemaiva śiṣyate / tāvadālokyate sarvaṃ yāvadātmaiva labhyate // 
sarvaḥ sārvikayā buddhyā sarvaṃ sarvatra sarvadā / sarvathā saṃparityajya svātmanātmopalabhyate // 
yāvatsarvaṃ na saṃtyaktaṃ tāvadātmā na labhyate / sarvāvasthāparityāge śeṣa ātmeti kathyate // 
yāvadanyanna saṃtyaktaṃ tāvatsāmānyameva hi / vastu nāsādyate sādho svātmalābhe tu kā kathā // 
yatra sarvātmanaivātmā lābhāya yatati svayam / tyaktānyakāryaṃ prāpnoti tannāma nṛpa netarat // 
svātmāvalokanārthaṃ tu tasmātsarvaṃ parityajet / sarvaṃ kiṃcitparityajya yaddṛṣṭaṃ tatparaṃ padam // 
sakalakāraṇakāryaparamparāmayajagadgatavastuvijṛmbhitam / alamapāsya manaḥ svavapustataḥ parivilāpya yadeti tadeva tat // 
śrīvasiṣṭha uvāca / ityuktvā bhagavānenaṃ suraghuṃ raghunandana / yayau svameva ruciraṃ māṇḍavyo maunamaṇḍalam // 
gate varamunau rājā gatvaikāntamaninditam / dhiyā saṃcintayāmāsa ko nāmāhamiti svayam // 
nāhaṃ merurna me merurjagannāhaṃ na me jagat / nāhaṃ śailā na me śailā dharā nāhaṃ na me dharā // 
kirātamaṇḍalaṃ nedaṃ mama nāhaṃ ca maṇḍalam / nijasaṃketamātreṇa kevalaṃ deśa eva me // 
tyakto mayaiṣa saṃketo nāhaṃ deśo na vaiṣa me / idānīṃ nagaraṃ śiṣṭameṣa evātra niścayaḥ // 
patākāvanapaṅktyāḍhyā bhṛtyopavanasaṃkulā / gajāśvasāmantayutā purī nāhaṃ na me purī // 
vyarthasaṃketasaṃbandhaṃ saṃketavigame kṣatam / bhogavṛndaṃ kalatraṃ ca nāhaṃ naitanmamākhilam // 
evaṃ sabhṛtyaṃ sabalaṃ savāhanapurāntaram / nāhaṃ rājyaṃ na me rājyaṃ saṃketo hyayamākulaḥ // 
dehamātramahaṃ manye hastapādādisaṃyutam / tadidaṃ tāvadāśvantaralamālokayāmyaham // 
tadatra tāvanmāṃsāsthi nāhametadacetanam / na caitanmama saṃśleṣametyabjasya yathā jalam // 
māṃsaṃ jaḍaṃ na tadahaṃ naivāhaṃ raktamapyalam / jaḍānyasthīni naivāhaṃ na caitāni mama kvacit // 
karmendriyāṇi naivāhaṃ na ca karmendriyāṇi me / jaḍaṃ yatkila dehe'smiṃstadahaṃ naiva cetanaḥ // 
nāhaṃ bhogā na me bhogā na me buddhīndriyāṇi ca / jaḍānyasatsvarūpāṇi na ca buddhīndriyāṇyaham // 
mūlaṃ saṃsṛtidoṣasya mano nāhaṃ jaḍaṃ hi tat / atha buddhirahaṃkāra iti dṛṣṭirmanomayī // 
manobuddhīndriyādyanto bhūtakośaścaladvapuḥ / nāhamevaṃ śarīrādi śiṣṭamālokayāmyaham // 
śeṣastu cetano jīvaḥ sa ceccetyena cetati / anyena bodhyamāno'sau nātmatattvavapurbhavet // 
evaṃ tyajāmi saṃvedyaṃ cetyaṃ nāhaṃ hi tatkila / śeṣo vikalparahito viśuddhacidahaṃsthitaḥ // 
citrameṣo'smi labdhātmā jātaḥ kālena kāryavān / eṣa so'hamanantātmā nānto'sya paramātmanaḥ // 
brahmaṇīndre yame vāyau sarvabhūtagaṇe tathā / sa eṣa bhagavānātmā tanturmuktāsviva sthitaḥ // 
cicchaktiramalā saiṣā cetyāmayavivarjitā / bharitāśeṣadikkuñjā bhairavākāradhāriṇī // 
sarvabhāvagatā sūkṣmā bhāvābhāvavivarjitā / ābrahmabhuvanāntaḥsthā sarvaśaktisamudgikā // 
sarvasaundaryasubhagā sarvaprākāśyadīpikā / sarvasaṃsāramuktānāṃ tanturātatarūpiṇī // 
sarvākāravikārāḍhyā sarvākāravivarjitā / sarvabhūtaughatāṃ yātā sarvadā sarvatāṃ gatā // 
caturdaśavidhānyeṣā bhūtāni bhuvanodare / etanmayīyaṃ kalanā jāgatī vedanātmikā // 
mithyāvabhāsamātraṃ tu sukhaduḥkhadaśāgatiḥ / nānākāramayābhāsaḥ sarvamātmaiva citparā // 
so'yamātmā mama vyāpī seyaṃ yadavabodhanam / seyamākalitāṅgābhā karoti nṛpavibhramam // 
asyā eva prasādena mano deharathe sthitam / saṃsārajālalīlāsu yāti valgati nṛtyati // 
idaṃ manaḥśarīrādi na kiṃcidapi vastutaḥ / naṣṭe na kiṃcidapyasminparinaśyati pelave // 
jagajjālamayaṃ nṛttamidaṃ cittanaṭaistatam / etayaivaikayā buddhyā dṛśyate dīpalekhayā // 
kaṣṭaṃ mudhaiva me cintā nigrahānugrahasthitau / babhūva dehaniṣṭheha na kiṃcidapi dehakam // 
aho tvahaṃ prabuddho'smi gataṃ durdarśanaṃ mama / dṛṣṭaṃ draṣṭavyamakhilaṃ prāptaṃ prāpyamidaṃ mayā // 
sarvaṃ kiṃcididaṃ dṛśyaṃ dṛśyate yajjagadgatam / cinniṣpandāṃśamātrāṃśānnānyatkiṃcana śāśvatam // 
kva tau kīdṛgvidhau vāpi kiṃniṣṭhau vā kimātmakau / nigrahānugrahau loke harṣāmarṣakramau tathā // 
kiṃ sukhaṃ kiṃ nu vā duḥkhaṃ sarvaṃ brahmedamātatam / ahamāsaṃ mudhā mūḍho diṣṭyā mūḍho'smyahaṃ sthitaḥ // 
kimasminnevamāloke śocyate kiṃ vimuhyate / kiṃ prekṣyate kiṃ kriyate sthīyate vātha gamyate // 
kiṃcidevamidaṃ nāma cidākāśe virājate / namo namaste nistattva diṣṭyā dṛṣṭo'si sundara // 
aho nu saṃprabuddho'smi samyagjñātamalaṃ mayā / namo mahyamanantāya samyagjñānodayāya ca // 
vigatarañjananirviṣayasthitirgatabhavabhramarañjitavarjite / sthirasuṣuptakalābhigatastataḥ samasamaṃ nivasāmyahamātmani // 
śrīvasiṣṭha uvāca / iti hemajaṭādhīśo lebhe padamanuttamam / vivekādhyavasāyena brāhmaṇyamiva gādhijaḥ // 
anarthākārakāryāsu nāsīcceṣṭāsu khedavān / bhūyobhūyaḥ prayuktāsu dinamālāsviveśvaraḥ // 
tataḥprabhṛti so'tiṣṭhatasarvadā vigatajvaraḥ / samāsame svake kārye jalaughāgra ivācalaḥ // 
harṣāmarṣavinirmuktaḥ pratyahaṃ kāryamāharan / udāragambhīravapurjahārāmbunidheḥ śriyam // 
suṣuptapadadharmiṇyā cittavṛttyā vyarājata / niṣkampayā prakāśinyā dīpaḥ svaśikhayeva saḥ // 
na nirghṛṇo dayāvānno na dvandvī nātha matsarī / na sudhīrnāsudhīrnārthī nānarthī sa babhūva ha // 
samadarśanayā nityaṃ vṛttyā'cāpaladhīrayā / antaḥśītalayā reje paripūrṇārṇavenduvat // 
sarvaṃ cittattvakalanaṃ jagadityavalokya saḥ / praśāntasukhaduḥkhaśrīstasya pūrṇā matirbabhau // 
ullasanvikasanpūrṇastiṣṭhangacchanviśansvapan / abhūtsamasamādhisthaḥ prabuddhaścillayaṃ gataḥ // 
sa kurvanvigatāsaṅgaṃ rājyaṃ rājīvalocanaḥ / atiṣṭhadakṣatākāro bhūrivarṣaśatānyatha // 
saṃniveśamimaṃ dehanāmakaṃ tadanu svayam / sa jahau tejasākrānto rūpaṃ himakaṇo yathā // 
viveśa paramādyantakāraṇaṃ kāraṇeśvaram / prajñayā saritāṃ vāri paripūrṇamivāmbudhim // 
adhigatavimalaikarūpatejā vijanadaśāṃ samupetya śāntaśokaḥ / alamabhavadasau parasvarūpaṃ ghaṭakhamivāmbarasaṃyutaṃ mahātmā // 
śrīvasiṣṭha uvāca / evamutpalapatrākṣa rāghavāghaviparyaye / padamāsādayādvandvaṃ viśoko bhava bhūtaye // 
etāṃ dṛṣṭimavaṣṭabhya na manaḥ paritapyate / ghore tamasi nirmagnaṃ labdhadīpaṃ śiśuryathā // 
vivekāvasthayā cetastathaivāyāti nirvṛtim / patacchvabhre dṛḍhatṛṇapracayālambanādiva // 
athaitāṃ pāvanīṃ dṛṣṭiṃ bhāvayitvāpyudāharan / nityamekasamādhāno bhava bhūṣitabhūtalaḥ // 
śrīrāma uvāca / kathamekasamādhānaṃ kīdṛśaṃ vā munīśvara / vātāhatamayūrāṅgaruhalolaṃ mano bhavet // 
śrīvasiṣṭha uvāca / śrṛṇu tasyaiva suraghoḥ prabuddhasya satastadā / parṇādasya ca rājarṣeḥ saṃvādamimamadbhutam // 
rāghavaikasamādhānabodhitāyojitātmanoḥ / parasparaṃ samālāpamimaṃ prakathayāmi te // 
babhūva pārasīkānāṃ pārthivaḥ paravīrahā / parigho nāma vikhyātaḥ parighaḥ syandane yathā // 
sa babhūva paraṃ mitraṃ suragho raghunandana / nandanodyānasaṃsthasya madanasyeva mādhavaḥ // 
kadācitparighasyābhūdavarṣaṃ maṇḍale mahat / kalpānta iva saṃsāre prajāduṣkṛtadoṣajam // 
vineśurjanatāstatra bahvayaḥ kṣutkṣāmajīvitāḥ / jvalite vipine vahnau yathā bhūtaparamparāḥ // 
tadduḥkhaṃ parigho dṛṣṭvā viṣādamatulaṃ yayau / tatyājāśvakhilaṃ rājyaṃ dagdhaṃ grāmamivādhvagaḥ // 
prajānāśapratīkāreṣvasamartho virāgavān / jagāma vipine kartuṃ tapo'jinamunīndravat // 
paurāṇāmaparijñāte kasmiṃściddūrakānane / samuvāsa viraktātmā lokāntara ivāpare // 
tapaścarañchāntamatirdāntaḥ kandaramandire / svayaṃ śīrṇāni śuṣkāṇi tatra parṇānyabhakṣayat // 
ciraṃ hutāśavacchuṣkaparṇānyevātha bhakṣayan / parṇāda iti nāmāsau prāpa madhye tapasvinām // 
tataḥprabhṛti parṇādanāmā rājarṣisattamaḥ / jambūdvīpe babhūvāsau vikhyāto munisadmasu // 
tato varṣasahasreṇa tapasā dāruṇātmanā / prāpadabhyāsavaśato jñānamātmaprasādajam // 
babhūva vigatadvandvo nirāśaḥ śāntamānasaḥ / nīrāgo niranukrośo jīvanmuktaḥ prabuddhadhīḥ // 
vijahāra yathākāmaṃ trilokīmaṭhikāmimām / siddhasādhyaiḥ samaṃ sādho sahaṃsālirivājjinīm // 
ekadā tasya sadanaṃ hemacūḍamahīpateḥ / prāpa ratnavinirmāṇaṃ meroḥ śrṛṅgamivāparam // 
te tatra prāktane mitre pūjāmakurutāṃ mithaḥ / pūrṇau vijñātavijñeyau maurkhyagarbhādvinirgatau // 
aho nu bata kalyāṇaiḥ phalitaṃ mama pāvanaiḥ / saṃprāptavānahaṃ yattvāmityanyonyamathocatuḥ // 
āliṅgitaśarīrau tāvanyonyānanditākṛtī / ekāsane viviśatuścandrārkāviva bhūdhare // 
parigha uvāca / paramānandamāyātaṃ cetastvaddarśanena me / indubimba ivonmagnaṃ manaḥ śītalatāṃ gatam // 
akṛtrimasukhaṃ prema viyoge śataśākhatām / prayāti palvalataṭe'cchinnamūla iva drumaḥ // 
viśrabdhāstānkathālāpāṃstā līlāstacca ceṣṭitam / saṃsmṛtya prāktanaṃ sādho hṛṣyāmi ca punaḥpunaḥ // 
jñānametanmayā prāptaṃ tvayā jñātaṃ yathā'nagha / māṇḍavyasya prasādena paramātmaprasādajam // 
adya kaccidaduḥkhastvaṃ kaccidviśrāntavānasi / parame kāraṇe merāviva bhūmaṇḍalādhipaḥ // 
kaccitparamakalyāṇa ātmārāmatayā tava / prasādo jāyate citte śaradīva sarombhasi // 
kaccitkaroṣi samayā suprasannagabhīrayā / dṛṣṭyā subhaga kāryāṇi kāryāṇyeva narādhipa // 
nirādhivyādhayo dhīrāḥ kaccitsaṃpannaśālayaḥ / janatāstava deśeṣu tiṣṭhanti vigatajvaram // 
kacciduddāmaphalinī phalinīva phalānatā / dharā tava phalāpūrairbhṛśaṃ dhārayati prajāḥ // 
kaccittava diganteṣu candrasyevāśupañjaram / tuṣāranikarākāraṃ prasṛtaṃ pāvanaṃ yaśaḥ // 
kaccidruṇagaṇairetā diśo nirvivarīkṛtāḥ / tvayā sarombhasā'bāhyā visānāmiva bhūmayaḥ // 
kaccitkalamakedārakoṇasthāneṣu dṛṣyatīḥ / pratigrāmaṃ kumāryaste gāyantyānandanaṃ yaśaḥ // 
kuśalaṃ tava dhānyeṣu dhaneṣu vibhaveṣu ca / bhṛtyeṣu ca kalatreṣu putreṣu nagareṣu ca // 
ādhivyādhivihīneyaṃ kaccitkāyalatā tava / phalaṃ phalati puṇyārthaṃ yadihāmutra coditam // 
āpātaramaṇīyeṣu vartetātyantavairiṣu / kaccidviṣayasarpeṣu savirāgaṃ manastava // 
aho bata ciraṃ kālamāvāṃ viśleṣamāgatau / kālena śleṣitau bhūyo vasantādritaṭāviva // 
na tā jagati vidyante sukhaduḥkhadaśāḥ sakhe / jīvadbhiryā na dṛśyante saṃyogajaviyogajāḥ // 
tathaitāsvatidīrghāsu daśāsvanyatvamāgatāḥ / bhūyo vayamapi śliṣṭāścitro hi niyatervidhiḥ // 
suraghuruvāca / bhagavanniyaterasyā gatiṃ sarpagateriva / daivikyāḥ ko hi jānāti gambhīrāṃ vismayapradām // 
tvamahaṃ ca vyapohyeti dūre dūradaśāsu ca / adya saṃghaṭitau bhūyaḥ kimasādhyamaho vidheḥ // 
vayaṃ tvadya mahāsattva bhṛśaṃ kuśalinaḥ sthitāḥ / tvadāgamanapuṇyena parāṃ pāvanatāṃ gatāḥ // 
paśya tvadāgamakṣīṇapāpānāṃ puṇyapādapaiḥ / tathā phalitamasmākaṃ na yathā vayamākulāḥ // 
sarvāḥ saṃpattayo'smākaṃ rājarṣe saṃsthitāḥ pure / bhavadāgamanenādya prayātāḥ śataśākhatām // 
vikirati parito rasāyanānāmiva nikaraṃ madhuraṃ mahānubhāva / tava vacanamavekṣaṇaṃ ca puṇyaṃ paramapadapratimo hi sādhusaṅgaḥ // 
śrīvasiṣṭha uvāca / athaivaṃprāyayā tatra viśrambhakathayā ciram / prāktanasnehagarbhiṇyā sthitvovācāyudhābhidhaḥ // 
parigha uvāca / yadyatsaṃsārajāle'sminkriyate karma bhūmipa / tatsamāhitacittasya sukhāyānyasya nānagha // 
kaccitsaṃkalparahitaṃ paraṃ viśramaṇāspadam / paramopaśamaṃ śreyaḥ samādhimanutiṣṭhasi // 
suraghuruvāca / etanme brūhi bhagavansarvasaṃkalpavarjitam / paramopaśamaṃ śreyaḥ samādhirhi kimucyate // 
yo jño mahātmansatataṃ tiṣṭhantyavaharaṃśca vā / asamāhitacitto'sau kadā bhavati kaḥ kila // 
nityaṃ prabuddhacittāstu kurvanto'pi jagatkriyāḥ / ātmaikatattvasaṃniṣṭhāḥ sadaiva susamādhayaḥ // 
baddhapadmāsanasyāpi kṛtabrahmāñjalerapi / aviśrāntasvabhāvasya kaḥ samādhiḥ kathaṃ ca vā // 
tattvāvabodho bhagavansarvāśātṛṇapāvakaḥ / proktaḥ samādhiśabdena natu tūṣṇīmavasthitiḥ // 
samāhitā nityatṛptā yathābhūtārthadarśinī / sādho samādhiśabdena parā prajñocyate budhaiḥ // 
akṣubdhā nirahaṃkārā dvandveṣvananupātinī / proktā samādhiśabdena meroḥ sthiratarākṛtiḥ // 
niścintādhigatābhīṣṭā heyopādeyavarjitā / proktā samādhiśabdena paripūrṇā manogatiḥ // 
yataḥprabhṛti bodhena yuktamātyantikaṃ manaḥ / tadārabhya samādhānamavyucchinnaṃ mahātmanaḥ // 
nahi prabuddhamanaso bhūtvā vicchidyate punaḥ / samādhirdūramākṛṣṭo bisatantuḥ śiśoriva // 
samagraṃ dinamālokādviramatyakṣayo yathā / ājīvitāntaṃ no prajñā tathā tattvāvalokanāt // 
ajasramambuvahanādyathā nadyā na ruddhyate / tathā vijñānadṛgbodhātkṣaṇamātraṃ na ruddhyate // 
na vismaratyavirataṃ yathā kālaḥ kalāgatim / na vismaratyavirataṃ svātmānaṃ prājñadhīstathā // 
na vismarati sarvatra yathā satatago gatim / na vismarati niśceyaṃ cinmātraṃ prājña dhīstathā // 
gatiṃ kālakalā yadvaccinvānā samavasthitā / ciccitiścetyarahitā cinvānā gatayastathā // 
yathā sattāvihīnātmā padārtho nopalabhyate / tathātmajñānahīnātmā kālo jñasya na labhyate // 
na saṃbhavati saṃsāre guṇahīno guṇī yathā / na saṃbhavatyātmasaṃvidvarjito hyātmavāṃstathā // 
sarvadaivāsmi saṃbuddhaḥ sarvadaivāsmi nirmalaḥ / sarvadaivāsmi śāntātmā sarvadāsmi samāhitaḥ // 
bhedaḥ kena samādherme janyate kathameva vā / ātmano'vyatirekeṇa nityameva sadātmatā // 
tasmātkadācidapi me nāsamādhimayaṃ manaḥ / na vā samāhitaṃ nityamātmatattvaikasaṃbhavāt // 
sarvagaḥ sarvadaivātmā sarvameva ca sarvathā / asamādhirhi ko'sau syātsamādhirapi kaḥ smṛtaḥ // 
nityaṃ samāhitadhiyaḥ susamā mahāntastiṣṭhanti kāryapariṇāmavibhāgamuktāḥ / tenāsamāhitasamāhitabhedabhaṅgyā nityoditaḥ kva nu sa uttamavākprapañcaḥ // 
parigha uvāca / rājannūnaṃ prabuddho'si prāptavānasi tatpadam / saṃśītalāntaḥkaraṇaḥ pūrṇenduriva rājase // 
ānandamadhusaṃpūrṇo lakṣmyā ca parayā śritaḥ / śītalaḥ snigdhamadhuro rājīvamiva rājase // 
nirmalo vitataḥ pūrṇo gambhīraḥ prakaṭāśayaḥ / velānilavilāsena mukto'bdhiriva rājase // 
svaccha ānandasaṃpūrṇo naṣṭāhaṃkāravāridaḥ / sphuṭo vistīrṇagambhīraḥ śaratkhamiva rājase // 
sarvatra lakṣyase svasthaḥ sarvatra parituṣyasi / sarvatra vītarāgo'si rājansarvatra rājase // 
sārāsāraparicchedapāragastvaṃ mahādhiyā / jānāsi sarvamevedaṃ yathāsthitamakhaṇḍitam // 
bhāvābhāvaparicchedatattvajñamuditāśayam / gamāgamadaśālaulyamuktaṃ tava vapuḥ sthitam // 
vastunā'vastunevāntaramṛteneva sāgaraḥ / apunaḥprakṣayāyeva pare tṛpto'si sundara // 
suraghuruvāca / na tadasti mune vastu yatropādeyatāsti naḥ / yāvatkiṃcididaṃ dṛśyaṃ tāvadetanna kiṃcana // 
upādeyasya cābhāvāddheyamapyasti kiṃ kila / pratiyogi vyavacchedyaṃ vinā heyaṃ kimucyate // 
tucchatvātsarvabhāvānāmatucchatvācca kālataḥ / ciraṃ mama parikṣīṇe tucchātucche manaḥsthitī // 
deśakālavaśādeva tucchasyātucchatāmiha / atucchasya tu tucchatvaṃ varjye nindāstutī budhaiḥ // 
rāgānnindāstutī loke rāgaśca parivāñchitam / vāñchite ca mahodāraṃ vastu śobhanabuddhinā // 
trailokye ca striyaḥ śailāḥ samudravanarājayaḥ / bhūtāni vastuśūnyāni sāro nāstyatra vastutaḥ // 
māṃsāsthidārumṛdratnamaye jagati jarjare / vāñchanīyavihīne'smiñśūnye kimiva vāñchyate // 
vāñchāyāṃ vinivṛttāyāṃ saṃkṣayo dveṣarāgayoḥ / dinalakṣmyāṃ vyapetāyāmālokātapayoriva // 
alamativitatairvacaḥprapañcairiyamuciteha sukhāya dṛṣṭirekā / upaśamitarasaṃ samaṃ mano'ntaryadi muditaṃ tadanuttamā pratiṣṭhā // 
śrīvasiṣṭha uvāca / suraghuḥ parighaścaiva vicāryeti jagadbhramam / mithaḥ prapūjitau tuṣṭau svavyāpāraparau gatau // 
tadeva rāghava śrutvā paramaṃ bodhakāraṇam / anenaiva vibodhena bhava labdhāspadaḥ sphuṭam // 
parayā prajñayā dhīravicāragatatīkṣṇayā / galatyalamahaṃkārakālameghe hṛdambare // 
samastalokānumate saphale hlādakāriṇi / nirmale vitate cetaḥ śaratkāla upasthite // 
dhyeye śaraṇye sugame sakalānandasaṃpadi / suprasanne cidākāśe sthīyate paramātmani // 
yo nityamadhyātmamayo nityamantarmukhaḥ sukhī / nityaṃ cidanusaṃdhāno manaḥśokairna bādhyate // 
vyavahāraparo'tyuccai rāgadveṣamayo'pi san / nāntaḥkalaṅkamāyāti padmo jalagato yathā // 
samyagvijñānavānśuddho yo'ntaḥśāntamanā muniḥ / na bādhyate sa manasā kariṇeva mṛgādhipaḥ // 
bhogaikaśaraṇaṃ dīnaṃ na cittaṃ jñasya vidyate / nandane durdruma iva jñacittaṃ hi mahāvapuḥ // 
virakto janmamaraṇe yathā duḥkhī na mānavaḥ / parijñātākhilāvidyaṃ tathā cittaṃ na duḥkhitam // 
parijñātamanomoho jagadbhāvodbhavātmanā / spṛśyate nainasā sādho rajaseva nabhastalam // 
avidyāsaṃparijñātamidameva mahauṣadham / avidyāvitatavyādhestimirasyeva dīpakam // 
avidyā saṃparijñātā yadaiva hi tadaiva hi / sā parikṣīyate bhūyaḥ svapneneva hi bhogabhūḥ // 
vyavahāraparo'pyantarasaktamatirekadhīḥ / spṛśyate nainasā sādhurmatsyekṣaṇamivāmbhasā // 
prāpte cidbhāsurāloke prakṣīṇā'jñānayāminī / śemuṣī paramānandamāgatā jñasya rājate // 
ajñānanidropaśame jano jñānārkabodhitaḥ / tatprabodhamavāpnoti punaryena na muhyati // 
dināni jīvyate tāni sānandāste kriyākramāḥ / ātmacandroditā yeṣu cijjyotsnā hṛdayāmbare // 
naro mohasamuttīrṇaḥ satataṃ svātmacintayā / antaḥśītalatāmeti svāmṛteneva candramāḥ // 
tāni mitrāṇi śāstrāṇi tāni tāni dināni ca / virāgollāsavānyebhya ātmacittodayaḥ sphuṭam // 
ciraṃ śocanti te dīnā janmajaṅgalavīrudhaḥ / ātmāvalokane helā yeṣāmavigatainasām // 
āśāpāśaśatairbaddhaṃ bhogolapasulālasam / jarājarjaritākāraṃ śokocchvāsakadarthitam // 
vyūḍhaduḥkhamahābhāraṃ janmajaṅgalajīvitam / kukarmakardamāliptaṃ mohapalvalaśāyinam // 
rāgadaṃśāvalīdaṣṭaṃ kṛṣṭaṃ tṛṣṇāvaratrayā / manovaṇiṅaniketasthaṃ bandhubandhananiścalam // 
putradārajarājīrṇe magnonmagnaṃ kukardame / śrāntaṃ vigataviśrāmaṃ bhagnamādīrghavartmani // 
gamāgamaparikṣīṇaṃ saṃsārāraṇyacāriṇam / alabdhaśītalacchāyaṃ tīvratāpopatāpitam // 
ākārabhāsuraṃ dīnaṃ bāhyairākrāntamindriyaiḥ / karmaghaṇṭāravākrāntaṃ krāntaṃ duṣkṛtatāḍanaiḥ // 
āvirbhāvatirobhāvacakrāvartadhurodvaham / ajñānavikaṭāṭavyāṃ luṭhitaṃ sannagātrakam // 
nijānarthasadāmagnaṃ sīdamānamakiṃcanam / sannāṅgaṃ karmabhāreṇa karuṇākrandakāriṇam // 
rāma jīvabalīvardamimaṃ saṃsārapalvalāt / paramaṃ yatnamāsthāya ciramuttārayedvalāt // 
tattvāvalokanātkṣīṇe citte no jāyate punaḥ / jīvaḥ kadācana tadā bhavettīrṇabhavārṇavaḥ // 
mahānubhāvasaṃparkātsaṃsārārṇavalaṅghane / yuktiḥ saṃprāpyate rāma sphuṭā nauriva nāvikāt // 
yasmindeśamarau tajjño nāsti sajjanapādapaḥ / saphalaḥ śītalacchāyo na tatra nivasedbudhaḥ // 
snigdhaśītavacaḥpatre sacchāye smitapuṣpake / kṣaṇādviśramyate rāma bhṛśaṃ sujanacampake // 
tadabhāve mahāmohatāpasaṃpattidāyini / kiṃcijjātavivekena svaptavyaṃ neha dhīmatā // 
ātmaiva hyātmano bandhurātmanātmaivamuddharet / nātmānamavalepena janmapaṅkārṇave kṣipet // 
kimidaṃ kathamāyātaṃ kiṃmūlamiti kiṃkṣayam / dehaduḥkhamiti prājñaiḥ prekṣaṇīyaṃ prayatnataḥ // 
na dhanāni na mitrāṇi na śāstrāṇi na bāndhavāḥ / narāṇāmupakurvanti magnasvātmasamuddhṛtau // 
manomātreṇa suhṛdā sadaiva sahavāsinā / saha kiṃcitparāmṛśya bhavatyātmā samṛddhṛtaḥ // 
vairāgyābhyāsayatnābhyāṃ svaparāmarśajanmanā / tattvālokanapotena tīryate bhavasāgaraḥ // 
śocyamānaṃ janairnityaṃ dahyamānaṃ durāśayā / nātmānamavamanyeta proddharedenamādarāt // 
ahaṃkāramahālānaṃ tṛṣṇārajjuṃ manomadam / janmajambālanirmagnaṃ jīvadantinamuddharet // 
ayametāvataivātmā trāto bhavati rāghava / yadapāsya vimūḍhatvamahaṃkāraḥ pramārjyate // 
etāvataiva sanmārge yāti prakaṭatāmalam / yadapāsya manojālamahaṃbhāvo vilūyate // 
etāvataiva deveśaḥ paramātmāvagamyate / kāṣṭhaloṣṭasamatvena deho yadavalokyate // 
ahaṃkārāmbude kṣīṇe dṛśyate ciddivākaraḥ / tatastatpariṇāmena tatpadaṃ samavāpyate // 
yathā dhvāntasamucchede svayamālokavedanam / tathāhaṃkāravicchede svayamātmāvalokanam // 
ahaṃkāre parikṣīṇe yāvasthā sukhamodajā / sāvasthā bharitākārā sā sevyā saṃprayatnataḥ // 
paripūrṇārṇavaprakhyā na vā gocarameti naḥ / nopamānamupādatte nānudhāvati rañjanam // 
kevalaṃ citprakāśāṃśakalikā sthiratāṃ gatā / turyā cetprāpyate dṛṣṭistattayā sopamīyate // 
adūragatasādṛśyātsuṣuptasyopalakṣyate / sāvasthā bharitākārā gaganaśrīrivātatā // 
manohaṃkāravilaye sarvabhāvāntarasthitā / samudeti parānandā yā tanuḥ pārameśvarī // 
sā svayaṃ yogasaṃsiddhā suṣuptādūrabhāvinī / na gamyā vacasāṃ rāma hṛdyevehānubhūyate // 
anubhūtiṃ vinā tattvaṃ khaṇḍādernānubhūyate / anubhūtiṃ vinā rūpaṃ nātmanaścānubhūyate // 
akhilamidamanantamātmatattvaṃ dṛḍhapariṇāmini cetasi sthite'ntaḥ / bahirupaśamite carācarātmā svayamanubhūyata eva devadevaḥ // 
tadanu viṣayavāsanāvināśastadanu śubhaḥ paramaḥ sphuṭaprakāśaḥ / tadanu ca samatāvaśātsvarūpe pariṇamanaṃ mahatāmacintyarūpam // 
śrīvasiṣṭha uvāca / manasaiva manaśchittvā yadyātmā nāvalokyate / mametyahamiti tyaktvā tattāmarasalocana // 
nāstameti jagadduḥkhaṃ yathā citragato raviḥ / āyātyāpadanantatvaṃ mahārṇavavadātatā // 
punaḥpunarupāyāti jalakallolakāraṇam / meghanīlatamaḥśyāmā saṃsṛtiprāvṛḍākulā // 
atraivodāharantīmamitihāsaṃ purātanam / saṃvādaṃ suhṛdo sahyasānau bhāsavilāsayoḥ // 
astyutsedhajitākāśaḥ pīṭhena jitabhūtalaḥ / talena jitapātālastrilokavijayo giriḥ // 
asaṃkhyakusumāpūro'saṃkhyanirmalanirjharaḥ / guhyakārakṣitanidhiḥ sahyanāmā'viṣahyabhāḥ // 
muktāpaṭalasaṃpūrṇairbhānubhāsurabhittibhiḥ / bhāsuraḥ kāñcanataṭaiḥ kaṭairiva suradvipaḥ // 
kvacitpuṣpabharāsāro dhātusārātataḥ kvacit / kvacitphullasaraḥsāro ratnaśāliśilaḥ kvacit // 
ito raṭannirjharavānitaḥ kvaṇitakīcakaḥ / ito raṭadguhāvāta itaḥ ṣaṭpadaghuṃghumaḥ // 
sānau gīto'psarovṛndairvane mṛgakhagāravaḥ / adhityakāyāṃ mattābhro gaganeṣu khagāravaḥ // 
vidyādharāśritaguho bhṛṅgagītāmbujākaraḥ / kirātagītaparyantaḥ khagagītavanadrumaḥ // 
skandheṣu devairvalitaḥ pādeṣu valito naraiḥ / pātāle valito nāgairjagadgṛhamivāparam // 
kandareṣu śritaḥ siddhairnidhānairantarāśritaḥ / candaneṣu śrito nāgaiḥ siṃhaiḥ śrṛṅgaśikhāsu ca // 
puṣpābhrasaṃvītavapuḥ puṣpareṇvabhrapāṃsulaḥ / puṣpavātyābhrahṛdbhrāntaḥ puṣpapādapapāṇḍuraḥ // 
dhātudhūlyabhrakapilo ratnopalatalasthitaiḥ / mandāragairiva purastrīgaṇairalamāśritaḥ // 
abhranīlāṃśukacchannā mūkaratnavibhūṣaṇāḥ / śilāḥ kanakasundaryo yatra śrṛṅgābhisārikāḥ // 
tatrottarataṭe sānau vinamraphalapādape / ratnapuṣkariṇījālavahannirjharavāriṇi // 
cūtadrumalatonmuktapuṣpastabakadanture / viphullāṅkolapunnāganīlanīrajadiktaṭe // 
latāvitānacchannārke ratnāṃśubhambhāsvare / sravajjambūrasasyūte svalokāhlādakāriṇi // 
brahmalokasamaḥ svargaramyaḥ śivapuropamaḥ / atrerastyāśramaḥ śrīmānsiddhaśramaharo mahān // 
mahatyatrāśrame tasmiṃstāpasau dvau babhūvatuḥ / kovidau tu nabhomārga iva śukrabṛhaspatī // 
tayorathaikāspadayostathābhūtāṃ sutāvubhau / phullāṅkurau śuddhatanū sarasyambujayoriva // 
vilāsabhāsanāmānau vṛddhimāyayatuḥ kramāt / tau pitroḥ pallave dīrghe latāpādapayoriva // 
āstāmanyonyasusnigdhau suhṛdau vallabhau mithaḥ / tilatailavadāśliṣṭau tau puṣpāmodavatsthitau // 
nā'yuktau putrayuktau tu suraktāviva daṃpatī / ekaṃ dvitvamivāpannaṃ samamāsīttayormanaḥ // 
tau tathānyonyamuditau manoharatarākṛtī / tasthatuḥ svāśrame maune saroja iva ṣaṭpadau // 
prāpaturyauvanaṃ bālyamutsṛjya navavallabhau / kālenālpatareṇaiva candrasūryāvivoditau // 
jagmaturdehamutsṛjya tatastau pitarau tayoḥ / svargaṃ jarārtāvuḍḍīya nīḍādiva vihaṃgamau // 
pañcatvaṃ gatayoḥ pitrordīnavaktrau babhūvatuḥ / taptāṅgau vigatotsāhau padmāviva jaloddhṛtau // 
tatraurdhvadaihikaṃ kṛtvā cakrāte paridevanam / lokasthitiralaṅghyā hi mahatāmapi mānada // 
kṛtvaurdhvadaihikamatho vyathayābhibhūtau śokotthayā karuṇayārtagirā vilapya / citrārpitāviva nirastasamastaceṣṭau tau saṃsthitau sukhamaśūnyahṛdau vivṛttau // 
śrīvasiṣṭha uvāca / atiśokaparābhūtau tasthaturdṛḍhatāpasau / tāpasaṃśuṣkasarvāṅgau tāvaraṇyadrumāviva // 
viraktau vipine kālaṃ kṣepayāmāsaturdvijau / viyūthāviva sāraṅgāvanāsthāmāgatau parām // 
jagmurdināni māsāśca varṣāṇyatha tayostadā / kramādvāvapi saṃyātau jarāṃ śvabhradrumāviva // 
aprāptavimalajñānau cirājjarjaratāpasau / tāvekadā saṃghaṭitāvidamanyonyamūcatuḥ // 
vilāsa uvāca / jīvitāgryadrumaphala hṛdāvāsāmṛtāmbudhe / jagatyasminmahābandho bhāsa svāgatamastu te // 
etāvatyo dināvallayo madviyogavatā tvayā / vada kva kṣapitāḥ sādho kaccitte saphalaṃ tapaḥ // 
kaccitte vijvarā buddhiḥ kañcijjātastvamātmavān / kaccitphalitavidyastvaṃ kaccitkuśalavānasi // 
śrīvasiṣṭha uvāca / ityuktavantaṃ saṃsārasamudvignamalaṃ tathā / prāhāprāptamahājñānaṃ suhṛtsuhṛdamādarāt // 
bhāsa uvāca / sādho svāgatatādyaiva diṣṭyā dṛṣṭo'si mānada / kuśalaṃ tu kuto'smākaṃ saṃsāre tiṣṭhatāmiha // 
yāvannādhigataṃ jñeyaṃ yāvatkṣīṇā na cittabhūḥ / yāvattīrṇo na saṃsārastāvanme kuśalaṃ kutaḥ // 
āśā yāvadaśeṣeṇa na lūnāścittasaṃbhavāḥ / vīrudho dātrakeṇeva tāvannaḥ kuśalaṃ kutaḥ // 
yāvannādhigataṃ jñānaṃ yāvanna samatoditā / yāvannābhyudito bodhastāvannaḥ kuśalaṃ kutaḥ // 
ātmalābhaṃ vinā sādho vinā jñānamahauṣadham / udeti punareveyaṃ duḥsaṃsṛtiviṣūcikā // 
śaiśavāṅkuritojjṛmbhānnavayauvanapallavaḥ / jarākusumito'bhyeti punaḥ saṃsāradurdrumaḥ // 
kāyajīrṇatarorasmādbāndhavākrandaṣaṭpadā / jarākusumitodeti punarmaraṇamañjarī // 
bhuktakarmartuvirasā purāṇadivasombhitā / nīyate nīrasaprāyā punaḥ saṃvatsarāvalī // 
mahādarīṣu dehādrestṛṣṇākaṇṭakitāsvapi / phalavyālāsu ca punaḥ kriyāsu pariluṭhyate // 
duḥkhaiḥ sukhalavākārairdīrghādīrghaiḥ śubhāśubhaiḥ / aparyāptāgamāpāyāḥ prayāntyāyānti rātrayaḥ // 
ayathārthakriyārambhaiḥ kadāśāveśapallavaiḥ / kṣīyate karmabhistucchairāyurāhatakarmabhiḥ // 
unmūlitāśrayālāno manomattamataṅgajaḥ / tṛṣṇākareṇukonnidro dūraṃ viparidhāvati // 
jihvācapalatālagnaḥ kāyadrumamahālaye / pataccintāmaṇau vṛddho garddhagṛdhro vivardhate // 
nīrasā niḥsukhā laghvī patatpelavagātrikā / jīrṇaparṇasavarṇeyaṃ kṣīyate divasāvalī // 
avamānarajodhvastamastaṃgatavapuḥśriyam / mukhaṃ dhūsaratāmeti himaiḥ padmamivāhatam // 
śuṣyataḥ kāyasarasaḥ pragaladyauvanāmbhasaḥ / rājahaṃsaḥ kṣaṇādāyuranivarti palāyate // 
kālānilabaloddhūtājjarjarājjīvitadrumāt / bhogapuṣpāṇi divasaparṇāni nipatantyadhaḥ // 
bhogabhogiśriteṣvantarduḥkhadarduradhāriṣu / manomohāndhakūpeṣu pūreṣu vinimajjati // 
nānānurañjanāspṛṣṭā tṛṣṇā taralapelavā / caityamagrapatākeva dūraṃ samadhirohati // 
asya saṃsāratantrasya bṛhatkālavilāspadaḥ / jīvitāśāmayaṃ tantumantakākhurnikṛntati // 
yauvanotkaṭakallolā vahallolāsiphenilā / parāvartamahāvartā yāti jīvitadurnadī // 
kalākulajagatkāryakallolākulasaṃkulā / kriyāsaridaparyantā vahatyākulakoṭarā // 
anantā bandhujanatānadyo gambhīrakoṭare / ajasraṃ nipatantyetā vitate kālasāgare // 
deharatnaśalākeyaṃ nāśapaṅkārṇavodare / na jñāyate kva magneti tāta janmani janmani // 
cintācakre ciraṃ baddhaṃ kukriyācāracañcuram / ceto bhramati sāmudre gartāvarte tṛṇaṃ yathā // 
uhyamānamananteṣu cetaḥ kāryamahormiṣu / kṣaṇameti na viśrāntiṃ cintātāṇḍavitāśayam // 
idaṃ kṛtaṃ karomīdaṃ kariṣyāmīdamityalam / kalanājālavalitā mūrcchitā matipakṣiṇī // 
ayaṃ suhṛdayaṃ śatruriti dvandvamahādvipaḥ / vinikṛntati marmāṇi yathā nīlotpalāni me // 
cintānadyā mahāvarte vīcikānicaye ciram / kṣaṇāducchūnatāmeti manomīnaḥ kṣaṇādgatiḥ // 
anātmīyāni duḥkhāni bahūnyevaṃvidhānyayam / ātmabuddhyā vicinvāno jano gacchati dīnatām // 
bahuvidhasukhaduḥkhamadhyapātī vitatajarāmaraṇapravātabhagnaḥ / jagadudaragirau luṭhañjano'yaṃ gatarasaparṇavadeti jarjaratvam // 
śrīvasiṣṭha uvāca / evaṃ tau kuśalapraśnaṃ kṛtavantau parasparam / kālenāsādya vimalaṃ jñānaṃ mokṣaṃ tato gatau // 
tato vacmi mahābāho yathā jñānetarā gatiḥ / nāsti saṃsārataraṇe pāśabandhasya cetasaḥ // 
idaṃ bhavyamaterduḥkhamanantamapi pelavam / kukhagasyā'taro'mbhodhiḥ sarpārergoṣpadāyate // 
dehātītā mahātmānaścinmātrasvātmani sthitāḥ / dūrāddehaṃ samīkṣante prekṣako janatāmiva // 
dehe duḥkhātisaṃkṣubdhe kā naḥ kṣatirupasthitā / rathe vidhurite bhagne sāratheḥ keva khaṇḍanā // 
manasi kṣubdhatāṃ yāte cittvasyāṅga kimāgatam / taraṅgajalasaṃtāne vaiparītyaṃ kimambudheḥ // 
ke'bhavanpayasāṃ haṃsāḥ payasāmupalāśca ke / kāḥ śilāḥ kila dārūṇāṃ ke bhogāḥ paramātmanaḥ // 
saṃbandhaḥ ka iva śrīman śailāparasamudrayoḥ / antare girisaṃbādhe kaśca cittattvabandhayoḥ // 
apyutsaṅgohyamānāni padmāni saridambhasām / kāni nāma bhavantīha śarīrāṇi tathātmanaḥ // 
saṃghaṭṭātkāṣṭhapayasoryathottuṅgāḥ kaṇādayaḥ / dehātmanoḥ samāyogāttathaitāścittavṛttayaḥ // 
saṃbandhāddārupayasāṃ pratibimbāni dāruṇaḥ / yathā payasi lakṣyante śarīrāṇi tathātmani // 
yathā darpaṇavīcyādau pratibimbāni vastutaḥ / nāsatyāni ca satyāni śarīrāṇi tathātmanaḥ // 
dāruvāryupalāsphoṭe duḥkhitā na yathā kvacit / saṃyukteṣu viyukteṣu na tathā pañcasu kṣatiḥ // 
dārusaṃśleṣitāttoyātkampaśabdādayo yathā / prajāyante tathaivāsmāddehāccitparibodhitāt // 
na śuddhajaḍayoretāḥ saṃvidaściccharīrayoḥ / etā hyajñānamātrasya tasminnaṣṭe cideva naḥ // 
yathā na kasyacidvāridāruśleṣe'nubhūtayaḥ / tathā na kasyaciddehadehisaṅge'nubhūtayaḥ // 
ajñasyāyaṃ yathā dṛṣṭaḥ saṃsāraḥ satyatāṃ gataḥ / na jñasyāyaṃ yathābhūtaḥ saṃsāraḥ satyatāṃ gataḥ // 
antaḥsaṅgavihīnāstu yathā snehā dṛṣajjale / tathāsaktamanovṛttau bāhyabhogānubhūtayaḥ // 
antaḥsaṅgena rahito yadvatsalilakāṣṭhayoḥ / saṃbandhastadvadevāntarasaṅgo dehadehinoḥ // 
antaḥsaṅgena rahitaḥ saṃbandho jalakāṣṭhayoḥ / sa dehadehinoścaivaṃ pratibimbāmbhasostathā // 
sthitā sarvatra saṃvittiḥ śuddhā saṃvedyavarjitā / dvitvopalāñchitā tvanyā duḥsaṃvittirna vidyate // 
aduḥkhameti duḥkhitvamantaḥsaṃvedanā sphuṭam / sphāro bhavati vetālo vetālatvena bhāvitaḥ // 
asaṃbandho'pi saṃbandho bhavatyantarviniścayāt / svapnāṅganāsuratavatsthāṇuvetālasaṅgavat // 
asatprāyo hi saṃbandho yathā salilakāṣṭhayoḥ / tathaiva mithyāsaṃbandhaḥ śarīraparamātmanoḥ // 
antaḥsaṅgaṃ vinā nāmbu kāṣṭhapātaiḥ pragṛhyate / ātmā'ṅgasaṅgarahito dehaduḥkhairna dahyate // 
dehabhāvanayaivātmā dehaduḥkhavaśe sthitaḥ / tattyāgena tato mukto bhavatīti vidurbudhāḥ // 
antaḥsaṅgavihīnatvādduḥkhavantyaṅga no yathā / patrāmbumaladārūṇi śliṣṭānyapi parasparam // 
antaḥsaṅgena rahitā yānti nirduḥkhatāṃ parām / śliṣṭānyapi tathaivātmadehendriyamanāṃsyalam // 
antaḥsaṅgo hi saṃsāre sarveṣāṃ rāma dehinām / jarāmaraṇamohānāṃ tarūṇāṃ bījakāraṇam // 
antaḥsaṃsaṅgavāñjanturmagnaḥ saṃsārasāgare / antaḥsaṃsaktimuktastu tīrṇaḥ saṃsārasāgarāt // 
antaḥsaṃsaṅgavaccittaṃ śataśākhamivocyate / antaḥsaṃsaṅgarahitaṃ vilīnaṃ cittamucyate // 
bhagnasphaṭikavadviddhi manaḥ saktamapāvanam / abhagnasphaṭikābhāsamasaktaṃ viddhi me manaḥ // 
asaktaṃ nirmalaṃ cittaṃ muktaṃ saṃsāryapi sphuṭam / saktaṃ tu dīrghatapasā yuktamapyatibandhavat // 
antaḥsaktaṃ mano baddhaṃ muktaṃ saktivivarjitam / antaḥsaṃsaktirevaikaṃ kāraṇaṃ bandhamokṣayoḥ // 
antaḥsaṃsaktimuktasya kurvato'pi na kartṛtā / guṇadoṣavatī toye dāruvāhananauryathā // 
antaḥsaṃsaktito jantorakarturapi kartṛtā / sukhaduḥkhavati svapne saṃbhramonmukhatā yathā // 
citte kartari kartṛtvamadehasyāpi vidyate / svapnādāviva vikṣubdhasukhaduḥkhadṛśopamam // 
akartari manasyantarakartṛtvaṃ sphuṭaṃ bhavet / śūnyacitto hi puruṣaḥ kurvannapi na cetati // 
cetasā kṛtamāpnoṣi cetasā na kṛtaṃ tu na / na kvacitkāraṇe deho na ca cittena kartṛtā // 
asaṃsaktamakarteva kurvadeva mano viduḥ / na karmaphalabhoktṛtvamasaktaṃ pratipadyate // 
brahmahatyāśvamedhābhyāmasaṃsakto na lipyate / dūrasthakāntāsaṃlīnamanāḥ kāryairivāgragaiḥ // 
antaḥsaṃsaktinirmukto jīvo madhuravṛttimān / bahiḥkurvannakurvanvā kartā bhoktā na hi kvacit // 
antaḥsaṃsaktimuktaṃ yanmanaḥ syāttadakartṛkam / tadvimuktaṃ praśāntaṃ tattadyuktaṃ tadalepakam // 
tasmātsarvapadārthānāṃ śliṣṭānāṃ niścitaṃ bahiḥ / sarvaduḥkhakarīṃ krūrāmantaḥsaktiṃ vivarjayet // 
virahitamalamantaḥsaṅgadoṣeṇa cetaḥ śamamupagatamādyaṃ vyomavannirmalābham / sakalamalavimuktenātmanaikatvameti sthiramaṇinibhamambhovāriṇī vārinīle // 
śrīrāma uvāca / kīdṛśo bhagavansaṅgaḥ kathaṃ bandhāya vā nṛṇām / kaśca mokṣāya kathitaḥ kathaṃ vaiṣa cikitsyate // 
śrīvasiṣṭha uvāca / dehadehivibhāgaikaparityāgena bhāvanāt / dehamātre tu viśvāsaḥ saṅgo bandhārha ucyate // 
anantasyātmatattvasya saparyantatvaniścaye / yatsukhārthitvamantaḥ sa saṅgo bandhārha ucyate // 
sarvamātmedamakhilaṃ kiṃ vāñchāmi tyajāmi kim / ityasaṅgasthitiṃ viddhi jīvanmuktatanusthitim // 
nāhamasmi na cānyo'sti mā bhavantu bhavantu vā / sukhānyasakta ityantaḥ kathyate muktibhāṅnaraḥ // 
nābhinandati naiṣkarmyaṃ na karmasvanuṣajjate / susamo yaḥ phalatyāgī so'saṃsakta iti smṛtaḥ // 
ātmatattvaikaniṣṭhasya harṣāmarṣavaśaṃ manaḥ / yasya nāyātyasakto'sau jīvanmuktaḥ sa kathyate // 
sarvakarmaphalādīnāṃ manasaiva na karmaṇā / nipuṇaṃ yaḥ parityāgī so'saṃsakta iti smṛtaḥ // 
asaṃsaṅgena sakalāśceṣṭā nānā vijṛmbhitāḥ / cikitsitā bhavantīha śreyaḥ saṃpādayanti ca // 
saṃsaktivaśataḥ sarve vitatā duḥkharāśayaḥ / prayānti śataśākhatvaṃ śvabhrakaṇṭakavṛkṣavat // 
rajjukṛṣṭaghanaghrāṇo yadgatyā pathi gardabhaḥ / bhāraṃ vahati bhītātmā tatsaṃsaktivijṛmbhitam // 
śītavātātapakleśamekadeśaniṣaṇṇayā / tarurvahati yattanvā tatsaṃsaktivijṛmbhitam // 
dharāvivaranirmagno yatkīṭaḥ pīḍitāṅgakaḥ / kṣiṇoti vikalaḥ kālaṃ tatsaṃsaktivijṛmbhitam // 
kṣutkṣāmakukṣiḥ kṣapayatyāyurvyāghātabhīrudhīḥ / pakṣī vṛkṣaśikhāśāyī tatsaṃsaktivijṛmbhitam // 
dūrvāṅkuratṛṇāhāraḥ kirātaśarapīḍayā / jahāti yanmṛgo dehaṃ tatsaṃsaktivijṛmbhitam // 
kṛmikīṭatvamāyānti jāyamānāḥ punaḥpunaḥ / yadimā janatā jīrṇāstatsaṃsaktivijṛmbhitam // 
utpattyotpattya līyante taraṅgiṇi taraṅgavat / bhūtāni yadanantāni tatsaṃsaktivijṛmbhitam // 
vīruttṛṇadaśāṃ yātā mriyante yatpunaḥpunaḥ / narā vigatasaṃcārāstatsaṃsaktivijṛmbhitam // 
rasātalarasāyogāttṛṇagulmalatādayaḥ / janayanti yadākāraṃ tatsaṃsaktivijṛmbhitam // 
svānarthāntarasaṃkāśapadārthaśatasaṃkulā / yatsaṃsāranadī mattā tatsaṃsaktivijṛmbhitam // 
saṃsaktirdvividhā proktā vandyā vandhyā ca rāghava / vandhyā sarvatra mūḍhānāṃ vandyā tattvavidāṃ nijā // 
ātmatattvāvabodhena hīnā dehādivastujā / bhūyaḥ saṃsārasaktiryā dṛḍhā vandhyeti kathyate // 
ātmatattvāvabodhena satyabhūtavivekajā / vandyā hi kathyate saktirbhūyaḥ saṃsāravarjitā // 
śaṅkhacakragadāhasto devo vividhayehayā / vandyasaṃsaktivaśataḥ paripāti jagattrayam // 
anāratanirālambaṃ vyoma vartmani pānthatām / vandyasaṃsaktivaśataḥ karoti raviranvaham // 
mahākalpasamādhānacirakalpitakalpanam / vandyasaṃsaktivaśato brāhmaṃ sphurati vai vapuḥ // 
līlayā lalanālānalīnaṃ bhūtivibhūṣitam / vandyasaṃsaktivaśataḥ śarīraṃ śāṅkaraṃ sthitam // 
vijñānagatayaḥ siddhā lokapālāstathetare / vandyasaṃsaktivaśatastiṣṭhanti jagato'ṅgaṇe // 
dhatte śārīrayantraughamanyā bhuvanasaṃtatiḥ / vandyasaṃsaktivaśato jarāmṛtivivarjitam // 
manaḥ patati bhogeṣu gṛdhro māṃsalaveṣviva / vandyasaṃsaktivaśato vyarthayā ramyaśaṅkayā // 
saṃsaktivaśato vāti vāyurbhuvanakoṭare / pañcabhūtāni tiṣṭhanti vahatīyaṃ jagatsthitiḥ // 
divi devā bhuvi narāḥ pātāle bhogino'surāḥ / brahmāṇḍodumbaraphale sphuranmaśakavatsthitāḥ // 
jāyante ca mriyante ca nipatantyutpatanti ca / bhūtāni yadanantāni taraṅgiṇi taraṅgavat // 
utpattyotpattya līyante tatsaṃsaktivijṛmbhitam / bhūtāni virasaṃ bhūyo nirjharāmbukaṇā iva // 
parasparanigīrṇāṅgā janatā jāḍyajarjarā / saṃbhrāntā prabhramatyaṅga śīrṇaparṇamivāmvare // 
nakṣatracakraṃ gagane drume maśakasaṃtatiḥ / sphuratyāvartavṛttyaiva pātāle'ṅga jalaughavat // 
pātotpātadaśājīrṇaṃ kālabālakakandukam / adyāpi na jahātīndurjalamāmalinaṃ vapuḥ // 
nānāpārayugāvartaduḥkhālokanakarkaśam / na lunāti manaḥkhaṇḍaṃ duḥkhigīrvāṇamaṇḍalam // 
vāsanāmātravaśataḥ pare vyomani kenacit / idamāracitaṃ citraṃ vicitraṃ paśya rāghava // 
manaḥsaṅgaikaraṅgeṇa śūnye vyomni jaganmayam / yadidaṃ racitaṃ citraṃ tatsatyaṃ na kadācana // 
saṃsaktamanasāmasminsaṃsāre vyavahāriṇām / atti tṛṣṇā śarīrāṇi tṛṇānyagniśikhā yathā // 
parisaktamaterdehānsikatāḥ patyurambhasām / kaḥ śaktaḥ parisaṃkhyātuṃ trasareṇugaṇaṃ yathā // 
saṃsaktamanasāmetā ramyāntaḥpurapaṅktayaḥ / racitā rauravā vīcikālasūtrādināmikāḥ // 
duḥkhajālamidaṃ nāma yatkiṃcijjagatīgatam / saṃsaktamanasāmarthe tatsarvaṃ parikalpitam // 
saṃsaktacittamāyānti sarvā duḥkhaparamparāḥ / jalakallolavalitā mahānadya ivāmbudhim // 
manaḥsaṃsargarūpiṇyā bhārūbhūtaśarīrayā / kṣayodayadaśārthinyā sarvaṃ tatamavidyayā // 
asaṃsaṅgena bhogānāṃ sarvā rāma vibhūtayaḥ / paraṃ vistāramāyānti prāvṛṣīva mahāpagāḥ // 
antaḥsaṃsaṅgamaṅgānāmaṅgāraṃ viddhi rāghava / anantaḥsaṅgamaṅgānāṃ viddhi rāma rasāyanam // 
saṃsaṅgenāntarasthena dahyate prakṛtiḥ svayam / svakalotthe nairakāṅkṣī pāvakena yathauṣadhiḥ // 
sarvatrāsaktamāśāntamanantamiva saṃsthitam / asatkalpaṃ sadābhāsaṃ sukhāyaiva mano bhavet // 
vidyādṛśi prodayamāgatena kṣayaṃ tvavidyāviṣaye gatena / sarvatra saṃsaktivivarjitena svacetasā tiṣṭhati yaḥ sa muktaḥ // 
śrīvasiṣṭha uvāca / sarvadā sarvasaṃsthena sarveṇa saha tiṣṭhatā / sarvakarmaratenāpi manaḥ kāryaṃ vijānatā // 
na saktamiha ceṣṭāsu na cintāsu na vastuṣu / nākāśe nāpyadho nāgre na dikṣu na latāsu ca // 
na bahirvipulābhoge na caivendriyavṛttiṣu / nābhyantare na ca prāṇe na mūrdhani na tāluni // 
na bhrūmadhye na nāsānte na mukhe na ca tārake / nāndhakāre na cābhāse na cāsminhṛdayāmbare // 
na jāgrati na ca svapne na suṣupte na nirmale / nāsite na ca vā pītaraktādau śabale na ca // 
na cale na sthire nādau na madhye netaratra ca / na dūre nāntike nāgre na padārthe na cātmani // 
na śabdasparśarūpeṣu na mohānandavṛttiṣu / na gamāgamaceṣṭāsu na kālakalanāsu ca // 
kevalaṃ citi viśramya kiṃciccetyāvalambini / sarvatra nīrasamiva tiṣṭhatvātmarasaṃ manaḥ // 
tatrastho vigatāsaṅgo jīvo'jīvatvamāgataḥ / vyavahāramimaṃ sarvaṃ mā karotu karotu vā // 
akurvannapi kurvāṇo jīvaḥ svātmaratiḥ kriyāḥ / kriyāphalairna saṃbandhamāyāti khamivāmbudaiḥ // 
athavā tamapi tyaktvā cetyāṃśaṃ śāntaciddhanaḥ / jīvastiṣṭhatu saṃśānto jvalanmaṇirivātmani // 
nirvāṇamātmani gataḥ satatoditātmā jīvo'rucirvyavaharannapi rāmabhadra / no saṅgameti gatasaṅgatayā phalena karmodbhavena sahatīva ca dehabhāram // 
śrīvasiṣṭha uvāca / asaṃsaṅgasukhābhyāsasaṃsthitairvitatātmabhiḥ / vyavahāribhirapyantarvītaśokabhayaiḥ sthitam // 
prakṣubdhākṣubdhadehasyāvisaṃvādena saṃvidaḥ / antaḥpūrṇasya vadane śrīrindoriva lakṣyate // 
cetyahīnaṃ cidālambaṃ mano yasya gatajvaram / tenāmbu katakeneva janatā saṃprasīdati // 
nityamātmadṛśā līno jñaḥ svasthaścañcalo'pi san / kṣubdho dṛśyata evāsau pratibimbārkavanmudhā // 
ātmārāmā mahātmānaḥ prabuddhāḥ paramodayāḥ / bahiḥ picchāgrataralā antarmerurivācalāḥ // 
cittamātmatvamāyātaṃ sukhaduḥkhānurañjanam / nopaiti raṅgasaṃyukto masṛṇaḥ sphaṭiko yathā // 
saṃsāradṛṣṭiruditaṃ jñātalokaparāvaram / na rañjayati saccittaṃ jalalekhā yathāmbujam // 
ātmadhyānamayo'dhyāne prabodhaṃ paramātmanaḥ / kalanāmalanirmuktaḥ svasakta iti kathyate // 
ātmārāmatayā jīvo yātyasaṃsaṅgatāmiha / ātmajñānena saṃsaṅgastanutāmeti nānyathā // 
jāgratyeva suṣuptastho jīvo bhavati rāghava / asyāṃ dṛśi gato'dvandvo nityānastamayodayaḥ // 
atra prauḍhimupāyātaḥ sūryatāmeti pāvanīm / pariṇāmavaśādinduramāvāsyārkatāmiva // 
citte cittadaśāhīne yā sthitiḥ kṣīṇacetasām / socyate śāntakalanā jāgratyeva suṣuptatā // 
tāṃ suṣuptadaśāmetya jīvanvyavaharannaraḥ / sukhaduḥkhavaratrābhirna kadācana kṛṣyate // 
jāgratyeva suṣuptastho yaḥ karoti jagatkriyām / taṃ yantraputrakamiva nāyāti sukhaduḥkhadṛk // 
cittasya bādhikā śaktirbhāvābhāvopatāpadā / ātmatāmāgate citte tasya kiṃ bādhate katham // 
suṣuptabuddhiḥ karmāṇi pūrvamevāvahelayā / kurvanna badhyate jīvo jīvanmuktatayā sthitaḥ // 
sauṣuptīṃ vṛttimāśritya kuru mā kuru vānagha / karma prakṛtijaṃ pākavaśādupagataṃ sthitam // 
nādānaṃ na parityāgaḥ karmaṇo'jñāya rocate / tiṣṭhantyavagatātmāno yathāprāptānuvartinaḥ // 
kurvannapi na kartāsi suṣuptyaikasthayā dhiyā / akartāpi ca kartāsi yathecchasi tathā kuru // 
yathā na kiṃcitkalayanmañcake spandate śiśuḥ / tathā phalānyakalayankuru karmāṇi rāghava // 
acetyacitpadasvastho jāgratyapi suṣuptadhīḥ / yadyatkaroti labdhātmā tasmiṃstasya na kartṛtā // 
daśāmāsādya sauṣuptīṃ svacitte ca vivāsanaḥ / antaḥ śītalatāmeti jño rasena yathā śaśī // 
suṣuptastho mahātejāḥ pūrṇaḥ pūrṇendubimbavat / samaḥ sarvāsvavasthāsu bhavatyadriryathartuṣu // 
suṣuptasaṃstho dhīrātmā bahirāyāti lolatām / kriyāsu no bhavatkampaḥ praspandita ivācalaḥ // 
suṣuptāvasthito bhūtvā dehaṃ vigatakalmaṣaḥ / pātayāśvatha vā dīrghaṃ kālaṃ dhāraya śailavat // 
eṣaiva rāma sauṣuptī sthitirabhyāsayogataḥ / prauḍhā satī turyamiti kathitā tattvakovidaiḥ // 
ānandamaya evāntaḥ prakṣīṇasakalāmayaḥ / atyantāstaṃ gatamanā bhavati jño mahodayaḥ // 
tatrastho jñaḥ pramuditaḥ paramānandaghūrṇitaḥ / līlāmivemāṃ racanāṃ sadā samanupaśyati // 
vītaśokabhayāyāso gatasaṃsārasaṃbhramaḥ / turyāvasthāmupārūḍho bhūyaḥ patati nātmavān // 
prāpya svāṃ padavīṃ puṇyāṃ yathedaṃ bhramitaṃ jagat / śailasaṃstha ivādhaḥsthaṃ hasanpaśyati dhīradhīḥ // 
asyāṃ tu turyāvasthāyāṃ sthitiṃ prāpyāvināśinīm / ānandaikāntalīnatvādanānandapadaṃ gataḥ // 
anānandamahānandakalātītastato'pi hi / mukta ityucyate yogī turyātītaṃ padaṃ gataḥ // 
parigalitasamastajanmapāśaḥ sakalavilīnatamomayābhimānaḥ / paramarasamayīṃ prayāti sattāṃ jalagatasaindhavakhaṇḍavanmahātmā // 
śrīvasiṣṭha uvāca / yāvatturyaparāmarśastāvatkevalatāpadam / jīvanmuktasya viṣayo vacasāṃ ca raghūdvaha // 
ata ūrdhvamadehānāṃ muktānāṃ vacasā tathā / viṣayo na mahābāho puruṣāṇāmivāmbaram // 
sā hi viśrāntipadavī dūrebhyo'pi davīyasī / gamyā videhamuktānāṃ khalekheva nabhasvatām // 
suṣuptāvasthayā kaṃcitkālaṃ bhuktvā jagatsthitim / turyatāmeti tadanu paramānandaghūrṇitaḥ // 
turyātītadaśāṃ tajjñā yathā yāntyātmakovidāḥ / tathādhigaccha nirdvandvaṃ padaṃ raghukulodvaha // 
suṣuptāvasthayā rāma bhava saṃvyavahāravān / citrendoriva te na staḥ kṣayodvegāvarindama // 
śarīrasaṃniveśasya kṣaye sthairye ca saṃvidaḥ / mā gṛhāṇa bhramo hyeṣa śarīramiti jṛmbhate // 
dehanāśena ko'rthaste ko'rthaste dehasaṃsthayā / bhava tvaṃ prakṛtārambhastiṣṭhatveṣa yathāsthitam // 
jñātavānasi tatsatyaṃ buddhavānasi tatpadam / prāptavānasi rūpaṃ svaṃ viśoko bhava bhūtaye // 
īpsitānīpsitaṃ tyaktvā śītalālokaśobhayā / andhakārāttathāmbhodānmuktaṃ khamiva śobhate // 
manastavātmasaṃpannaṃ nādhaḥ samanudhāvati / yogamantratapaḥsiddhaḥ puruṣaḥ khādivāvanim // 
iha śuddhā cidevāsti pārāvāravivarjitā / ayaṃ so'hamidaṃ tanma iti te māstu vibhramaḥ // 
ātmeti vyavahārārthamabhidhā kalpitā vibhoḥ / nāmarūpādibhedastu dūramasmādalaṃ gataḥ // 
jalameva yathāmbhodhirna taraṅgādikaṃ pṛthak / ātmaivedaṃ tathā sarvaṃ na bhūtoyādikaṃ pṛthak // 
yathā samastājjaladhau jalādanyanna labhyate / tathaiva jagataḥ sphārādātmano'nyanna labhyate // 
ayaṃ so'hamiti prājña kva karoṣi vyavasthitim / kiṃ tattvaṃ kiṃ ca vā te syātkiṃ tattvaṃ kiṃ ca vā na te // 
na dvitvamasti no dehāḥ saṃbandho na ca taiḥ sthitaḥ / saṃbhāvyate kalaṅko vā bhānoriva tamaḥpaṭaiḥ // 
dvitvamabhyupagamyāpi kathayāmi tavārihan / dehādibhiḥ sadbhirapi na saṃbandho vibhorbhavet // 
chāyātapaprasarayoḥ prakāśatamasoryathā / na saṃbhavati saṃbandhastathā vai dehadehinoḥ // 
yathā śītoṣṇayornityaṃ parasparaviruddhayoḥ / na saṃbhavati saṃbandho rāma dehātmanostathā // 
avinābhāvinoryastu saṃbandhaḥ kathametayoḥ / jaḍacetanayordehadehinoranubhūyate // 
cinmātrasyātmano dehasaṃbandha iti yā kathā / saiṣā duravabodhārthā dāvāgnau jaladhiryathā // 
satyāvalokanenaiṣā mithyādṛṣṭirvinaśyati / avalokanayā sāmyamātape jaladhiryathā // 
cidātmā nirmalo nityaḥ svāvabhāso nirāmayaḥ / dehastvanityo malavāṃstena saṃbadhyate katham // 
spandamāyāti vātena bhūtairvā pīvarīkṛtaḥ / dehastena na saṃbandho manāgeva sahātmanā // 
siddhe dvitve'pi dehasya na saṃbandhasya saṃbhavaḥ / dvitvāsiddhau tu sumate kalanaivedṛśī kutaḥ // 
ityetadeva tatsattve tatraivāntaḥsthitiṃ kuru / na bandho'sti na mokṣo'sti kadācitkasyacitkvacit // 
sarvamātmamayaṃ śāntamityevaṃ pratyayaṃ sphuṭam / sabāhyābhyantaraṃ rāma sarvatra dṛḍhatāṃ naya // 
sukhī duḥkhī vimūḍho'smītyetā durdṛṣṭayaḥ smṛtāḥ / āsu cedvastubuddhiste tacciraṃ duḥkhamicchasi // 
yaḥ kramaḥ śailatṛṇayoḥ kauśeyopalayostathā / sāmyaṃ prati sa evoktaḥ paramātmaśarīrayoḥ // 
yathā tejastimirayorna saṃbandho na tulyatā / atyantabhinnayo rāma tathaivātmaśarīrayoḥ // 
yathā śītoṣṇayoraikyaṃ kathāsvapi na dṛśyate / jaḍaprakāśayoḥ śleṣo na tathātmaśarīrayoḥ // 
dehaścalati vātena tenaivāyāti gacchati / śabdaṃ karoti vātena dehanāḍīvilāsinā // 
śabdaḥ kacaṭataprāyaḥ sphuratyantaḥ samīraṇaiḥ / yathā prajāyate vaṃśāddeharandhrāttathaiva hi // 
kanīnikāparispandaścakṣuḥspandasya mārutāt / indriyasphuraṇātsaiva saṃvitkevalamātmanaḥ // 
ākāśopalakuḍyādau sarvatrātmadaśā sthitā / pratibimbamivādarśe citta evātra dṛśyate // 
śarīrālayamutsṛjya yatra cittavihaṃgamaḥ / svavāsanāvaśādyāti tatraivātmānubhūyate // 
yatra puṣpaṃ tatra gandhasaṃvidaḥ saṃsthitā yathā / yatra cittaṃ hi tatrātmasaṃvidaḥ saṃsthitāstathā // 
sarvatra sthitamākāśamādarśe pratibimbati / yathā tathātmā sarvatra sthitaścetasi dṛśyate // 
apāmavanataṃ sthānamāspadaṃ bhūtale yathā / antaḥkaraṇamevātmasaṃvidāmāspadaṃ tathā // 
satyāsatyaṃ jagadrūpamantaḥkaraṇabimbitā / ātmasaṃvittanotīdamālokamiva sūryabhā // 
antaḥkaraṇamevātaḥ kāraṇaṃ bhūtasaṃsṛtau / ātmā sarvātigatvāttu kāraṇaṃ sadakāraṇam // 
avicāraṇamajñānaṃ maurkhyamāhurmahādhiyaḥ / saṃsārasaṃsṛtau sāramantaḥkaraṇakāraṇam // 
asamyakprekṣaṇānmohāccetaḥsattāṃ gṛhītavat / saṃmohabījakaṇikāṃ tamo'rkādiva dṛśyate // 
yathā bhūtātmatattvaikaparijñānena rāghava / asattāmetyalaṃ ceto dīpeneva tamaḥ kṣaṇāt // 
saṃsārakāraṇamitaḥ svayaṃ ceto vicārayet / jīvo'ntaḥkaraṇaṃ cittaṃ manaścetyādināmakam // 
śrīrāma uvāca / etāḥ saṃjñāḥ prabho brahmaṃścetaso rūḍhimāgatāḥ / kathamityeva kathaya mayi mānada siddhaye // 
śrīvasiṣṭha uvāca / sarve bhāvā ime nityamātmatatvaikarūpiṇaḥ / cittāttaraṅgakagaṇā jalaikakalitā yathā // 
ātmā spandaikarūpātmā sthitasteṣu kvacitkvacit / taraṅgeṣu viloleṣu payodheḥ salilaṃ yathā // 
kvacidaspandarūpātmā sthitasteṣu maheśvaraḥ / taraṅgatvamayāteṣu jalabhāvo jaleṣviva // 
tatropalādayo bhāvā alolāḥ svātmani sthitāḥ / surāphenavadutspandā lolāstu puruṣādayaḥ // 
tatra teṣu śarīreṣu sarvaśaktistadātmanaḥ / kalitā'jñānakalanā tenājñānamasau sthitaḥ // 
tadajñānamanantātmabhūṣitaṃ jīva ucyate / sa saṃsāre mahāmohamāyāpañjarakuñjaraḥ // 
jīvanājjīva ityukto'haṃbhāvaḥ syāttvahaṃtayā / buddhirniścāyakatvena saṃkalpakalanānmanaḥ // 
prakṛtiḥ prakṛtitvena deho digdhatayā sthitaḥ / jaḍaḥ prakṛtibhāvena cetanaḥ svātmasattayā // 
jaḍājaḍadṛśormadhyaṃ yattattvaṃ pāramātmikam / tadetadeva nānātvaṃ nānāsaṃjñābhirātatam // 
evaṃ svarūpaṃ jīvasya bṛhadāraṇyakādiṣu / bahudhā bahuṣu proktaṃ vedānteṣu kilānagha // 
ajñaistvetāsu saṃjñāsu kuvikalpakutārkikaiḥ / mohāya kevalaṃ mūḍhairvyarthamāsthāḥ prakalpitāḥ // 
evameṣa mahābāho jīvaḥ saṃsārakāraṇam / mūkenātivarākeṇa dehakeneha kiṃ kṛtam // 
ādhārādheyayorekanāśe nānyasya naṣṭatā / yathā tathā śarīrādināśe nātmani naṣṭatā // 
ekaparṇarase kṣīṇe raso naiti yathā kṣayam / yāti parṇarasaścārkaraśmijālāntare yathā // 
śarīrasaṃkṣaye dehī na kṣayaṃ yāti kasyacit / nirvāsanaścettadvyomni tiṣṭhatyātmapade tathā // 
dehanāśe vinaṣṭo'smītyevaṃ yasyā'materbhramaḥ / mātuḥ stanataṭāttasya manye vetāla utthitaḥ // 
yasya hyātyantiko nāśaḥ syādasāvuditaḥ smṛtaḥ / cittanāśo hi nāśaḥ syātsa mokṣa iti kathyate // 
mṛto naṣṭa iti prokto manye tacca mṛṣā hyasat / sa deśakālāntarito bhūtvā bhūtvānubhūyate // 
ihohyante janairevaṃ taraṅgāntastṛṇairiva / maraṇavyapadeśāsu deśakālatirohitaiḥ // 
vāsanāvasthito jīvo yātyutsṛjya śarīrakam / kapirvanataruṃ tyaktvā tarvantaramivāsthitaḥ // 
punastadapi saṃtyajya gacchatyanyadapi kṣaṇāt / anyasminvitate deśe kāle'nyasmiṃśca rāghava // 
itaścetaśca nīyante jīvā vāsanayā svayā / ciraṃ tadapijīvinyā dhūrtyā dhātryaiva bālakāḥ // 
vāsanārajjuvalitā jīrṇāḥ parvatakukṣiṣu / jarayantyatiduḥkhena jīvitaṃ jīvajīvikāḥ // 
jaraṭhajaradupoḍhaduḥkhabhārāḥ pariṇatijarjarajīvitāśca satyaḥ / hṛdayajanitavāsanānuvṛttyā narakabhare janatāściraṃ patanti // 
śrīvālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / dehe jāte na jāto'si dehe naṣṭe na naśyasi / tvamātmanyakalaṅkātmā dehastava na kaścana // 
yaḥ kuṇḍabadaranyāyo yā ghaṭākāśasaṃsthitiḥ / tatraikasminkṣate kṣīṇe dve iti vyarthakalpanā // 
vināśini vinaṣṭe'smindehe svāṃ sthitimāgate / vinaśyāmīti yaḥ khedī taṃ dhigastvandhacetasam // 
yādṛśo raśmirathayoḥ snehodvegavivarjitaḥ / saṃbandhastādṛśo dehacittendriyamukhaiściteḥ // 
gatetaretarāpekṣaḥ saraḥpaṅkāmalāmbhasām / yathā rāghava saṃbandhastathā dehendriyātmanām // 
yādṛśo'dhvā gatādhvānāṃ nirāsthāparidevanaḥ / saṃyogo viprayogaśca tādṛśo dehadehinoḥ // 
yathā kalpitavetālavikārabhayabhītayaḥ / mithyaiva kalpitā ete tathā snehasukhādayaḥ // 
bhūtapañcakasaṃpiṇḍādracitā janatāḥ pṛthak / ekasmādeva viṭapādvicitrā iva putrikāḥ // 
kāṣṭhetaratkāṣṭhabhāre kiṃcidanyanna dṛśyate / bhūtapiṇḍetaraddehe kiṃcidanyanna dṛśyate // 
bhūtapañcakavikṣobhanāśotpādeṣu he janāḥ / harṣāmarṣaviṣādānāṃ kiṃ bhavanto vaśaṃ gatāḥ // 
ko nāmātiśayaḥ puṃsāṃ strīnāmnyaparanāmni ca / pelave bhūtasaṃghāte prodbhūtajanapātavat // 
saṃniveśāṃśavaicitryamajñānāmeva tuṣṭaye / tajjñānāṃ tu yathābhūtabhūtapañcakadarśanam // 
mithaḥ śilāputrakayoryathaikopalaputrayoḥ / śliṣṭayorapi no rāgastathā cittaśarīrayoḥ // 
mṛtpuṃsāṃ yādṛśo'nyonyamāśayaḥ saṃgame bhavet / buddhīndriyātmamanasāṃ saṃgame tādṛśo'stu te // 
nānyonyasnehasaṃbandhabhājanaṃ śailaputrakāḥ / dehendriyātmaprāṇāśca kasyātra paridevanā // 
itaścetaśca jātāni yathā saṃśleṣayantyalam / taraṅgāstṛṇajālāni tathā bhūtāni dehadṛk // 
saṃyujyante viyujyante tṛṇānyabdhijale yathā / muktāntaḥkalanaṃ dehe bhūtānyātmani vai tathā // 
ātmā cittatayā dehabhūtānyāśleṣayansthitaḥ / tṛṇānyāvṛttavṛttāntakalanotsiktamabdhivat // 
prabodhāccetyatāṃ tyaktvā vrajatyātmātmatāṃ svayam / svaspandavaśato vāri tyaktvācchatvamivācchatāṃ // 
tato viśliṣṭabhūtaugho dehaṃ saṃprati paśyati / vāyuskandhagato janturvasudhāmaṇḍalaṃ yathā // 
pṛthagbhūtagaṇaṃ dṛṣṭvā dehātīto bhavatyajaḥ / paraṃ prakāśamāyāti sūryakāntirivāhani // 
jānātyathātmanātmānaṃ mānameyāmayojjhitam / muktakṣībatayevāntaḥ svāṃ saṃvidamanusmaran // 
ātmaiva spandate viśvaṃ vastujātairivoditam / taraṅgakaṇakallolairanantāmbvambudhāviva // 
evaṃprāyamahābodhā vītarāgā gatainasaḥ / jīvanmuktāścarantīha mahāsattvapadaṃ gatāḥ // 
yathā caranti vividhairmaṇiratnairmahormayaḥ / nirastavāsanāścittavyavahāraistathottamāḥ // 
na kūlakāṣṭhairjaladhirna rajobhirnabhastalam / na mlāyati nijairlokavyavahārairihātmavān // 
gatairabhyāgataiḥ svacchaiścapalairmalinairjaḍaiḥ / na rāgo nāmbudherdveṣo bhogaiścādhigatātmanaḥ // 
yanmanomananaṃ kiṃcitsamagraṃ jagati sthitam / taccetyonmukhacittattvavilāsollasanaṃ viduḥ // 
yadahaṃ yacca bhūtādi kālatritayabhāvi yat / dṛśyadarśanasaṃbandhavistāraistadvijṛmbhate // 
yadṛśyaṃ tadasatsadvā dṛṣṭimekāmupāśritam / anyattvalepakaṃ tasmāddharṣaśokadṛśau kutaḥ // 
asatyamevāsatyaṃ hi satyaṃ satyaṃ sadeva hi / satyāsatyamasadviddhi tadarthaṃ kiṃ nu muhyasi // 
asamyagdarśanaṃ tyaktvā samyakpaśya sulocana / na kvacinmuhyati prauḍhaḥ samyagdarśanavāniha // 
dṛśyadarśanasaṃbandhavistāraistadvijṛmbhate / dṛśyadarśanasaṃbandhe yatsukhaṃ pāramātmikam // 
anubhūtimayaṃ tasmātsāraṃ brahmeti kathyate / dṛśyadarśanasaṃbandhe sukhasaṃvidanuttamā // 
dadātyajñāya saṃsāraṃ jñāya mokṣaṃ sadodayam / dṛśyadarśanasaṃbandhasukhamātmavapurviduḥ // 
tadṛśyavalitaṃ bandhastanmuktaṃ muktirucyate / dṛśyadarśanasaṃbandhasukhasaṃvidanāmayā // 
kṣayātiśayamuktā cettanmuktiḥ socyate budhaiḥ / dṛśyadarśanasaṃbandhe yānubhūtiḥ svagocarā // 
dṛśyadarśananirmuktā tāmālambya bhavābhavaḥ / sauṣuptī dṛṣṭireṣā hi yātyevaṃ saṃprakāśate // 
evaṃ ca yāti turyatvamevaṃ muktiriti smṛtā / dṛśyadarśanamuktāyāṃ yuktāyāṃ parayā dhiyā // 
dṛśyadarśanasaṃbandhasaṃvidasyāṃ tu rāghava / nātmā sthūlo na caivāṇurna pratyakṣo na cetaraḥ // 
na cetano na ca jaḍo na caivāsanna sanmayaḥ / nāhaṃ nānyo na caivaiko nāneko nāpyanekavān // 
nābhyāśastho na dūrastho naivāsti na ca nāsti ca / na prāpyo nāti cāprāpyo na vā sarvo na sarvagaḥ // 
na padārtho nāpadārtho na pañcātmā na pañca ca / yadidaṃ dṛśyatāṃ prāptaṃ manaḥṣaṣṭhendriyāspadam // 
tadatītaṃ padaṃ yatsyāttanna kiṃcidiveha tat / yathābhūtamidaṃ samyagjñasya saṃpaśyato jagat // 
sarvamātmamayaṃ viśvaṃ nāstyanātmamayaṃ kvacit / kāṭhinyadravaṇaspandakhāvakāśāvalokanaiḥ // 
ātmaiva sarvaṃ sarveṣu bhūvāryanilakhāgniṣu / sattaivāsti na vastūnāṃ yā yā rāma citā vinā / vyatiriktaṃ tato'smīti viddhipronmattajalpitam // 
eko jaganti sakalāni samastakālakalpakramāntaragatāni gatāgatāni / ātmaiva netarakalākalanāsti kāciditthaṃmatirbhava tayātigato mahātman // 
śrīvasiṣṭha uvāca / evaṃvicārayā dṛṣṭyā dvaitatyāgena rāghava / svabhāvaḥ prāpyate tajjñaistajjñaiścintāmaṇiryathā // 
athemāmaparāṃ dṛṣṭiṃ śrṛṇu rāmānayā yathā / dṛśyasyātmānamacalaṃ bhaviṣyasi ca divyadṛk // 
ahaṃ khamahamādityo diśo'hamahamapyadhaḥ / ahaṃ daityā ahaṃ devā lokāścāhamahaṃ mahaḥ // 
ahaṃ tamo'hamabhrāṇi bhūḥ samudrādikaṃ tvaham / rajo vāyurathāgniśca jagatsarvamidaṃ tvaham // 
jagattraye'haṃ sarvatra ya ātmaiva kilāsthitaḥ / ko'haṃ kimanyaddehādi dvitvamekasya kīdṛśam // 
iti niścayavānantarbhūtamātmatayā jagat / paśya harṣaviṣādābhyāṃ nāvaśaḥ paribhūyase // 
tanmaye'sminkila jagatyakhile saṃsthite'nagha / kimātmīyaṃ paraṃ kiṃ syātkamalekṣaṇa kathyatām // 
kiṃ tajjñavyatirekeṇa vidyate yadupāgatam / harṣametu viṣādaṃ vā viṣāde jño jaganmayaḥ // 
ahaṃkāradṛśāvete sāttvike dve'tinirmale / tattvajñānātpravartete mokṣade pāramārthike // 
paro'ṇuḥ sakalātītarūpo'haṃ cetyahaṃkṛtiḥ / prathamā sarvamevāhamityanyoktā raghūdvaha // 
ahaṃkāradṛganyā tu tṛtīyā vidyate'nagha / deho'hamiti tāṃ viddhi duḥkhāyaiva na śāntaye // 
atha caitattrayamapi tyaktvā sakalasiddhaye / yaccheṣaṃ tadupālambya tiṣṭhāvaṣṭabdhatatparaḥ // 
sarvātītasvarūpo'pi sarvasattātigo'pi ca / asattāpūritajagadastyevātmā prakāśakaḥ // 
svānubhūtyaiva paśyāśu sa evāsi sadoditaḥ / āśayaṃ hṛdayagranthiṃ tyaja tattvavidāṃvara // 
nātmāstyanumayā rāma na cāptavacanādinā / sarvadā sarvathā sarvaṃ sa pratyakṣo'nubhūtitaḥ // 
yadidaṃ sparśanaṃ spandaṃ kiṃcidyatsaṃvidādyapi / tatsarvamātmā bhagavāndṛśyadarśanavarjitaḥ // 
na sannāsannasau devo nāṇurnāpi mahānasau / nāpyetayordṛśormadhyaṃ sa evedaṃ ca sarvataḥ // 
sa eva caivaṃ vadati sa ca vaktuṃ na yujyate / na tadanyadidaṃ tāta paśyātmānamanāmayam // 
nātmāyamayamapyātmā saṃjñābheda iti svayam / tenaiva sarvagatayā śaktyā svātmani kalpitaḥ // 
saṃsthitaḥ sa hi sarvatra triṣu kāleṣu bhāskaraḥ / sūkṣmatvātsumahattvācca kevalaṃ na vibhāvyate // 
satsvanantapadārtheṣu jīvatvenābhibimbati / ātmā puryaṣṭakādarśe svabhāvavaśataḥ svataḥ // 
puryaṣṭakodayādeva svayamātmānubhūyate / sarvadā sarvasaṃsthaḥ khe ghanāspandādivānilaḥ // 
cidātmā sarvago vyāpī na kvacinnāma saṃsthitaḥ / yadvatsarvapadārthānāṃ sattā tadvanmaheśvaraḥ // 
sati puryaṣṭake tasmiñjīvaḥ sphurati nopale / sati vāyāviva rajaḥ sati dīpa ivekṣaṇam // 
iyaṃ puryaṣṭake svecchā svātmanyevātmani sthite / sati sphuratyabhyudite bhānāviva janaiṣaṇā // 
yadi sūrye sthite vyomni tādṛśocitasaṃsthitiḥ / naśyati vyavahāro'yaṃ bhāskare tatkimāgatam // 
yadyātmani sthite deve tatsattā labdhasaṃsthitiḥ / deho nāśamupāyāti tatkiṃ naṣṭamihātmani // 
na jāyate na mriyate nādatte nābhivāñchati / na mukto na ca baddho'yamātmā sarvasya sarvadā // 
ātmāprabodhābhyuditā nirātmanyātmatāṃ gatā / sarparajjubhramākārā bhrāntirduḥkhāya kevalam // 
anāditvānna jāto'yamajātatvānna naśyati / ātmātmavyatiriktaṃ tu nābhivāñchatyasaṃbhavāt // 
dikkālādyanavacchedānna baddho'yaṃ kadācana / bandhābhāve kva muktiḥ syādamokṣastena saṃsthitaḥ // 
evaṃguṇaviśiṣṭo'yamātmā sarvasya rāghava / avicāravaśānmūḍho loko'yaṃ pariroditi // 
samyagālokitāśeṣapūrvāparajagatkramaḥ / mā śokaṃ gaccha sumate maurkhyopagatalokavat // 
dve eva kalane tyaktvā mokṣabandhātmike yathā / viduṣā vyavahartavyaṃ yantraṇevātmamauninā // 
na mokṣo nabhasaḥ pṛṣṭhe na pātāle na bhūtale / mokṣo hi ceto vimalaṃ samyagjñānavibodhitam // 
sakalāśāsvasaṃsaktyā yatsvayaṃ cetasaḥ kṣayaḥ / sa mokṣanāmnā kathitastattvajñairātmadarśibhiḥ // 
yāvatprabodho vimalo noditastāvadeva saḥ / maurkhyāddīnatayā rāma bhaktyā mokṣobhivāñchyate // 
paraṃ prabodhamāsādya citte cittattvatāṃ gate / daśa mokṣā na vāñchyante kimutaiko hi mokṣakaḥ // 
ayaṃ mokṣastvayaṃ bandhaḥ pelavāṃ kalanāmiti / parityajya mahātyāgī sa tvameva bhavābhava // 
parigalitavikalpanāṃ prayātaḥ sagarasutaughanikhātamekhalāṅkam / avanivalayamantarastasaṅgaściramanupālaya sarvadoditaśrīḥ // 
śrīvasiṣṭha uvāca / līlayā'paśyati vapuḥ kālenātmani jāyate / ramyasyāpaśyato vakraṃ hṛdi daurūpyadhīriva // 
tadvaśādiyamāyātā mahatī medurodarā / māyā madamahāśaktiḥ surāsvādalavādiva // 
tayānayā vikāriṇyā tadatadbhāvabhūtayā / idaṃ saṃpannamakhilaṃ tāpādiva marau payaḥ // 
mano buddhirahaṃkāro vāsanāścendriyāṇyapi / evaṃkalitanāmāṅkaiḥ sphuratyātmābdhirambubhiḥ // 
cittāhaṃkārayordvitvaṃ vacasyasti na vastutaḥ / yaccittaṃ sa hyahaṃkāro yo'haṃkāro mano hi tat // 
vyatiriktaṃ himācchauklyamiti saṃkalpyate yathā / mudhaiva kalpyate bhedaścittāhaṃkārayostathā // 
manohaṃkārayorantardvayorekatarakṣaye / kṣīṇe dve eva hi yathā paṭaśauklye paṭakṣaye // 
tucchāṃ mokṣadhiyaṃ tyaktvā bandhabuddhiṃ tathaiṣaṇām / svavairāgyavivekābhyāṃ kevalaṃ kṣapayenmanaḥ // 
mokṣo me'stviti cintāntarjātā cedutthitaṃ manaḥ / mananotke manasyuccairvapurdoṣāya kevalam // 
ātmanyatīte sarvasmātsarvabhūte'thavā tate / ko bandhaḥ kaśca vā mokṣo nirmūlaṃ mananaṃ kuru // 
vāyuḥ spandanadharmatvādyadā calati dehake / tadā sphurati hastāṅgarasanāpallavāvalī // 
pādape pallavaśreṇīṃ cālayatyanilo yathā / tathaivāṅgāvalīṃ vāyurdehe saṃcālayatyalam // 
citsarvavyāpinī sūkṣmā na calā naiva cālyate / na svataḥ spandamāyāti devācala ivānilaiḥ // 
pratibimbitasarvārthā kevalaṃ svātmani sthitā / prakāśayati bodhena jagantīmāni dīpavat // 
tatra ko'yaṃ mudhā moho bhavatāmatiduḥkhadaḥ / ayaṃ so'haṃ mamāṅgāni mamedaṃ ceti durdhiyām // 
iti kallolahatayā dṛśā nityamanityayā / jñatvakartṛtvabhoktṛtvakriyā samupalabhyate // 
tatrāyamahamāgantā bhoktā karteti jāyate / mudhaivājñātatāpotthā mṛgatṛṣṇeva vāsanā // 
ajñataiṣā manomattamṛgaṃ viṣayatarṣulam / asatyaiva hi satyeva mṛgatṛṣṇeva karṣati // 
vijñātā satyarūpāṃga nāśaṃ yāti palāyate / vipramadhyātparijñātā yathā cāṇḍālakanyakā // 
avidyā saṃparijñātā na cainaṃ parikarṣati / mṛgatṛṣṇā parijñātā tarṣule nāvakarṣati // 
paramārthāvabodhena samūlaṃ rāma vāsanā / dīpenevāndhakāraśrīrgalatyāloka eti ca // 
nāstyavidyeti saṃjāte niścaye śāstrayuktitaḥ / galatyavidyā tāpena tuṣārakaṇikā yathā // 
dehasyāsya jaḍasyārthe kiṃ bhogairitiniścayaḥ / bhinattyāśāmalaṃ jñātā pañjaraṃ kesarī yathā // 
āśāparikare rāma nūnaṃ parihṛte hṛdā / pumānāgatasaundaryo hlādamāyāti candravat // 
parāṃ śītalatāmeti vṛṣṭidhauta ivācalaḥ / nirvṛtiṃ paramāṃ dhatte prāptarājya ivādhamaḥ // 
śobhate parayā lakṣmyā śaradīva nabhastalam / ātmanyeva na mātyuccaiḥ kalpasyānta ivārṇavaḥ // 
bhavatyapetasaṃrambho vṛṣṭimūka ivāmbudaḥ / tiṣṭhatyātmani saṃvettā praśānta iva vāridhiḥ // 
paraṃ dhairyamupādatte sthairyaṃ merurivācalaḥ / rājate svacchayā lakṣmyā śāntendhana ivānalaḥ // 
bhavatyātmani nirvāṇaḥ praśānta iva dīpakaḥ / tṛptimāyāti paramāṃ naraḥ pītāmṛto yathā // 
antardīpo ghaṭa iva madhyajvāla ivānalaḥ / sphuraddīptirmaṇiriva prayātyantaḥ prakāśatām // 
sarvātmakaṃ sarvagataṃ sarveśaṃ sarvanāyakam / sarvākāraṃ nirākāraṃ svamātmānaṃ prapaśyati // 
hasatyalamatītāstāḥ pelavā divasāvalīḥ / yāsu smaraśaraśreṇīcapalaṃ cittamāsthitam // 
saṅgaraṅgaviniṣkrāntaḥ śāntamānamanojvaraḥ / adhyātmaratirāsīnaḥ pūrṇaḥ pāvanamānasaḥ // 
nirmṛṣṭakāmapaṅkāṅkaśchinnabandhanijabhramaḥ / dvandvadoṣabhayonmuktastīrṇasaṃsārasāgaraḥ // 
prāptānuttamaviśrāntirlabdhālabhyaparāspadaḥ / anivṛttipadaṃ prāpto manasā karmaṇā girā // 
sarvābhivāñchitārambho na kiṃcidapi vāñchati / sarvānumoditānando na kiṃcidanumodate // 
na dadāti na cādatte na stauti na ca nindati / nāstameti na codeti na tuṣyati na śocati // 
sarvārambhaparityāgī sarvopādhivivarjitaḥ / sarvāśāsaṃparityāgī jīvanmukta iti smṛtaḥ // 
sarvaiṣaṇāḥ parityajya cetasā bhava maunavān / dhārā niravaśeṣeṇa yathā tyaktvā payodharaḥ // 
na tathā sukhayatyaṅga saṃlagnā varavarṇinī / yathā sukhayati svāntaminduśītā nirāśatā // 
na tathenduḥ sukhayati kaṇṭhalagno'pi rāghava / nairāśyaṃ sukhayatyantaryathā sakalaśītalam // 
puṣpapūrṇanavalato na tathā rājate madhuḥ / yathodāramatirmaunī nairāśyasamamānasaḥ // 
na himādrerna muktābhyo na rambhābhyo na candanāt / na ca candramasaḥ śaityaṃ nairāśyādyadavāpyate // 
api rājyādapi svargādapīndorapi mādhavāt / api kāntāsamāsaṅgānnairāśyaṃ paramaṃ sukham // 
tṛṇavannopakurvanti yatra tribhuvanaśriyaḥ / sā parā nirvṛtiḥ sādho nairāśyādupalabhyate // 
āpatkarañjaparaśuṃ parāyā nirvṛteḥ padam / puṣpagucchaṃ śamatarorālambasva nirāśatām // 
goṣpadaṃ pṛthivī meruḥ sthāṇurāśāḥ samudgikāḥ / tṛṇaṃ tribhuvanaṃ rāma nairāśyālaṃkṛtākṛteḥ // 
dānādānasamāhāravihāravibhavādikāḥ / kriyā jagati hasyante nirāśaiḥ puruṣottamaiḥ // 
padaṃ yasya na badhnāti kadācitkalanā hṛdi / tṛṇīkṛtatribhuvanaḥ kenāsāvupamīyate // 
idamevāstvidaṃ māstu mameti hṛdi rañjanā / na yasyāsti tamātmeśaṃ tolayanti kathaṃ janāḥ // 
sarvasaṃkaṭaparyantamasaṃkaṭamalaṃ sukham / saubhāgyaṃ paramaṃ buddhernairāśyamavalambyatām // 
nāśāstenatvamāśānāṃ viddhi mithyābhramaṃ jagat / vahadrathasthadikcakraparāvartavadutthitam // 
kiṃ muhyasi mahābāho mūrkhavadbodhito'pi san / mamedaṃ tadayaṃ so'hamityudbhrāntena cetasā // 
ātmaivedaṃ jagatsarvaṃ nānāteha na vidyate / ekarūpaṃ jagajjñātvā dhīrairnāma na khidyate // 
yathābhūtapadārthaughadarśanādeva rāghava / paramāśvāsanaṃ buddhernairāśyamadhigacchati // 
bhāvābhāvavisaṃvādamuktamādyantayoḥ sthitam / yadrūpaṃ tatsamālambya padārthānāṃ sthitiṃ kuru // 
vairāgyavīramanaso māyeyamatimohinī / palāyya yāti saṃsārī mṛgī kesariṇo yathā // 
kāntāmuddāmamadanāṃ lolāṃ vanalatāmiva / jarjaropalapāñcālīsamāṃ paśyati dhīradhīḥ // 
bhogā nānandayantyantaḥ khedayanti na cāpadaḥ / dṛśyaśriyo harantyaṅga natamadrimivānilāḥ // 
raktabālāṅganasyāpi jñasyodāradhiyā muneḥ / kaṇaśaḥ pāṃsutāṃ yānti manasaḥ smarasāyakāḥ // 
rāgadveṣaiḥ svarūpajño nāvaśaḥ parikṛṣyate / spanda evāsya naitābhyāṃ kimutākramaṇaṃ bhavet // 
samadṛṣṭalatālolavanito'driśilākṛtiḥ / ramate naiṣa bhogeṣu pāntho marumahīṣviva // 
ayatnopanataṃ sarvaṃ līlayā'saktamānasaḥ / bhuṅkte bhogabharaṃ prājñastvālokamiva locanam // 
kākatālīyavatprāptā bhogālī lalanādikā / svāditāpyaṅga dhīrasya na duḥkhāya na tuṣṭaye // 
samyagdṛṣṭapathaṃ tajjñaṃ sukhaduḥkhamatī manāk / dve vīcyāviva śailendraṃ kṣobhaṃ netuṃ na śaknutaḥ // 
helayālokayanbhogānmṛdurdānto gatajvaraḥ / svameva padamālambya sarvabhūtāntarasthitam // 
jñastiṣṭhati gatavyagro vyagreṇāpi samanvitaḥ / jaganti janayanneva brahmaivātmaparāyaṇaḥ // 
āpatatsu yathākālaṃ yathādeśaṃ yathākramam / sukhaduḥkheṣu na kṣobhameti bhūbhṛdṛtuṣviva // 
majjato'pi bahujñasya rāma karmendriyabhramaiḥ / asaktamanaso nityaṃ na kiṃcidapi majjati // 
kalaṃkayantaḥkalaṅkena procyate hema nānyathā / bhāvāsaktyā samāsakta ukto janturhi nānyathā // 
śarīrādvyatiriktaṃ jñaṃ paśyataḥ pravivekinaḥ / vikartitāṅgakasyāpi na kiṃcitpravikartitam // 
sakṛtprabhātaṃ vimalaṃ yajjñātaṃ jñātameva tat / nahi bandhuḥ parijñātaḥ punarajñātatāṃ vrajet // 
sarpabhrāntau nivṛttāyāṃ na rajjvāṃ sarpabhāvanā / punareti yathā prāvṛṇnadī giritaṭāccyutā // 
na hema tāpaśuddhāṅgaṃ svabhāvamalamāgatam / kardame magnamapi satsamādatte malaṃ punaḥ // 
kṣīṇe svahṛdayagranthau na bandho'sti punarguṇaiḥ / yatnenāpi punarbaddhaṃ kena vṛnte cyutaṃ phalam // 
avacchedavicārābhyāmabhitaḥ khaṇḍaśo gatam / pāṣāṇaṃ ca maṇiṃ caiva saṃdhātuṃ kasya śaktatā // 
vijñātāyāmavidyāyāṃ kaḥ punaḥ parimajjati / parijñāya śvapākānāṃ yātrāṃ kaḥ prekṣate dvijaḥ // 
śuddhāmbhasi yathā kṣīradhīrvicārānnivartate / saṃsāravāsanā tadvaddhīvicārānnivartate // 
madhvambuśaṅkayā tāvadvipravaryaiḥ prapīyate / yāvannātra parijñātaṃ parijñātaṃ prahīyate // 
rūpalāvaṇyayuktāpi citrakānteva kāminī / dravyamātrasamārambhāttattvavidbhirvilokyate // 
yathā maṣīkusumbhādi striyāścitre tathaiva hi / jīvatyā api keśoṣṭhaṃ kastāṃ pari kila grahaḥ // 
anubhūto guḍaḥ svādurapi dāhavikartanaiḥ / na śakyate'nyathākartuṃ tattvālokastathātmanaḥ // 
paravyasaninī nārī vyagrāpi gṛhakarmaṇi / tadevāsvādayatyantaḥ parasaṅgarasāyanam // 
evaṃ tattve pare śuddhe dhīro viśrāntimāgataḥ / na śakyate cālayituṃ devairapi savāsavaiḥ // 
paravyasaninī nārī kena bhartrā balīyasā / vismāritā svasaṃkalpakāntasaṅgamahotsavam // 
jagatsamarasānandacidālokāvalambanam / kena vismāryate buddhistattvajñasya mahātmanaḥ // 
samagrasukhaduḥkhāḍhyaṃ vyavahāramakhaṇḍitam / kurvankulajanāyatto bhartṛśvaśurakheditaḥ // 
yathā saṃkalpakāntena bhavatyānandamantharaḥ / vadhūloko vyasanavānduḥkhavṛndairna bādhyate // 
tathā vigalitāvidyo vyavahāraparo'pyalam / samyagdṛṣṭiḥ sadācāro mudametyantarātmanā // 
chidyate na nikṛttāṅgo galadaśrurna roditi / dahyate na pradagdho'pi naṣṭo'pi na vinaśyati // 
vyapagatasukhaduḥkhasaṃnipāto vidhividhureṣvapi saṃkaṭeṣvacittaḥ / vilasatu sadane purottame vā vitatagirau vipine tapovane vā // 
śrīvasiṣṭha uvāca / janakaḥ saṃsthito rājye vyavahāraparo'pi san / vigatajvara evāntaranākulamatiḥ sadā // 
pitāmaho dilīpaste sarvārambhaparo'pyalam / vītarāgatayaivāntarbubhuje medinīṃ ciram // 
nirañjanatayā buddho janatāṃ pālayaṃściram / jīvanmuktākṛtirnityaṃ manū rājyamapālayat // 
vicitrabalayuddheṣu vyavahāreṣu bhūriṣu / māndhātā suciraṃ tiṣṭhanprāptavānvai paraṃ padam // 
baliḥ pātālapīṭhasthaḥ kurvansadiva saṃsthitim / sadā tyāgī sadā'sakto jīvanmukta iti sthitaḥ // 
namucirdānavādhīśo devadvandvaparaḥ sadā / nānācāravicāreṣu kvacinnāntaratapyata // 
vāsavājau tanutyāgī vṛtro vitatamānasaḥ / antaḥśāntamanā mānī cakāra surasaṃgaram // 
kurvandānavakāryāṇi pātālatalapālakaḥ / anapāyaṃ nirākrośaṃ prahlādo hlādamāgataḥ // 
śambaraikaparo'pyantaḥśambaraikatayoditaḥ / saṃsāraśambaraṃ rāma śambarastyaktavānidam // 
asaktabuddhirhariṇā kurvandānavasaṃgaram / parāṃ saṃvidamāsādya kuśalastyaktavānidam // 
sarvāmaramukho vahni kriyājālaparo hyapi / yajñalakṣmīściraṃ bhuṃkte mukta eveha tiṣṭhati // 
pīyamānaḥ suraiḥ sarvaiḥ somaḥ samarasāśayaḥ / kvacideti na saṃsaṅgamākrāntāvambaraṃ yathā // 
bṛhaspatirdevagururdārārthaṃ candrayodhyapi / ācarandivi citrehāṃ mukta eva hyavasthitaḥ // 
śukro'mbarataladyotī budhaḥ sarvārthapālakaḥ / nirvikāramatiḥ kālaṃ nayatyasuradeśikaḥ // 
jagadbhūtagaṇāṅgāni ciraṃ saṃcārayannapi / sarvadā sarvasaṃcārī mukta eva samīraṇaḥ // 
lokājavaṃ javībhāvaprodvegajño'pyakhinnadhīḥ / brahmā samamanā rāma kṣipayatyāyurātatam // 
jarāmaraṇayuddhādidvatdvasaṃgaralīlayā / caratī ha ciraṃ kālaṃ mukto'pi bhagavānhariḥ // 
muktenāpi trinetreṇa saundaryatarumañjarī / dehārdhe dhāryate gaurī kāmukeneva kāminī // 
muktayāpi gale baddho gauryā gaurastrilocanaḥ / saṃśuddha iva muktānāṃ hāraḥ śaśikalāmalaḥ // 
guho gahanadhīrvīrastārakādiraṇakriyām / mukto'pi kṛtavānsarvaṃ jñānaratnaikasāgaraḥ // 
bhṛṅgīśo raktamāṃsaṃ svaṃ svamātre pravitīrṇavān / muktayaiva dhiyā rāma dhīrayā dhyānadhautayā // 
munirmuktasvabhāvo'pi jagajjaṅgalakhaṇḍakam / nārado vijahāremaṃ śītayā kāryaśīlayā // 
jīvanmuktamanā mānyo viśvāmitro'pyayaṃ prabhuḥ / vedoktāṃ makhanirmāṇakriyāṃ samadhitiṣṭhati // 
dhārayatyavanīṃ śeṣaḥ karotyarko dināvalīm / yamo yamatvaṃ kurute jīvanmuktatayaiva hi // 
anye'pyasmiṃstribhuvane yakṣāsuranarāḥ surāḥ / śataśo muktatāṃ yātāḥ santastiṣṭhantisaṃsṛtau // 
saṃsthitā vyavahāreṣu vicitrācāradhāriṣu / antarāśītalāḥ kecitkecinmūḍhāḥ śilāsamāḥ // 
paramaṃ bodhamāsādya kecitkānanamāgatāḥ / yathā bhṛgubharadvājaviśvāmitraśukādayaḥ // 
kecidrājyeṣu tiṣṭhanti cchatracāmarapālitāḥ / yathā janakaśaryātimāndhātṛsagarādayaḥ // 
kecidvyomani tiṣṭhanti dhiṣṇyacakrāntarasthitāḥ / yathā bṛhaspatyuśanaścandrasūryamunīśvarāḥ // 
kecitsurapade yātā vimānāvalimāsthitāḥ / yathāgnivāyuvaruṇayamatumburunāradāḥ // 
kecitapātālakuhare jīvanmuktā vyavasthitāḥ / yathā balisuhotrāndhaprahlādāhlādapūrvakāḥ // 
tiryagyoniṣvapi sadā vidyante kṛtabuddhayaḥ / devayoniṣvapi prājñā vidyante mūrkhabuddhayaḥ // 
sarvaṃ sarveṇa sarvatra sarvathā sarvadaiva hi / saṃbhavatyeva sarvātmanyātmanyātatarūpiṇi // 
vidhervicitrā niyatiranantārambhamantharā / saṃniveśāṃśavaicitryātsarvaṃ sarvatra dṛśyate // 
vidhirdaivaṃ vidhirdhātā sarveśaḥ śiva īśvaraḥ / iti nāmabhirātmā naḥ pratyakcetana ucyate // 
astyavastuni vastvantaḥ kāñcanaṃ sikatāsviva / asti vastunyavastvantarmalaṃ hemakaṇeṣviva // 
ayukte yuktatā yuktyā prekṣyamāṇā pradṛśyate / pāpasya hi bhayālloko rāma dharme pravartate // 
asatye satyatā sādho śāśvatī parilakṣyate / śūnyena dhyānayogena śāśvataṃ padamāpyate // 
yannāsti tadudetyāśu deśakālavilāsataḥ / śaśakāḥ śrṛṅgavanto hi dṛśyante śambarasthitau // 
ye vajrasārāḥ sudṛḍhā dṛśyante te kṣayaṃ gatāḥ / kalpasyānte yathendvarkadharābdhivibudhādayaḥ // 
iti paśyanmahābāho bhāvābhāvabhavakramam / harṣāmarṣaviṣādehāḥ saṃtyajya samatāṃ vraja // 
asatsadeva bhātīha sadasaccāpi dṛśyate / āsthānāsthe parityajya tenāśu samatāṃ vraja // 
muktau rāghava loke'sminna prāptiḥ saṃbhavatyalam / apravṛttau vivekasya magnā hi janakoṭayaḥ // 
muktau rāghava loke'sminprāptirasti sadaiva hi / pravṛttyā hi vivekasya vimuktā bhūtakoṭayaḥ // 
pravivekāvivekābhyāṃ sulabhālabhyatāṃ gatā / muktirmanaḥkṣayaprāptyā vivekaṃ tena dīpaya // 
ātmāvalokane yatnaḥ kartavyo bhūtimicchatā / sarvaduḥkhaśiraścheda ātmālokena jāyate // 
nīrāgā nirupāsaṅgā jīvanmuktā mahādhiyaḥ / saṃbhavantīha bahuśaḥ suhotrajanakā iva // 
tasmāttvamapi vairāgyavivekoditadhīradhīḥ / jīvanmukto vihara bho samaloṣṭāśmakāñcanaḥ // 
dvividhā muktatā loke vidyate dehadhāriṇām / sadehaikā videhānyā vibhāgo'yaṃ tayoḥ śrṛṇu // 
asaṃsaṅgātpadārthānāṃ manaḥśāntirvimuktatā / satyasatyapi dehe sā saṃbhavatyanaghākṛte // 
snehasaṃkṣayamevāṅga viduḥ kaivalyamuttamam / tatsaṃbhavati dehasya bhāve cābhāva eva ca // 
yo jīvati gatasnehaḥ sa jīvanmukta ucyate / sasnehajīvito baddho mukta eva tṛtīyakaḥ // 
yatno yatnena kartavyo mokṣārthaṃ yuktipūrvakam / yatnayuktivihīnasya goṣpadaṃ dustaraṃ bhavet // 
na tvanadhyavasāyasya duḥkhāya vipulātmane / ātmā paravaśaḥ kāryo mohamāśritya kevalam // 
sumahaddhairyamālambya manasā vyavasāyinā / vicārayātmanātmānamātmanaścirasiddhaye / vitatādhyavasāyasya jagadbhavatigoṣpadam // 
yadupagataḥ sugataḥ padaṃ pradhānaṃ yadapagato'dhruvatāṃ nṛpaśca kaścit / yadupagatāḥ padamuttamaṃ mahāntaḥ prayatanakalpatarormahāphalaṃ tat // 
śrīvasiṣṭha uvāca / brahmaṇaḥ samupāyānti jagantīmāni rāghava / sthairyaṃ yāntyavivekena śāmyantyeva vivekataḥ // 
jagajjālajalāvartavṛttayo brahmavāridhau / saṃkhyātuṃ kena śakyante bhāsāṃ ca trasareṇavaḥ // 
asamyakprekṣaṇaṃ viddhi kāraṇaṃ jagataḥ sthitau / saṃsāraśāntaye kānta kāraṇaṃ samyagīkṣaṇam // 
ayaṃ hi paraduṣpāro ghoraḥ saṃsārasāgaraḥ / vinā yuktiprayatnābhyāmasmādrāma na tīryate // 
yasyāyaṃ sāgaraḥ pūrṇo mohāmbubharapūritaḥ / agādhamaraṇāvartakallolākulakoṭaraḥ // 
prabhramatpuṇyaḍiṇḍīro jvalannarakavāḍavaḥ / tṛṣṇāvilolalaharirmanojalamataṅgajaḥ // 
ālīnajīvitasaridbhogaratnasamudgakaḥ / kṣubdharogoragākīrṇa indriyagrāhaghargharaḥ // 
paśyāsminprasṛtā rāma vīcayaścārucañcalāḥ / imā mugdhāṅganānāmnyaḥ śikharākarṣaṇakṣamāḥ // 
chadaśrīpadmarāgāḍhyā netranīlotpalākulāḥ / dantapuṣpaphalākīrṇāḥ smitaphenopaśobhitāḥ // 
keśendranīlavalayā bhrūvilāsataraṅgitāḥ / nitambapulinasphītāḥ kaṇṭhakambuvibhūṣitāḥ // 
lalāṭamaṇipaṭṭāḍhyā vilāsagrāhasaṃkulāḥ / kaṭākṣalolagahanā varṇakāñcanavālukāḥ // 
evaṃ vilolalaharībhīmātsaṃsārasāgarāt / uttīryate cenmagnena tatparaṃ pauruṣaṃ bhavet // 
satyāṃ prajñāmahānāvi viveke sati nāvike / saṃsārasāgarādasmādyo na tīrṇo dhigastu tam // 
apārāvāramākramya prameyīkṛtya sarvataḥ / saṃsārābdhiṃ gāhate yaḥ sa eva puruṣaḥ smṛtaḥ // 
vicāryāryaiḥ sahālokya dhiyā saṃsārasāgaram / etasmiṃstadanu krīḍā śobhate rāma nānyathā // 
iha bhavyo bhavānsādho vicāraparayā dhiyā / tvayādhunaiva tenāyaṃ saṃsāraḥ pravicāryate // 
bhavāniva vicāryādau saṃsāramatikāntayā / matyā yo gāhate loko nehāsau parimajjati // 
pūrvaṃ dhiyā vicāryaite bhogā bhogibhayapradāḥ / bhoktavyāścaramaṃ rāma garuḍeneva pannagāḥ // 
vicārya tattvamālokya sevyante yā vibhūtayaḥ / tā udarkodayā jantoḥ śeṣā duḥkhāya kevalam // 
balaṃ buddhiśca tejaśca dṛṣṭatattvasya vardhate / savasantasya vṛkṣasya saundaryādyā guṇā iva // 
ghanarasāyanapūrṇasuśītayā vimalayā samayā satataṃ śriyā / śiśiraraśmirivātivirājase viditavedya sukhaṃ raghunandana // 
śrīrāma uvāca / samāsena mune bhūyo dṛṣṭatattvacamatkṛteḥ / kathayodāravṛttāntaṃ kaste vacasi tṛpyati // 
śrīvasiṣṭha uvāca / jīvanmuktasya bahudhā kathitaṃ lakṣaṇaṃ mayā / bhūyo'pi tvaṃ mahābāho kathyamānamidaṃ śrṛṇu // 
suṣuptavadidaṃ nityaṃ paśyatyapagataiṣaṇaḥ / asadrūpamivāsaktaṃ sarvatrākhilamātmavān // 
kaivalyamiva saṃprāptaḥ parisuptamanā iva / ghūrṇamāna ivānandī tiṣṭhatyadhigatātmadṛk // 
nādattamapyupādatte gṛhītamapi pāṇinā / antarmukhatayodāttarūpayā samayā dhiyā // 
yantraputrakasaṃcāra itīmaṃ janatākramam / antaḥsaṃlīnayā dṛṣṭyā paśyanhasati śāntadhīḥ // 
nāpekṣate bhaviṣyaṃ ca vartamāne na tiṣṭhati / na saṃsmaratyatītaṃ ca sarvameva karoti ca // 
suptaḥ prabuddho bhavati prabuddho'pi ca suptavān / sarvaṃ karma karotyantarna karoti ca kiṃcana // 
antaḥsarvaparityāgī nityamantaraneṣaṇaḥ / kurvannapi bahiḥ kāryaṃ samamevāvatiṣṭhate // 
bahiḥ prakṛtasarveho yathāprāptakriyonmukhaḥ / svakarmakramasaṃprāptabandhukāryānuvṛttimān // 
samagrasukhabhogātmā sarvāśāsviva saṃsthitaḥ / karotyakhilakarmāṇi tyaktakartṛtvavibhramaḥ // 
udāsīnavadāsīnaḥ prakṛtaḥ kramakarmasu / nābhivāñchati na dveṣṭi na śocati na hṛṣyati // 
anubandhapare jantāvasaṃsaktena cetasā / bhakte bhaktasamācāraḥ śaṭhe śaṭha iva sthitaḥ // 
bālo bāleṣu vṛddheṣu vṛddho dhīreṣu dhairyavān / yuvā yauvanavṛtteṣu duḥkhiteṣvanu duḥkhitaḥ // 
pravṛttavākpuṇyakatho dainyādvyapagatāśayaḥ / dhīradhīruditānandaḥ peśalaḥ puṇyakīrtanaḥ // 
prājñaḥ prasannamadhuraḥ pūrṇaḥ svapratibhodaye / nirastakhedadaurgatyaḥ sarvasminsnigdhabāndhavaḥ // 
udāracaritākāraḥ samaḥ saumyasukhodadhiḥ / susnigdhaḥ śītalasparśaḥ pūrṇacandra ivoditaḥ // 
na tasya sukṛtenārtho na bhogairna ca karmabhiḥ / na duṣkṛtairna bhogānāṃ saṃtyāgena na bandhubhiḥ // 
na kāryakāraṇārambhairna niṣkṛtatayā tathā / na bandhena na mokṣeṇa na pātālena no divā // 
yathāvastu yathādṛṣṭaṃ jagadekamayātmakam / tadā bandhavimokṣāṇāṃ na kvacitkṛpaṇaṃ manaḥ // 
samyagjñānāgninā yasya dagdhāḥ saṃdehajālikāḥ / niḥśaṅkamalamuḍḍīnastasya cittavihaṅgamaḥ // 
yasya bhrāntivinirmuktaṃ manaḥ samarasaṃ sthitam / nāstameti na codeti vyomavatsarvadṛṣṭiṣu // 
maṃjūṣāyāṃ niṣaṇṇasya yathā bālasya ceṣṭate / aṅgāvalyanusaṃdhānavarjitaṃ yasya vai tathā // 
ghūrṇankṣīva ivānandī mandībhūtapunarbhavaḥ / anupādeyabuddhyā tu na smaratyakṛtaṃ kṛtam // 
sarva sarvaprakāreṇa gṛhṇāti ca jahāti ca / anupādeyasarvārtho bālavacca viceṣṭate // 
sa tiṣṭhannapi kāryeṣu deśakālakriyākramaiḥ / na kāryasukhaduḥkhābhyāṃ manāgapi hi gṛhyate // 
bahiḥ prakṛtasarvārtho'pyantaḥ punaranīhayā / na sattāṃ yojayatyarthe na phalānyanudhāvati // 
nopekṣate duḥkhadaśāṃ na sukhāśāmapekṣate / kāryodaye naiti mudaṃ kāryanāśe na khidyate // 
api śītarucāvarke sutapte'pīndumaṇḍale / apyadhaḥ prasaratyagnau vismayo'sya na jāyate // 
cidātmana imā itthaṃ prasphurantīha śaktayaḥ / ityasyāścaryajāleṣu nābhyudeti kutūhalam // 
na dayādainyamādatte na krauryamanudhāvati / na lajjāmanusaṃdhatte nālajjatvaṃ ca gacchati // 
na kadācana dīnātmā noddhatātmā kadācana / na pramatto na khinnātmā nodvigno na ca harṣavān // 
nāsya cetasi susphāre śaradambaranirmale / kopādayaḥ prajāyante nabhasīva navāṅkurāḥ // 
anāratapatajjātabhūtāyāṃ jagataḥ sthitau / kva kathaṃ kila kāsau syātsukhitā'sukhitāthavā // 
phenājavaṃ javībhāve jale bhūtakrame tathā / kva kiledaṃ kutaḥ ko'taḥ prasaṅgaḥ sukhaduḥkhayoḥ // 
bhāvābhāvairaparyantairajasraṃ jantusaṃbhavaiḥ / na viśīryanti nodyanti dṛṣṭisṛṣṭikṣamā narāḥ // 
nimeṣaṃ prati yāminyāṃ yathānyāḥ svapnadṛṣṭayaḥ / kṣaṇotpattivināśinyastathaitā lokadṛṣṭayaḥ // 
anāratasamutpattāvanāratavināśini / kaḥ kramo dagdhasaṃsāre kāruṇyānandayoriha // 
śubhābhāvātsukhābhāve sthitiṃ yāte vilakṣaṇāḥ / kīdṛśyaḥ kathamāyātāḥ kva vā tā duḥkhasaṃvidaḥ // 
sukhasaṃvedanāntotthā svabījaṃ vitanoti yā / śāntā duḥkhadaśā seyaṃ kathamantarhite sukhe // 
kṣīṇābhyāṃ sukhaduḥkhābhyāṃ heyopādeyayoḥ kṣaye / īpsitānīpsite kva sto galite'tha śubhāśubhe // 
ramyāramyadṛśornāśādyāte bhogābhivāñchane / nairāśye saṃtataṃ prauḍhe himavadvigalenmanaḥ // 
āmūlānmanasi kṣīṇe saṃkalpasya kathā ca kā / tileṣvivātidagdheṣu tailasya kalanā kutaḥ // 
bhāveṣvabhāvaghanabhāvanayā mahātmā nirmuktasaṃkalanamambaravatsthiteṣu / cittaṃ prati svamudito vitataikarūpī jñastiṣṭhati svapiti jīvati nityatṛptaḥ // 
śrīvasiṣṭha uvāca / yathālātaparispandādagnicakraṃ pradṛśyate / asadeva sadābhāsaṃ cittaspandāttathā jagat // 
yathā jalaparispandādvyatirikta ivāmbhasaḥ / dṛśyate vartulāvartaścittaspandāttathā jagat // 
yathā vyomnīkṣaṇaspandātpicchamauktikamaṇḍalam / dṛśyate sadivāsatyaṃ cittaspandāttathā jagat // 
śrīrāma uvāca / yena praspandate cittaṃ yena na spandate tathā / tadbrahmanbrūhi me yena cikitseyaṃ tadeva hi // 
śrīvasiṣṭha uvāca / yathā śauklyahime rāma tilatailalavau yathā / yathā kusumasaugandhye tathauṣṇyadahanau yathā // 
tathā rāghava saṃśliṣṭau cittaspandau tathaiva hi / abhinnau kevalaṃ mithyā bhedaḥ kalpita etayoḥ // 
cittacittaparispandapakṣayorekasaṃkṣaye / svayaṃ guṇaguṇī sthitvā naśyato dvau na saṃśayaḥ // 
dvau kramo cittanāśasya yogo jñānaṃ ca rāghava / yogastadvṛttirodho hi jñānaṃ samyagavekṣaṇam // 
śrīrāma uvāca / kadā kīdṛkkayā yuktyā prāṇāpānanibandhayā / yoganāmnyā manaḥ śāntimetyanantasukhapradām // 
śrīvasiṣṭha uvāca / dehe'smindehanāḍīṣu vātaḥ sphurati yo'bhitaḥ / spandeṣviva bhuvo vāri sa prāṇa iti kīrtitaḥ // 
tasya spandavaśādantaḥ kriyāvaicitryamīyuṣaḥ / apānādīni nāmāni kalpitāni kṛtātmabhiḥ // 
āmodasya yathā puṣpaṃ śauklyasya tuhinaṃ yathā / tathaiṣa rasa ādhāraścittasyābhinnatāṃ gataḥ // 
antaḥprāṇaparispandātsaṃkalpakalanonmukhī / saṃvitsaṃjāyate yaiṣā taccittaṃ viddhi rāghava // 
prāṇaspandāccitaḥ spandastatspandādeva saṃvidaḥ / cakrāvartavidhāyinyo jalaspandādivormayaḥ // 
cittaṃ prāṇaparispandamāhurāgamabhūṣaṇāḥ / tasminsaṃrodhite nūnamupaśāntaṃ bhavenmanaḥ // 
manaḥspandopaśāntyāyaṃ saṃsāraḥ pravilīyate / sūryālokaparispandaśāntau vyavahṛtiryathā // 
śrīrāma uvāca / aniśaṃ caratāṃ dehagehe gaganagāminām / prāṇādīnāṃ parispando vāyūnāṃ rodhyate katham // 
śrīvasiṣṭha uvāca / śāstrasajjanasaṃparkavairāgyābhyāsayogataḥ / anāsthāyāṃ kṛtāsthāyāṃ pūrvasaṃsāravṛttiṣu // 
yathābhivāñchitadhyānācciramekatayoditāt / ekatattvaghanābhyāsātprāṇaspando niruddhyate // 
pūrakādinijāyāmādṛḍhābhyāsādakhedajāt / ekāntadhyānasaṃyogātprāṇaspando niruddhyate // 
oṃkāroccāraṇaprāntaśabdatattvānubhāvanāt / suṣupte saṃvido jāte prāṇaspando niruddhyate // 
recake nūnamabhyaste prāṇe sphāre khamāgate / na spṛśatyaṅgarandhrāṇi prāṇaspando niruddhyate // 
pūrake nūnamabhyaste pūrādgirighanasthite / prāṇe praśāntasaṃcāre prāṇaspando niruddhyate // 
kumbhake kumbhavatkālamanantaṃ paritiṣṭhati / abhyāsātstambhite prāṇe prāṇaspando niruddhyate // 
tālumūlagatāṃ yatnājjihvayākramya ghaṇṭikām / ūrdhvarandhragate prāṇe prāṇaspando niruddhyate // 
samastakalanonmukte na kiṃcinnāmasūkṣmakhe / dhyānātsaṃvidi līnāyāṃ prāṇaspando niruddhyate // 
dvādaśāṅgulaparyante nāsāgre vimalāmbare / saṃviddṛśi praśāmyantyāṃ prāṇaspando niruddhyate // 
abhyāsādūrdhvarandhreṇa tālūrdhvaṃ dvādaśāntage / prāṇe galitasaṃvṛtte prāṇaspando niruddhyate // 
bhrūmadhye tārakālokaśāntāvantamupāgate / cetane ketane buddhe prāṇaspando niruddhyate // 
jhaṭityeva yadudbhūtaṃ jñānaṃ tasmindṛḍhāśrite / asaṃśliṣṭavikalpāṃśe prāṇaspando niruddhyate // 
ciraṃ kālaṃ hṛte kāntavyomasaṃvedanānmune / avāsanānmanodhyānātprāṇaspando niruddhyate // 
śrīrāma uvāca / brahman jagati bhūtānāṃ hṛdayaṃ tatkimucyate / idaṃ sarvaṃ mahādarśe yasmiṃstatpratibimbati // 
śrīvasiṣṭha uvāca / sādho jagati bhūtānāṃ hṛdayaṃ dvividhaṃ smṛtam / upādeyaṃ ca heyaṃ ca vibhāgo'yaṃ tayoḥ śṛṇu // 
iyattayā paricchinne dehe yadvakṣaso'ntaram / heyaṃ taddhṛdayaṃ viddhi tanāvekataṭe sthitam // 
saṃvinmātraṃ tu hṛdayamupādeyaṃ sthitaṃ smṛtam / tadantare ca bāhye ca na ca bāhye na cāntare // 
tattu pradhānaṃ hṛdayaṃ tatredaṃ samavasthitam / tadādarśaḥ padārthānāṃ tatkośaḥ sarvasaṃpadām // 
sarveṣāmeva jantūnāṃ saṃviddhṛdayamucyate / na dehāvayavaikāṃśo jaḍajīrṇopalopamaḥ // 
tasmātsaṃvinmaye śuddhe hṛdaye hṛtavāsanaḥ / balānniyojite citte prāṇaspando nirudhyate // 
ebhiḥ kramaistathānyaiśca nānāsaṃkalpakalpitaiḥ / nānādeśikavakrasthaiḥ prāṇaspando nirudhyate // 
abhyāsena nirābādhametāstā yogayuktayaḥ / upāyatāmupāyānti bhavyasya bhavabhedane // 
abhyāsāddṛḍhatāṃ yāto vairāgyaparilāñchitaḥ / yathāvāsanamāyāmaḥ prāṇānāṃ saphalaḥ smṛtaḥ // 
bhrūnāsātālusaṃsthāsu dvādaśāṅgulikoṭiṣu / abhyāsācchāmyati prāṇo dūre girinadī yathā // 
bhūyobhūyaścirābhyāsājjihvāprāntena tāluni / ghaṇṭikā spṛśyate prāṇo yenoccairnivahatyalam // 
vikalpabahulāstvete svābhyāsena samādhayaḥ / paramopaśamāyāśu saṃprayāntyavikalpatām // 
ātmārāmo vītaśoko bhavatyantaḥsukhaḥ pumān / abhyāsādeva nānyasmāttasmādabhyāsavānbhava // 
abhyāsena parispande prāṇānāṃ kṣayamāgate / manaḥ praśamamāyāti nirvāṇamavaśiṣyate // 
vāsanāvalitaṃ janma mokṣaṃ nirvāsanaṃ manaḥ / prāṇaṃ ca rāma gṛhṇāti yathecchasi tathā kuru // 
prāṇaspando manorūpaṃ tasmātsaṃsṛtivibhramaḥ / tasminneva śamaṃ yāte dīyate saṃsṛtijvaraḥ // 
vikalpāṃśakṣayājjantoḥ padaṃ tadavaśiṣyate / yato vāco nivartante samastakalanānvitāḥ // 
yatra sarvaṃ yataḥ sarve yatsarvaṃ sarvataśca yat / yatra nedaṃ yato nedaṃ yannedaṃ nedṛśaṃ jagat // 
vināśitvādvikalpatvādguṇitvānnirguṇātmanaḥ / yasya no sadṛśo dṛṣṭo dṛṣṭāntaḥ kaścideva hi // 
svādanī sarvaśālīnāṃ dīpikā sarvatejasām / kalanā sarvakāmānāmantaściccandrikoditā // 
yasmātkalpatarorbahvyaḥ saṃsāraphalapaṅktayaḥ / anārataṃ bahurasā jāyante ca patanti ca // 
tatpadaṃ sarvasīmāntamavalambya mahāmatiḥ / yaḥ sthitaḥ sthiradhīstajjñaḥ sa jīvanmuktaucyate // 
vigatasarvasamīhitakautukaḥ samupaśāntahitāhitakalpanaḥ / sakalasaṃvyavahārasamāśayo bhavati muktamanāḥ puruṣottamaḥ // 
śrīrāma uvāca / yogayuktasya cittasya śama eva nirūpitaḥ / samyagjñānamidānīṃ me kathayānugrahātprabho // 
śrīvasiṣṭha uvāca / anādyantāvabhāsātmā paramātmeha vidyate / ityeko niścayaḥ sphāraḥ samyagjñānaṃ vidurbudhāḥ // 
imā ghaṭapaṭākārāḥ padārthaśatapaṅktayaḥ / ātmaiva nānyadastīti niścayaḥ samyagīkṣaṇam // 
asamyagvedanājjanma mokṣaḥ samyagavekṣaṇāt / asamyagvedanādrajjuḥ sarpo no samyagīkṣaṇāt // 
saṃkalpāṃśavinirmuktā saṃvitsaṃvedyavarjitā / saṃvittyābhisamākhyātā muktāvastīha netarat // 
sā śuddharūpā vijñātā paramātmeti kathyate / śuddhā tvaśuddharūpāntaravidyetyucyate budhaiḥ // 
saṃvittireva saṃvedyaṃ nānayordvitvakalpanā / cinotyātmānamātmaiva rāmaivaṃ nānyadasti hi // 
yathābhūtātmadarśitvametāvadbhuvanatraye / yadātmaiva jagatsarvamiti niścitya pūrṇatā // 
sarvamātmaiva kau diṣṭau bhāvābhāvau kva ca sthitau / kva bandhamokṣakalane kimanyadrāma śocyate // 
na cetyamanyanno cittaṃ brahmaivedaṃ vijṛmbhate / sarvamekaṃ paraṃ vyoma ko mokṣaḥ kasya bandhatā // 
brahmedaṃ bṛṃhitākāraṃ vṛhadbṛhadavasthitam / jñānādastamitadvitvaṃ bhavātmaiva tvamātmanā // 
samyagālokite rūpe kāṣṭhapāṣāṇavāsasām / manāgapi na bhedo'sti kvāsi saṃkalpanonmukhaḥ // 
ādāvante ca saṃśāntaṃ svarūpamavināśi yat / vastu nāmātmanaścaiva tanmayo bhava rāghava // 
paraṃ vyomedamakhilaṃ jagatsthāvarajaṅgamam / sukhaduḥkhakramaḥ kutra vijvaro bhava rāghava // 
dvaitādvetasamudbhūtairjarāmaraṇavibhramaiḥ / sphuratyātmabhirātmaiva citrairambviva vīcibhiḥ // 
śuddhamātmānamāliṅgya nityamantasthayā dhiyā / yaḥ sthitastaṃ ka ātmehaṃ bhogā bandhayituṃ kṣamāḥ // 
kṛtasphāravicārasya manobhogādayo'rayaḥ / manāgapi na bhindanti śailaṃ mandānilā iva // 
avicāriṇamajñānaṃ mūḍhamāśāparāyaṇam / nigirantīha duḥkhāni bakā matsyamivājalam // 
jagadātmaiva sakalamavidyā nāsti kutracit / iti dṛṣṭimavaṣṭabhya samyagrūpaḥ sthiro bhava // 
nānātvamasti kalanāsu na vastuto'ntarnānāvidhāsu sarasīṣu jalādi nānyat / ityekaniścayamayaḥ puruṣo vimukta ityucyate samavalokitasamyagarthaḥ // 
śrīvasiṣṭha uvāca / idamantaḥ kalayato bhogānprati vivekinaḥ / puraḥsthitānapi sadā spṛhaivāṅga na jāyate // 
cakṣurālokanāyaiva jīvastu sukhaduḥkhayoḥ / bhārāyaiva balīvardo bhoktā dravyasya nāyakaḥ // 
nayane rūpanirmagne kṣobhaḥ ka iva dehinaḥ / gardabhe palvale magne kaiva senāpateḥ kṣatiḥ // 
rūpakardamametanmānayanāsvādayādhama / naśyatyetannimeṣeṇa bhavantamapi hiṃsati // 
yenaiva saṃkhyā kriyate yenaivā'svā'nugamyate / tadīyaiḥ karmabhiḥ kṣipraṃ prājñaḥ krūro nibadhyate // 
utpannadhvaṃsi cāpātamātrahṛdyamasanmayam / rūpamāśraya mā netra vināśāyāvināśine // 
sākṣivattvaṃ sthitaṃ netra rūpamātmani tiṣṭhati / ālokaṃ kālavaśatastvamekaṃ kiṃ pratapyase // 
salilaspandavaddṛṣṭiḥ picchikevāmbarotthitā / sujātibandhā sphurati tava citta kimāgatam // 
kalpāmbhasīva śapharī citte sphuraṇadharmiṇi / svayaṃ sphuratyahaṃkārastvamayaṃ protthitaḥ kutaḥ // 
ālokarūpayornityaṃ jaḍayoḥ sphuratormithaḥ / ādhārādheyayościttaṃ vyarthamākulatā tava // 
rūpālokamanaskārāḥ parasparamasaṅginaḥ / saṃpannā iva lakṣyante vadanādarśabimvavat // 
ajñānajantunā hyete śliṣṭā jātā nirantarāḥ / ajñāne jñānagilite pṛthaktiṣṭhantyasanmayāḥ // 
manaḥkalpanayā hyete susaṃbaddhāḥ parasparam / rūpālokamanaskārā dāruṇī jatunā yathā // 
svamanomananaṃ tanturmanobhyāsena yatnataḥ / vicārācchedamāyāti cchinnaivājñānabhāvanā // 
ajñānasaṃkṣayātkṣīṇe manasīme punarmithaḥ / rūpālokamanaskārāḥ saṃghaṭṭante na kecana // 
sarveṣāṃ cittamevāntarindriyāṇāṃ prabodhakam / tadeva tasmāducchedyaṃ piśāca iva mandirāt // 
citta valgasi mithyaiva dṛṣṭo'nto bhavato mayā / ādyantayoḥ sutucchaṃ tvaṃ vartamāne vinaśyasi // 
mudhā pañcabhirākāraiḥ kimantaḥ parivalgasi / yastvāṃ svamiti jānāti tasyaiva parivalgasi // 
tvadvalganaṃ me kumano na manāgapi tuṣṭaye / māyāmanaḥspanda iva vyarthaṃ vṛttiṣu dahyase // 
tiṣṭha vā gaccha vā citta nāsi me na ca jīvasi / prakṛtyāsi mṛtaṃ nityaṃ vicārātsumṛtaṃ smṛtam // 
nistattvaṃ tvaṃ jaḍaṃ bhrāntaṃ śaṭhaṃ nityamṛtākṛte / mūḍha eva tvayājñena bādhyo na pravicāravān // 
vayamajñātavantastvāṃ maurkhyeṇāśu mṛtaṃ bhavat / mṛtamasmākamadyāsi dīpānāṃ timiraṃ yathā // 
śaṭhena bhavatā dīrghakālaṃ dehagṛhaṃ mama / uparuddhamabhūtsarva sādhusaṃsargavarjitam // 
jaḍe pretasamākāre gate tvayi manaḥśaṭhe / sarvasajjanasaṃsevyamidaṃ dehagṛhaṃ mama // 
pūrvamevāsi nāsīstvaṃ saṃpratyeva śaṭhaṃ jagat / na bhaviṣyasi cedānīṃ vetāla kiṃ na lajjase // 
saha tṛṣṇāpiśācībhiḥ saha kopādiguhyakaiḥ / nirgaccha cittavetāla śarīrasadanānmama // 
diṣṭyā vivekamātreṇa nirgato dehamandirāt / pramattaścittavetālaḥ kuvṛkaḥ kandarādiva // 
aho nu citraṃ sumahajjaḍena kṣaṇabhaṅginā / manaḥśaṭhena sarvo'yaṃ nīto vivaśatāṃ janaḥ // 
kaste parākramaḥ kiṃ te balaṃ kaste samāśrayaḥ / yadi valgasi māmekaṃ janānāṃ bādhase mṛtam // 
sarvathaivāsi na mayā dīnacittaka māryase / mṛtamityavabuddhaṃ tvamadya kevalamajña he // 
etāvantamahaṃ kālaṃ tvāṃ jñātvā jīvadāsthiti / śliṣṭaḥ prabhūtasaṅgāsu ciraṃ saṃsṛtirātriṣu // 
cittaṃ mṛtaṃ hi nāstīdamityadyādhigataṃ mayā / tena tvadāśāṃ saṃtyajya tiṣṭhāmyātmani kevalam // 
diṣṭyā cittaṃ mṛtamiti jñātamadya mayā svayam / na śaṭhena samaṃ neyaṃ samagraṃ jīvitaṃ nijam // 
utsārya dehasadanānmanaḥśaṭhamahaṃ kṣaṇāt / ahaṃ svasthaḥ sthito'smyantarvetālaparivarjitaḥ // 
cittavetālalabdhena ciraṃ kālaṃ mayātmanā / kṛtāvikārāvividhāḥ svayaṃ smṛtvā hasāmyaham // 
cirānnipātito diṣṭyā vicārāsiparārditaḥ / hṛdgehāccittavetālastālottālasamunnatiḥ // 
praśānte cittavetāle pavitrāṃ padavīṃ gate / diṣṭyā śarīranagare sukhaṃ tiṣṭhāmi kevalam // 
mṛtaṃ mano mṛtā cintā mṛto'haṃkārarākṣasaḥ / vicāramantreṇa samaḥ svasthastiṣṭhāmi kevalam // 
kiṃ mano me mamāśā kā ko me'haṃkārako bhavet / diṣṭyā vyarthaṃ kalatraṃ me naṣṭametadaśeṣataḥ // 
ekasmai kṛtakṛtyāya nityāya vimalātmane / nirvikalpacidākhyāya mahyameva namo namaḥ // 
na śoko'sti na moho'sti na caivāhamahaṃ svayam / naca nāhaṃ nacānyo'haṃ mahyameva namo namaḥ // 
na mamāśā na karmāṇi na saṃsāro na kartṛtā / na bhoktṛtā na deho me mahyameva namo namaḥ // 
nāhamātmā na vā ko'nyo nāhamasmi na cetaraḥ / sarvamevāhametasmai mahyameva namo namaḥ // 
ahamādirahaṃ dhātā cidahaṃ bhuvanānyaham / mama nāsti vyavacchedo mahyameva namo namaḥ // 
nirvikārāya nityāya niraṃśāya mahātmane / sarvasmai sarvakālāya mahyameva namo namaḥ // 
nīrūpāya nirākhyāya prakāśāya mahātmane / svayamātmaikasaṃsthāya mahyameva namo namaḥ // 
samāṃ sarvagatāṃ sūkṣmāṃ jagadekaprakāśinīm / sattāmupagato'smyantarmahyameva namo namaḥ // 
sādryabdhyurvī nadī seyaṃ nāhamevāhameva vā / jagatsarvaṃ padārthāḍhyaṃ mahyameva namo namaḥ // 
vyapagatamananaṃ samābhirāmaṃ prakaṭitaviśvamaviśvamapyanantam / svayamajamajaraṃ guṇādatītaṃ vapurahamacyutamīśvaraṃ namāmi // 
śrīvasiṣṭha uvāca / evaṃ vicārya buddhvāntaḥ punaritthaṃ vicāryate / tattvavidbhirmahābāho jñeya ātmā mahātmabhiḥ // 
ātmaivedaṃ jagaditi satyaṃ cittena mārjitam / utthitaṃ syātkutaścittamaho cittamavastu yat // 
avidyatvādacittatvānmāyātvāccāsadeva hi / dhruvaṃ nāstyeva vā cittaṃ bhramādanyatkhavṛkṣavat // 
siddhaḥ sthāṇuparispando naugatasya yathā śiśoḥ / abuddhasya na buddhasya tathā cittamasanmayam // 
maurkhyamohabhrame śānte cittaṃ nopalabhāmahe / cakrārohabhramasyānte parvataspandanaṃ yathā // 
evaṃ hi cittaṃ nāstyeva brahmaivāsti tathātmakam / padārthabhāvanāścittāttenāsatyā mayojjhitāḥ // 
jāto'smi śāntasaṃdehaḥ sthito'smi vigatajvaraḥ / tathā tiṣṭhāmi tiṣṭhāmi tathaiva vigataiṣaṇam // 
cittābhāve parikṣīṇā bālyatṛṣṇādayo guṇāḥ / ālokoparame citrā varṇākhyā iva saṃvidaḥ // 
mṛtaṃ cittaṃ gatā tṛṣṇā prakṣīṇo mohapañjaraḥ / nirahaṃkāratā jātā jāgratyasminprabuddhavān // 
ekameva jagacchāntaṃ nānātvaṃ na sadityapi / kimanyadvimṛśāmyantaḥ kathayaivālametayā // 
nirābhāsamanādyantaṃ padaṃ pāvanamāgataḥ / saumyaḥ sarvagataḥ sūkṣmaḥ sthita ātmāsmi śāśvataḥ // 
yadasti yacca nāstīha cittādyātmādyavastu ca / tatkhādacchataraṃ śāntamanantāgrāhyamātatam // 
cittaṃ bhavatu mā vāntarmriyatāṃ sthitimetu vā / ko vicāraṇayārtho meṃ ciraṃ sāmyoditātmanaḥ // 
vicārākārako maurkhyādahamāsaṃ mitasthitiḥ / vicāreṇāmitākāraḥ kva nāmāhaṃ vicārakaḥ // 
mṛte'pi manasīyaṃ meṃ vikalpaśrīrnirarthikā / manovetālavṛttyarthaṃ kimarthamupajāyate // 
tāmimāṃ prajahāmyantaḥ saṃkalpakalanāmiti / nirṇīyomiti śāntātmā tiṣṭhāmyātmani maunavat // 
aśnangacchansvapaṃstiṣṭhanniti rāghava cetasā / sarvatra prajñayā tajjñaḥ pratyahaṃ pravicārayet // 
pravicārya svasaṃsthena svasthena svena cetasā / tiṣṭhanti vigatodvegaṃ santaḥ prakṛtakarmasu // 
vigatamānamadā muditāśayāḥ śaradupoḍhaśaśāṃkasamatviṣaḥ / prakṛtasaṃvyavahāravihāriṇastviha sukhaṃ viharanti mahādhiyaḥ // 
śrīvasiṣṭha uvāca / vicāra evaṃ viduṣā saṃvartena kṛtaḥ purā / kathito mama vindhyādrau tenaiva viditātmanā // 
etāṃ dṛṣṭimavaṣṭabhya vicāraparayā dhiyā / saṃsārasāgarādasmāttāratamyena saṃtara // 
athemāmaparāṃ rāma śṛṇu dṛṣṭiṃ padapradām / muninā vītahavyena yayā''sthitamaśaṅkitam // 
vītahavyo mahātejā vibabhrāma vane purā / vindhyaśailadarīrdīrghā ravirmerudarīriva // 
asmātkriyākramāddhorātsaṃsārabhramadāyinaḥ / ādhivyādhimayākārātkālenodvegamāyayau // 
nirvikalpasamādhyaṃśalabhyodāraparecchayā / sa jahāra jagajjīrṇāṃ svavyāpāraparamparām // 
viveśa rambhāracitaṃ nijaṃ parṇoṭajāntaram / kṛtagauraṃ susaugandhyamalinīlamivotpalam // 
tatrāsane same śuddhe svāstīrṇahariṇājine / viśaśrāmācale śānte vītavarṣa ivāmbudaḥ // 
baddhapadmāsanastasthau pārṣṇyoradhikarāṅguliḥ / śṛṅgavacchāntacalanamatiṣṭhatspaṣṭakandharam // 
sa jahārālamālokāddigvikīrṇaṃ manaḥ śanaiḥ / viśanmerudarīṃ sāyaṃ bhānurbhāsa ivotkaram // 
bāhyānābhyantarāṃścaiva sparśānparijahatkramāt / idamākalayāmāsa manasā vigatainasā // 
aho nu cañcalamidaṃ pratyāhṛtamapi kṣaṇāt / na manaḥ sthairyamāyāti taraṅgaprauḍhaparṇavat // 
cakṣurādibhiruddāmai rūpairāhitasaṃbhramaiḥ / ajasramutpatatyeva vīṭeva talatāḍitā // 
tyajadevānugṛhṇāti vṛttīrindriyavardhitāḥ / yasmānnivāryate tasminpronmatta iva dhāvati // 
ghaṭātpaṭamupāyāti paṭācchakaṭamutkaṭam / cittamartheṣu carati pādapeṣviva markaṭaḥ // 
pañcadvārāṇi manasaścakṣurādīnyamūnyalam / dagdhendriyābhidhānāni tāvadālokayāmyaham // 
he he hatendriyagaṇāḥ kiṃ me bodhāya neha vaḥ / velā vilulitāmbūnāmabdhīmiva cañcalāḥ // 
mā kurudhvamanarthāya cāpalaṃ capalāśayāḥ / smaratātītavṛttīni duḥkhajālāni bhūriśaḥ // 
rūpāṇi manaso yūyaṃ jaḍā eva kilādhamāḥ / jaḍe tūtsiktatā vyarthe mṛgatṛṣṇeva valgati // 
asārātmasvarūpāṇāmanālokavatī sadā / andhānāmuddhatiryeyaṃ sā dṛśyāyaiva jāyate // 
cidātmā bhagavānsarvaṃ sākṣitvena karomyaham / hatendriyagaṇā yūyaṃ kiṃ nirarthakamākulāḥ // 
mithyaiva me vivalganti nīrūpā nayanādayaḥ / alātacakrapratimāḥ sarparajjubhramopamāḥ // 
tenātmanā bahujñena nirjñātāścakṣurādayaḥ / manāgapi na saṃbandho dyupātālatalādrivat // 
bhītaḥ pāntha ivāhibhyaḥ pukkasebhya iva dvijaḥ / dūre tiṣṭhati cinmātramindriyebhyastvanāmayam // 
citsattāmātrakeṇālaṃ saṃkṣobho bhavatāṃ mithaḥ / tiṣṭhati svairamāditye dinakāryavatāmiva // 
citta cāraṇa cārvāka caturdikkukṣibhikṣuka / śveva vyarthamanarthāya maivaṃ vihara he jagat // 
ahaṃ cidvaditi vyarthamasatyā tava vāsanā / atyantabhinnayoraikyaṃ nāsti cinmanasoḥ śaṭha // 
jīvāmyevāhamityeṣā tavāhaṃkāradurmatiḥ / mithyaiva jātā duḥkhāya na satyā satyavarjitā // 
ahaṃkārodaye so'smītyetāṃ saṃrabdhatāṃ tyaja / na kiṃcidapi mūrkha tvaṃ kiṃ vyarthaṃ taralāyase // 
saṃviccittvamanādyantaṃ saṃvido'nyanna vidyate / dehesmiṃstanmahāmūrkha kiṃ tvaṃ syāścittanāmakam // 
viṣaparyavasāneyaṃ rasāyanavadutthitā / bhoktatākartṛtāśaṅkā bata citta mudhaiva hi // 
mopahāsapadaṃ gaccha mūrkhendriyagaṇāśrayam / na kartā tvaṃ na bhoktā tvaṃ jaḍo'syanyena bodhyase // 
kastvaṃ bhavasi bhogānāṃ ke vā bhogā bhavanti te / jaḍasyātmaiva te nāsti bandhumitrādi tatkutaḥ // 
yajjaḍaṃ taddhi nāstveva sadevāsattayānvitam / jñatvakartṛtvabhoktṛtvamanyatvānāmasaṃbhavāt // 
pratyakcetanarūpaścettvaṃ tadātmaiva te vapuḥ / bhāvābhāvamayī cittasattā te keva duḥkhadā // 
yathā kartṛtvabhoktṛtve mithyaivādhigate tvayā / mayā te hi pramārjyete śṛṇu yuktyā kathaṃ śanaiḥ // 
svayaṃ tāvadbhavāneṣa jaḍo nāstyatra saṃśayaḥ / jaḍasya kīdṛkkartṛtvaṃ nṛtyantīha kathaṃ śilāḥ // 
upajīva ciraṃ tasmācchuddhaṃ tadbhāgamaiśvaram / jīvasīcchasi haṃsi tvaṃ vṛthā yāsi vivalgasi // 
kriyate yattu yacchaktyā tattenaiva kṛtaṃ bhavet / lunāti dātraṃ puṃśaktyā lāvakaḥ procyate pumāna // 
hanyate yastu yacchaktyā sa tenaiva hato bhavet / nihanti khaḍgaḥ puṃśaktyā hantaiva procyate pumān // 
pīyate yastu yacchaktyā pītaṃ tenaiva tadbhavet / pātreṇa pīyate pānaṃ pātā yastūcyate naraḥ // 
prakṛtyevāsi sujaḍaḥ samastajñena bodhyase / tenātmaivātmanātmānaṃ cinotīdaṃ hi no bhavat // 
anārataṃ bodhayati tvāmātmā parameśvaraḥ / bodhanīyā budhairmūḍhāḥ kilāvṛttiśatairapi // 
ātmasattaiva bodhaikarūpiṇī sphuratīha hi / tayaiva cittaśabdārthāvaṅgīkṛtya tvayā sthitam // 
evaṃ citta tvamajñānādātmaśakterupāgatam / jñāne tvayā vigalitaṃ tīvre himamivātape // 
tasyāmṛtaṃ tvaṃ mūḍhaṃ tvaṃ nāsi tvaṃ paramārthataḥ / tadevāhamiti vyarthamato māstvasukhāya te // 
asatyā cittakalanā indrajālalatā iva / vijñānamātrameveha brāhmamaṅgaṃ vijṛmbhitam // 
narāmarajagadrūpairbrāhmī śaktirudetyalam / sāmudrakaṇakallolajālairvaileva valgati // 
cinmayaścedbhavermūḍha tattasmātparamātpadāt / nityamavyatiriktaṃ tvaṃ kimanyatpariśocasi // 
sarvagaṃ sarvabhāvasthaṃ sarvarūpaṃ hi tatpadam / tatprāptau sarvamevājña prāptaṃ bhavati sarvadā // 
na tvamasti na dehostibrahmāstīha mahatsphurat / ahaṃtvamiti niḥspande sphuratyārtihi kasya kā // 
ātmā cettvaṃ tadātmaiva sarvago'stīha netaraḥ / ātmano'nyajjaḍatvaṃ cettattvaṃ nāstyasti tadvapuḥ // 
ātmaiva sarvaṃ trijagattadanyattu na kiṃcana / tattvaṃ kiṃcittvamātmānyadyadi tattvaṃ na kiṃcana // 
ahaṃ tvidamahaṃ tanma iti vyarthaṃ kimīhase / asadvapuḥ kiṃ sphurati śaśaśṛṅgeṇa ko hataḥ // 
tṛtīyā kalanā nāsti cijjaḍāṃśetarā śaṭha / chāyātapanayormadhye tṛtīyevānurañjanā // 
satyāvalokanājjāte cittajāḍyadṛśoḥ kṣaye / saṃpadyate yattu tajjaṃ svasaṃvedanamātrakam // 
tena mūḍha na kartṛtvaṃ na bhoktṛtvaṃ tavāpi hi / tadevāsi paraṃ brahma tyaja maurkhyaṃ bhavātmavān // 
kevalaṃ jñatvaviṣayamupadeśārthasiddhaye / tvayā karaṇabhūtena karotyātmeti kathyate // 
asatsvarūpaṃ karaṇaṃ jaḍaṃ niravalambanam / niḥspandanaṃ na syandeta kartṛsaṃbodhanaṃ vinā // 
akartuḥ karaṇasyāsya śaktiḥ kācinna vidyate / dātrasya lāvakābhāve kartuṃ kimiva śaktatā // 
khaḍgaprahāravicchedakriyāyāṃ puṃsi śaktatā / na khaḍge sujaḍe citta sarvāṅgeṣvapi śaktatā // 
tasmānnāsi sakhe kartṛ mā vyarthaṃ duḥkhabhāgbhava / parārthaṃ kleśitā mūrkha prākṛteṣu na śobhate // 
īśvaro nedṛśaḥ śocyo yastvayā sadṛśo bhavet / na ca tasya kṛtenārtho nākṛteneha kaścana // 
garvāttūpakaromyenamiti kevalamalpadhīḥ / kliśyate vasatāṃ tvartho na kiṃcidupayujyate // 
karturbhogeśvarasyaivamarthe cedanuvartase / tadasya kācinneccheha tṛptatvātsarvadaiva hi // 
akṛtrimāvabhāsena sarvagena cidātmanā / ekenaivedamāpūrṇaṃ kalpanaivāsti netarā // 
ekānekāvabhāsena samastena tadātmanā / ātmanyevāntarātmāntaḥ kriyate kiṃ kimiṣyate // 
tvādṛśasya tu dṛṣṭyaiva kṣubdhatā jayate mudhā / ālokya rājamahiṣīṃ yūno madamayīṃ tathā // 
ātmanā saha saṃbaddhe cetaḥ kartrasi sundara / kiṃtu nāsyāsi saṃbandhi kusumasya yathā phalam // 
dvitīyena samaṃ yaiṣā tattāvadbhavanaikatā / sā saṃbandhagatiḥ proktā prāgdvitvādadhunaikatā // 
nānāprakāraracanā nānārūpakriyonmukhī / sukhaduḥkhadaśā'heturbhavānnaikavidhāsmṛtā // 
saṃbandhaḥ samayordṛṣṭastathā'rdhasamayorapi / na vilakṣaṇayoścānyastasminsati jagattraye // 
dravyāntaraguṇā dravyāṇyāśrayanti bahūnyalam / saṃvidaścyavanaṃ duḥkhaṃ saṃvido mā cyuto bhava // 
etāvataikadhyānena nityadhyāno'thavātmadṛk / abhāve duḥkhadasyāntardṛśā dṛśyasya vastunaḥ // 
saṃkalponmukhatāṃ viddhi duḥkhadāṃ saṃvidaścyutim / jaḍeṣūpalabhūteṣu manodehendriyādiṣu // 
kīdṛśī kartṛtā citta puṣpaṃ vyomni kathaṃ bhavet / nirastakalanā paṅke mananadhvaṃsarūpiṇi // 
na caivātmani kartṛtvaṃ saṃbhavatyambarāṅgavat / ayaṃ kevalamātmaiva nānānānātayātmani // 
sphuratyabdhirivāmbhobhiḥ phenabudbudavīcibhiḥ / ābhāsamātre sarvasminsphuratyasmiṃścidātmani // 
dvitīyā nāsti kalanā taptāṅgāra ivāmbudhau / kalanārahite deve dehe manasi vā jaḍe // 
saṃvitsaṃvedyanirmuktā sāraṃ sundara netarat / idamanyadidaṃ nānyacchubhaṃ vā'śubhameva ca // 
ityasatkalpanā nāsti yathā nabhasi kānanam / saṃvedyarahitaṃ saṃvinmātramevedamātatam / tatrāyamahamanyo'yamityasatkalanā katham // 
anādimati nīrūpe sarvage vitatātmani / āropayetkaḥ kalanāmṛgvedaṃ vyomni ko likhet // 
nityodite sakalavastupadārthasāre saṃvitsthite bharitanirbharabhūridikkam / ātmanyasatyamiva sādhu gate'malatvāt kṣīṇau sukhāsukhalavau mama vai sa mohaḥ // 
śrīvasiṣṭha uvāca / bhūyo munivaro dhīro dhiyā dhavalamedhayā / svamindriyagaṇaṃ gupto bodhayāmāsa sādhvidam // 
taccendriyagaṇasyārthe śrṛṇu vakṣyāmi te sphuṭam / śrutvā tadbhāvanāmetya parāṃ nirduḥkhatāṃ vraja // 
bhavatāmātmasattaiṣā duḥkhāyaivāntadāyinī / asatyāmātmanaḥ sattāṃ tadbhavantastyajantviti // 
madīyenopadeśena sattaiṣā bhavatāṃ kṣayam / gataiveti sphuṭaṃ manye yūyaṃ hyajñānasaṃbhavāḥ // 
svasattā sphuṭatāṃ yāti duḥkhāya tava cittaka / taptakāñcanarullāso dāhāyaiva svapārśvayoḥ // 
paśya tvayi sati bhrāntajalakallolasaṃkulāḥ / viśanti kālajaladhiṃ saṃsārasaritāṃ gaṇāḥ // 
patantyahamahamikāvihitānyonyacintitāḥ / kuto'pi duḥkhāvalayo dhārā āsāragā iva // 
parisphuratyaparyantā hṛdayonmūlanodyatā / ākrandakāriṇī krūrā bhāvābhāvaviṣūcikā // 
kāsaśvāsaraṇadbhṛṅgā kalevarajaraddrume / vikasatyamalodyotā jarāmaraṇamañjarī // 
kallolavyālavalite śarīraśvabhrakoṭare / ghananīhārakhe svāntaścintācapalamarkaṭī // 
lobhanāṭyāraṭatpakṣī tīkṣṇayā dvandvatuṇḍayā / kāyajīrṇadrumādasmādguṇakhaṇḍaṃ nikṛntati // 
hṛdayāvakaraṃ kīrṇamitaścetaśca karkaśaḥ / apavitro durācāraḥ kurute kāmakukkuṭaḥ // 
mahatyāṃ mohayāminyāmulbaṇo'jñānakauśikaḥ / śmaśāna iva vetālaḥ parivalgati hṛddrume // 
etāścānyāśca bahvyo'pi tvayīndriyagaṇe sati / piśācya iva śarvaryāṃ pravalgantyaśubhaśriyaḥ // 
tvayi tvasati he sādho sarvā eva śubhaśriyaḥ / prabhāta iva padminyaḥ sālokaṃ vilasantyalam // 
praśāntamohamihikaṃ rājate hṛdayāmbaram / nirmalālokavalitaṃ nīrajaskatarāntaram // 
aśaṅkitanabhaḥkośapatitākulapūravat / nāpatanti vikalpaughāściraṃ vaikalyakāriṇaḥ // 
sarvasyāhlādanī śāntā maitrī paramapāvanī / abhyudeti hṛdo hṛdyā sutaroriva mañjarī // 
antaśchidravatī jāḍyayuktāyuktaguṇā svayam / cintā śoṣamupāyāti himadagdheva padminī // 
ālokaḥ sphuṭatāmantarāyātyajñānasaṃkṣaye / praśāmyatyambude vyomni śaradīvārkamaṇḍalam // 
prasannaṃ sphāragāmbhīryamakṣubdhamaparāhatam / hṛdayaṃ samatāmeti śāntavāta ivārṇavaḥ // 
amṛtāpūrapūrṇena nityānandamayena ca / sthīyate puruṣeṇāntaḥ śītena śaśinā yathā // 
saṃvidaḥ sphuṭatāmantarāyāntyajñānasaṃkṣaye / saṃvidaṃśaikaviśrāntaṃ samagraṃ sacarācaram // 
bhāvyate bharitākāraṃ vapurānandamantharam / na bhavatyasusaṅgānāmāśāpāśavidhāyinām // 
dagdhānāmiva parṇānāṃ rasānāṃ punarāgatiḥ / puṃsāṃ kṣapitasaṃsārajarājanmamahādhvanām // 
apunarbhramaṇāyātmadrume viśramyate ciram / evaṃprāyāstathānyāśca bhavanti guṇasaṃpadaḥ // 
asati tvayi sarvāśinsarvāśākṣayasaṃkṣaye / pakṣayoretayościttasattāsattāsvarūpayoḥ // 
yenaiva paśyasi śreyastamevāṅgīkuru kṣaṇam / svātmabhāvastava sukhaṃ manye mānavatāṃ vara // 
tameva bhāvayābhāvaṃ sukhatyāgo hi mūḍhatā / yadi tvasti bhavetsatyamantarbhāvitacetanam // 
jīvatastattavātyantamabhāvaṃ ka ivecchati / kiṃtu nāstyasi satyena vadāmi tava sundara // 
tena mithyaiva jīvāmītyāśayā mā sukhī bhava / pūrvamevāsi nāstyeva yāvadbhrāntyā tvadastitā // 
saivedānīṃ vicāreṇa bhṛśaṃ kṣayamupāgatā / etāvadeva te rūpaṃ sādho yadavicāraṇam // 
vicāre vihite samyaksamarūpaṃ samaṃ sthitam / avicārātprajātaṃ tvamanālokāttamo yathā // 
vicāreṇopaśāntaṃ tvamālokena tamo yathā / etāvantaṃ sakhe kālaṃ babhūvālpavivekitā // 
tavānenābhipīnatvamabhūdduḥkhaikakāraṇam / mohasaṃkalpamātreṇa bālavetālavadbhavet // 
dvandvaṃ cādyantasaṃkalpakṣīṇaṃ kṣayi bhava sthitam / idānīmuditaṃ nityaṃ svaprāgrūpe kṣayaṃ gate // 
vivekasya prasādena vivekāya namo namaḥ / bahudhāpi prabuddhastvaṃ cittakāpyanubodhitaḥ // 
cittatāyāṃ pranaṣṭāyāṃ sthitastvaṃ parameśvaraḥ / prāksvarūpavilāsaste śreyase sthitimāgataḥ // 
samastavāsanonmuktaḥ saṃpratyasi maheśvaraḥ / yasyāvivekādutpattiḥ sa vivekādvinaśyati // 
prakāśena prayātyantamanāloko'bhavattamaḥ / anicchato'pi te sādho vicāre sthitimāgate // 
sarvato'yamupāyāto vināśaḥ sukhasiddhaye / tasmānnāstyasi nirṇītamiti siddhāntayuktibhiḥ // 
cittendriyeśvara svasti bhavate tvantamāgataḥ / nityaṃ pūrvamabhūtāya nāstirūpāya saṃprati // 
bhaviṣyate ca nodarkaṃ svamanaḥ svasti te'stviti / parinirvāmiśānto'smi diṣṭyāsmi vigatajvaraḥ // 
svātmanyevāvatiṣṭhe'haṃ turyarūpapade sthitaḥ / ato nāstyeva nāstyeva saṃsāre cittamasthiti // 
ātmā tvastveva cāstveva yasmādanyatra vidyate / ayamātmāhamevāsau nāstyanyanmadṛte kvacit // 
sphuraccideva bodhātmā sarvatrāhaṃ sthitaḥ sadā / ayamātmeti kalanā manye no nirmalāntare // 
pratiyogivyavacchedakalanaikasya vai kutaḥ / ahaṃ tenāyamātmeti kalanāmanudāharan / maunī svātmani tiṣṭhāmi taraṅga iva vāriṇi // 
saṃśāntavāsanamanāśritacetanāṃśamaprāṇasaṃcaraṇamastamitāṃśadoṣam / saṃvedyavarjitamupetya susaṃvidaṃśaṃ śāmyāmi maunamahameva nirīhamantaḥ // 
śrīvasiṣṭha uvāca / iti nirṇīya sa munirvītahavyo vivāsanaḥ / āsītsamādhāvacalo vindhyakandarakoṭare // 
aparispanditāśeṣasaṃvidānandasundaraḥ / babhāvastaṃgatamanāḥ stimitāmbhodhiśobhanaḥ // 
antareva śaśāmāsya krameṇa prāṇasaṃtatiḥ / jvālājālaparispando dagdhendhana ivānalaḥ // 
anantarniṣṭhatāṃ yāte bāhyārthe cāpyasaṃsthite / śeṣe'ntarlabdhasaṃsthāne tasyāsphuritapakṣmaṇī // 
ghrāṇaprāntagatālpālpasamāloke ivekṣaṇe / ardhakuḍmalitaiḥ padmaiḥ śriyamāyayatuḥ samām // 
samakāyaśirogrīvasthānakaḥ sa mahāmatiḥ / āsīcchailādivotkīrṇaścitrārpita ivāthavā // 
tathābhitiṣṭhatastasya saṃvatsaraśatatrayam / koṭare vindhyakacchasya yayāvardhamuhūrtavat // 
etāvantamasau kālaṃ nābuddhyata kilātmavān / jīvanmuktatayā dhyānī na ca tatyāja tāṃ tanum // 
tāvatkālaṃ sa subhago na prābudhyata yogavit / udārairambudārāvairāsārabharaghargharaiḥ // 
paryantamaṇḍalādhīśamṛgayānatabṛṃhitaiḥ / pakṣivānaranirhrādairmātaṅgāsphoṭaniḥsvanaiḥ // 
siṃhasaṃrambharaṭitairnirjharārāvasītkṛtaiḥ / viṣamāśanisaṃpātairjanakolāhalairghanaiḥ // 
pramattaśarabhāsphoṭairbhūkampataṭaghaṭṭanaiḥ / vanadāhadhamadhvānairjalaughāhativalganaiḥ // 
mahopalataṭāghātairdharaṇītalamṛjjalaiḥ / jalaughāndolanāyātaistāpairanalakarkaśaiḥ // 
kevalaṃ vahati svairaṃ kāle galitakāraṇam / pariyāntīṣu varṣāsu laharīṣviva vāriṇi // 
svalpenaiva hi kālena tasminparvatakandare / prāvṛḍoghavinunnena paṅkenorvītale kṛtaḥ // 
tatrāsāvavasadbhūmaukoṭare saṃkaṭodare / paṅkasaṃpīḍitaskandhaḥ parvateṣu śilā yathā // 
śatatraye sa varṣāṇāmatha yāte svayaṃprabhuḥ / vyabudhyatātmarūpātmā dharākoṭarapīḍitaḥ // 
saṃvidevāsya taṃ dehaṃ jagrāhorvīnipīḍitam / tanuḥ prāṇamayaspandaḥ prāṇasaṃsaraṇaṃ vinā // 
utpattiprauḍhimāsādya kalanā hṛdayāntare / svamanorūpiṇī tasya hṛdyevānubabhūva sā // 
kailāsakānane kānte kadambasya tarostale / munitvaṃ śatamabdānāṃ jīvanmuktātmanirmalam // 
vidyādharatvaṃ varṣāṇāṃ śatamādhivivarjitam / yugapañcakamindratvaṃ praṇataṃ suracāraṇaiḥ // 
śrīrāma uvāca / śakratvādiṣu teṣvasya pratibhāseṣu bho mune / niyamo'niyamaścaiva dikkālaniyateḥ katham // 
śrīvasiṣṭha uvāca / sarvātmikaiṣā cicchaktiryatrodeti yathā yathā / tathā tatrāśu bhavati tathātmaikasvabhāvataḥ // 
yathā yatra yadā buddhau niyamaḥ sa tadā sthitaḥ / deśakālādiniyamakramāṇāṃ tanmayātmatā // 
tena nānāvidhānyeṣa jaganti paridṛṣṭavān / hṛdi saṃvedanākāśe vītahavyo vivāsanaḥ // 
samyagbodhavatāmeṣā vāsanaiva na vāsanā / jñānāgnidagdhā'dagdhasya kaiva bījasya bījatā // 
kalpamekaṃ gaṇatvaṃ sa candramauleścakāra ha / samastavidyānipuṇaṃ trikālāmaladarśanam // 
yo yādṛgdṛḍhasaṃskāraḥ sa taṃ paśyati tādṛśam / jīvanmuktatayaivaitadvītahavyo'nubhūtavān // 
śrīrāma uvāca / evaṃ sthite muniśreṣṭha jīvanmuktamaterapi / bandhamokṣadṛśaḥ santi vītahavyātmano yathā // 
śrīvasiṣṭha uvāca / yathāsthitamidaṃ viśvaṃ śāntamākāśanirmalam / brahmaiva jīvanmuktānāṃ bandhamokṣadṛśaḥ kutaḥ // 
etatsaṃvinnabho bhāti yatra yatra yathā yathā / tatra tatra tathā tāvattāvattadvindate tatam // 
tenānubhūtāni bahūnyanubhūyanta eva ca / jaganti sarvātmatayā brahmarūpeṇa rāghava // 
dharākoṭaranirmagnavītahavyacidātmasu / jagatsu teṣvasaṃkhyeṣu nīrūpeṣu mahātmasu // 
yaḥ śakro'navabuddhātmā so'dya dīneṣu pārthivaḥ / kartuṃ pravṛtto mṛgayāṃ kṣaṇe'sminnapi kānane // 
yo haṃso'navabuddhātmā pādme paitāmahe'bhavat / sthitaḥ sa eva dāśendraḥ kailāsavanakuñjake // 
yo rājānavabuddhātmā bhūmeḥ saurāṣṭramaṇḍale / sa eṣo'dya sthito'ndhrāṇāṃ grāme bahulapādape // 
śrīrāma uvāca / mānasaḥ kila sargo'sau vītahavyasya tatra ye / dehino bhrāntipātraṃ cettaddehākāriṇaḥ katham // 
śrīvasiṣṭha uvāca / yadi bhrāntyekamātrātma vītahavyasya tajjagat / tadidaṃ nāma te rāma kiṃ bhūyaḥ paribhāsate // 
idamapyaṅga cinmātraṃ manomātrabhramopamam / tadapi vyoma cinmātraṃ manomātraṃ bhramopamam // 
vastutastu na tadrāma jagannaivaṃ na cetarat / tavāpi na jagatsattā brahmedaṃ bhāti kevalam // 
bhāvi bhūtaṃ bhaviṣyacca yathedaṃ ca tathetarat / jagatsarvamidaṃ dṛśyaṃ saṃvinmātramanomayam // 
evaṃrūpamidaṃ yāvanna parijñātamīdṛśam / vajrasāradṛḍhaṃ tāvajjñātaṃ satparamāmbaram // 
ajñānānmana evedamitthaṃ saṃpravijṛmbhate / pratyullāsavilāsābhyāṃ jalamambunidhāviva // 
yathāsthitenaiva cidambareṇa svacittamevaiti manobhidhānam / sphāraṃ kṛtaṃ tena jagacca dṛśyamevaṃ tataṃ naiva tataṃ ca kiṃcit // 
śrīrāma uvāca / atha kiṃ vītahavyaḥ svaṃ sthitaṃ tasmindharodare / kathamuddhṛtavāndehaṃ sa saṃpannaśca kiṃ katham // 
śrīvasiṣṭha uvāca / anantaramanantātma vītahavyābhidhaṃ manaḥ / svamevātmacamatkāramātraṃ samavabuddhavān // 
śārvasyāsya gaṇasyābhūtprāgjyotiḥsmaraṇe svayam / icchā kadācitsakalaprāgjanmālokanonmukhī // 
aśeṣānsa dadarśātha naṣṭānaṣṭānsvadehakān / anaṣṭānāṃ tato madhyāttattatkoṭarasaṃsthitam // 
yadṛcchayaiva proddhartuṃ dehaṃ tasyābhavanmatiḥ / apaśyattattathā tatra paṅke kīṭamiva sthitam // 
śarīraṃ vītahavyākhyaṃ dharākoṭarapīḍitam / prāvṛḍoghopanītaṃ tatpṛṣṭhasthapaṅkamaṇḍalam // 
tṛṇajālāvakīrṇatvagdehapṛṣṭhamṛdaṃ tathā / etaddṛṣṭvā mahātejā dharāvivarayantritam // 
bhūyo'pi cintayāmāsa dhiyā paramabodhayā / sarvasaṃpīḍitāṅgatvātkāyo me prāṇavāyubhiḥ // 
muktaścalitumākartuṃ śaknoti na manāgapi / tajjñātvā praviśāmyāśu dehamevaṃ vivasvataḥ // 
tadīyaḥ piṅgalo dehamuddhariṣyati me tataḥ / athavā kiṃ mamaitena śāmyāmyahamavighnataḥ // 
nirvāmi svaṃ padaṃ yāmi ko'rtho me dehalīlayā / iti saṃcintya manasā vītahavyo mahāmate // 
tūṣṇīṃ sthitvā kṣaṇaṃ bhūyaścintayāmāsa bhūtale / upādeyo hi dehasya na me tyāgo na saṃśrayaḥ // 
praviśāmi nabhaḥsaṃsthaṃ mukuraṃ pratibimbavat / ityasau munirādityaṃ viveśānilarūpadhṛk // 
puryaṣṭakavapurbhūtvā bhastrākhamiva cānalaḥ / bhagavānmunirapyenaṃ hṛdgataṃ munināyakam // 
dṛṣṭvāsau cintayankāryaṃ paurvāparyamudāradhīḥ / vindhyabhūdharabhūkośamantarmunikalevaram // 
tṛṇopalaparicchannaṃ dadarśa gatasaṃvidam / ṛṣeścikīrṣitaṃ jñātvā bhānurgaganamadhyagaḥ // 
dharāto munimuddhartumādideśāgragaṃ gaṇam / vītahavyamuneḥ saṃvitsā puryaṣṭakarūpiṇī // 
raviṃ vātamayī pūjyaṃ praṇanāmāśu cetasā / bhānunāpyabhyanujñāto mānapūrvakamagragam // 
viveśa piṅgalākāraṃ vindhyakandaragāminam / piṅgalo'sau nabhastyaktvā kuñjakuñjarasundaram // 
prāpa vindhyavanaṃ prāvṛṇmattābhrāmbarabhāsuram / uddadhāra dharākośānnakhaniṣkṛṣṭabhūtalaḥ // 
kalevaraṃ muneḥ paṅkānmṛṇālamiva sārasaḥ / maunaṃ puryaṣṭakamatha svaṃ viveśa kalevaram // 
nabhastalaparibhrānto vihaṅgama ivālayam / praṇematurmitho mūrtavītahavyanabhaścarau // 
babhūvatuḥ svakāryaikatatparau tejasāṃ nidhī / jagāma piṅgalo vyoma muniśca vimalaṃ saraḥ // 
tārakākārakumudaṃ sūryāṃśukavadākṛti / vītahavyo mamajjāśu sarasyudbhinnapaṅkaje // 
paṅkapalvalalīlānte vane kalabhako yathā / tatra snātvā japaṃ kṛtvā pūjayitvā divākaram / manobhūṣitayā tanvā pūrvavatpunarābabhau // 
maitryā tayā samatayā parayā ca śāntyā satprajñayā muditayā kṛpayā śriyā ca / yukto muniḥ sakalasaṅgavimuktacetā vindhye sarittaṭagato dinameva reme // 
śrīvasiṣṭha uvāca / dinānte sa samādhātuṃ punareva mano muniḥ / viveśa kāṃcidvitatāṃ vijñātāṃ vindhyakandarām // 
tadevātmānusaṃdhānamatyajansamamindriyaiḥ / cetasā kalayāmāsa dṛṣṭalokaparāvaraḥ // 
pūrvamevendriyagaṇo mayā parihṛtaḥ sphuṭam / idānīṃ cintayā nārthaḥ punarvitatayā mama // 
astināstītikalanāṃ bhaṅktvā mṛdvīṃ latāmiva / śeṣaṃ tu baddhasaṃsthānastiṣṭhāmyacalaśrṛṅgavat // 
udito'staṃ gata iva svastaṃ gata ivoditaḥ / samaḥ samarasābhāsastiṣṭhāmi svacchatāṃ gataḥ // 
prabuddho'pi suṣuptasthaḥ suṣuptasthaḥ prabuddhavat / turyamālambya kāyāntastiṣṭhāmi stambhitasthitiḥ // 
sthitaḥ sthāṇurivaikānte svāntānte sarvataḥ sthite / sattvasāmānyasāmye hi tiṣṭhāmyapagatāmayaḥ // 
iti saṃcintya sa dhyāne punastasthau dināni ṣaṭ / tataḥ prabodhamāpannaḥ kṣaṇasupta ivādhvagaḥ // 
tataḥ siddhaḥ sa bhagavānvītahavyo mahātapāḥ / vijahāra ciraṃ kālaṃ jīvanmuktatayā tadā // 
vastu nābhinanandāsau nininda na kadācana / na jagāma tathodvegaṃ na ca harṣamavāpa saḥ // 
gacchatastiṣṭhataścaiva tasyaivamabhavaddhṛdi / vinodāya vicittasya kathā svamanasā saha // 
avyayendriyavargeśa manaḥ śamavatā tvayā / paśyānandasukhaṃ kīdṛgvidhamāsāditaṃ tatam // 
eṣaivāvirataṃ tasmānnīrāgaiva daśā tvayā / avalambyā parityājyaṃ cāpalaṃ calatāṃ vara // 
bho bho indriyacaurā he hatāśā hatanāmakāḥ / yuṣmākaṃ nāyamātmāsti na bhavantastathātmanaḥ // 
vrajatāṃ vo vināśāṃśamāśā vo viphalīkṛtāḥ / na samarthāḥ samākrāntau bhavanto bhaṅgurāśrayāḥ // 
vayamātmeti yaiṣā vo babhūva kila vāsanā / tattvavismṛtijātā hi dṛṣṭarajjubhujaṅgavat // 
anātmanyātmatā saiṣā saiṣā vastunyavastutā / avicāreṇa vai jātā vicāreṇa kṣayaṃ gatā // 
bhavanto'nye vayaṃ cānye brahmānyatkartṛtāparā / anyo bhoktānya ādatte ko doṣaḥ kasya kīdṛśaḥ // 
vanebhyo dāru saṃjātaṃ rajjavo veṇucarmaṇaḥ / vāsī cāyaḥphalānyeva takṣā grāsārthamudyataḥ // 
itthaṃ yatheha sāmagryā svaśaktisthapadārthayā / saṃpannā kākatālīyā dṛḍhā varagṛhākṛtiḥ // 
saṃpannāḥ kākatālīyātsvaśaktiniyatendriyāḥ / tathaiva kalikā lolaṃ keva kasyātra khaṇḍanā // 
vismṛtirvismṛtā dūraṃ smṛtiḥ sphuṭamanusmṛtā / satsajjātamasaccāsatkṣataṃ kṣīṇaṃ sthitaṃ sthitam // 
evaṃvidhena bhagavānvicāreṇa mahātapāḥ / so'tiṣṭhanmuniśārdūlo bahūnvarṣagaṇāniha // 
apunarbhavanāyaiva yatra cintāntamāgatā / mūḍhatā ca sudūrasthā tatrāsāvavasatsadā // 
yathābhūtapadārthaughadarśanotthamanarthakam / dhyānāśvāsanamālambya so'vasatsukhagaḥ sadā // 
heyādeyasamāsaṅgatyāgādānadṛśoḥ kṣaye / vītahavyamunerāsīdicchānicchātigaṃ manaḥ // 
videhakevalībhāve sīmante janmakarmaṇām / saṃsārasaṅgasaṃtyāgarasāsavanavecchayā // 
viveśa sa tathaivānte sahyādrau hemakandaram / apunaḥsaṅgamāyāśu jagajjālamavekṣya saḥ // 
baddhapadmāsanaḥ sthitvā tatrovācātmanātmani / rāga nīrāgatāṃ gaccha dveṣa nirdveṣatāṃ vraja // 
bhavadbhyāṃ suciraṃ kālamiha prakrīḍitaṃ mayā / bhogā namostu yuṣmabhyaṃ janma koṭiśatānyaham // 
bhavadbhirlālito loke lālakairiva bālakaḥ / imāmapi parāṃ puṇyāṃ nirvāṇapadavīmaham // 
yena vismāritastasmai sukhāyāstu namo namaḥ / tvaduttaptena he duḥkha mayātmānviṣṭa ādarāt // 
tasmāttvadupadiṣṭo'yaṃ mārgo mama namo'stu te / tvatprasādena labdheyaṃ śītalā padavī mayā // 
duḥkhanāmne duḥkhatattva sukhadātmannamostu te / kalyāṇamastu te mitra saṃsārāsārajīvita // 
deha sthitiriyaṃ yāmo vayamātmīyamāspadam / prayojanānāṃ jantūnāmaho nu viṣamā gatiḥ // 
dehenāpi viyujye'haṃ bhūtvā janmaśatānyapi / mitrakāya mayā yattvaṃ tyajyase cirabāndhavaḥ // 
tvayaivātmanyupānītā sātmajñānavaśātkṣatiḥ / adhigamyātmavijñānamātmanāśaḥ kṛtastvayā // 
deha nānyena bhagno'si tvayaivaitadupāsitam / ekākinyāpi śuṣyantyā praśānte mayi dīnayā // 
tvayā duḥkhaṃ na kartavyaṃ mātastṛṣṇe vrajāmyaham / kṣantavyāḥ kāma bhagavanviparītāparādhajāḥ // 
doṣā upaśamaikāntaṃ vrajāmyādiśa maṅgalam / cirāccirāya cedānīmamba tṛṣṇe kilāvayoḥ // 
viyogo yogadoṣeṇa praṇāmo'yaṃ sa paścimaḥ / namaḥ sukṛtadevāya bhavate'stu tvayā purā // 
narakebhyaḥ samuttārya svarge'hamabhiyojitaḥ / kukāryakṣetrarūḍhāya narakaskandhavāhine // 
śāsanāpuṣpabhārāya namo duṣkṛtaśākhine / yena sārdhaṃ ciraṃ bahvyo bhuktāḥ prākṛtayonayaḥ // 
adyaprabhṛtyadṛśyāya tasmai mohātmane namaḥ / pradhvanadvaṃśamadhuravacase patravāsase // 
namo guhātapasvinyai vayasyāyai samādhiṣu / saṃsārādhvani khinnasya tvaṃ mamāśvāsakāraṇam // 
āsīrvayasyā susnigdhā sarvalobhāpahāriṇī / sarvasaṃkaṭakhinnena doṣebhyo dravatā mayā // 
tvamekā śokanāśārthamāśritā paramā sakhī / saṃkaṭāvaṭakuñjeṣu hastālambanadāyine // 
vārdhakaikāntasuhṛde daṇḍakāṣṭhāya te namaḥ / asthipañjaramātmīyaṃ tathā raktāntratantukam // 
etāvanmātrasāraikaṃ gṛhītvā gaccha dehaka / payaḥkṣobhaprakārebhyaḥ snānebhyo'pi namostu te // 
namostu vyavahārebhyaḥ saṃsṛtibhyo namostu te / ete bhavantaḥ sahajāḥ prāktanāḥ suhṛdo mayā // 
krameṇādyotkṛtāḥ prāṇāḥ svasti vo'stu vrajāmyaham / bhavadbhiḥ saha citrāsu mayā bahvīṣu yoniṣu // 
viśrāntaṃ girikuñjeṣu śrāntaṃ lokāntareṣu ca / krīḍitaṃ purapīṭhāntaruṣitaṃ parvateṣu ca // 
sthitaṃ kāryavilāseṣu prasthitaṃ vividhādhvasu / na tadasti jagatkośe bhavadbhiḥ saha yanmayā // 
na kṛtaṃ na hṛtaṃ yātaṃ na dattaṃ nāvalambitam / idānīṃ svāṃ diśaṃ yāntu bhavanto yāmyahaṃ priyāḥ // 
sarve kṣayāntā nicayāḥ patanāntāḥ samucchrayāḥ / saṃyogā viprayogāntāḥ sarve saṃsāravartmani // 
ayaṃ cākṣuṣa āloko viśatvādityamaṇḍalam / viśantu vanapuṣpāṇi saugandhyānandasaṃvidaḥ // 
prāṇānilastathā spandaṃ viśatvadya prabhañjanam / viśantvākāśakuharaṃ śabdaśravaṇaśaktayaḥ // 
indumaṇḍalamāyāntu rasanārasaśaktayaḥ / nirmandara ivāmbhodhirgatārka iva vāsaraḥ // 
śaradīva ghanaḥ svairaṃ prāptaḥ kalpāntasargavat / oṃkārānte svamananaṃ praśāmyāmyātmanātmani / dagdhendhana ivārciṣmānniḥsneha iva dīpakaḥ // 
vyapagatākhilakāryaparamparaḥ sakaladṛśyadaśātigatasthitiḥ / praṇavaśāntyanusaṃsṛtiśāntadhīrvigatamohamalo'yamahaṃ sthitaḥ // 
śrīvasiṣṭha uvāca / evaṃ kalitavānantaḥ praśāntamananaiṣaṇaḥ / śanairuccārayaṃstāraṃ praṇavaṃ prāptabhūmikaḥ // 
mātrādipādabhedena praṇavaṃ saṃsmaranyatiḥ / adhyāropāpavādena svarūpaṃ śuddhamavyayam // 
sabāhyābhyantarānbhāgānsthūlānsūkṣmatarānapi / trailokyasaṃbhavāṃstyaktvā saṃkalpākalpakalpitān // 
tiṣṭhannakṣubhitākāraścintāmaṇirivātmani / saṃpūrṇa iva śītāṃśurviśrānta iva mandaraḥ // 
kumbhakāragṛhe cakraṃ saṃrodhita iva bhramāt / ambhodhiriva saṃpūrṇastimitasphāranirmalaḥ // 
śāntatejastamaḥpuñjaṃ vigatārkendutārakam / adhūmābhrarajaḥsvacchamanantaṃ śaradīva kham // 
sahapraṇavaparyantadīrghaniḥsvanatantunā / jahāvindriyatanmātrajālaṃ gandhamivānilaḥ // 
tato jahau tamomātraṃ pratibhātamivāmbare / uttiṣṭhatprasphuradrūpaṃ prājñaḥ kopalavaṃ yathā // 
pratibhātaṃ tatastejo nimeṣārdhaṃ vicārya saḥ / jahau babhūva ca tadā na tamo na prakāśakam // 
tāmavasthāmathāsādya manasā tanmanastṛṇam / manāgapi prasphuritaṃ nimiṣārdhādaśātayat // 
tato'ṅga saṃvidaṃ svasthāṃ pratibhāsamupāgatām / sadyo jātaśiśujñānasamānakalanāmalam // 
nimeṣārdhārdhabhāgena kālena kalanāṃ prabhuḥ / jahau citaścetyadaśāṃ spandaśaktimivānilaḥ // 
paśyantīpadamāsādya sattāmātrātmake tataḥ / prasuptapadamālambya tasthau giririvācalaḥ // 
tataḥ suṣuptasaṃsthānaṃ sthitvā sthitvā vibhurmanāk / suṣupte sthairyamāsādya turyarūpamupāyayau // 
nirānando'pi sānandaḥ saccāsaccāpi tatra saḥ / āsīnna kiṃcitkiṃcittatprakāśastimiraṃ yathā // 
acinmayaṃ cinmayaṃ ca neti neti yaducyate / tatastatsaṃbabhūvāsau yadgirāmapyagocaraḥ // 
tadasau susamaṃ sphāraṃ padaṃ paramapāvanam / sarvabhāvāntaragatamabhūtsarvavivarjitam // 
yacchūnyavādināṃ śūnyaṃ brahma brahmavidāṃ varam / vijñānamātraṃ vijñānavidāṃ yadamalaṃ padam // 
puruṣaḥ sāṃkhyadṛṣṭīnāmīśvaro yogavādinām / śivaḥ śaśikalāṅkānāṃ kālaḥ kālaikavādinām // 
ātmātmanastadviduṣāṃ nairātmyaṃ tādṛśātmanām / madhyaṃ mādhyamikānāṃ ca sarvaṃ susamacetasām // 
yatsarvaśāstrasiddhānto yatsarvahṛdayānugam / yatsarvaṃ sarvagaṃ sārvaṃ yattattatsadasau sthitaḥ // 
yadanuttamaniḥspandaṃ dīpyate tejasāmapi / svānubhūtyaikamātraṃ yadyattattatsadasau sthitaḥ // 
yadekaṃ cāpyanekaṃ ca sāñjanaṃ ca nirañjanam / yatsarvaṃ cāpyasarvaṃ ca yattattatsadasau sthitaḥ // 
ajamajaramanādyanekamekaṃ padamamalaṃ sakalaṃ ca niṣkalaṃ ca / sthita iti sa tadā nabhaḥsvarūpādapi vimalasthitirīśvaraḥ kṣaṇena // 
śrīvasiṣṭha uvāca / prāpya saṃsṛtisīmāntaṃ duḥkhābdheḥ pāramāgataḥ / vītahavyaḥ śaśāmaivamapunarmanane muniḥ // 
tasmiṃstathopaśānte hi parāṃ nirvṛtimāgate / payaḥkaṇa ivāmbhodhau sve pade pariṇāmini // 
tathaiva tiṣṭhanniḥspandaḥ sa kāyo mlānimāyayau / antarvirasatāṃ prāpya mārgaśīrṣāntapadmavat // 
tasya dehadrumāntaḥsthaṃ tyaktvā hṛnnīḍamāyayuḥ / proḍḍīya vihagāyanto yuntronmuktā ivāsavaḥ // 
bhūteṣveva pratiṣṭhāni bhūtāni sakalānyalam / māṃsāsthiyantradehastu vanāvanitale'vasat // 
cidarṇavapratiṣṭhā ciddhātavo dhātuṣu sthitāḥ / sve svarūpe sthitaṃ sarvaṃ munāvupaśamaṃ gate // 
eṣā te kathitā rāma vicāraśataśālinī / viśrāntirvītahavyasya prajñayaināṃ vivecaya // 
evaṃprakārayā cārvyā svavicāraṇayeddhayā / tattvamālokya tatsāramātiṣṭhottiṣṭha rāghava // 
yadetadakhilaṃ rāma bhavate varṇitaṃ mayā / yadidaṃ varṇayāmyadya varṇayiṣyāmi yacca vā // 
trikāladarśinā nityaṃ ciraṃ ca kila jīvatā / vicāritaṃ ca dṛṣṭaṃ ca mayā tadakhilaṃ svayam // 
tadetāmamalāṃ dṛṣṭimavalambya mahāmate / jñānamāsādaya paraṃ jñānānmuktirhi labhyate // 
jñānānnirduḥkhatāmeti jñānādajñānasaṃkṣayaḥ / jñānādeva parā siddhirnānyasmādrāma vastutaḥ // 
jñānena sakalāmāśāṃ vinikṛtya samantataḥ / śātitāśeṣacittādrirvītahavyo munīśvaraḥ // 
vītahavyātmikā saṃvitsaṃkalpajagatīti sā / anubhūtavatī dṛśyamidameva ca tajjagat // 
vītahavyo manomātraṃ manohaṃtvamivaindriyaḥ / mano jagadidaṃ kṛtsnamanyatānanyate tu ke // 
adhigataparamārthaḥ kṣīṇarāgādidoṣaḥ sakalamalavikāropādhisaṅgādyapetaḥ / ciramanusṛtamantaḥ svaṃ svabhāvaṃ vivekī padamamalamanantaṃ prāptavānśāntaśokaḥ // 
śrīvasiṣṭha uvāca / vītahavyavadātmānaṃ nītvā viditavedyatām / vītarāgabhayodvegastiṣṭha rāghava sarvadā // 
triṃśadvarṣasahasrāṇi vijahāra yathāsukham / vītahavyo vītaśokastathā vihara rāghava // 
anye ca rājanmunayo jñātajñeyā mahādhiyaḥ / yathāvasansvarāṣṭre tvaṃ tathaivāsva mahāmate // 
sukhaduḥkhakramairātmā na kadācana gṛhyate / sarvago'pi mahābāho kiṃ mudhā pariśocasi // 
bahavo viditātmāno viharantīha bhūtale / na kecana vaśaṃ yānti duḥkhasyāṅga bhavāniva // 
svastho bhava bhavodāraḥ samo bhava sukhī bhava / sarvagastvaṃ tvamātmaiva tava nāsti punarbhavaḥ // 
harṣāmarṣavikārāṇāṃ jīvanmuktā bhavādṛśāḥ / na kecana vaśaṃ yānti mṛgendrāḥ śikhināmiva // 
śrīrāma uvāca / anenaiva prasaṅgeṇa saṃśayo'yaṃ mamoditaḥ / śaratkāla ivāmbhodaṃ taṃ me tvaṃ tanutāṃ naya // 
jīvanmuktaśarīrāṇāṃ kathamātmavidāṃ vara / śaktayo neha dṛśyante ākāśagamanādikāḥ // 
śrīvasiṣṭha uvāca / ākāśagamanādīni yānyetāni raghūdvaha / pramāṇitāḥ padārthānāṃ sahajāḥ khalu śaktayaḥ // 
yadvicitraṃ kriyājālaṃ dṛśyate gamyate punaḥ / rāma vastusvabhāvo'sau na tadātmavidāṃ matam // 
anātmavidamukto'pi nabhoviharaṇādikam / dravyakarmakriyākālaśaktyā prāpnoti rāghava // 
nātmajñasyaiṣa viṣaya ātmajño hyātmavānsvayam / ātmanātmani saṃtṛpto nāvidyāmanudhāvati // 
ye kecana jagadbhāvāstānavidyāmayānviduḥ / kathaṃ teṣu kilātmajñastyaktāvidyo nimajjati // 
avidyāmapi ye yuktyā sādhayanti sukhātmikām / te hyavidyāmayā eva natvātmajñāstathākramāḥ // 
tattvajño'vāpyatattvajño yaḥ kāladravyakarmabhiḥ / yathākramaṃ prayatate tasyordhvatvādi siddhyati // 
ātmavāniha sarvasmādatīto vigataiṣaṇaḥ / ātmanyeva hi saṃtuṣṭo na karoti na cehate // 
na tasyārtho nabhogatyā na siddhyā na ca bhogakaiḥ / na prabhāveṇa no mānairnāśāmaraṇajīvitaiḥ // 
nityatṛptaḥ praśāntātmā vītarāgo vivāsanaḥ / ākāśasadṛśākārastajjña ātmani tiṣṭhati // 
aśaṅkitopayātena duḥkhena ca sukhena ca / tṛpyatyapagatāsaṅgo jīvena maraṇena ca // 
samudraḥ saritevāntaḥ kramasaṃprāptavastunā / samena viṣameṇāpi tiṣṭhatyātmānamarcayan // 
naiva tasya kṛtenārtho nākṛteneha kaścana / na cāsya sarvabhūteṣu kaścidarthavyapāśrayaḥ // 
yastu vā'bhāvitātmāpi siddhijālāni vāñchati / sa siddhisādhakairdravyaistāni sādhayati kramāt // 
siddhyatītthamidaṃ yuktyaivetyayaṃ niyateḥ kramaḥ / tryakṣādibhiḥ suravarairvyarthīkartuṃ na śakyate // 
svabhāva eṣa vastūnāṃ svataḥsiddhirhi nānyataḥ / niyatiṃ na jahātyeva śaśāṅka iva śītatām // 
sarvajño'pi bahujño'pi mādhavo'pi haro'pi ca / anyathā niyatiṃ kartuṃ na śaktaḥ kaścideva hi // 
dravyakālakriyāmantraprayogāṇāṃ svabhāvajāḥ / etāstāḥ śaktayo rāma yadvyomagamanādikam // 
yathā viṣāṇi nighnanti madayanti madhūni ca / vamayanti ca śuktāni madanāni phalāni ca // 
tathā svabhāvavaśato dravyakālakriyākramāḥ / niyataṃ sādhayantyāśu prayogaṃ yuktiyojitāḥ // 
etasmātsamatītasya tyaktāvidyasya rāghava / ātmajñānasya nāstyatra kartṛtākartṛtānagha // 
dravyadeśakriyākālayuktayaḥ sādhusaṃvidaḥ / paramātmapadaprāptau nopakurvanti kāścana // 
yasyecchā vidyate kācitsa siddhiṃ sādhayatyalam / ātmajñasya tu pūrṇasya necchā saṃbhavati kvacit // 
sarvecchājālasaṃśāntāvātmalābhodayo hi yaḥ / tadviruddhā kathaṃ kasmādicchā saṃjāyate'nagha // 
yathodeti ca yasyecchā sa tayā yatate tathā / yathākālaṃ tadāpnoti jño vāpyajñataro'pi vā // 
vītahavyena yatitaṃ no jñānecchena kiṃcana / jñānecchenāśu yatitaṃ protthito'sau yathā vane // 
evaṃ kālakriyākarmadravyayuktisvabhāvajāḥ / yathecchameva siddhyanti siddhayaḥ svāḥ kramārjitāḥ // 
yāḥ phalāvalayo yena saṃprāptāḥ siddhināmikāḥ / tāstenādhigatā rāma nijātprayatanadrumāt // 
mahatāṃ nityatṛptānāṃ tajjñānāṃ bhāvitātmanām / īhitaṃ saṃprayātānāṃ nopakurvanti siddhayaḥ // 
śrīrāma uvāca / ayaṃ me saṃśayo brahmanvītahavyasya sā tanuḥ / kravyādairna kathaṃ bhuktā kathaṃ klinnā na bhūtale // 
tadaiva vītahavyo'sau kathaṃ vanagataḥ prabho / videhamuktatāṃ śīghraṃ yathāvaditi me vada // 
śrīvasiṣṭha uvāca / yā saṃvidvalitā sādho vāsanāmalatantunā / sukhaduḥkhadaśādāhabhāginī bhavatīha sā // 
nirmuktavāsanā śuddhasaṃvinmātramayī tu sā / tanustiṣṭhati tacchede śaktā neha hi kecana // 
śrṛṇu yuktyā kayā yogī tanucchedādivibhramaiḥ / nākramyate mahābāho bahuvarṣaśatairapi // 
cetaḥ padārthe patati yasminyasminyadā yadā / tanmayaṃ tadbhavatyāśu tasmiṃstasmiṃstadā tadā // 
tathā dṛṣṭāri hi mano vikāramupagacchati / dṛṣṭamitraṃ suhṛdyatvaṃ svayamityanubhūyate // 
rāgadveṣavihīne tu pathike pādape girau / bhavatyarāgadveṣaṃ ca svayamityanubhūyate // 
mṛṣṭe laulyamupādatte durbhojye yāti niḥspṛham / vairasyaṃ yāti kaṭuni svayamityanubhūyate // 
samasaṃvidvilāsāḍhye yadyadā yatidehake / hiṃsracetaḥ patatyāśu samatāmeti tattadā // 
samasaṅgavimuktatvācchedādau na pravartate / pāntho vyarthaṃ pathi grāme yathā grāmīṇakarmaṇi // 
yogidehasamīpāttu gatvā prāpnoti hiṃsratām / yadyadbhavati tatrāśu tathārūpaṃ na saṃśayaḥ // 
iti hiṃsrairmṛgavyāghrasiṃhakīṭasarīsṛpaiḥ / na cchinnā vītahavyasya tanurbhūtalaśālinī // 
sarvatra vidyate saṃvitkāṣṭhaloṣṭopalādike / sattāsāmānyarūpeṇa saṃsthitā mūkabālavat // 
poplūyamānā taralā kevalaṃ paridṛśyate / tanvī puryaṣṭakeṣveva pratibimbajaleṣviva // 
tena bhūjalavāyvagnisaṃvittyā samarūpayā / nirvikāraṃ tanurnītā vītahavyasya rāghava // 
anyacca śrṛṇu me rāma spando nāśasya kāraṇam / vikāraḥ sa ca cittottho vātajo vā jagatsthitau // 
prāṇānāṃ prāṇanaṃ spandastacchāntau te dṛṣatsamāḥ / yataḥ sthitā dhāraṇayā tenānaṣṭāsya sā tanuḥ // 
sabāhyābhyantaraṃ spandaścittajo vātajo'thavā / na yasya vidyate tasya dūrasthau prakṛtikṣayau // 
sabāhyābhyantare śānte spande tattvavidāṃ vara / dhātavaḥ saṃsthitiṃ dehe na tyajanti kadācana // 
saṃśānte dehapraspande cittavātamaye tathā / dhātavo mairavaṃ sthairyaṃ yānti saṃstambhitātmakāḥ // 
tathā ca dṛśyate loke spandaśāntau dṛḍhā sthitiḥ / dārūṇāmiva dhīrāṇāṃ śavāṅgānāmacopatā // 
iti varṣasahasrāṇi dehā jagati yoginām / na klidyante na bhidyante magnavajjaladā iva // 
tadaiva vītahavyo'sau śrṛṇu kiṃ nopaśāntavān / dehamutsṛjya tattvajño jñātajñeyavatāṃ varaḥ // 
ye hi vijñātavijñeyā vītarāgā mahādhiyaḥ / vicchinnagranthayaḥ sarve te svatantrāstanau sthitāḥ // 
daivaṃ vāpi ca karmāṇi prāktanānyaihikāni ca / vāsanā vā na teṣāṃ tacceto niyamayantyalam // 
tena tattvavidāṃ tāta kākatālīyavanmanaḥ / yadyadbhāvayati kṣipraṃ tattadāśu karotyalam // 
kākatālīyayogena vītahavyasya saṃvidā / sāṃprataṃ jīvitaṃ buddhaṃ tadevāśu sthirīkṛtam // 
yadā tu tasya pratibhā videhonmuktatāṃ gatā / tadā videhamukto'bhūdasau svātantryasaṃsthitiḥ // 
vigatavāsanamāśu vipāśatāmupagataṃ mana ātmatayoditam / yadabhivāñchati tadbhavati kṣaṇātsakalaśaktimayo hi maheśvaraḥ // 
śrīvasiṣṭha uvāca / yadā hyastaṃgataprāyaṃ jātaṃ cittaṃ vicārataḥ / tadā hi vītahavyasya jātā maitryādayo guṇāḥ // 
śrīrāma uvāca / vicārābhyudayāccittasvarūpe'ntarhite mune / maitryādayo guṇā jātā ityuktaṃ kiṃ tvayā prabho // 
brahmaṇyastaṃ gate citte kasya maitryādayo guṇāḥ / kva vā parisphurantīti vada me vadatāṃ vara // 
śrīvasiṣṭha uvāca / dvividhaścittanāśo'sti sarūpo'rūpa eva ca / jīvanmuktaḥ sarūpaḥ syādarūpo dehamuktijaḥ // 
cittasatteha duḥkhāya cittanāśaḥ sukhāya tu / cittasattāṃ kṣayaṃ nītvā cittaṃ nāśamupānayet // 
tāmasairvāsanājālairvyāptaṃ yajjanmakāraṇam / vidyamānaṃ mano viddhi tadduḥkhāyaiva kevalam // 
prāktanaṃ guṇasaṃbhāraṃ mameti bahu manyate / yattu cittamatattvajñaṃ duḥkhitaṃ jīva ucyate // 
vidyamānaṃ mano yāvattāvadduḥkhakṣayaḥ kutaḥ / manasyastaṃ gate jantoḥ saṃsāro'stamupāgataḥ // 
duḥkhamūlamavaṣṭabdhamasminneva viniścalam / vidyamānaṃ mano viddhi duḥkhavṛkṣavanāṅkuram // 
śrīrāma uvāca / naṣṭaṃ kasya mano brahmannaṣṭaṃ vā kīdṛśaṃ bhavet / kīdṛśaścāsya nāśaḥ syātsattā nāśasya kīdṛśī // 
śrīvasiṣṭha uvāca / cetasaḥ kathitā sattā mayā raghukulodvaha / asya nāśamidānīṃ tvaṃ śrṛṇu praśnavidāṃ vara // 
sukhaduḥkhadaśā dhīraṃ sāmyānna proddharanti yam / niḥśvāsā iva śailendraṃ cittaṃ tasya mṛtaṃ viduḥ // 
ayaṃ sohamayaṃ nāhamiti cintā narottamam / kharvīkaroti yaṃ nāntarnaṣṭaṃ tasya mano viduḥ // 
āpatkārpaṇyamutsāho mado māndyaṃ mahotsavaḥ / yaṃ nayanti na vairūpyaṃ tasya naṣṭaṃ vidurmanaḥ // 
eṣa sādho manonāśo naṣṭaṃ ceha mano bhavet / cittanāśadaśā caiṣā jīvanmuktasya vidyate // 
manastāṃ mūḍhatāṃ viddhi yadā naśyati sānagha / cittanāśābhidhānaṃ hi tadā sattvamudetyalam // 
tasya sattvavilāsasya cittanāśasya rāghava / jīvanmuktasvabhāvasya kaiściccittābhidhā kṛtā // 
maitryādibhirguṇairyuktaṃ bhavatyuttamavāsanam / bhūyo janmavinirmuktaṃ jīvanmuktamano'nagha // 
vyāptaṃ vāsanayā yatsyādbhūyā jananamuktayā / jīvanmuktamanaḥsattā rāma tatsattvamucyate // 
saṃpratyevānubhūtatvātsattvāptyā tanvasaṃyutaḥ / sarūpo'sau manonāśo jīvanmuktasya vidyate // 
maitryādayo'tha muditāḥ śaśāṅka iva dīptayaḥ / jīvanmuktamanonāśe sarvadā sarvathā sthitāḥ // 
jīvanmuktamanonāśe sattvanāmni himālaye / vasanta iva mañjaryaḥ sphuranti guṇasaṃpadaḥ // 
arūpastu manonāśo yo mayokto raghudvaha / videhamukta evāsau vidyate niṣkalātmakaḥ // 
samagrāgryaguṇādhāramapi sattvaṃ pralīyate / videhamukte vimale pade paramapāvane // 
videhamuktaviṣaye tasminsattvakṣayātmake / vittanāśe virūpākhye na kiṃcidapi vidyate // 
na guṇā nāguṇāstatra na śrīrnāśrīrna lolatā / na codayo nāstamayo na harṣāmarṣasaṃvidaḥ // 
na tejo na tamaḥ kiṃcinna saṃdhyā dinarātrayaḥ / na diśo na ca vākāśo nādho nānartharūpatā // 
na vāsanā na racanā nehānīhe na rañjanā / na sattā nāpi vā'sattā naca sādhyaṃ hi tatpadam // 
atamastejasā vyomnā vitārendvarkavāyunā / tatsamaṃ śaradacchena niḥsaṃdhyenārajastviṣā // 
ye hi pāraṃ gatā buddheḥ saṃsārācaraṇasya ca / teṣāṃ tadāspadaṃ sphāraṃ pavanānāmivāmbaram // 
saṃśāntaduḥkhamajaḍātmakameva suptamānandamantharamapetarajastamo yat / ākāśakośatanavo'tanavā mahāntastasminpade galitacittalavā vasanti // 
śrīrāma uvāca / paramākāśakośādrirūḍhalokāntaradrumam / tārakāpuṣpaśabalaṃ devāsuravihaṃgamam // 
vidyunmañjaritopāntanīlanīradapallavam / sarvarturamyacandrārkagaṇaramyakadanturam // 
saptābdhivāpīvalitaṃ saricchatamanoharam / caturdaśavidhānantabhūtajātopajīvitam // 
jagatkānanamākramya sthitāyāḥ kṛtajālakam / brahmansaṃsṛtimṛdvīkālatāyā vitatākṛteḥ // 
jarāmaraṇaparvāyāḥ sukhaduḥkhaphalāvaleḥ / ārūḍhamūlamālāyā mohasekajalāñjaleḥ // 
kiṃ bījamatha bījasya tasya kiṃ bījamucyate / atha tasyāpi kiṃ bījaṃ bījaṃ tasyāpi kiṃ bhavet // 
sarvametatsamāsena punarbodhavivṛddhaye / siddhaye jñānasārasya vada me vadatāṃvara // 
śrīvasiṣṭha uvāca / antarlīnaghanārambhaśubhāśubhamahāṅkuram / saṃsṛtivrataterbījaṃ śarīraṃ viddhi rāghava // 
śākhāpratānagahanā phalapallavaśālinī / teneyaṃ bhavati sphītā śaradīva vasundharā // 
bhāvābhāvadaśākośaṃ duḥkharatnasamudgakam / bījamasya śarīrasya cittamāśāvaśānugam // 
cittādidamudetyuccaiḥ sadasaccāṅgajālakam / tathā caitatsvayaṃ svapnasaṃbhrameṣvanubhūyate // 
yathā gandharvasaṃkalpātpuramevaṃ hi cetasaḥ / savātāyanamākārabhāsuraṃ jāyate vapuḥ // 
yadidaṃ kiṃcidābhogi jāgataṃ dṛśyatāṃ gatam / rūpaṃ taccetasaḥ sphāraṃ ghaṭāditvaṃ mṛdo yathā // 
dve bīje cittavṛkṣasya vṛttivratatidhāriṇaḥ / ekaṃ prāṇaparispando dvitīyaṃ dṛḍhabhāvanā // 
yadā praspandate prāṇo nāḍīsaṃsparśanodyataḥ / tadā saṃvedanamayaṃ cittamāśu prajāyate // 
yadā na spandate prāṇaḥ śirāsaraṇikoṭare / asaṃvittivaśāttena cittamantarna jāyate // 
prāṇaspandanamevedaṃ cittadvāreṇa dṛśyate / jagannāmāgataṃ vyomni nīlatvādivadīdṛśam // 
prāṇaspandanasuptā ca tacchāntiṃ śāntirucyate / prāṇasaṃspandanātsaṃvidyāti vīṭeva coditā // 
saṃvitsphurati deheṣu prāṇaspandaprabodhitā / cakrāvartairaṅgaṇeṣu vīṭeva karatāḍitā // 
satī sarvagatā saṃvitprāṇaspandena bodhyate / sūkṣmātsūkṣmatarākārā gandhalekheva vāyunā // 
saṃvitsaṃrodhane śreyaḥ paramaṃ viddhi rāghava / kāraṇākramaṇaṃ yatra kṣobhastatra na vidyate // 
saṃvitsamuditaivāśu yāti saṃvedyamādarāt / saṃvedanādanantāni tato duḥkhāni cetasaḥ // 
saṃsuptāntarabodhāya saṃvitsaṃtiṣṭhate yadā / labdhaṃ bhavati labdhavyaṃ tadā tadamalaṃ padam // 
tasmātprāṇaparispandairvāsanācodanaistathā / no cetsaṃvidamucchūnāṃ karoṣi tadajo bhavān // 
saṃviducchūnatāṃ cittaṃ viddhi tenedamātatam / anarthajālamālūnaviśīrṇajanajīvakam // 
yoginaścittaśāntyarthaṃ kurvanti prāṇarodhanam / prāṇāyāmaistathā dhyānaiḥ prayogairyuktikalpitaiḥ // 
cittopaśāntiphaladaṃ paramaṃ sāmyakāraṇam / subhagaṃ saṃvidaḥ svāsthyaṃ prāṇasarodhanaṃ viduḥ // 
jñānavadbhiḥ prakaṭitāmanubhūtāṃ ca rāghava / cittasyotpattimaparāṃ vāsanājīvitāṃ śrṛṇu // 
dṛḍhabhāvanayā tyaktapūrvāparavicāraṇam / yadādānaṃ padārthasya vāsanā sā prakīrtitā // 
bhāvitastīvrasaṃvegādātmanā yattadeva saḥ / bhavatyāśu mahābāho vigatetarasaṃsmṛtiḥ // 
tādṛgrūpaḥ sa puruṣo vāsanāvivaśīkṛtaḥ / yatpaśyati tadetattatsadvastviti vimuhyati // 
vāsanāvegavaivaśyātsvarūpaṃ prajahāti tat / bhrāntaṃ paśyati durdṛṣṭiḥ sarvaṃ madavaśādiva // 
asamyagjñānavāneva bhavatyādhipariplutaḥ / antasthayā vāsanayā viṣeṇeva vaśīkṛtaḥ // 
asamyagdarśanaṃ yasmādanātmanyātmabhāvanam / yadavastuni vastutvaṃ taccittaṃ viddhi rāghava // 
dṛḍhābhyāsapadārthaikavāsanādaticañcalam / cittaṃ saṃjāyate janmajarāmaraṇakāraṇam // 
yadā na vāsyate kiṃciddheyopādeyarūpi yat / sthīyate sakalaṃ tyaktvā tadā cittaṃ na jāyate // 
avāsanatvātsatataṃ yadā na manute manaḥ / amanastā tadodeti paramopaśamapradā // 
yadā kiṃcinna saṃvittau sphuratyabhramivāmbare / tadā padma ivākāśe cittamantarna jāyate // 
yadā na bhāvyate bhāvaḥ kvacijjagati vastuni / tadā hṛdambare śūnye kathaṃ cittaṃ prajāyate // 
etāvanmātrakaṃ manye rūpaṃ cittasya rāghava / yadbhāvanaṃ vastuno'ntarvastutvena rasena ca // 
na kiṃcitkalpanāyogyaṃ dṛśyaṃ bhāvayatastataḥ / ākāśakośasvacchasya kutaścittodayo bhavet // 
yadabhāvanamāsthāya yadabhāvasya bhāvanam / yadyathāvastudarśitvaṃ tadacittatvamucyate // 
sarvamantaḥ parityajya śītalāśayavarti yat / vṛttisthamapi taccittamasadrūpamudāhṛtam // 
vāsanāyā rasādhyānādrāgo yasya na vidyate / tasya cittamacittatvaṃ gataṃ sattvaṃ taducyate // 
ghanā na vāsanā yasya punarjananakāriṇī / jīvanmuktaḥ sa sattvasthaścakrabhramavadāsthitaḥ // 
bhṛṣṭabījopamā yeṣāṃ punarjananavarjitā / vāsanārasanirhīnā jīvanmuktā hi te sthitāḥ // 
sattvarūpapariprāptacittāste jñānapāragāḥ / acittā iti kathyante dehānte vyomarūpiṇaḥ // 
dve bīje rāma cittasya prāṇaspandanavāsane / ekasmiṃśca tayoḥ kṣīṇe kṣipraṃ dve api naśyataḥ // 
mithaḥ kāraṇamete hi bīje janmani cetasaḥ / jalāṅgīkaraṇe rāma jalāśayaghaṭāviva // 
ghanā na vāsanā yasya punarjananakāriṇī / bījāṅkuravadete hi saṃsthite tilatailavat // 
avinābhāvinī nityaṃ kālākāṅkṣikrame tathā / sarvamutpādayatyetaccittakaḥ saṃvidātmakaḥ // 
yathāprāṇendriyānandamānandapavanāvubhau / cittasyotpādike sārdhaṃ yadaite vāsane tadā // 
āmodapuṣpavattailatilavacca vyavasthite / vāsanāvaśataḥ prāṇaspandastena ca vāsanā // 
jāyate cittabījasya tena bījāṅkurakramaḥ / vāsanotplavamānatvātsaṃvitprakṣobhakarmaṇā // 
prāṇaspandaṃ bodhayati tena cittaṃ prajāyate / prāṇaḥ spandanadharmitvātspandate spṛṣṭahṛdguṇaḥ // 
saṃvidaṃ bodhayaṃstena cittabālaḥ prajāyate / evaṃ hi vāsanāprāṇaspandau dvau tasya kāraṇam // 
tayorekakṣaye nāśo dvayościttasya rāghava / sukhaduḥkhamanaḥspanda śārīrakavṛhatphalam // 
kāryapallavitākāraṃ kṛtivratativeṣṭitam / tṛṣṇākṛṣṇāhivalitaṃ rāgarogabakālayam // 
ajñānamūlaṃ sudṛḍhaṃ līnendriyavihaṃgamam / vāsanā kṣayamānītā cittavṛkṣaṃ kṣaṇena hi // 
prapātayati vātaughaḥ kālapakvaphalaṃ yathā / pāṇḍurīkṛtasarvāśaṃ sthagitākhiladarśanam // 
vilolajaladākāramajñānāvakarotthitam / tṛṣṇātṛṇalavavyāptaṃ stambhākṛti śarīrakam // 
sphurattanu tanukṣubdhaṃ sukhamutplavanaṃ prati / antaḥsthitamahālokamapaśyatpravilīyate // 
pavanaspandarodhācca rāma cittarajaḥ kṣaṇāt / vāsanāprāṇapavanaspandayoranayordvayoḥ // 
saṃvedyaṃ bījamityuktaṃ sphuratastau yatastataḥ / hṛdi saṃvedyamāpyaiva prāṇaspando'tha vāsanā // 
udeti tasmātsaṃvedyaṃ kathitaṃ bījametayoḥ / saṃvedyasaṃparityāgātprāṇaspandanavāsane // 
samūlaṃ naśyataḥ kṣipraṃ mūlacchedādiva drumaḥ / saṃvidaṃ viddhi saṃvedyaṃ bījaṃ dhīratayā vinā // 
na saṃbhavati saṃvedyaṃ tailahīnastilo yathā / na bahirnāntare kiṃcitsaṃvedyaṃ vidyate pṛthak // 
saṃvitsphurantī saṃkalpātsaṃvedyaṃ paśyati svataḥ / svapne yathātmamaraṇaṃ tathā deśāntarasthitiḥ // 
svacamatkārayogena saṃvedyaṃ saṃvidastathā / svavedanaṃ svasaṃkalpātsaṃvido yatra vartate // 
jagajjālamato bhāti tadidaṃ raghunandana / yathā bālasya vetālaḥ svasaṃkalpodbhavādbhavet // 
puruṣatvaṃ yathā sthāṇoḥ saṃvedyaṃ saṃvidastathā / yathā candrārkaraśmīnāṃ daṇḍatā reṇutā tathā // 
yathā nausthācalaspandaḥ saṃvedyaṃ saṃvidastathā / etanmithyā hi durjñānaṃ samyagjñānādvilīyate // 
rajjvāmiva bhujaṅgatvaṃ dvīndutvaṃ svīkṣitādiva / śuddhaiva saṃvittrijagatsavedyaṃ nānyadastyalam // 
ityantarniścayo rūḍhaḥ samyagjñānaṃ vidurbudhāḥ / pūrvaṃ dṛṣṭamadṛṣṭaṃ vā yadasyāḥ pratibhāsate // 
saṃvidastatprayatnena mārjanīyaṃ vijānatā / tadamārjanamātraṃ hi mahāsaṃsārasaṃgatam // 
tatpramārjanamātraṃ tu mokṣa ityanubhūyate / saṃvedanamanantāya duḥkhāya jananātmane // 
asaṃvittirajāḍyasthā sukhāyājananātmane / ajaḍo galitānandastyaktasaṃvedano bhava / asaṃvedyaprabuddhātmā yastu sa tvaṃ raghūdvaha // 
śrīrāma uvāca / ajaḍaścāpyasaṃvittiḥ kīdṛśo bhavati prabho / asaṃvittau ca jāḍyaṃ tatkathaṃ vā vinivartate // 
śrīvasiṣṭha uvāca / yaḥ sarvatrānavasthāstho viśrāntāstho na kutracit / jīvo na vindate kiṃcidasaṃvidajaḍo hi saḥ // 
saṃvidvastudṛśālambaḥ sa yasyeha na vidyate / so'saṃvidajaḍaḥ proktaḥ kurvankāryaśatānyapi // 
saṃvedyena hṛdākāśo manāgapi na lipyate / yasyāsāvajaḍā saṃvijjīvanmuktaśca kathyate // 
yadā na bhāvyate kiṃcinnirvāsanatayātmani / bālamūkādivijñānamiva ca sthīyate sthiram // 
tadā jāḍyavinirmuktamacchavedanamātatam / āśritaṃ bhavati prājño yasmādbhūyo na lipyate // 
samastavāsanātyāgī nirvikalpasamādhitaḥ / nīlatvamiva khātsphāra ānandaḥ saṃpravartate // 
yoginastatra tiṣṭhanti saṃvedanamasaṃvidaḥ / tanmayatvādanādyantaṃ tadapyantarvilīyate // 
gacchaṃstiṣṭhanspṛśañjighrannapi tena sa ucyate / ajaḍo galitānandastyaktasaṃvedanaḥ sukhī // 
etāṃ dṛṣṭimavaṣṭabhya kaṣṭayā yatnaceṣṭayā / tara duḥkhāmbudheḥ pāramapāraguṇasāgara // 
yathā bījādbṛhadvṛkṣo vyoma vyāpnoti kālataḥ / tathaivedaṃ svasaṃkalpātsaṃvedyamasadutthitam // 
yadā saṃkalpya saṃkalpya saṃvitsvaṃ vindate vapuḥ / tadāsya janmajālasya saiva gacchati bījatām // 
janayitvātmanātmānaṃ mohayitvā punaḥpunaḥ / svayaṃ mokṣaṃ nayatyantaḥ saṃvitsvaṃ viddhi rāghava // 
yadeva bhāvayatyeṣā tadeva bhavati kṣaṇāt / na bhavadbhūmikāmuktā samāyāti cirādvapuḥ // 
devo nāsau suro rakṣo yakṣaḥ kiṃ kinnaro janaḥ / ātmaivādyavilāsinyā jagannāṭyaṃ pranṛtyati // 
baddhvātmānaṃ ruditvā ca kośakārakṛmiryathā / cirātkevalatāmeti svayaṃ saṃvitsvabhāvataḥ // 
jagajjaladhijālānāṃ saṃvijjalamalaṃ gatā / eṣaivāpūrvadikcakraṃ sphuratyadvyāditāṃ gatā // 
dyauḥ kṣamā vāyurākāśaṃ parvatāḥ sarito diśaḥ / ityasyā vīcayaḥ proktāḥ saṃvitsalilasaṃtateḥ // 
saṃvinmātraṃ jagatsarvaṃ dvitīyā nāsti kalpanā / ityeva samyagjñānena saṃvidgacchati nānyatām // 
yadā na vindate kiṃcitspandate na na vepate / svātmanyeva sthitiṃ yāti saṃvinno lipyate tadā // 
athāsyāḥ saṃvido rāma sanmātraṃ bījamucyate / saṃvinmātrādudetyeṣā prākāśyamiva tejasaḥ // 
dve rūpe tatra sattāyā ekaṃ nānākṛti sthitam / dvitīyamekarūpaṃ tu vibhāgo'yaṃ tayoḥ śrṛṇu // 
ghaṭatā paṭatā caiva tvattā matteti kathyate / sattārūpavibhāgena yattannānākṛti sthitam // 
vibhāgaṃ tu parityajya sattaikātmatayā tatam / sāmānyenaiva sattāyā rūpamekamudāhṛtam // 
viśeṣaṃ saṃparityajya sanmātraṃ yadalepakam / ekarūpaṃ mahārūpaṃ sattāyāstatpadaṃ viduḥ // 
rūpaṃ nānākṛtitvena sattāyā na kadācana / asaṃvedyaṃ saṃbhavati tasmādetadavastukam // 
ekarūpaṃ tu yadrūpaṃ sattāyā vimalātmakam / na kadācana tadyāti nāśaṃ nāpi ca vismṛtim // 
kālasattā kalāsattā vastusatteyamityapi / vibhāgakalanāṃ tyaktvā sanmātraikaparo bhava // 
kālasattā svasattā ca pronmuktakalanā satī / yadyapyuttamasadrūpā tathāpyeṣā na vāstavī // 
vibhāgakalanā yatra vibhinnapadadāyinī / nānātākāraṇaṃ dṛṣṭā tatkathaṃ pāvanaṃ bhavet // 
sattāsāmānyamevaikaṃ bhāvayatsakalaṃ vapuḥ / paripūrṇaparānandī tiṣṭhābharitadigbharaḥ // 
sattā sāmānyamātrasya yā koṭiḥ kovideśvara / saivāsya bījatāṃ yātā tata eva pravartate // 
sattāsāmānyaparyante yattatkalanayojjhitam / padamādyamanādyantaṃ tasya bījaṃ na vidyate // 
sattā layaṃ yāti yatra nirvikāraṃ ca tiṣṭhati / bhūyo nāvartate duḥkhe tatra labdhapadaḥ pumān // 
taddhetuḥ sarvahetūnāṃ tasya heturna vidyate / saṃsāraḥ sarvasārāṇāṃ tasmātsāraṃ na vidyate // 
tasmiṃściddarpaṇe sphāre samastā vastudṛṣṭayaḥ / imāstāḥ pratibimbanti sarasīva taṭadrumāḥ // 
sarve bhāvā ime tatra svadante sādhuvāridheḥ / ṣaḍrasā iva jihvāyāḥ prakaṭatvaṃ prayānti ca // 
tasmādacchatarasyāpi cidākāśasya vai padam / sarveṣāṃ svādujātīnāmalamāsvādanaṃ ca tat // 
jāyate vartate caiva vardhate spṛśyate'tha vā / tiṣṭhanti ca galantīha tatrāṅga jagatāṃ gaṇāḥ // 
tattadguru gariṣṭhānāṃ tattallaghu laghīyasām / tattatsthūlaṃ sthaviṣṭhānāmaṇīyastadaṇīyasām // 
davīyasāṃ daviṣṭhaṃ tadantikānāṃ tadantikam / kanīyasāṃ kanīyastattajjyeṣṭhaṃ jyāyasāmapi // 
tejasāmapi tattejastamasāmapi tattamaḥ / vastūnāmapi tadvastu diśāmapyaṅga dikparā // 
tanna kiṃcicca kiṃcicca tattadastīva nāsti ca / tattaddṛśyamadṛśyaṃ ca tattadasmi na cāsmi ca // 
rāma sarvaprayatnena tasminparamapāvane / pade sthitimupāyāsi yathā kuru tathānagha // 
tadamalamajaraṃ tadātmatattvaṃ tadavagatāvupaśāntimeti cetaḥ / avagatavitataikatatsvarūpo bhavabhayamuktapado'si taccirāya // 
śrīrāma uvāca / etāni tāni proktāni tvayā bījāni mānada / katamasya prayogeṇa śīghraṃ tatprāpyate padam // 
śrīvasiṣṭha uvāca / eteṣāṃ duḥkhabījānāṃ proktaṃ yadyanmayottaram / tasya tasya prayogeṇa śīghramāsādyate padam // 
sattāsāmānyakoṭisthe drāgityeva pade yadi / pauruṣeṇa prayatnena balātsaṃtyajya vāsanām // 
sthitiṃ badhnāsi tattvajña kṣaṇamapyakṣayātmikām / kṣaṇe'sminneva tatsādhu padamāsādayasyalam // 
sattāsāmānyarūpe vā karoṣi sthitimaṅga cet / tatkiṃcidadhikeneha yatnenāpnoṣi tatpadam // 
saṃvittattve kṛtadhyāno yadi tiṣṭhasi cānagha / tadyatnenādhikenoccairāsādayasi tatpadam // 
saṃvedye kevale dhyānaṃ na saṃbhavati rāghava / sarvatra saṃbhavādasyāḥ saṃvittereva sarvadā // 
yaccintayasi yadyāsi yattiṣṭhasi karoṣi ca / tatra tatra sthitā saṃvitsaṃvideva tadeva sā // 
vāsanāsaṃparityāge yadi yatnaṃ karoṣi ca / tatte śithilatāṃ yānti sarvādhivyādhayaḥ kṣaṇāt // 
pūrvebhyastu prayatnebhyo viṣamo'yaṃ hi saṃsmṛtaḥ / duḥsādhyo vāsanātyāgaḥ sumerūnmūlanādapi // 
yāvadvilīnaṃ na mano na tāvadvāsanākṣayaḥ / na kṣīṇā vāsanā yāvaccittaṃ tāvanna śāmyati // 
yāvanna tattvavijñānaṃ tāvaccittaśamaḥ kutaḥ / yāvanna cittopaśamo na tāvattattvavedanam // 
yāvanna vāsanānāśastāvattattvāgamaḥ kutaḥ / yāvanna tattvasaṃprāptirna tāvadvāsanākṣayaḥ // 
tattvajñānaṃ manonāśo vāsanākṣaya eva ca / mithaḥ kāraṇatāṃ gatvāduḥsādhyāni sthitānyataḥ // 
tasmādrāghava yatnena pauruṣeṇa vivekinā / bhogecchāṃ dūratastyaktvā trayametatsamāśrayet // 
sarvathā te samaṃ yāvanna svabhyastā muhurmuhuḥ / tāvanna padasaṃprāptirbhavatyapi samāśataiḥ // 
vāsanākṣayavijñānamanonāśā mahāmate / samakālaṃ cirābhyastā bhavanti phaladā mune // 
ekaikaśo niṣevyante yadyete ciramapyalam / tanna siddhiṃ prayacchanti mantrāḥ saṃkīlitā iva // 
cirakāloparacitā apyete sudhiyāpi ca / ekaśaḥ paramabhyetuṃ na śaktāḥ sainikā iva // 
samamudyogamānītāḥ santa ete hi dhīmatā / saṃsārābdhiṃ nikṛntanti jalānyadritaṭāniva // 
vāsanākṣayavijñānamanonāśāḥ prayatnataḥ / samaṃ sevyāstava ciraṃ tena tāta na lipyase // 
tribhiretaiścirābhyastairhṛdayagranthayo dṛḍhāḥ / niḥśeṣameva truṭyanti visacchedādguṇā iva // 
janmāntaraśatābhyastā rāma saṃsārasaṃsthitiḥ / sā cirābhyāsayogena vinā na kṣīyate kvacit // 
gacchanśṛṇvanspṛśañjighraṃstiṣṭhañjāgratsvapaṃstathā / śreyase paramāyāsya trayasyābhyāsavānbhava // 
vāsanāsaṃparityāgasamaṃ prāṇanirodhanam / vidustattvavidastasmāttadāpyevaṃ samāharet // 
vāsanāsaṃparityāgāccittaṃ gacchatyacittatām / prāṇaspandanirodhācca yathecchasi tathā kuru // 
prāṇāyāmacirābhyāsairyuktyā ca gurudattayā / āsanāśanayogena prāṇaspando niruddhyate // 
yathābhūtārthadarśitvādvāsanā na pravartate / ādāvante ca vastūnāmavisaṃvādi yatsthitam // 
rūpaṃ taddarśanaṃ jñānaṃ kṣīyate tena vāsanā / niḥsaṅgavyavahāritvādbhavabhāvanavarjanāt // 
śarīranāśadarśitvādvāsanā na pravartate / vāsanāvibhave naṣṭe na cittaṃ saṃpravartate // 
saṃśānte pavanaspande yathā pāṃsurnabhastale / yaḥ prāṇapavanaspandaścittaspandaḥ sa eva hi // 
tasmājjagati jāyante pāṃsavo'vakarādiva / prāṇaspandajaye yatnaḥ kartavyo dhīmatoccakaiḥ // 
upaviśyopaviśyaikacittakena muhurmuhuḥ / athavainaṃ kramaṃ tyaktvā cittākramaṇameva cet // 
rocate tattadāpnoṣi kālena bahunā padam / na śakyate mano jetuṃ vinā yuktimaninditām // 
aṅkuśena vinā mattaṃ yathā duṣṭaṃ mataṅgajam / adhyātmavidyādhigamaḥ sādhusaṅgama eva ca // 
vāsanāsaṃparityāgaḥ prāṇaspandanirodhanam / etāstā yuktayaḥ puṣṭāḥ santi cittajaye kila // 
yābhistajjīyate kṣipraṃ dhārābhiriva bhūrajaḥ / satīṣu yuktiṣvetāsu haṭhānniyamayanti ye // 
cetaste dīpamutsṛjya vinighnanti tamo'ñjanaiḥ / vimūḍhāḥ kartumudyuktā ye haṭhāccetaso jayam // 
te nibadhnanti nāgendramunmattaṃ bisatantubhiḥ / cittaṃ cittasya vā'dūraṃ saṃsthitaṃ svaśarīrakam // 
sādhayanti samutsṛjya yuktiṃ ye tānhaṭhānviduḥ / bhayādbhayamupāyānti kleśātkleśaṃ vrajanti te // 
nirdhṛtiṃ nādhigacchanti durbhagā iva jantavaḥ / bhramanti girikūṭeṣu phalapallavabhojanāḥ // 
mugdhamugdhadhiyo bhītā varākā hariṇā iva / matirālūnaśīrṇāṅgī tadīyā pelavāṅgikā // 
na kvacidyāti viśvāsaṃ mṛgī grāmagatā yathā / kallolakalitaṃ cetasteṣāṃ jala ivā'hite // 
prohyate prapataddūraṃ tṛṇaṃ girinadīṣviva / kālaṃ yajñatapodānatīrthadevārcanabhramaiḥ // 
ciramādhiśatopetāḥ kṣapayanti mṛgā iva / ātmatattvaṃ vidhivaśātkadācitkecideva te // 
duḥkhadoṣaśatādagdhā vidanti na vidanti vā / āgamāpāyino'nityā narakasvargamānuṣaiḥ // 
pātotpātakarākārāḥ kṣīyante kandukā iva / ito gacchanti narakaṃ tataḥ svargamihaiva ca // 
āvṛttibhirnivartante sarasīva taraṅgakāḥ / tasmāccaitāṃ parityajya durdṛṣṭiṃ raghunandana // 
śuddhāṃ saṃvidamāśritya vītarāgaḥ sthiro bhava / jñānavāneva sukhavānjñānavāneva jīvati / jñānavāneva balavāṃstasmājjñānamayo bhava // 
saṃvedyavarjitamanuttamamādyamekaṃ saṃvitpadaṃ vikalanaṃ kalayanmahātman / hṛdyeva tiṣṭha kalanārahitaḥ kriyāṃ tu kurvannakartṛpadametya śamoditaśrīḥ // 
śrīvasiṣṭha uvāca / manāgapi vicāreṇa cetasaḥ svasya nigrahaḥ / manāgapi kṛto yena tenāptaṃ janmanaḥ phalam // 
vicārakaṇikā yaiṣā hṛdi sphurati pelavā / eṣaivābhyāsayogena prayāti śataśākhatām // 
kiṃcitprauḍhavicāraṃ tu naraṃ vairāgyapūrvakam / saṃśrayanti guṇāḥ śuddhāḥ saraḥ pūrṇamivāṇḍajaḥ // 
samyagvicāriṇaṃ prājñaṃ yathābhūtāvalokinam / āsādayantyapi sphārā nāvidyāvibhavā bhṛśam // 
kiṃ kurvantīha viṣayā mānasyo vṛttayastathā / ādhayo vyādhayo vāpi samyagdarśanasanmateḥ // 
kva bhramatpavanāpūrāstaḍitpaṭalapāṭalāḥ / puṣkarāvartajaladā gṛhītā bālamuṣṭibhiḥ // 
kva nabhomadhyasaṃsthendurmugdhairmaṇisamudgakaiḥ / mugdhayā'ṅganayā baddho mugdhendīvaraśaṅkayā // 
kva kaṭaproccaladbhṛṅgamaṇḍalotpalaśekharāḥ / mugdhastrīśvāsamadhurairmaśakairmathitā gajāḥ // 
kvebhamuktāphalollāsalasatsannakhapañjarāḥ / siṃhāḥ samarasaṃrabdhā hariṇaiḥ pravimarditāḥ // 
kva viṣollāsaniryāsadagdhonnatavanadrumāḥ / kṣudhitājagarāḥ kṣubdhairnigīrṇā bāladarduraiḥ // 
kva prāptabhūtiko dhīro jñātajñeyo vivekavān / ākrāntaḥ kila vikrāntoviṣayendriyadasyubhiḥ // 
vicāradhiyamaprauḍhāṃ haranti viṣayārayaḥ / pracaṇḍapavanāmṛdvīṃ kṛttavṛntāṃ latāmiva // 
na vivekalavaṃ prauḍhaṃ bhaṃktuṃ śaktā durāśayāḥ / kalpakṣobhamahādhīraṃ śailaṃ mandānilā iva // 
agṛhītamahāpīṭhaṃ vicārakusumadrumam / cintāvātyāvidhunvanti nāsthirasthitisusthitam // 
gacchatastiṣṭhato vāpi jāgrataḥ svapato'pi vā / na vicāramayaṃ ceto yasyāsau mṛta ucyate // 
kimidaṃ syājjagatkiṃ syāddehamityaniśaṃ śanaiḥ / vicārayādhyātmadṛśā svayaṃ vā sajjanaiḥ saha // 
andhakārahareṇāśu vicāreṇa paraṃ padam / dṛśyate vimalaṃ vastu pradīpeneva bhāsvatā // 
jñānena sarvaduḥkhānāṃ vināśa upajāyate / kṛtālokavilāsena tamasāmiva bhānunā // 
jñāne prakaṭatāṃ yāte jñeyaṃ vyayamudetyalam / ravāvabhyudite bhūmāvāloka iva nirmalaḥ // 
yena śāstravicāreṇa brahmatattvaṃ prabuddhyate / tadbhānamucyate jñeyādabhinnamiva saṃsthitam // 
vicārotthātmavijñānaṃ jñānamaṃga vidurbudhāḥ / jñeyaṃ tasyāntarevāsti mādhuryaṃ payaso yathā // 
samyagjñānasamālokaḥ pumānjñeyamayaḥ svayam bhavatyāpītamaireyaḥ sadā madamayo yathā // 
samaṃ svarūpamamalaṃ jñeyaṃ brahma paraṃ viduḥ / jñānābhigamamātreṇa tatsvayaṃ saṃprasīdati // 
jñānavānuditānando na kvacitparimajjati / jīvanmukto gatāsaṅgaḥ samrāḍātmeva tiṣṭhati // 
jñānavānhṛdyaśabdeṣu vīṇāvaṃśaravādiṣu / kāminyāḥ kāntagīteṣu saṃbhogamalineṣu ca // 
vasantamadamattānāṃ ṣaṭpadānāṃ svaneṣu ca / prāvṛṭprasarapuṣpeṣu jaladastaniteṣu ca // 
uttāṇḍavaśikhaṇḍeṣu kekākalaraveṣu ca / raṇitāmbhodakhaṇḍeṣu sārasakvaṇiteṣu ca // 
kartaryādikarānteṣu gambhīramurajeṣu ca / tatāvanaddhasuṣiracitravādyasvaneṣu ca // 
keṣucinna nibadhnāti rūkṣeṣu madhureṣu ca / raṇiteṣu ratiṃ rāma padmeṣviva niśākaraḥ // 
jñānavānbālakadalīstambhapallavapāliṣu / suragandharvakanyāṅgalatānandanakeliṣu // 
keṣu kvacinna badhnāti svāyatteṣvapyasaktadhīḥ / rāma sparśaratiṃ dhīro haṃso marumahīṣviva // 
jñānavānpiṇḍakharjūrakadambapanasādiṣu / mṛdvīkaurvārukākṣoṭabimbajambīrajātiṣu // 
madirāmadhumaireyamādhvīkāsavabhūmiṣu / dadhikṣīraghṛtāmikṣānavanītaudanādiṣu // 
ṣaḍraseṣu vicitreṣu lehyapeyavilāsiṣu / phaleṣvanyeṣu mūleṣu śākeṣvapyāmiṣeṣu ca // 
keṣucinnānubadhnāti tṛptamūrtirasaktadhīḥ / āsvādanaratirvipraḥ svaśarīralaveṣviva // 
jñānavānyamacandrendrarudrārkānilasadmasu / merumandarakailāsasahyadardurasānuṣu // 
kauśeyadalajāleṣu candrabimbakalādiṣu / kalpapādapakuñjeṣu dehaśobhāvilāsiṣu // 
ratnakāñcanakuḍyeṣu muktāmaṇimayeṣu ca / tilottamorvaśīrambhāmenakāṅgalatāsu ca // 
keṣuciddarśanaṃ śrīmānnābhivāñchatyasaktadhīḥ / paripūrṇamanā mānī maunī śatruṣu cācalaḥ // 
jñānavānkundamandārakahlārakamalādiṣu / kumudotpalapunnāgaketakyagurujātiṣu // 
kadambacūtajambvāmrakiṃśukāśokaśākhiṣu / japātimuktasauvīrabimbapāṭalajātiṣu // 
candanāgurukarpūralākṣāmṛgamadeṣu ca / kāśmīrajalavaṅgailākaṅkolatagarādiṣu // 
keṣucinna nibadhnāti saugandhyaratimekadhīḥ / samabuddhiravikṣobho madyāmodeṣviva dvijaḥ // 
abdhau guḍaguḍārāve pratiśrutkhasvane girau / nināde ca mṛgendrāṇāṃ na kṣubhyati manāgapi // 
dviṣadbherīninādena paṭahāraṇitena ca / kaṭukodaṇḍaghoṣeṇa na vibheti manāgapi // 
mattavāraṇabṛṃhāsu vetālakalanāsu ca / piśācarakṣaḥkṣveḍāsu manāgapi na kampate // 
aśanisvanaghoṣeṇa nagasphoṭaraveṇa ca / airāvaṇaninādena samyagdhyānī na kampate // 
vahatkrakacakāṣeṇa sitāsidalanena ca / śarāśaninipātena kampate na svarūpataḥ // 
nānandametyupavane na khedamupagacchati / na khedameti maruṣu nānandamupagacchati // 
pūtāṅgārasamākalpasaikateṣvapi dhanvasu / puṣpaprakarasaṃchannamṛduśādvalabhūmiṣu // 
kṣuradhārāsu tīkṣṇāsu śayyāsu ca navotpalaiḥ / unnatācaladeśeṣu kūpakośataleṣu ca // 
śilāsvarkāṃśurūkṣāsu mṛdvīṣu lalanāsu ca / saṃpatsvāpatsu cogrāsu ramaṇeṣūtsaveṣu ca // 
viharannapi nodvegī nānandamupagacchati / antarmuktamanā nityaṃ karmakarteva tiṣṭhati // 
ayaḥsaṃkucitāṅgāsu narakāraṇyabhūmiṣu / paraspareritānantakuntatomaravṛṣṭiṣu // 
na bibheti na vādatte vaivaśyaṃ na ca dīnatām / samaḥ svasthamanā maunī dhīrastiṣṭhati śailavat // 
apavitramapathyaṃ ca viṣasiktaṃ malādyapi / bhuktvā jarayati kṣipraṃ klinnaṃ naṣṭaṃ ca mṛṣṭavat // 
bimbaprativiṣākalkakṣīrekṣusalilāndhasām / asaktabuddhistattvajño bhavatyāsvādane samaḥ // 
maireyamadirākṣīraraktamedorasāsavaiḥ / rūkṣāsthitṛṇakeśāntairna hṛṣyati na kupyati // 
jīvitasyāpi hartāraṃ dātāraṃ caikarūpayā / dṛśā prasādamādhuryaśālinyā paripaśyati // 
sthirāsthiraśarīreṣu ramyāramyeṣu vastuṣu / na hṛṣyati glāyati vā sadā samatayeddhayā // 
muktāsthatvādanāstheyarūpatvājjagataḥ sthitau / nūnaṃ viditavedyatvānnīrāgatvātsvacetasaḥ // 
na kasyacinno kadācidakṣasya viṣayasthitau / dadāti prasaraṃ sādhurādhiprojjhitayā dhiyā // 
atattvajñamaviśrāntamalabdhātmānamasthitam / nigirantīndriyāṇyāśu hariṇā iva pallavam // 
uhyamānaṃ bhavāmbhodhau vāsanāvīcivellitam / nigirantīndriyagrāhā mahākrandaparāyaṇam // 
vicāriṇaṃ bhavyapadaṃ viśrāntadhiyamātmani / na haranti vikalpaughā jalaughā iva parvatam // 
sarvasaṃkalpasīmānte viśrāntā ye pare pade / teṣāṃ labdhasvarūpāṇāṃ merureva tṛṇāyate // 
jagajjarattṛṇalavo viṣaṃ cāmṛtameva ca / kṣaṇaḥ kalpasahasraṃ ca samamātatacetasām // 
saṃvinmātraṃ jagaditi matvā muditabuddhayaḥ / saṃvinmayatvādantasthajagatkā viharantyamī // 
saṃvinmātraparispande jāgate vastupañjare / kiṃ heyaṃ kimupādeyamiha tattvavidāṃ matam // 
saṃvidevedamakhilaṃ bhrāntimanyāṃ tyajānagha / saṃvinmayavapuḥ sphāraṃ kiṃ jahāti kimīhate // 
yadetajjāyate bhūmerbhaviṣyatpallavāṅkuram / tatsaṃvideva prathate tathā tattvāṅkurasthitam // 
ādāvante ca yannāsti vartamāne'pi tasya ca / kaṃcitkālalavaṃ dṛṣṭā sattāsau saṃvido bhramaḥ // 
iti matvā dhiyaṃ tyaktvā bhāvābhāvānupātinīm / niḥsaṅgasaṃvidbhārūpo bhava bhāvāntamāgataḥ // 
kāyena manasā buddhyā kevalairindriyairapi / karma kurvannakurvanvā niḥsaṅgaḥ sanna lipyate // 
gatasaṅgena manasā kurvannapi na lipyate / sukhaduḥkhairmahābāho manorathadaśāsviva // 
gatasaṅgāṃ matiṃ kurvankurvannapyaṅgayaṣṭibhiḥ / na lipyate sukhairduḥkhairmanorathadaśāsviva // 
gatasaṅgamanā dṛṣṭyā paśyannapi na paśyati / etadanyasthacittatvādvālenāpyanubhūyate // 
gatasaṅgamanā jantuḥ paśyanneva na paśyati / na śrṛṇotyapi śrṛṇvaṃśca na spṛśatyapi ca spṛśan // 
na jighratyapi saṃjighrannunmiṣannimiṣannapi / padārthe ca patatyeva balātpatati nāpyayam // 
deśāntarasthacetobhiretadātmagṛhasthitaiḥ / aprauḍhamatibhiḥ sādhu mūrkhairapyanubhūyate // 
saṅgaḥ kāraṇamarthānāṃ saṅgaḥ saṃsārakāraṇam / saṅgaḥ kāraṇamāśānāṃ saṅgaḥ kāraṇamāpadām // 
saṅgatyāgaṃ vidurmokṣaṃ saṅgatyāgādajanmatā / saṅgaṃ tyaja tvaṃ bhāvānāṃ jīvanmukto bhavānagha // 
śrīrāma uvāca / sarvasaṃśayanīhāraśaranmāruta he mune / saṅgaḥ kimucyate brūhi samāsena mama prabho // 
śrīvasiṣṭha uvāca / bhāvābhāve padārthānāṃ harṣāmarṣavikāradā / malinā vāsanā yaiṣā sā saṅga iti kathyate // 
jīvanmuktaśarīrāṇāmapunarjanmakāriṇī / muktā harṣaviṣādābhyāṃ śuddhā bhavati vāsanā // 
tāmasaṅgābhidhāṃ viddhi yāvaddehaṃ ca bhāvinī / tayā yatkriyate karma na tadbandhāya vai punaḥ // 
ajīvanmuktarūpāṇāṃ dīnānāṃ mūḍhacetasām / yuktā harṣaviṣādābhyāṃ bandhanī vāsanā bhavet // 
saivoktā saṅgaśabdena punarjananakāriṇī / tayā yatkriyate karma tadbandhāyaiva kevalam // 
evaṃ rūpaṃ parityajya saṅgaṃ svātmavikāradam / yadi tiṣṭhasi nirvyagraḥ kurvannapi na lipyase // 
harṣāmarṣaviṣādābhyāṃ yadi gacchasi nānyatām / vītarāgabhayakrodhastadasaṅgo'si rāghava // 
duḥkhairna glānimāyāsi yadi hṛṣyasi no sukhaiḥ / āśāvaivaśyamutsṛjya tadasaṅgo'si rāghava // 
viharanvyavahāreṣu sukhaduḥkhadaśāsu ca / na vimuñcasi satsāmyaṃ tadasaṅgo'si rāghava // 
saṃvedyo yadi caivātmā vedite lakṣyate samaḥ / yathāprāptānuvartī ca tadasaṅgo'si rāghava // 
asaṅgatāmanāyāsājjīvanmuktasthitiṃ sthirām / avalambya samaḥ svastho vītarāgo bhavānagha // 
jīvanmuktamatirmaunī nigṛhītendriyagrahaḥ / amānamadamātsaryamāryastiṣṭhati vijvaram // 
sadā samagre'pi hi vastujāle samāśayo'pyantaradīnasattvaḥ / vyāpāramātrātsahajātkramasthānna kiṃcidapyanyadasau karoti // 
yadeva kiṃcitprakṛtaṃ kramasthaṃ kartavyamātmīyamasau tadeva / saṃsargasaṃbandhavihīnayaiva kurvanna khedaṃ ramate dhiyāntaḥ // 
athāpadaṃ prāpya susaṃpadaṃ vā mahāmatiḥ svaprakṛtaṃ svabhāvam / jahāti no mandaravellito'pi śauklyaṃ yathā kṣīramayāmburāśiḥ // 
saṃprāpya sāmrājyamathāpadaṃ vā sarīsṛpatvaṃ suranāthatāṃ vā / tiṣṭhatyakhedodayamastaharṣaṃ kṣayodayeṣvindurivaikarūpaḥ // 
nirastasaṃrambhamapāstabhedaṃ praśāntanānāphalavalguveṣam / vicārayātmānamadīnasattvo yathā bhavasyuttamakāryaniṣṭhaḥ // 
tayoditaprasaravilāsaśuddhayā gatajvaraṃ padamavalambayāmalam / dhiyeddhayā punariha janmabandhanairna badhyase samadhigatātmadṛśyayā // 
śrīvālmīkiruvāca / upaśamaprakaraṇādanantaramidaṃ śrṛṇu / tvaṃ nirvāṇaprakaraṇaṃ jñātaṃ nirvāṇadāyi yat // 
kathayatyevamuddāmavacane munināyake / śravaṇaikarase maunasthite rājakumārake // 
munivāgarthanikṣiptamanasyastatapaḥkriye / rājaloke gataspande citrārpita iva sthite // 
vasiṣṭhavacasāmarthaṃ vicārayati sādaram / lasadaṅgulibhaṅgena munisārthe sphuradbhuvi // 
vismayālokanollāsaprotphullanayanālini / purandhrivarge gambhīratarumañjaritāṃ gate // 
khe vāsaracaturbhāgadeśe dinakare sthite / kiṃcijjñānodayātsaumye kiṃcicchamamupeyuṣi // 
śravaṇāyeva saṃśānte vitānaspandamālite / maunaṃ maruti mandāramadhurāmodadāyini // 
puṣpadāmasuṣuptāsu mahābhramarapaṃktiṣu / jñātajñeyatayā nūnaṃ samyagdhyānavatīṣviva // 
muktājālakalāpāntargatāsvantarabhūmiṣu / kacatyapagataspandaṃ toye śrotumivāsthite // 
gṛhāntaraṃ praviṣṭeṣu gavākṣe dūramaṃśuṣu / viśrāmārthamivādīrghaṃ nabhaḥpāntheṣu śītalam // 
muktājālaprabhājālabhasmanoddhūlitātmani / śaṃsatīva śamaṃ śāmyaddinadehe divātape // 
kare līlāsarojeṣu śekhareṣu ca bhūbhṛtām / śrutvā surasamāmodādavṛttiṣu manassviva // 
bālakeṣvajñalokeṣu līlāpakṣiṣu sādaram / bhojanārthaṃ vadhūlokamuparundhatsvanāratam // 
bhramadbhramarapakṣotthavātadhūtarajasyalam / kaumude pariviśrānte cāmareṣvakṣipakṣmasu // 
raśmiṣvagaguhonmuktacchāyājālabhayādiva / gavākṣādiṣvivoḍḍīya praviṣṭeṣu gṛhāntaram // 
āsīddinacaturbhāgasattāvedanatatparaḥ / bherīpaṭahaśaṅkhānāṃ diṅmukhāpūrako dhvaniḥ // 
tena tattāramapyāśu vaco'ntardhānamāyayau / maunaṃ jaladanādena māyūra iva nisvanaḥ // 
ākṣubdhā kṣubdhapakṣāliḥ pañjarasthā khagāvalī / bhūkampe tarasā''tālīpallaveva vanāvalī // 
āyayurbhayavitrastā bālā dhātrīkucāntaram / sāravaṃ prāvṛṣīvābdāḥ pronnataṃ śrṛṅgakoṭaram // 
uttasthuravataṃsebhyo bhūbhṛtāṃ bhramarasrajaḥ / īṣatkarālavāhābhyaḥ saridbhyo'mbukaṇā iva // 
evaṃ prakṣubhite tasmingṛhe dāśarathe tadā / prāpte vāsaravṛddhatve śāntaśaṅkhasvane śanaiḥ // 
saṃharanprastutaṃ vastu vaco madhuravṛttimat / uvāca muniśārdūlaḥ sabhāmadhye raghūdvaham // 
rāghavānagha vāgjālaṃ mayaitatpravisāritam / tena cittakhagaṃ baddhvā kroḍīkṛtyātmatāṃ naya // 
kaccidgṛhīto bhavatā madgirāmartha īdṛśaḥ / tyaktvā durbodhamakṣīṇo haṃsenevāmbhasaḥ payaḥ // 
vicāryaitadaśeṣeṇa svadhiyaivaṃ punaḥpunaḥ / anenaiva pathā sādho gantavyaṃ bhavatādhunā // 
anayaiva dhiyā rāma viharannaiva badhyase / anyathādhaḥ patasyāśu vindhyakhāte yathā gajaḥ // 
sugṛhītaṃ dhiyā rāma madvaco na karoṣi cet / tatpatasyavaṭe tyaktadīpo vāndho niśāsviva // 
asaṅgena yathāprāpto vyavahāro'sya siddhaye / ityeva śāstrasiddhāntamādāyodāravānbhava // 
he sabhyā he mahārāja rāmalakṣmaṇabhūmipāḥ / sarva eva bhavanto'dya tāvadvyāpāramāhnikam // 
kurvantvayaṃ hi divasaḥ prāyaḥ pariṇatākṛtiḥ / śeṣaṃ vicārayiṣyāmo vicāryaṃ prātarāgatāḥ // 
śrīvālmīkiruvāca / ityuktā muninā tena sā sarvaiva tadā sabhā / prottasthau padmavadanā savikāseva padminī // 
rājānaḥ stutarājānaḥ kṛtarāghavavandanāḥ / pariṣṭute vasiṣṭhe te jagmurātmaniveśanam // 
viśvāmitreṇa sahito vasiṣṭho gantumāśramam / uttasthāvāsanācchrīmānnamaskṛtanabhaścaraḥ // 
daśarathaprabhṛtayo rājāno munayastathā / yathānurūpaṃ vaktāramanugamya muniṃ ciram // 
āpṛcchya kecidgaganaṃ yayuḥ kecidvanāntaram / kecidrājagṛhaṃ santo bhṛṅgāḥ padmotthitā iva // 
vasiṣṭhapādayostyaktvā puṣpāñjalimanāvilam / dārairanugato rājā praviveśa gṛhāntaram // 
rāmalakṣmaṇaśatrughnāḥ prāptasya svāśramaṃ guroḥ / abhyarcya caraṇau bhaktyā tvājagmurnṛpamandiram // 
sadanāni samāsādya śrotāraḥ sarva eva te / sasnurānarcurabhyeyurdevānviprānpitṛṃstathā // 
yathākramaṃ svabhṛtyāntairviprādyaiśca paricchadaiḥ / samaṃ bubhujire bhojyaṃ varṇadharmakramoditam // 
astaṃ gate dinakare samaṃ divasakarmabhiḥ / abhyāgate rātrikare samaṃ rajanikarmabhiḥ // 
sthitvā talpeṣu kauśeyaśayaneṣvāsaneṣu ca / bhūcarā munirājāno rājaputrā maharṣayaḥ // 
saṃsārottaraṇopāyaṃ vasiṣṭhavadaneritam / yathāvadekāgradhiyaścintayāmāsurādṛtāḥ // 
tataḥ praharamātreṇa nidrāmāmudritānanāḥ / utsvapnasundarīmīyuḥ padmā iva dinārthinaḥ // 
rāmalakṣmaṇaśatrughnāḥ praharatrayameva tat / vāsiṣṭhamupadeśaṃ te cintayāmāsurakṣatam // 
praharasyārdhamātraṃ te tata āmudritekṣaṇāḥ / utsvapnamāyayurnidrāṃ kṣaṇādvidrāvitaśramām // 
iti śubhamanasāṃ vivekabhājāmadhigatasāratayoditāśayānām / abhajata viratiṃ tadā triyāmā malinaniśākaravakratāṃ jagāma // 
śrīvālmīkiruvāca / tataḥ klinnenduvadanā paryākulatamaḥpadā / kṣīyamāṇā babhau śyāmā viveka iva vāsanā // 
pūrve dhvastatayālokaṃ dṛśyamāne pare'cale / śayālīkāvataṃsābhaṃ tāpako nikaro dadhau // 
avaśyāyakaṇākarṣī parāmṛṣṭendumaṇḍalaḥ / jyotsnākavalanāloko babhau prābhātiko'nilaḥ // 
rāmalakṣmaṇaśatrughnā utthāyānucaraiḥ saha / yayurvanditasaṃdhyāste puṇyaṃ vāsiṣṭhamāśramam // 
tatra vanditasaṃdhyasya nirgatasyāpi sadmataḥ / munervavandire pādau padordatvārghyasaṃtatim // 
kṣaṇāttatsadanaṃ maunaṃ munibrāhmaṇarājabhiḥ / hastyaśvarathayānaiśca śanairnīrandhratāṃ yayau // 
athāsau muniśārdūlastayaiva saha senayā / gṛhaṃ dāśarathaṃ kāle rāmādyanugato yayau // 
tatrainaṃ pūrvasaṃbandhaḥ kṛtasaṃdhyo mahīpatiḥ / dūramārgaṃ vinirgatya pūjayāmāsa sādaram // 
puṣpamuktāmaṇivrātairbhūyo'tyadhikabhūṣitām / sabhā praviśya te sarve viviśurviṣṭarāliṣu // 
atha tasminnavasare hyastanāḥ sarva eva te / śrotāraḥ samupājagmurnabhaścaramahīcarāḥ // 
viveśa sā sabhā saumyā kṛtānyonyābhivandanā / babhau rājasamābhogā śāntavāteva padminī // 
yathāpradeśamevāśu niviṣṭeṣu yathāsukham / teṣu taddeśayogeṣu viprarṣimunirājasu // 
mṛduni svāgatarave śanaiḥ śamamupāgate / sabhākoṇopaviṣṭeṣu śāntaśabdeṣu bandiṣu // 
tarasaivoditeṣvāśu śrotumabhyāgateṣviva / gavākṣādiva jāleṣu praviṣṭeṣvarkaraśmiṣu // 
satvarapraviśacchrotṛhastasparśaghaṭodbhave / muktājālajhaṇatkāre nidrāyāmiva śāmyati // 
kumāraḥ śaṃkarasyeva kaco devaguroriva / prahlāda iva śukrasya suparṇa iva śārṅgiṇaḥ // 
vasiṣṭhasyānane rāmaḥ śanairdṛṣṭiṃ nyaveśayat / bhramantīmambaropānte phullapadma ivālinīm // 
munistvanujjhitenātha tenaiva raghunandanam / krameṇovāca vākyajño vākyaṃ vākyārthakovidam // 
śrīvasiṣṭha uvāca / kaccitsmarasi yatproktaṃ hyo mayā raghunandana / vākyamatyantagurvarthaṃ paramārthāvabodhanam // 
idānīmavabodhārthamanyacca ripumardana / ucyamānaṃ mayedaṃ ca śrṛṇu śāśvatasiddhaye // 
vairāgyābhyāsavaśatastathā tattvāvabodhanāt / saṃsārastīryate tena teṣvevābhyāsamāhara // 
samyaktattvāvabodhena durbodhe kṣayamāgate / galite vāsanāveśe viśokaṃ prāpyate padam // 
dikkālādyanavacchinnamadṛṣṭobhayakoṭikam / ekaṃ brahmaiva hi jagatsthitaṃ dvitvamupāgatam // 
sarvabhāvānavacchinnaṃ yatra brahmaiva vidyate / śāntaṃ samasamābhāsaṃ tatrānyatvaṃ kathaṃ bhavet // 
iti matvāhamityantarmuktvā muktavapurmahān / ekarūpaḥ praśāntātmā sākṣātsvātmasukho bhava // 
nāsti cittaṃ na cāvidyā na mano naca jīvakaḥ / etāḥ svakalanā rāma kṛtā brahmaṇa eva tāḥ // 
yāḥ saṃpado yāśca dṛśo yāścito yāstadeṣaṇāḥ / brahmaiva tadanādyantamabdhivatpravijṛmbhate // 
pātāle bhūtale svarge tṛṇe prāṇyambare'pi ca / dṛśyate tatparaṃ brahma cidrūpaṃ nānyadasti hi // 
upekṣyaheyopādeyabandhavo vibhavā vapuḥ / brahmaiva vigatādyantamabdhivatpravijṛmbhate // 
yāvadajñānakalanā yāvadabrahmabhāvanā / yāvadāsthā jagajjāle tāvaccittādikalpanā // 
dehe yāvadahaṃbhāvo dṛśye'sminyāvadātmanā / yāvanmamedamityāsthā tāvaccittādivibhramaḥ // 
yāvannoditamuccaistvaṃ sajjanāsaṅgasaṅgataḥ / yāvanmaurkhyaṃ na saṃkṣīṇaṃ tāvaccittādinimnatā // 
yāvacchithilatāṃ yātaṃ nedaṃ bhuvanabhāvanam / samyagdarśanaśaktyāntastāvaccittādayaḥ sphuṭāḥ // 
yāvadajñatvamandhatvaṃ vaivaśyaṃ viṣayāśayā / maurkhyānmohasamucchrāyastāvaccittādikalpanā // 
yāvadāśāviṣāmodaḥ parisphurati hṛdvane / pravicāracakoro'ntarna tāvatpraviśatyalam // 
bhogeṣvanāsthamanasaḥ śītalāmalanirvṛteḥ / chinnāśāpāśajālasya kṣīyate cittavibhramaḥ // 
tṛṣṇāmohaparityāgānnityaśītalasaṃvidaḥ / puṃsaḥ praśāntacittasya prabuddhā tyaktacittabhūḥ // 
asaṃstutamivānāsthamavastu paripaśyataḥ / dūrasthamiva dehaṃ svamasantaṃ cittabhūḥ kutaḥ // 
bhāvitānantacittattvarūparūpāntarātmanaḥ / svāntāvalīnajagataḥ śānto jīvādivibhramaḥ // 
asamyagdarśane śānte mithyābhramakarātmani / udite paramāditye paramārthaikadarśane // 
apunardarśanāyaiva dagdhasaṃśuṣkaparṇavat / cittaṃ vigalitaṃ viddhi vahnau ghṛtalavaṃ yathā // 
jīvanmuktā mahātmāno ye parāvaradarśinaḥ / teṣāṃ yā cittapadavī sā sattvamiti kathyate // 
jīvanmuktaśarīreṣu vāsanā vyavahāriṇī / na cittanāmnī bhavati sā hi sattvapadaṃ gatā // 
niścetaso hi tattvajñā nityaṃ samapade sthitāḥ / līlayā prabhramantīha sattvasaṃsthitihelayā // 
śāntā vyavaharanto'pi sattvasthāḥ saṃyatendriyāḥ / nityaṃ paśyanti tajjayotirna dvaitaikyena vāsanā // 
antarmukhatayā sarvaṃ cidvahnau trijagattṛṇam / juhvato'ntarnivartante muneścittādivibhramāḥ // 
vivekaviśadaṃ cetaḥ sattvamityabhidhīyate / bhūyaḥ phalati no mohaṃ dagdhabījamivāṅkuram // 
yāvatsattvaṃ vimūḍhāntaḥ punarjananadharmiṇī / cittaśabdābhidhānoktā viparyasyati bodhataḥ // 
prāptaprāpyo bhavānnāma sattvabhāvamupāgatam / cittaṃ jñānāgninā dagdhaṃ na bhūyaḥ parirohati // 
saṃrohatīṣaṇāviddhaṃ yathā paraśunāgninā / na tu jñānāgninirdagdhaṃ prabodhaviśadaṃ manaḥ // 
brahmabṛṃhaiva hi jagajjagacca brahmabṛṃhaṇam / vidyate nānayorbhedaścidghanabrahmaṇoriva // 
cidantarasti trijaganmarice tīkṣṇatā yathā / nātaścijjagatī bhinne tasmātsadasatī mudhā // 
śabdaśabdārthasaṃketavāsaneha na saṃvidā / cidvyomatvādubhe bhātastyajātaḥ sadasanmatī // 
acinmayatvānnāsi tvaṃ svātmā kimiva rodiṣi / acinmayatve jagatāmabhāve kalpanaṃ kutaḥ // 
cinmayaṃ cetsadā sarvaṃ taccittvaṃ pravicāraya / śuddhaṃ sattvamanādyantaṃ tatrāṅga kalanā kutaḥ // 
cidātmāsi niraṃśo'si pārāvāravivarjitaḥ / rūpaṃ smara nijaṃ sphāraṃ mā'smṛtyā saṃmito bhava // 
tāṃ svasattāṃ gataḥ sarvamasarvaṃ bhāvayodayī / tādṛgrūpo'si śānto'si cidasi brahmarūpyasi // 
cicchilodaramevāsi nāsi nānāsyathāpyasi / yosi sosi na sosīva sadasyasadasi svabhāḥ // 
yaḥ padārthaviśeṣo'ntarna tvaṃ na hyeva so'sti te / tadasyatadasi svasthaścidghanātmannamo'stu te // 
ādyantavarjitaviśālaśilāntarālasaṃpīḍacidghanavapurgaganāmalastvam / svastho bhavājaṭharapallavakośalekhā līlāsthitākhilajagajjaya te namaste // 
śrīvasiṣṭha uvāca / bhāvibhūritaraṅgāṇāṃ payovṛndamivāmbudhau / yā cidvahatyanantāni jagantyanagha so bhavān // 
bhava bhāvanayā mukto bhāvābhāvavivarjitaḥ / cidātmansaṃsthitāḥ keva vada te vāsanādayaḥ // 
jīvo'yaṃ vāsanādīdamiti citkacati svataḥ / itaroktyarthayoratra kaḥ prasaṅgo'ṅga kathyatām // 
mahātaraṅgagambhīrabhāsurātmacidarṇavaḥ / rāmābhidhormistimitaḥ samasaumyo'si vyomavat // 
yathā na bhinnamanalādauṣṇyaṃ saugandhyamambujāt / kārṣṇyaṃ kajjalataḥ śauklyaṃ himānmādhuryamikṣutaḥ // 
ālokaśca prakāśāṅgādanubhūtistathā citeḥ / jalādvīciryathā'bhinnā citsvabhāvāttathā jagat // 
cito na bhinno'nubhavo bhinno nānubhavādaham / na matto bhidyate jīvo na jīvādbhidyate manaḥ // 
manaso nendriyaṃ bhinnaṃ pṛthagdehaśca nendriyāt / na śarīrājjagadbhinnaṃ jagato nānyadasti hi // 
evaṃ pravartitamidaṃ mahaccakramidaṃ ciram / naca pravartitaṃ kiṃcinna ca śīghraṃ ca no ciram // 
svavedanamanantaṃ ca sarvamevamakhaṇḍitam / vidyate vyomani vyoma na kasmiṃścinna kiṃcana // 
śūnyaṃ śūnye samucchūnaṃ brahma brahmaṇi bṛṃhitam / satyaṃ vijṛmbhate satye pūrṇe pūrṇamiva sthitam // 
rūpālokamanaskārānkurvannapi na kiṃcana / jñaḥ karotyanupādeyānna jñasyaiva hi kartṛtā // 
yadupādeyabuddhyā ca tadduḥkhāya sukhāya te / bhāvābhāvena nādeyamakartṛ sukhaduḥkhayoḥ // 
yathā nānāpyanānaiva khaṃ khe khānīti vāggaṇaḥ / sārthako'pyatiśūnyātmā tathātmajagatoḥ kramaḥ // 
antarvyomāmalo bāhye samyagācāracañcuraḥ / harṣāmarṣavikāreṣu kāṣṭhaloṣṭasamasthitiḥ // 
ya evātitarāṃ śatruḥ satvaraṃ māraṇodyataḥ / tamevākṛtrimaṃ mitraṃ yaḥ paśyati sa paśyati // 
samūlakāṣaṃ kaṣati nadītaṭa iva drumam / yaḥ sauhṛdaṃ matsaraṃ ca sa harṣāmarṣadoṣahā // 
rāgadveṣavikārāṇāṃ svarūpaṃ cenna bhāvyate / tataḥ santo'pyasadrūpāḥ sevitā apyasevitāḥ // 
yasya nāhaṃkṛto bhāvo buddhiryasya na lipyate / hatvāpi sa imā~llokānna hanti na nibadhyate // 
yannāsti tasya sadbhāvapratipattirudāhṛtā / māyeti sā parijñānādeva naśyatyasaṃśayam // 
niḥsnehadīpavacchānto yasyāntarvāsanābharaḥ / tena citrakṛteneva jitaṃ jñenāvikāriṇā // 
yasyānupādeyamidaṃ samastaṃ padārthajātaṃ sadasaddaśāsu / na duḥkhadāhāya sukhāya naiva vimukta eveha sajīva eva // 
śrīvasiṣṭha uvāca / mano buddhirahaṃkāra indriyādi tathānagha / acetyacinmayaṃ sarvaṃ kva te jīvādayaḥ sthitāḥ // 
ekenaivātmanā dattā nānāteyaṃ mahātmanā / yathaikenaiva candreṇa timirāppātradarpaṇaiḥ // 
bhogatṛṣṇāviṣāveśo yadaivopaśamaṃ gataḥ / tadaivamastamajñānamāndhyaṃ dhvāntakṣayādiva // 
adhyātmaśāstramantreṇa tṛṣṇāviṣaviṣūcikā / kṣīyate bhāvitenāntaḥ śaradā mihikā yathā // 
maurkhye kṣīṇe kṣataṃ viddhi cittaṃ rāma sabāndhavam / vilīnāmbudhare vyomni jāḍyaṃ śāmyatyavighnataḥ // 
acittatvaṃ gate citte kṣīyate vāsanābhramaḥ / hāramuktāsamāveśaśchinne tantāvivānagha // 
raghunātha vighātāya śāstrārthaṃ bhāvayanti ye / kṛmikīṭatvayogyāya cetasā saṃmilanti te // 
navatāmarasākārakāntalocanalolatā / śānte maurkhye'kṣatā vāte calatā saraso yathā // 
sthiratāmupayāto'si bhāvābhāvavivarjitaḥ / pade paramavistāre nabhasīva prabhañjanaḥ // 
manye madvacanairbodhamāgato'si raghūdvaha / vigatājñānanidro'ntarnṛpatiḥ paṭahairiva // 
sāmānye ca lagantyeva jane kulagurorgiraḥ / atyudāramatau rāma na laganti kathaṃ tvayi // 
yatropādeyavākyatvaṃ bhāvitaṃ svena cetasā / madvaco'ntarviśatyuccaistapte kṣetre yathā payaḥ // 
vayamiha hi mahānubhāva nityaṃ kulaguravo bhavatāṃ raghūdvahānām / maduditamidamāśu dhāryamārya śubhavacanaṃ hṛdi hāravattvayeti // 
śrīrāma uvāca / aho ahaṃ gataścittvaṃ bhavadvākyārthabhāvanāt / śāntaṃ jagajjālamidamagrasthamapi nātha me // 
parāmantaḥ prayāto'smi paramātmani nirvṛtim / dīrghāvagrahasaṃtaptaṃ vṛṣṭyeva vasudhātalam // 
śāmyāmi śītalākāraḥ sukhaṃ tiṣṭhāmi kevalam / prasādamanuyāto'haṃ saro nirvāraṇaṃ yathā // 
samyakprasannamakhilaṃ diṅmaṇḍalamidaṃ mune / yathābhūtaṃ prapaśyāmi nirnīhāramivādhunā // 
jāto'smi gatasaṃdehaḥ śāntāśāmṛgatṛṣṇikaḥ / rāganīrāganirmukto mṛṣṭajaṅgalaśītalaḥ // 
ātmanaivāntarānandaṃ tatprāpto'smyantavarjitam / rasāyanarasāsvādo yatra nātha tṛṇāyate // 
adyāhaṃ prakṛtistho'smi svastho'smi mudito'smi ca / lokārāmo'smi rāmo'smi namo mahyaṃ namostu te // 
te saṃśayāstāḥ kalanāḥ sarvamastaṃ gataṃ mama / rātrivetālasaṃsāraḥ prabhāta iva bhāskare // 
nirmale hṛdi vistīrṇe saṃpanne himaśītale / mano nirvṛtimāyātaṃ sarasī śaradīva me // 
kalaṅka ātmanaḥ kasmātkathaṃ cetyādisaṃśayaḥ / nūnaṃ nirmūlatāṃ yāto mṛgāṅkāgre yathā tamaḥ // 
sarvamātmaiva sarvatra sarvadā bhāvitākṛtiḥ / idamanyadidaṃ cānyadityasatkalanā kutaḥ // 
ko'bhavaṃ prāgahaṃ tādṛktṛṣṇānigaḍayantritaḥ / antarātmānameveti vihasāmi vikāsavān // 
ā idānīṃ smṛtaṃ samyagyathaiṣa sakalo'smyasau / yastvadvāgamṛtāpūrasnātenāyamahaṃ sthitaḥ // 
aho nu vitatāṃ bhūmimadhirūḍho'smi pāvanīm / ihastha eva yatrārko na pātālamiva sthitaḥ // 
mahyaṃ sattāmupetāya bhāvābhāvabhavārṇavāt / namo nityaṃ namasyāya jayāmyātmātmanātmani // 
anubhavavaśato hṛdabjakośe sphuṭamalitāṃ samupāgatena nātha / tava varavacaseha vītaśokāṃ ciramuditāṃ ca daśāmupāgato'smi // 
śrīvasiṣṭha uvāca / bhūya eva mahābāho śrṛṇu me paramaṃ vacaḥ / yatte'haṃ prīyamāṇāya vakṣyāmi hitakāmyayā // 
bhedamabhyupagamyāpi śrṛṇu buddhivivṛddhaye / bhavedalpaprabuddhānāmapi no duḥkhitā yathā // 
yasyājñānātmano'jñasya deha evātmabhāvanā / uditeti ruṣaivākṣaripavo'bhibhavanti tam // 
yasya jñānātmano jñasya satyevātmani saṃsthitiḥ / saṃtuṣṭyaivākṣasuhṛdo na ghnanti tamaninditam // 
padārthe sphurato yasya na stutirnindanādṛte / sa dehaṃ dehaduḥkhārthamādatte kena hetunā // 
nātmā śarīrasaṃbandhī śarīramapi nātmani / mitho vilakṣaṇāvetau prakāśatamasī yathā // 
sarvairbhāvavikāraistu nityonmuktastvalepakaḥ / nātmāstameti bhagavānna codeti sadoditaḥ // 
jaḍasyājñasya tucchasya kṛtaghnasya vināśinaḥ / śarīrakopalasyāsya yadbhavatyastu tattathā // 
ādatte tatkathaṃ nityaṃ cinmayatvaṃ sadoditam / yayorekaparijñāne jaḍataivā'parasthitā // 
tayoḥ kīdṛgvidhā bhūtā samānasukhaduḥkhatā / yau samau samadharmāṇau na kadācana tau katham // 
yāvapyasaktāvanyonyaṃ mithaḥ saṃnamitau katham / kathaṃ sthūlo'ṇurūpaḥ syādaṇuḥ sthūlaḥ kathaṃ bhavet // 
ekodaye dvitīyasya na sattā dinarātrayoḥ / jñānaṃ nājñānatāmeti cchāyā nāyāti tāpatām // 
sadbrahma nāsadbhavati vicitrāsvapi dṛṣṭiṣu / manāgapi na saṃśleṣaḥ sarvagasyāpi dehinaḥ // 
dehena dehagasyāpi kamalasyeva vāriṇā / manāgapi na saṃśleṣo brahmaṇo dehasattayā // 
tadgatasyāpyatadvṛtterambarasyeva vāyutaḥ / jarā maraṇamāpacca sukhaduḥkhe bhavābhavau // 
manāgapi na santīha tasmāttvaṃ nirvṛto bhava / sthito dehatayāpyuccaiḥ pātotpātamayo bhramaḥ // 
dṛśyate kevalaṃ brahmaṇyapsu vīcicayo yathā / ātmasattopajīvitvādātmānubhavatīha hi // 
dehayantraṃ payaḥsattāmātrādūrmimiva sthitam / ādhāraspandanenāṅga yathā kṣobho na vā bhavaḥ // 
sūryādeḥ pratibimbasya tathā dehena dehinaḥ / samyagdṛṣṭe yathābhūte vastunyevābhijāyate // 
sthitirdehamayo jñānavibhramo layameti ca / dehadehavatorjñānādyathābhūtārthayoḥ sthitiḥ // 
sattāsattātmikodeti dīpāddīpapadārthayoḥ / asamyagdarśino dehasyāvartaparivartanaiḥ // 
antaḥśūnyāḥ sphurantīha te mohārjunapādapāḥ / aparyālocitātmārthā aparāmṛṣṭasaṃvidaḥ // 
spandante cetitonmuktāstṛṇavanmūḍhabuddhayaḥ / anāsthāditacittatvājjaḍāḥ sarve khavāyubhiḥ // 
yatra tatroditākrāntā raṭanti prasphuranti ca / tṛṇakāṣṭhādikaṃ sarvamāharanti tyajanti ca // 
saśabdasparśarūpāḍhyāstaraṅgataralāṅgakāḥ / jaḍāḥ santaḥ sphuradrūpā bhṛśaṃ sphārarasāsavāḥ // 
savihārāgamāpāyā mahaughā iva durdhiyaḥ / sarveṣāmeva caiteṣāṃ sthitaivaiṣā cidavyayā // 
kiṃtvabodhavaśādasyāḥ parāṃ kṛpaṇatāṃ gatā / śvāsasaṃtatayo hyajñāllohakāradṛteryathā // 
spandamātrārthamevāśu dṛśyante nārthakāriṇaḥ / tarjanaṃ garjanaṃ mūḍhāddhanurdaṇḍaguṇādiva // 
śrūyate maraṇāyaiva cidbodhaparivarjitam / phalabhogo'pi yo mūḍhāttadaraṇyataroriva // 
tasminviśramaṇaṃ yattacchilāphalahake yathā / tena yatsaṃgamaḥ sa syātsthāṇunā bhuvi jaṅgale // 
tadarthaṃ yatkṛtaṃ kiṃcittadvyoma lakuṭairhatam / tasminyadadhame dattaṃ tattyaktaṃ kiṃ na kardame // 
tena sārdhaṃ kathā yattatkauleyāhvānamambare / ajñānamāpadāṃ niṣṭhā kā hi nāpadajānataḥ // 
iyaṃ saṃsārasaraṇirvahatyajñapramādataḥ / ajñasyogrāṇi duḥkhāni sukhānyapi dṛḍhāni ca // 
punaḥpunarnivartante yugaṃ pratyacalā iva / śarīradhanadārādāvāsthāṃ samanubadhnataḥ // 
idaṃ durduḥkhamajñasya na kadācana śāmyati / anātmani śaṭhe dehe ātmabhāvamupeyuṣi // 
asadbodhamayī māyā kathaṃ nāmāpi naśyati / durbhāvasvañcitadhiyo vastunyandhasya durmateḥ // 
avastuni sanetrasya luṭhataśca pade pade / viṣamutpadyate candrādāmodaḥ kusumādiva // 
kaṇṭakaścaiti payaso dūrvāṅkura iva sthalāt / dehaśālmalibhoginyo manomātaṅgaśrṛṃkhalāḥ // 
ajñasyāśāḥ prasūyante sukṛṣṭādiva śālayaḥ / narakaśrīrihājñānaṃ duṣkṛtavyālaveṣṭitam // 
paripālayati prītā mayūrī vāridaṃ yathā / netralolālinīlolā sphuritādharapallavā // 
mūrkhārthameva vikasatyaṅganā viṣavallarī / ajñasya hṛdi sadbhūmāveva pelavapallavā // 
vidyate patagacchāyo rāgavidrumadurdrumaḥ / tarucchadalasaddhūmaḥ śastrajālaradolmukaḥ // 
jvalati dveṣadāvāgnirhṛnmarau kāyatāpadaḥ / ajñamātsaryamanasi parāpavadanacchadā // 
īrṣyākamalinī cintāṣaṭpadā vilasatyalam / pratijanmapramṛṣṭograduḥkhakallolavibhramam // 
jaḍameva samabhyeti punarmaraṇavāḍavaḥ / janma bālyaṃ vrajatyetadyauvanaṃ yuvatā jarām // 
jarā maraṇamabhyeti mūḍhasyaiva punaḥpunaḥ / jagajjīrṇāraghaṭṭe'sminrajjvā saṃsṛtirūpayā // 
majjanonmajjanairajño yantre kalaśatāṃ gataḥ / yadeva goṣpadāpūraṃ jñadhiyaḥ pelavaṃ jagat // 
tadevāpāraparyantamagādhamamahātmanaḥ / dhiyo'dṛśa ivājñasya dīrghaṃ jaṭharakoṭarāt // 
na prayāntyaparaṃ pāraṃ vihaṅgyaḥ pañjarādiva / bhāvamātraparāvṛttavāsanābhāranābhayaḥ // 
spaṣṭīkartuṃ na śakyante janmacakrasya nemayaḥ / ajñenendriyagṛdhrārthaṃ rāgānmṛgayuṇā tanuḥ // 
saṃsārāraṇya āstīrṇā dūrādāmiṣapiṇḍavat / bhūtaśailamayī dṛṣṭirmṛnmāṃsalavamātrikā // 
mohātsaṃlakṣyate citrapadārthānantarañjanaḥ / jayatyanalpasaṃkalpakalpanākalpapādapaḥ // 
ajñānātprasṛtā yasmājjagatparṇaparamparāḥ / yasmiṃstiṣṭhanti rājante viśanti vilasanti ca // 
vicitraracanopetā bhūribhogivihaṅgamāḥ / yatra janmāni parṇāni karmajālaṃ ca korakam // 
phalāni puṇyapāpāni mañjaryo vibhavaśriyaḥ / ajñānendūdaye naitā yoṣidoṣadhayaḥ sphuṭam // 
saṃsāravanakhaṇḍe'sminparāṃ śobhāmupāgatāḥ / janmajālakalāpūrṇastamaḥkālakṛtodayaḥ // 
śūnyoditātmā doṣeśo jayatyajñānacandramāḥ / ajñānendoḥ prasādena vāsanāmṛtaśālinā // 
tarpitāśācakoreṇa cittaratnarasaiṣiṇā / rājahaṃsavilāsinyaḥ prāleyaśiśirāṅgikāḥ // 
bhānti kāntākumudvatyo lolalocanaṣaṭpadāḥ / dhammillatimirollāsā lasatpāṇḍupayodharāḥ // 
rāmārajanyo rājante tanmaurkhyeṇa vijṛmbhitam // 
āpātamātramadhuratvamanarthasattvamādyantavattvamakhilasthitibhaṅguratvam / ajñānaśākhina iti prasṛtāni rāma nānākṛtīni vipulāni phalāni tāni // 
śrīvasiṣṭha uvāca / yanmuktāvalitā ratnabhūṣitā bhānti yoṣitaḥ / madendāvudite kṣubdhakāmakṣīrārṇavormayaḥ // 
sauvarṇāmbhojakośasthalolālipaṭalaśriyam / dhārayanti dṛśaḥ strīṇāṃ kapolataladolitāḥ // 
udyānavanakhaṇḍeṣu bhūmau kṛtamadā madhau / hṛdyāḥ sumanaso bhānti dāsā iva manobhuvaḥ // 
kravyādagṛdhragomāyukauleyakavalāṅgikāḥ / striyaḥ samupamīyante candracandanapaṅkajaiḥ // 
sauvarṇakalaśāmbhojakalikāmātuluṅgavat / dṛśyate strīstanaśreṇī raktapūtisugandhikā // 
rasāyanendunisyandamadhubimbāsavadravaiḥ / oṣṭhābhidho māṃsalavo lālākta upamīyate // 
alpālpāṣṭhīvadākārā bhujākrūrāsthiśaṅkavaḥ / mahābāhulatāśabdairvarṇyante kavibhiḥ śubhaiḥ // 
kadalīstambhasambhārasundarībhistathā bhṛtā / kucaśobhocitānandā toraṇālirvirājate // 
āpātamandamadhurā madhye dvandvānubandhinī / śīghrāvasānaviralā lakṣmīrapyabhivāñchyate // 
samupaiti matirduḥkhaṃ sukhaṃ ca śataśākhatām / duḥkhaśākhāstu jāyante nānākarmaphalāḥ śriyaḥ // 
baddhajālaghanākārāḥ kārārthamiva rajjavaḥ / dacchadaḥsadṛśā vācaḥ pratānagahane sthitāḥ // 
saṃtatā mohamihikā kāryāsāravisāriṇī / yamunā prāvṛṣīvaiti timiraśyāmalā ciram // 
kaṭūkṛtāntaḥkaraṇo nānāsukhaviśāradaḥ / vardhate hi gatasnehaṃ janmaprativiṣārasaḥ // 
vyādhūtajarjarākīrṇajanatāparṇarājayaḥ / svakarmapavanā vānti nānāvakarareṇavaḥ // 
kālaḥ kavalitānantajagatpakvaphalo'pyayam / ghasmarācārajaṭharaḥ kalpairapi na tṛpyati // 
mohamārutamāpīya tvacā viṣamacāriṇaḥ / sphurantīhāhayaścitrāḥ śītalācaladīptayaḥ // 
cintāpiśācopahatā vivekendūdayaṃ vinā / tamaseva nirālokā yāti yauvanayāminī // 
jihvā jarjaratāmeti prākṛtānunayajvaraiḥ / padmakoṭarakoṇasthamapi sūtraṃ himairiva // 
duḥkhaśokamahāṣṭhīlaḥ kaṣṭakaṇṭakasaṃkaṭaḥ / sahasraśākhatāṃ yāti dāridryadṛḍhaśālmaliḥ // 
antaḥśūnyonnatidhvastacittacaityakṛtālayaḥ / māyābahulayāminyāṃ lobholūko vivalgati // 
pūrvaṃ gṛhītvā karṇābhyāṃ sphurantī pariniścayam / jarājarjaramārjārī yauvanākhuṃ nikṛntati // 
niḥsārā kramaśaḥ krāntadharādharasamunnatiḥ / ḍiṇḍīrapiṇḍikeveyaṃ sṛṣṭirāyāti puṣṭatām // 
ābhāsapuṣpadhavalā jagatpallavaśālinī / sattālatā vikasitā dharmārthaphaladhāriṇī // 
surācalamahāsthūṇaṃ candrasūryagavākṣakam / gaganācchādanaṃ cāru dhriyate trijagadgṛham // 
saṃsārasarasi sphāre caranti ghrāṇaṣaṭpadāḥ / śarīrapuṣkareṣvantaścidrūparasapāyinaḥ // 
nabhomārgamahānīlakuṭṭimaikāntaśālinī / bhuvanaudararamyāntaḥ sphuratyādityadīpikā // 
āśātantunibaddhāṅgī jāgatī jīrṇapakṣiṇī / svavāsanāśalāke'ntarnibaddhendriyapañjare // 
anāratapatajvālabhūtaparṇaparamparā / spandate marutā''mṛṣṭā saṃsṛtivratatiściram // 
sṛṣṭeḥ katipayaṃ kālaṃ prahṛṣṭāḥ kulaśālinaḥ / adhaḥkṛtogranarakapaṅkāḥ śaṅkojjhitāḥ kṣaṇam // 
bhuktendukhaṇḍakaṇikānīlanīradaśaivale / svargamārgasarasyantaḥ sphuranti surasā rasāḥ // 
nānāphalālimalinā vāsanājālamālitā / spandāmodamayī sphītā kriyāvikasitābjinī // 
varākī sṛṣṭiśapharī sphurantī bhavapalvale / kṛtāntavṛddhagṛdhreṇa śaṭhena vinigṛhyate // 
taraṅgaphenamāleva saivānyeva ca bhaṅgurā / śvaḥśvo'parendulekheva samudeti vicitratā // 
bhūribhūtaśarābāṇi kṣaṇabhaṅgāni kurvatā / idaṃ kālakulālena cakraṃ saṃparivartyate // 
asaṃkhyātāni kalpāni saṃjātānyacale pade / jagajjaṅgalajālāni dagdhāni yugavahninā // 
bhāvābhāvairaparyantaiḥ sukhaduḥkhadaśāśataiḥ / vaiparītyaṃ prayātyevamajastraṃ jāgatī sthitiḥ // 
kṣubdhairyugaparāvartairvāsanāśrṛṃkhalombhitā / mahāśaninipātaiśca na bhagnā'buddhadhīratā // 
śataśo vidrutāridhrairdanuputrairamiṣṭutām / bhavabhagnatayāmaindrīṃ tanuṃ vahati vāsanā // 
viśatyavirataṃ bhūtasargapāṃsuparamparā / nityaṃ niyativātyeyaṃ kālavyālagalāntaram // 
padārthāmbhasi sarvāṇi phalaphenāni sarvataḥ / patantyaviratāpātamabhāvavaḍavāmukhe // 
sphurantyākasmikoddhūtā vicitradravyaśaktayaḥ / svabhāvamātrasaṃpannāḥ spandaśriya ivāmbhasaḥ // 
bhūtamauktikasaṃpūrṇānbṛhataḥ subahūnapi / jagatkalabhakānatti kṛtāntodriktakesarī // 
kulaśailaphalā meghapakṣapuñjāḥ phalāmṛjaḥ / jāyante ca mriyante ca dhriyante ca jagatkhagāḥ // 
cidbhittau spandaśubhrāyāṃ raṅgaiḥ pañcabhirindriyaiḥ / unmīlayati saṃsāracitrāṇi vidhicitrakṛt // 
ajasragatvarīṃ sarvaparivartavidhāyinīm / nimeṣaśatabhāgāṅgīmasadduḥsādhitāṅkurām // 
sūkṣmāṃ kālasya kalanāṃ svasamutthānakāriṇīm / dhyānenaivānvavekṣyaitāḥ sthitāḥ sthāvarajātayaḥ // 
rāgadveṣasamutthena bhāvābhāvamayena ca / jarāmaraṇarogeṇa jīrṇā jaṅgamajātayaḥ // 
suduṣkṛtottamadhyānacāriṇyo dharaṇītale / niyatyā niyataṃ kālaṃ pīḍyante kīṭapaṅktayaḥ // 
kṣaṇenādṛśya evedaṃ nigiratyakhilaṃ sukhī / sudurlakṣyavilaḥ kālavyālo vipulabhogavān // 
kālena kiṃcidālakṣya svaśarīrākulīkṛtāḥ / śītavātātapaprauḍhāḥ prollasatpuṣpadīptayaḥ // 
phalapradāścarantīha śīlinaḥ śvabhravigrahāḥ / payaḥpaṭalaviśrāntatrailokyāmbhojakoṭare // 
karoti ghuṃghumaṃ bhūri bhūtabhramarapeṭikā / brahmāṇḍabhaikṣyabhāṇḍeyaṃ kālī bhagavatī kriyā // 
svayaṃ datvaiva datvaiva bhūtabhikṣāṃ jighṛkṣati / timirālīkakabarī indvarkacapalekṣaṇā // 
brahmopendramahendrādidharāgirivarādikā / brahmatattvaikapiṭakā lambamānapayodharā // 
cicchaktimātṛkā sthūlā taralā ghanacāpalā / tārakājāladaśanā saṃdhyāruṇatarā dharā // 
samastapadminīhastā śatakratupurānanā / saptābdhimuktālatikā nīlāmbaraparīvṛtā // 
jambūdvīpamahānābhirvanaśrīromarājikā / bhūtvā bhūtvā vinaśyantī trilokīvṛddhakāminī // 
asakṛjjāyate naṣṭā bhūrivibhramakāriṇī / magnamanyairathonmagnaṃ bhīme kālamahārṇave // 
pratikalpakṣaṇaṃ kṣīṇairbrahmāṇḍasphuṭabudbudaiḥ / kāle'gādharasasyande sthitvā sthitvā punaḥpunaḥ // 
kalpamātranimeṣeṇoḍḍīnāḥ kāraṇasārasāḥ / utpattyotpattya nāśinyaḥ saṃtaptāḥ sṛṣṭividyutaḥ // 
kālameghe sphurantyetāścitprakāśavanodyamāḥ / prapatadbhūtavihagāḥ patantyaviratabhramāḥ // 
kālatālātkilottālādbrahmāṇḍaphalapālayaḥ / unmeṣakṛtavairiñcasṛṣṭayo devanāyakāḥ // 
nimeṣakṛtasaṃhārāḥ santi kecana kutracit / nimeṣonmeṣasaṃkṣīṇakalpajālāḥ sahasraśaḥ // 
rudrāḥ kecana vidyante tasmiṃścitparame punaḥ / te'pi yasya nimeṣeṇa bhavanti na bhavanti ca // 
tādṛśo'pyasti deveśo hyananteyaṃ kriyāsthitiḥ / anantasaṃkalpamaye śūnye ca brahmaṇaḥ pade // 
na saṃbhavanti kā nāma śaktayaścitrapūrakāḥ / evamakṣīṇasaṃkalpalabdhārthabharabhāsurā / jāgatī kalpanā yeyaṃ tadajñānavijṛmbhitam // 
yāḥ saṃpado yaduta saṃtatamāpadaśca yadbālyayauvanajarāmaraṇopatāpāḥ / yanmajjanaṃ ca sukhaduḥkhaparamparābhirajñānatīvratimirasya vibhūtayastāḥ // 
śrīvasiṣṭha uvāca / saṃsāravanakhaṇḍe'smiṃścitparvatataṭe sthitā / kīdṛśī sṛṣṭyavidyākhyā latā vikasitā kadā // 
bṛhatparvataparvāḍhyā brahmāṇḍatvaksamāvṛtā / dehayaṣṭiriyaṃ yasyāstrilokī lokakāsinī // 
sukhaṃ duḥkhaṃ bhavo bhāvo jñānamajñānameva ca / atraitānyuruvṛttāni mūlāni ca phalāni ca // 
sukhādavidyodetyuccaistadevānte prayacchati / duḥkhādavidyodetyuccaistadevaiṣā phalatyalam // 
bhavādavidyodetyeṣā tameva phalati sphuṭam / bhāvātsattāmavāpnoti tameva phalati kṣaṇam // 
ajñānādvṛddhimāyāti tadeva syātphalaṃ sphuṭam / jñānenāyāti saṃvittistāmevānte prayacchati // 
nānāvidhollāsavatī vāsanā modaśālinī / ghanapravālataralā tanurasyā vijṛmbhate // 
divasavyūhakusumā yāminīlolaṣaṭpadā / ajasraṃ spandamānaiṣā prapatadbhūtapallavā // 
āgatyāgatya patati vivekakariṇīṃ kvacit / vidhūyate dhūtarajāḥ prasaktiṃ punareti ca // 
jāyamānapravālāḍhyā saṃjātāṅkuradanturā / sarvartukusumopetā samagrarasaśālinī // 
janmaparvāhinīrandhrā vināśacchidracañcurā / bhogābhogarasāpūrṇā vicāraikaghuṇakṣatā // 
vikasantyaḥ pratidinaṃ candrārkāvalayo'bhitaḥ / vyomni vātavilolāni puṣpāṇyasyāḥ kila grahāḥ // 
asyāḥ prasphuritākārāḥ korakatvamupāgatāḥ / pūritākāśakośāyāstārakā raghunandana // 
candrārkadahanālokā yasyāstatkausumaṃ rajaḥ / aneneyaṃ hi gaurāṅgī strīva cetāṃsi karṣati // 
manomātaṅgavidhutā saṃkalpakalakokilā / indriyavyālasaṃbādhā tṛṣṇātvaguparañjitā // 
nīlākāśatamālāṅgasaṃśrayeṇonnatiṃ gatā / rodasījānusustambhā bhuvanodyānabhūṣitā // 
adhobrahmāṇḍakhaṇḍeṣu svālavālena jālitā / vidhṛtāśeṣajaladhijalakṣīrādisecanā // 
trayīvilolabhramarā ramaṇīpuṣpapuñjikā / citspandavātacalitā kriyāvipulaputtikā // 
kukarmājagaravyāptā svargaśrīpuṣpamaṇḍapā / jīvajīvananīrandhrā nānāmodamadapradā // 
nānopaśamavaicitryanānākusumabhāsinī / nānāphalāvalīvyāptā nānāvarṣavikāsinī // 
nānālavālavalayā nānāvihagadhāriṇī / nānāparāgaparuṣā nānābhūdharajālikā // 
nānākalākuḍmalinī nānāvanagaṇotthitā / nānāgiritaṭārūḍhā nānādalanirantarā // 
jātā ca jāyamānā ca mriyamāṇā tathā mṛtā / ardhacchinnā tathā'cchinnā nityamacchedinī tathā // 
atītā vartamānā ca satyevāsatyavatsadā / nityamatyantataruṇī nityaṃ śoṣamupeyuṣī // 
mahāviṣalataiṣā hi saṃsāraviṣamūrcchanām / dadāti rabhasāśliṣṭā parāmṛṣṭā vinaśyati // 
sphīte'ntargalitā tasya ajñe'ntaḥ saṃsthitānvitā / ito jalamitaḥ śailā ito nāgāḥ surā itaḥ // 
itaḥ pṛthvītvamāyātā tatheto dyutayā sthitā / itaścandrārkatāṃ prāptā tathetastārakākṛtiḥ // 
itastama itasteja itaḥ khamita urvarā / itaḥ śāstramito vedā ito dvayavivarjitā // 
kvacitkhagatayoḍḍīnā kvaciddevatayotthitā / kvacitsthāṇutayā rūḍhā kvacitpavanatāṃ gatā // 
kvacinnarakasaṃlīnā kvacitsvargavilāsinī / kvacitsurapadaṃ prāptā kvacitkṛmitayā sthitā // 
kvacidviṣṇuḥ kvacidbrahmā kvacidrudraḥ kvacidraviḥ / kvacidagniḥ kvacidvāyuḥ kvaciccandraḥ kvacidyamaḥ // 
yatkiṃcanāṅga bhuvaneṣu mahāmahimnāvyāptaṃ jarattṛṇalavatvamupāgataṃ vā / dṛśyaṃ sphurannanu harādyapi tāmavidyāṃ viddhi kṣayāya tadatītatayātmalābhaḥ // 
śrīrāma uvāca / ākārajātamuditaṃ śuddhaṃ hariharādyapi / avidyaivetyahaṃ śrutvā brahmanbhramamivāgataḥ // 
śrīvasiṣṭha uvāca / saṃvedyenāparāmṛṣṭaṃ śāntaṃ sarvātmakaṃ ca yat / tatsaccidābhāsamayamastīha kalanojjhitam // 
samudeti svatastasmātkalā kalanarūpiṇī / jalādāvartalekheva sphurajjalatayoditā // 
sūkṣmā madhyā tathā sthūlā ceti sā kalpyate tridhā / paścānmanastayā tena jñātaiva vapuṣā punaḥ // 
tiṣṭhatyetāsvavasthāsu bhedataḥ kalpyate tridhā / sattvaṃ rajastama iti eṣaiva prakṛtiḥ smṛtā // 
avidyāṃ prakṛtiṃ viddhi guṇatritayadharmiṇīm / eṣaiva saṃsṛtirjantorasyāḥ pāraṃ paraṃ padam // 
atra te ye trayaḥ proktā guṇāste'pi tridhā smṛtāḥ / sattvaṃ rajastama iti pratyekaṃ bhidyate guṇaḥ // 
navadhaivaṃ vibhakteyamavidyā guṇabhedataḥ / yāvatkiṃcididaṃ dṛśyamanayaiva tadāśritam // 
ṛṣayo munayaḥ siddhā nāgā vidyādharāḥ surāḥ / iti bhāgamavidyāyāḥ sāttvikaṃ viddhi rāghava // 
sāttvikasyāsya bhāgasya nāgavidyādharāstamaḥ / rajastu munayaḥ siddhāḥ sattvaṃ devā harādayaḥ // 
sattvajātau devayonāvavidyā prākṛtairguṇaiḥ / nirmalaṃ padamāyātāḥ sattvaṃ hariharādayaḥ // 
sāttvikaḥ prākṛto bhāgo rāma tajjño hi yo bhavet / na samutpadyate bhūyastenāsau mukta ucyate // 
tena rudrādayo hyete sattvabhāgā mahāmate / tiṣṭhanti muktāḥ puruṣā yāvaddehaṃ jagatsthitau // 
yāvaddehaṃ mahātmāno jīvanmuktā vyavasthitāḥ / videhamuktā dehānte sthāsyanti parameśvare // 
bhāga eṣa tvavidyāyā evaṃ vidyātvamāgataḥ / bījaṃ phalatvamāyāti phalamāyāti bījatām // 
udetyavidyā vidyāyāḥ salilādiva budbudaḥ / vidyāyāṃ līyate'vidyā payasīva hi budbudaḥ // 
payastaraṅgayordvitvabhāvanādeva bhinnatā / vidyāvidyādṛśorbhedabhāvanādeva bhinnatā // 
payastaraṅgayoraikyaṃ yathaiva paramārthataḥ / nāvidyātvaṃ na vidyātvamiha kiṃcana vidyate // 
vidyāvidyādṛśau tyaktvā yadastīha tadasti hi / pratiyogivyavacchedavaśādetadraghūdvaha // 
vidyāvidyādṛśau na staḥ śeṣe baddhapado bhava / nāvidyāsti na vidyāsti kṛtaṃ kalpanayānayā // 
kiṃcidasti nakiṃcidyaccitsaṃviditi tatsthitam / tadevāviditābhāsaṃ sadavidyetyudāhṛtam // 
viditaṃ sattadevedamavidyākṣayasaṃjñitam / vidyābhāvādavidyākhyāmithyaivodeti kalpanā // 
mithaḥ svānte tayorantaśchāyātapanayoriva / avidyāyāṃ vilīnāyāṃ kṣīṇe dve eva kalpane // 
ete rāghava līyete avāpyaṃ pariśiṣyate / avidyāsaṃkṣayātkṣīṇo vidyāpakṣo'pi rāghava // 
yacchiṣṭaṃ tanna kiṃcidvā kiṃcidvāpīdamātatam / tatraivaṃ dṛśyate sarvaṃ na kiṃcana ca dṛśyate // 
vaṭaśca vaṭadhānāyāmiva puṣpaphalādimān / sarvaśaktirhi kiṃcittvaṃ sarvaśaktisamudgakam // 
nabhaso'pyadhikaṃ śūnyaṃ naca śūnyaṃ cidātmakam / sūryakānte yathā vahniryathā kṣīre ghṛtaṃ tathā // 
tatredaṃ saṃsthitaṃ sarvaṃ deśakālakramodaye / yathā sphuliṅgā analādyathā bhāso divākarāt // 
tasmāttathemā niryānti sphurantyāḥ saṃvidaścitaḥ / yathāmbhodhistaraṅgāṇāṃ yathāmalamaṇistviṣām // 
kośo nityamanantānāṃ tathā tatsaṃvidāṃ tviṣām / sabāhyābhyantare sarvaṃ vastunyastyeva vastusat // 
sarvadaivāvināśātma kumbhānāṃ gaganaṃ yathā / yathā maṇerayaḥspande ayaskāntasya kartṛtā // 
akartureva hi tathā kartṛtā tasya kathyate / maṇisaṃnidhimātreṇa yathāyaḥ spandate jaḍama / tatsattayā tathaivāyaṃ dehaścetatyacidvapuḥ // 
tatra sthitaṃ jagadidaṃ jagadekabīje cinnāmni saṃviditakalpitakalpanena / lolormijālamiva vāriṇi citrarūpaṃ khādapyarūpavati yatra na kiṃcidasti // 
śrīvasiṣṭha uvāca / tasmānnakiṃcidevedaṃ jagatsthāvarajaṃgamam / nakiṃcidbhūtatāṃ prāptaṃ yatkiṃciditi viddhi he // 
yatra kācinna kalanā bhāvābhāvamayātmikā / tadidaṃ rāma jīvādi sarvaṃ vyarthaṃ kimīhase // 
saṃbandho'yamasāvantarhradi yo vyapadiśyate / na taṃ labhāmahe sarpaṃ rajjusarpabhramādiva // 
aparijñāta ātmaiva bhramatāṃ samupāgataḥ / jñāta ātmatvamāyāti sīmāntaḥ sarvasaṃvidām // 
avidyetyucyate loke ciccetyamalamāśritā / cetyātītātmatāmeti sarvopādhivivarjitā // 
cittamātraṃ hi puruṣastasminnaṣṭe ca naśyati / sthite tiṣṭhati cātmāyaṃ ghaṭe sati ghaṭāmbaram // 
gacchanpaśyati gacchantaṃ sthitaṃ tiṣṭhañchiśuryathā / bhrāntamevamidaṃ cetaḥ paśyatyātmānamākulam // 
kośakāravadātmānaṃ vāsanātanutantubhiḥ / veṣṭayaccaiva ceto'ntarbālatvānnāvabudhyate // 
śrīrāma uvāca / maurkhyamatyantaghanatāmāgataṃ samavasthitam / sthāvarādi tanu prāptaṃ kīdṛśaṃ bhavati prabho // 
śrīvasiṣṭha uvāca / amanastvamasaṃprāptaṃ manastvādapi ca cyutam / taṭasthaṃ rūpamāśritya sthitaiṣā sthāvareṣu cit // 
tatra dūrasthitā muktirmanye vedyavidāṃ vara / suptapuryaṣṭakā yatra citsthitā duḥkhadāyinī / mūkāndhajaḍavattatra sattāmātreṇa tiṣṭhati // 
śrīrāma uvāca / sattādvaitatayā yatra saṃsthitā sthāvareṣu cit / tatrādūrasthitā muktirmanye vedyavidāṃ vara // 
śrīvasiṣṭha uvāca / buddhipūrvaṃ vicāryedaṃ yathāvastvavalokanāt / sattāsāmānyabodho yaḥ sa mokṣaścedanantakaḥ // 
parijñāya parityāgo vāsanānāṃ ya uttamaḥ / sattāsāmānyarūpatvaṃ tatkaivalyapadaṃ viduḥ // 
vicāryāryaiḥ sahālokya śāstrāṇyadhyātmabhāvanāt / sattāsāmānyaniṣṭhatvaṃ yattadbrahma paraṃ viduḥ // 
antaḥ suptā sthitā mandā yatra bīja ivāṅkuraḥ / vāsanā tatsuṣuptatvaṃ viddhi janmapradaṃ punaḥ // 
antaḥ saṃlīnamananaṃ paritaḥ suptavāsanam / suṣuptaṃ jaḍadharmāpi janma duḥkhaśatapradam // 
sthāvarādaya ete hi samastā jaḍadharmiṇaḥ / suṣuptapadamārūḍhā janmayogyāḥ punaḥpunaḥ // 
yathā bījeṣu puṣpādi mṛdo rāśau ghaṭo yathā / tathāntaḥ saṃsthitā sādho sthāvareṣu svavāsanā // 
yatrāsti vāsanābījaṃ tatsuṣuptaṃ na siddhaye / nirbījā vāsanā yatra tatturyaṃ siddhidaṃ smṛtam // 
vāsanāyāstathā vahnerṛṇavyādhidviṣāmapi / snehavairaviṣāṇāṃ yaḥ śeṣaḥ svalpo'pi bādhate // 
nirdagdhavāsanābījasattāsāmānyarūpavān / sadeho vā videho vā na bhūyo duḥkhabhāgbhavet // 
cicchaktirvāsanābījarūpiṇī svāpadharmiṇī / sthitā rasatayā nityaṃ sthāvarādiṣu vastuṣu // 
bījeṣūllāsarūpeṇa jāḍyena jaḍarūpiṣu / dravyeṣu dravyabhāvena kāṭhinyenetareṣu ca // 
bhasmanyathānityarūpā pāṃsuṣvapyaṇurūpiṇī / asiteṣvasitasthityā sitadhāratayāsiṣu // 
ātmā śaktiḥ padārtheṣu tathā ghaṭapaṭādiṣu / sarvatra sattāsāmānyarūpamāśritya tiṣṭhati // 
itīyamakhilā dṛśyadaśāmāpūrya saṃsthitā / yathā ghaṭāpaṭā prāvṛḍambarālambinī tathā // 
svarūpamasyāścaivaitatkathitaṃ pravicāritam / asarvaṃ sarvato vyāpi sadivāsanmayātmakam // 
ātmadṛṣṭiradṛṣṭaiṣā saṃsārabhramadāyinī / dṛṣṭā satī samagrāṇāṃ duḥkhānāṃ kṣayakāriṇī // 
asyāstvadarśanaṃ yattadavidyetyucyate budhaiḥ / avidyā hi jagaddhetustataḥ sarvaṃ pravartate // 
avidyā rūparahitā yāvadevāvalokyate / tāvadeva galatyāśu tuhināṇuryathātape // 
yathā naro galannidro yāvatkalanayā manāk / vimṛśatyāśayaṃ tāvannidrā tasya vilīyate // 
yathā kīdṛgavastvetaditi yāvadvikalpyate / avidyā kṣīyate tāvadālokenāndhatā yathā // 
dīpahasto yathābhyeti tamorūpadidṛkṣayā / tathā vilīyate sarvaṃ tamastāpairghṛtaṃ yathā // 
naca saṃlakṣyate dīpe tamaso rūpaniścayaḥ / udeti kevalaṃ dhvāntadhvaṃso vimalamūrtimān // 
evamālokyamānaiṣā kvāpi yāti palāyate / asadrūpā hyavastutvāddṛśyate hyavicāraṇāt // 
āloka āgate yādṛktamastaddṛśyate tathā / yā'vastutve tvavidyāyāstvavastutvaṃ pratīyate // 
yāvannālokyate tāvanna kiṃcidapi dṛśyate / ālokite yathā'vidyā tattathā pratipadyate // 
raktamāṃsāsthiyantre'sminkaḥ syāmahamiti svayam / yāvadvicāryate tāvatsarvamāśu vilīyate // 
ādyantayorasadrūpe nūnaṃ parihṛte hṛdā / sarvasminneva yaḥ śeṣastamavidyākṣayaṃ viduḥ // 
tanna kiṃcicca kiṃcidvā tatsadbrahmaiva śāśvatam / tadvastu tadupādeyaṃ yadavidyā nivartate // 
rūpaṃ svanāmna evāsyā jñāyate niḥsvabhāvakam / nahi jihvāgatasvādyasvādo'nyasmātpratīyate // 
nāvidyā kvacidapyasti brahmaivedamakhaṇḍitam / sadasatkalanāsphāramaśeṣaṃ yena maṇḍitam // 
etāvadevāvidyāyā nedaṃ brahmeti niścayaḥ / etadeva kṣayo yasyā brahmedamiti niścayaḥ // 
ghaṭapaṭaśakaṭāvabhāsajālaṃ na vibhuritītyuditeha sā tvavidyā / ghaṭapaṭaśakaṭāvabhāsajālaṃ vibhuriti cedgalitaiva sā tvavidyā // 
śrīvasiṣṭha uvāca / punaḥpunaridaṃ rāma prabodhārthaṃ mayocyate / abhyāsena vinā sādho nābhyudetyātmabhāvanā // 
ajñānametadbalavadavidyetaranāmakam / janmāntarasahasrotthaṃ ghanaṃ sthitimupāgatam // 
sabāhyābhyantaraṃ sarvairindriyairanubhūyate / bhāvābhāveṣu dehasya tenātighanatāṃ gatam // 
ātmajñānaṃ tu sarveṣāmindriyāṇāmagocaram / sattāṃ kevalamāyāti manaḥṣaṣṭhendriyakṣaye // 
prollaṅghayendriyajāṃ vṛttiṃ yatsthitaṃ tatkathaṃ kila / yāti pratyakṣatāṃ jantoḥ pratyakṣātītavṛttimat // 
tvamavidyālatāmetāṃ prarūḍhāṃ hṛdayadrume / jñānābhyāsavilāsāsipātaiśchindhi svasiddhaye // 
yathā viharati jñātajñeyo janakabhūpatiḥ / ātmajñānābhyāsaparastathā vihara rāghava // 
niścayo'yamabhūttasya kāryākāryavihāriṇaḥ / jāgratastiṣṭhato vāpi tajjñānāṃ tena satyatā // 
niścayena hariryena vividhācārakāriṇā / yoniṣvavataratyurvyāṃ tattajjñatvamudāhṛtam // 
niścayo yastrinetrasya kāntayā saha tiṣṭhataḥ / brahmaṇo vāpyarāgasya sa te bhavatu rāghava // 
yo niścayaḥ suragurorvākpaterbhārgavasya ca / divākarasya śaśinaḥ pavanasyānalasya ca // 
nāradasya pulastyasya mama cāṅgirasastathā / pracetaso bhṛgoścaiva kratoratreḥ śukasya ca // 
anyeṣāmeva viprendra rājarṣīṇāṃ ca rāghava / yo niścayo vimuktānāṃ jīvatāṃ te bhavatvasau // 
śrīrāma uvāca / yenaite bhagavandhīrā niścayena mahādhiyaḥ / viśokāḥ saṃsthitāstanme brahmanprabrūhi tattvataḥ // 
śrīvasiṣṭha uvāca / rājaputra mahābāho viditākhilavedya he / sphuṭaṃ śrṛṇu yathā pṛṣṭamayameṣāṃ hi niścayaḥ // 
yadidaṃ kiṃcidābhogi jagajjālaṃ pradṛśyate / tatsarvamamalaṃ brahma bhavatyetadvyavasthitam // 
brahma cidbrahma bhuvanaṃ brahma bhūtaparamparāḥ / brahmāhaṃ brahma macchatrurbrahma sanmitrabāndhavāḥ // 
brahma kālatrayaṃ tacca brahmaṇyeva vyavasthitam / taraṅgamālayāmbhodhiryathātmani vivardhate // 
tathā padārthalakṣmyetthamidaṃ brahma vivardhate / gṛhyate brahmaṇā brahma bhujyate brahma brahmaṇā // 
brahma brahmaṇi bṛṃhābhirbrahmaśaktyeva bṛṃhati / brahma macchatrurūpaṃ me brahmaṇo'priyakṛdyadi // 
tadbrahmaṇi brahmaniṣṭhaṃ kimanyatkasyacitkṛtam / rāgādīnāmavasthānaṃ kalpitānāṃ khavṛkṣavat // 
asaṃkalpena naṣṭānāṃ kaḥ prasaṅgo'tra vardhate / brahmaṇyeva hi sarvasmiṃścaraṇaspandanādikam // 
sphurati brahma sakalaṃ sukhitāduḥkhite kutaḥ / brahma brahmaṇi saṃtṛptaṃ brahma brahmaṇi saṃsthitam // 
sphurati brahmaṇi brahma nāhamasmītarātmakaḥ / ghaṭo brahma paṭo brahma brahmāhamidamātatam // 
ato rāgavirāgāṇāṃ mṛṣeva kalaneha kā / maraṇabrahmaṇi svairaṃ dehabrahmaṇi saṃgate // 
duḥkhitānāma kaiva syādrajjusarpabhramopamā / saṃbhogādau sukhaṃ brahmaṇyāsthite dehabrahmaṇi // 
saṃpannametanma iti mudhā syātkalanā kutaḥ / vīcyambhasoḥ spandavatorna tvanyadambuno yathā // 
tvattāmatte tathā na sto brahmaṇi spandarūpiṇi / yathāvartamṛte toye na kiṃcinmriyate kvacit // 
mṛtibrahmatvamāyāte dehabrahmaṇi vai tathā / yathā calācale toye tvattāmatte na tiṣṭhataḥ // 
tathā jaḍājaḍe rūpe na sthite paramātmani / kaṭakatvaṃ yathā hemno yathāvarto jalasya ca // 
tadatadbhāvarūpeyaṃ tathā prakṛtirātmanaḥ / idaṃ hi jīvabhūtātma jaḍarūpamidaṃ bhavet // 
ityajñānātmano moho naca jñānātmanaḥ kvacit / ajñasya duḥkhaughamayaṃ jñasyānandamayaṃ jagat // 
andhaṃ bhuvanamandhasya prakāśaṃ tu sacakṣuṣaḥ / jagadekātmakaṃ jñasya mūrkhasyātīva duḥkhadam // 
śiśoriva sphuradyakṣā niśā puṃsastu kevalā / asminbrahmaghaṭe nityamekasminsarvataḥ sthite // 
na kiṃcinmriyate nāma na ca kiṃcana jīvati / yathollāsavilāseṣu na naśyati na jāyate // 
taraṅgādimahāmbhodhau bhūtavṛndaṃ tathātmani / idaṃ nāstīdamastīti bhrāntirnāmātmanātmani // 
śaktirnirhetukaivāntaḥ sphurati sphaṭikāṃśuvat / jagacchaktyātmanātmaiva brahma svātmani saṃsthitam // 
taraṅgakaṇajālena payasīva payo ghanam / śarīranāśena kathaṃ brahmaṇo mṛtadhīrbhavet // 
brahmaṇo vyatiriktaṃ hi na śarīrādi vidyate / payaso vyatirekeṇa taraṅgādi mahārṇave // 
yaḥ kaṇo yā ca kaṇikā yā vīciryastaraṅgakaḥ / yaḥ pheno yā ca laharī tadyathā vāri vāriṇi // 
yo deho yā ca kalanā yaddṛśyaṃ yau kṣayākṣayau / yā bhāvaracanā yo'rthastayā tadbrahma brahmaṇi // 
saṃsthānaracanā citrā brahmaṇaḥ kanakādiva / nānyarūpā vimūḍhānāṃ mṛṣaiva dvitvabhāvanā // 
mano buddhirahaṃkārastanmātrāṇīndriyāṇi ca / brahmaiva sarvaṃ nānātma sukhaṃ duḥkhaṃ na vidyate // 
ayaṃ so'hamidaṃ cittamityādyarthotthayā girā / śabdapratiśraveṇādrāvivātmātmani jṛmbhate // 
brahmaivājñātamajñatvamabhyāgatamiva sthitam / tathā hi dṛśyate svapne cetasātmātmanātmanaḥ // 
abhāvitaṃ brahmatayā brahmājñānamalaṃ bhavet / abhāvitaṃ hematayā yathā hema ca mṛdbhavet // 
svayaṃ prabhurmahātmaiva brahma brahmavido viduḥ / aparijñātamajñānamajñānāmiti kathyate // 
jñātaṃ brahmatayā brahma brahmaiva bhavati kṣaṇāt / jñātaṃ hematayā hema hemaiva bhavati kṣaṇāt // 
brahmātmā sarvaśaktirhi tadyathā bhāvayatyalam / nirhetukaḥ svayaṃ śaktyā tattathāśu prapaśyati // 
akarmakartṛkaraṇamakāraṇamanāmayam / svayaṃprabhuṃ mahātmānaṃ brahma brahmavido viduḥ // 
aparijñātamajñānāmajñānamiti kathyate / parijñātaṃ bhavejjñānamajñānaparināśanam // 
bandhurevāparijñāto hyabandhuriti kathyate parijñāto bhavedbandhurabandhubhramanāśanāt // 
dvaitaṃ tvasatyamityantarjñāte sodeti bhāvanā / tasmādvaitācca vairasyādyayā kila virajyate // 
ayaṃ nāhamiti jñāte sphuṭe sodeti bhāvanā / mithyāhaṃkāratā tasmādyayā nūnaṃ virajyate // 
brahmaivāhamiti jñāne satye sodeti bhāvanā / tasminsatye nije rūpe yathāntaḥ parilīyate // 
sati vistāraje tasminbrahmedamiti vedmyaham / tvamahaṃtvādibādhe tatsadityādi jagadgatam // 
satyaṃ sarvaprakārāḍhyaṃ brahmedamiti vedmyaham / na me duḥkhaṃ na karmāṇi na me moho na vāñchitam // 
samaḥ svastho viśoko'smi brahmāhamiti satyatā / kalākalaṅkamukto'smi sarvamasmi nirāmayaḥ // 
na tyajāmi na vāñchāmi brahmāhamiti satyatā / ahaṃ raktamahaṃ māṃsamahamasthīnyahaṃ vapuḥ // 
cidahaṃ cetanaṃ cāhaṃ brahmāhamiti satyatā / dyaurahaṃ khamahaṃ sārkamahamāśā bhuvo'pyaham // 
ahaṃ ghaṭapaṭākāro brahmāhamiti satyatā / ahaṃ tṛṇamahaṃ corvī gulmo'haṃ kānanādyaham // 
śailasāgarasārtho'haṃ brahmaikatvaṃ kila sthitam / ādānadānasaṃkocapūrvikā bhūtaśaktayaḥ // 
sarvameva cidātmāsmi brahmaṇyātatarūpadhṛk / latāgulmāṅkurādīnāmahaṃsaṃbhavanaiṣiṇām // 
cidātmāntargataṃ śāntaṃ paraṃ brahma rasātmakam / yasminsarvaṃ yataḥ sarvaṃ yatsarvaṃ sarvataśca yat // 
yo mataḥ sarva ekātmā paraṃ brahmeti niścayaḥ / cidātmā brahma satsatyamṛtaṃ jña iti nāmabhiḥ // 
procyate sarvagaṃ tattvaṃ cinmātraṃ cetyavarjitam / ābhāsamātramamalaṃ sarvabhūtātmabodhakam // 
sarvatrāvasthitaṃ śāntaṃ cidbrahmetyanubhūyate / manobuddhīndriyavrātasamastakalanānvitam // 
bhedaṃ tyaktvā svamābhāsaṃ cidbrahmāhamanāmayam / śabdādīnāmaśeṣāṇāṃ kāraṇānāṃ jagatsthiteḥ // 
tattvāvakāśakaṃ svacchaṃ cidbrahmāsmi na me kṣayaḥ / anāratagalatsvacchaciddhārāgahanātmakam // 
ālokaḥ sumanomaunaṃ cidbrahmāsmyamṛtaṃ param / anāratagaladrūpaṃ nityaṃ cānubhavāmṛtam // 
ahaniḥśeṣacakrāṇi cidbrahmāhamalepakam / suṣuptasadṛśaṃ śāntamālokavimalātmakam // 
saṃbhogottamamābhāsaṃ cidbrahmāsmyapavāsanam / khaṇḍādisvādusaṃvittirīṣanmātrā tu tiṣṭhati // 
cittādiṣvavabuddheṣu taddhi brahmāhamacyutaḥ / kāntāsaṃsaktacittasya candre samudite sati // 
candrapratyayasattvātma cidbrahmāhamanāmayam / bhūmiṣṭhanaradṛṣṭīnāṃ lagnānāṃ khe niśākare // 
yā khasthā nanu cicchaktistaccidbrahmāsti nirmalam / sukhaduḥkhādikalanāvikalo nirmalastathā // 
satyānubhavarūpātma cidbrahmātmāsmi śāśvataḥ / asaṃstutādhvagāloke manasyanyatra saṃsthite // 
yā pratītiranāgaskā taccidbrahmāsmi sarvagaḥ / bhūvāryanilabījānāṃ saṃbandhe'ṅkurakarmasu // 
śaktirudgamanīyāntastaccidbrahmāhamātatam / kharjūranimbabimbānāṃ svayamātmani tiṣṭhatām // 
yā svādasattā līnāntastadbrahma cidahaṃ samaḥ / khedānandavimuktāntaḥ saṃvittirmananodayā // 
lābhālābhavidhau tulyā cidbrahmāsmi nirāmayam / yāvadbhūmyarkametāvaddṛṣṭisūtraṃ yadātatam // 
tanmadhyasadṛśaṃ śāntaṃ nirmalaṃ cidahaṃ tatam / jāgratyapi suṣupte'pi tatsvapne'pi tathoditam // 
turyaṃ rūpamanādyantaṃ cidbrahmāhamanāmayam / puṃsāṃ kṣetraśatotthānāmikṣūṇāṃ svāduvatsthitam // 
sarveṣāmekarūpaṃ taccidbrahmāsmi samaḥ sthitaḥ / sarvagā prakṛtā svaccharūpā bhānoriva prabhā // 
ālokakāriṇī kāntā cidbrahmedamahaṃ tatam / saṃbhogānandalavavadamṛtāsvādaśaktivat // 
svānubhūtyaikamātraṃ yaccidbrahmāsmi tadavyayam / protāṅgamapi guptāsyaṃ dehe tanturbise yathā // 
śrīvasiṣṭha uvāca / iti niścayavantaste mahānto vigatainasaḥ / satyāḥ satye pade śānte same sukhamavasthitāḥ // 
iti pūrṇadhiyo dhīrāḥ samanīrāgacetasaḥ / na nindanti na nandanti jīvitaṃ maraṇaṃ tathā // 
ityalakṣyacamatkārā nārāyaṇabhujā iva / ṛjavaḥ skhalitākārā aparā iva meravaḥ // 
remire vanakhaṇḍeṣu dvīpeṣu nagareṣu ca / devopavanamālāsu svargeṣu ca surā iva // 
bhremuḥ kusumapūrṇāsu dolāndolacalāsu ca / vicitravanalekhāsu meruśrṛṅgaśikhāsu ca // 
cakrurvijitaśatrūṇi cāmaracchatravanti ca / vicitrārthāni rājyāni citrācāramayāni ca // 
anujagmurimānsarvānnānācāraviceṣṭitān / śrutismṛtyuditārambhāmitikartavyatāmiti // 
īdṛśīramaṇīyeṣu lalanāhāsyahāriṣu / vihārāhāraramyeṣu bhogābhogeṣu bhūṣitāḥ // 
viviśuścārucūtāsu mandāravalitāsu ca / apsarogītapūrṇāsu nandanodyānabhūmiṣu // 
sacarācarabhūteṣu viśrāntākhilajantuṣu / yajñakriyākalāpeṣu gārhasthyeṣu yathākramam // 
terurhatagajendrāsu bhrāntabhūriśivāsu ca / bherībhāṃkārabhīmāsu saṃgrāmārṇavavīthiṣu // 
tasthuḥ paruṣacittāsu hṛtavittoddhatāsu ca / saṃrambhakṣobharaudrīṣu sarvāsu dvandvarītiṣu // 
manasteṣāṃ tu nīrāgamanupādhi gatabhramam / asaktaṃ muktamāśāntaṃ paraṃ satvapadaṃ gatam // 
na mamajjuḥ kvacidapi saṃkaṭeṣu mahatsvapi / mahadapyupayāteṣu kulaśalāḥ sarassviva // 
nollalāsa vilāsinyā śriyā paramakāntayā / paripūrṇendulakṣmyeva jalarāśī raghūdvaha // 
na mamlau duḥkhaśokena grīṣmeṇeva vanasthalam / jaharṣa ca na bhogaughairavaśyāyairivauṣadhīḥ // 
te hi kevalamavyagrāḥ kurvantaḥ kāmamañjarīḥ / iṣṭāniṣṭaphalaṃ rāma nābhileṣurna tatyajuḥ // 
nodaguḥ kāryasaṃpattāvākrāntā nāstamāyayuḥ / jahṛṣurna sukhaprāptau mamlurnaiva ca saṃkaṭe // 
mumuhurna vimoheṣu na mamajjurvipatkramaiḥ / na jaharṣuḥ śubhaiḥ śokai rurudurna bhavāniva // 
prākṛtācārasaṃprāpte kurvantaḥ karma kevalam / sthitā vigatasaṃrambhamaparā iva meravaḥ // 
tāṃ tvaṃ dṛṣṭimavaṣṭabhya rāghavā'ghavināśinīm / anahaṃkṛtyahaṃkāro viharasva yathākramam // 
yathābhūtāmimāmeva paśyatsargaparamparām / merusthito'bdhigambhīraḥ samamāssva gatabhramaḥ // 
cinmātraṃ sarvamevedamitthamābhāsatāṃ gatam / neha satyamasatyaṃ vā kvacidasti na kiṃcana // 
mahattāmalamālambya tyaktvedamavahelayā / asaktabuddhiḥ sarvatra bhava bhavya bhavakṣayī // 
kiṃ rodiṣi ghanodvegaṃ mūḍhavaccānuśocasi / bhramasyudbhāntacittaśca saumyāvarte tṛṇaṃ yathā // 
śrīrāma uvāca / aho na bhagavannūnaṃ samyagjātamalakṣayaḥ / tvatprasādātprabuddho'smi sūryasaṅgādivāmbujam // 
bhrāntirastaṃ gatā nūnaṃ mihikā śaradīva me / saṃśāntākhilasaṃdehaḥ kariṣye vacanaṃ tava // 
vyapagatamadamoho mānamātsaryamukta ścirataramuditātmā śāntaśokaścireṇa / punarasukhamagacchansvacchayaikāntabuddhyā yadiha vadasi sādho tatkariṣye'viśaṅkaṃ // 
śrīrāma uvāca / samyagjñānavilāsena vāsanāvilayodaye / jīvanmuktapade brahmannūnaṃ viśrāntavānaham // 
prāṇaspandanirodhena vāsanāvilayodaye / jīvanmuktapade brahmanvada viśramyate katham // 
śrīvasiṣṭha uvāca / saṃsārottaraṇe yuktiryogaśabdena kathyate / tāṃ viddhi dviprakārāṃ tvaṃ cittopaśamadharmiṇīm // 
ātmajñānaṃ prakāro'syā ekaḥ prakaṭito bhuvi / dvitīyaḥ prāṇasaṃrodhaḥ śrṛṇu yo'yaṃ mayocyate // 
śrīrāma uvāca / sulabhatvādaduḥkhatvātkataraḥ śobhano'nayoḥ / yenāvagatamātreṇa bhūyaḥ kṣobho na bādhate // 
śrīvasiṣṭha uvāca / prakārau dvāvapi proktau yogaśabdena yadyapi / tathāpi rūḍhimāyātaḥ prāṇayuktāvasau bhṛśam // 
eko yogastathā jñānaṃ saṃsārottaraṇakrame / samāvupāyo dvāveva proktāvekaphalapradau // 
asādhyaḥ kasyacidyogaḥ kasyacijjñānaniścayaḥ / mama tvabhimataḥ sādho susādhyo jñānaniścayaḥ // 
ajñānaṃ punarajñātaṃ svapneṣvapi na tadbhavet / jñānaṃ sarvāsvavasthāsu nityameva pravartate // 
dhāraṇāsanadeśādisādhyatvena susādhyatām / nāyāti yogo hyathavā vikalpo naiva śobhanaḥ // 
dvāveva kila śāstroktau jñānayogau raghūdvaha / tatroktaṃ bhavate jñānamantasthaṃ jñeyanirmalam // 
prāṇāpānatayā rūḍho dṛḍhadehaguhāśayaḥ / anantasiddhidaḥ sādho yogo'yaṃ buddhidaḥ śrṛṇu // 
mukhānilasphuraṇanirodhasaṃbhavasthitiṃ gato nṛpasuta cetasā'kṣaye / samāhitasthitiriha yogayuktitaḥ pare pade pragalitagīrnivatsyasi // 
śrīvasiṣṭha uvāca / asti tāvadanantasya tasya kvacidayaṃ kila / jagadrūpaḥ parispando mṛgatṛṣṇā marāviva // 
tatra kāraṇatāṃ yāto brahmā kamalasaṃbhavaḥ / sthitaḥ pitāmahatvena sṛṣṭabhūtabharabhramaḥ // 
tasyāhaṃ mānasaḥ putro vasiṣṭhaḥ śreṣṭhaceṣṭitaḥ / ṛkṣacakre dhruvadhṛte nivasāmi yugaṃ prati // 
so'haṃ kadācidāsthāne svarge tiṣṭhañchatakratoḥ / śrutavānnāradādibhyaḥ kathāṃ sucirajīvinām // 
kathāprasaṅge kasmiṃścidatha tatrābhyuvāca ha / śātātapo nāma munimaunī mānī mahāmatiḥ // 
merorīśānakoṇasthe padmarāgamaye divi / asti kalpataruḥ śrīmāñchṛṅge cūta iti śrutaḥ // 
tasya kalpatarormūrdhni dakṣiṇaskandhakoṭare / kaladhautalatāprote vidyate vihagālayaḥ // 
tasminnivasati śrīmānbhuśuṇḍo nāma vāyasaḥ / vītarāgo bṛhatkośe brahmeva nijapaṅkaje // 
sa yathā jagatāṃ kośe jīvatīha surāściram / ciraṃjīvī tathā svarge na bhūto na bhaviṣyati // 
sa dīrghāyuḥ sa nīrāgaḥ sa śrīmānsa mahāmatiḥ / sa viśrāntamatiḥ śāntaḥ sa kāntaḥ kālakovidaḥ // 
sa yathā jīvati khagastatheha yadi jīvyate / tadbhavejjīvitaṃ puṇyaṃ dīrghaṃ codayameva ca // 
iti tena bhuśuṇḍo'sau bhūyaḥ pṛṣṭena varṇitaḥ / yathāvadeva devānāṃ sabhāyāṃ satyamuktavān // 
kathāvasarasaṃśāntāvatha yāte suravraje / bhuśuṇḍaṃ vihagaṃ draṣṭumahaṃ yātaḥ kutūhalāt // 
bhuśuṇḍaḥ saṃsthito yatra meroḥ śrṛṅgaṃ taduttamam / saṃprāptavānkṣaṇenāhaṃ padmarāgamayaṃ bṛhat // 
ratnagairikakāntena tejasā vahnivarcasā / madhvāsavaraseneva rañjayatkakubhāṃ gaṇam // 
kalpāntajvalanojjvālāpiṇḍādrimiva saṃcitam / indranīlaśikhādhūmamālokāruṇitāmbaram // 
sarveṣāmeva rāgāṇāṃ rāśimadrāviva sthitam / sarvasaṃdhyābhrajālānāṃ ghanamekamivākaram // 
utkrāntiṃ kurvato merorbrahmanāḍyeva nirgatam / mūrdhānamāgataṃ kāntaṃ vāḍavaṃ jaṭharānalam // 
sumeruvanadevyeva navālaktakarañjitam / līlayā''dātuminduṃ khe nītaṃ hastaśikhāṅgulim // 
jvālābhiriva mālābhiraruṇābhiḥ payomukham / khaṃ gantumiva saspandaṃ śailasthamiva vāḍavam // 
tārāḥ spraṣṭumivākāśamaṅgulībhiriva tribhiḥ / kacadaṃśunakhāgrābhiḥ paricumbadivonnatam // 
garjajjīmūtamurajaṃ bhūbhṛtānāṃ tu maṇḍapam / hasatkusumagucchāḍhyaṃ dhvanatṣaṭpadapeṭakam // 
dantatāladalāvalyā parihāsādiva sphurat / dolālolāpsarovṛndamudāramadamanmatham // 
śilāviśrāntavibudhamithunāśritakandaram / varāmbarājinaṃ śubhragaṅgāyajñopavīti ca // 
tāpasaṃ piṅgalamiva veṇudaṇḍadharaṃ sthitam / gaṅgānirjharanirhrādi latāgṛhagatāmaram // 
gandharvagītasubhagamāmodamadhurānilam / phullahemāmbujottaṃsaṃ tārāratnavibhūṣitam / vyomnaḥ pāramiva prāptaṃ piṅgalaṃ mairavaṃ śiraḥ // 
sitaharitapītapāṭaladhavalairvanakusumarāśinavaraṅgaiḥ / divi vihitāmalacitraṃ līlācalamamarayuvativargasya // 
śrīvasiṣṭha uvāca / kusumāpūrṇakalpābhrakuntale tasya mūrdhani / kalpāṅgamahamadrākṣaṃ śākhācakramiva sthitam // 
puṣpareṇvabhravalitaṃ ratnastabakadanturam / utsedhanirjitākāśaṃ śṛṅge śṛṅgamivārpitam // 
tārādviguṇapuṣpaughaṃ meghadviguṇapallavam / raśmidviguṇareṇvabhraṃ taḍiddviguṇamañjarīm // 
skandheṣu kinnarīgītadviguṇabhramarasvanam / dolālolāpsarolokadviguṇīkṛtapallavam // 
siddhagandharvasaṃghātadviguṇotthavihaṃgamam / ratnakāntyacchanīhāradviguṇatvagvṛtāṃśukam // 
candrabimbasamāśleṣadviguṇāṅgabṛhatphalam / mūlasaṃlīnakalpābhradviguṇīkṛtaparvakam // 
surasaṃvalitaskandhaṃ patraviśrāntakinnaram / nikuñjakuñjajīmūtaṃ kacchasuptasurādikam // 
svākāravipulaṃ bhṛṅgānutsārya valayasvanaiḥ / apsarobhramarībhiśca gṛhītakusumāntaram // 
surakiṃnaragandharvavidyādharavarānvitam / jagajjālamivānantadaśāśākāśapūrakam // 
nīrandhrakalikājālaṃ nīrandhramṛdupallavam / nīrandhravikasatpuṣpaṃ nīrandhravanamālitam // 
nīrandhramañjarīpuñjaṃ nīrandhramaṇigucchakam / nīrandhrāṃśukaratnāḍhyaṃ latāvilasanākulam // 
sarvatra kusumāpūraiḥ sarvatra phalapallavaiḥ / sarvāmodarajaḥpuñjaiḥ paraṃ vaicitryamāgatam // 
tasya kakṣeṣu kuñjeṣu latāpatreṣu parvasu / puṣpeṣvālayasaṃlīnānvihagāndṛṣṭavānaham // 
niśānāthakalākhaṇḍamṛṇālaśakalaidhitān / arjunāmbhojinīkandakavalānbrahmasārasān // 
viraṃceratha haṃsānāṃ potakānsāmagāyinaḥ / oṃkāravedasuhṛdo brahmavidyānuśāsanān // 
udgīrṇamantranicayānsvāhākāranibhasvanān / asthinaikataḍitpuñjanīlameghasamopamān // 
devairnirīkṣitānnityaṃ yajñavedilatādalān / śukānkārśānavāñchayāmāñchiśūñchikhiśikhāśikhān // 
gaurīrakṣitabarhaughānkaumārānvarabarhiṇaḥ / skandopanyastaniḥśeṣaśaivavijñānakovidān // 
vyomnaiva jātanaṣṭānāṃ mahatāṃ vyomapakṣiṇām / bandhūnābaddhanilayāñcharadabhrasamākṛtīn // 
viraṃcihaṃsajānanyānanyānagniśukodbhavān / kaumārabarhijānanyānanyānambarapakṣijān // 
dvituṇḍāṃśca bharadvājānhemacūḍānvihaṃgamān / kalaviṅkabalāngṛdhrānkokilānkrauñcakukkuṭān // 
bhāsacāṣabalākādīnbahūnanyāṃśca rāghava / bhūtaughaṃ jagatīvāhaṃ dṛṣṭavāṃstatra pakṣiṇaḥ // 
dakṣiṇaskandhaśākhāyāṃ sthitāyāṃ vai davīyasi / athāhaṃ dṛṣṭavānpuṣṭapatrāyāmambarasthitaḥ // 
kāle kākolavalayaṃ mañjarījālamālitam / lokālokācale'raṇye kalpābhraughamiva sthitam // 
tatra paśyāmyahaṃ yāvadekānte skandhakoṭare / vicitrakusumāstīrṇe vividhāmodaśālini // 
puṇyakṛdyoṣitāṃ svarge priyastabakavāsitāḥ / aparikṣubhitākārāḥ sabhāyāṃ vāyasāḥ sthitāḥ // 
vibhedyameghā vātena samenevāpasāritāḥ / teṣāṃ madhye sthitaḥ śrīmānbhuśuṇḍaḥ pronnatākṛtiḥ // 
madhye ca kācakhaṇḍānāmindranīla ivonnataḥ / paripūrṇamanā mānī samaḥ sarvāṅgasundaraḥ // 
prāṇaspandāvadhānena nityamantarmukhaḥ sukhī / ciraṃjīvīti vikhyātaścirajīvitayā tayā // 
jagadviditadīrghāyurbhuśuṇḍa iti viśrutaḥ / yugāgamāpāyadaśādaśanaprauḍhamānasaḥ // 
pratikalpaṃ ca gaṇayankhinnaścakraparamparām / janmanāṃ lokapālānāṃ śarvaśakramarutvatām // 
saṃsmartā samatītānāṃ surāsuramahībhṛtām / prasannagambhīramanāḥ peśalaḥ snigdhamugdhavāk // 
avyaktavaktā vijñātā nirmamo nirahaṃkṛtiḥ / suhṛdbandhustathā mitraṃ mṛtyuputro guruprabhuḥ / sarvadā sarvathā satyaṃ sarvaṃ sarvasya saṃstave // 
saumyaḥ prasannamadhuro rasavānmahātmā hṛdyaḥ sarovara ivāntarakhaṇḍaśaityaḥ / hṛtpuṇḍarīkakuharaṃ vyavahāravettā gāmbhīryamacchamajahātprakaṭāśayaśrīḥ // 
śrīvasiṣṭha uvāca / atha tatyāhamapataṃ dīpyamānavapuḥ puraḥ / kiṃcidvikṣobhitasabhaḥ khānnakṣatramivācale // 
cukṣobha vāyasāsthānaṃ nīlotpalasaraḥsamam / matpātamandavātena bhūkampeneva sāgaraḥ // 
aśaṅkitamapi prāptaṃ darśanānmāmanantaram / bhuśuṇḍastu vasiṣṭho'yaṃ prāpta ityavabuddhavān // 
patrapuñjātsamuttasthau meghaśāva ivācalāt / he mune svāgatamiti provāca madhurākṣaram // 
saṃkalpamātrajātābhyāṃ karābhyāṃ kusumāñjalim / mahyamāśu tadaivādānmegho haimamivotkaram // 
idamāsanamipyuktvā navaṃ kalpatarucchadam / upānītavati tyaktabhṛtye vāyasanāyake // 
bhuśuṇḍa utthite svīyakalāpakṣeṣu pakṣiṣu / upaviṣṭaṃ muniṃ dṛṣṭvā svāsanonmukhadṛṣṭiṣu // 
samantātkhagavṛndena bhuśuṇḍena samaṃ tataḥ / tasminkalpalatāpuñje hyupaviṣṭo'hamāsane // 
arghyapādyādi saṃpādya bhuśuṇḍastuṣṭamānasaḥ / māmuvāca mahātejāḥ sauhṛdānmadhurākṣaram // 
bhuśuṇḍa uvāca / aho bhagavatā'smākaṃ prasādo darśitaścirāt / darśanāmṛtasekena yatsiktāḥ saddrumā vayam // 
matpuṇyacirasaṃbhārapreritena tvayādhunā / mune mānyaikamānyena kutaścāgamanaṃ kṛtam // 
kaccidasminmahāmohe ciraṃ viharatastava / akhaṇḍitaiva samatā sthitā cetasi pāvane // 
kimarthamadyāgamanakleśenātmā kadarthitaḥ / vacanaśravaṇotkānāmājñāṃ no vaktumarhasi // 
tvatpādadarśanādeva sarvaṃ jñātaṃ mayā mune / tvadāgamanapuṇyena vayamāyojitāstvayā // 
ciraṃjīvitacarcābhirvayaṃ vaḥ smṛtimāgatāḥ / tenedamāspadaṃ pādaistvaṃ pavitritavānayam // 
jñātatvadāgamo'pyevaṃ tvāṃ pṛcchāmīha yanmune / bhavadvākyāmṛtāsvādavāñchitaṃ pravijṛmbhate // 
ityuktavānasau pakṣī bhuśuṇḍaścirajīvitaḥ / trikālāmalasaṃvedī tatra proktamidaṃ mayā // 
śrīvasiṣṭha uvāca / vihaṃgama mahārāja satyametattvayocyate / draṣṭumabhyāgato'smyadya tvāmeva cirajīvitam // 
āśītalāntaḥkaraṇo diṣṭyā kuśalavānasi / patito'si na buddhātmā bhīṣaṇāṃ bhavavāgurām // 
tadetaṃ saṃśayaṃ chindhi bhagavanmama satyataḥ / kasminkule bhavāñjāto jñātajñeyaḥ kathaṃ bhavān // 
kiyadāyuśca te sādho vṛttaṃ smarasi kiṃca vā / kenāyaṃ vā nivāsaste nirdiṣṭo dīrghadarśinaḥ // 
bhuśuṇḍa uvāca / yatpṛcchasi mune sarvaṃ tadidaṃ varṇayāmyaham / anudvegitayā yatnātkathā śrāvyā mahātmanā // 
yuṣmadvidhāstribhuvanaprabhupūjyarūpā ākarṇayanti yamudāradhiyo mahāntaḥ / tenāśubhaṃ prakathitena vināśameti meghāspadena vibhavena yathārkatāpaḥ // 
śrīvasiṣṭha uvāca / atha rāma bhuśuṇḍo'sau na prahṛṣṭo na vakradhīḥ / sarvāṅgasundaraḥ śyāmaḥ prāvṛṣīva payodharaḥ // 
snigdhagambhīravacanaḥ smitapūrvābhibhāṣaṇaḥ / karasthabilvaphalavatpratolitajagattrayaḥ // 
tṛṇavaddṛṣṭasakalaḥ prameyīkṛtasaṃsṛtiḥ / lokājavaṃ javībhāve dṛṣṭajñānaparāvaraḥ // 
dhīrasthiramahākāro viśrānti gatamandaraḥ / paripūrṇamanāḥ śuddhaḥ kṣīrārṇava ivāgataḥ // 
pariviśrāntadhīḥ śāntaḥ paramānandaghūrṇitaḥ / āvirbhāvatirobhāvatajjñaḥ saṃsārajanmanām // 
sarabhasavadanābhirāmarūpaḥ priyamadhurocitagānahṛdyavākyaḥ / svayamiva navamāśritaḥ śarīraṃ sakalabhayāpaharaṃ praharṣayuktaḥ // 
idamamalagirā samāha śuddhamamṛtamanujjhitasaṃbhramakrameṇa / kathayitumakhilaṃ nijaṃ svarūpaṃ madhupamiva stanitena mugdhameghaḥ // 
bhuśuṇḍa uvāca / astyasmiñjagati śreṣṭhaḥ sarvanākanivāsinām / devadevo haro nāma devadevābhivanditaḥ // 
ṣaṭpadaśreṇinayanā yasyoccastabakastanī / vilāsinī śarīrārdhe latā cūtataroriva // 
himahārasitā yasya laharīstabakombhitā / āveṣṭitajaṭālūṭā gaṅgākusumamālikā // 
kṣīrasāgarasaṃbhūtaḥ prasṛtāmṛtanirjharaḥ / pratibimbakaraḥ śrīmānyasya cūḍāmaṇiḥ śaśī // 
anārataśiraścandraprasraveṇāmṛtīkṛtaḥ / yasyendranīlavatkālakūṭaḥ kaṇṭhe vibhūṣaṇam // 
dhūlilekhāmahāvartaṃ svacchapāvakasaṃbhavam / paramāṇumayaṃ bhasma yasya jñānajalaṃ sitam // 
nirmalāni jitendūni sṛṣṭāni ghaṭitāni ca / yasyāsthīnyeva ratnāni dehakāntamayāni ca // 
sudhākarasudhādhītaṃ nīlanīradapallavam / tārakābinduśabalaṃ yasya cāmvaramambaram // 
bhramacchivāṅganāpakvamahāmāṃsaudanākulam / bahirbhūtaṃ gṛhaṃ yasya śmaśānaṃ himapāṇḍuram // 
kapālamālābharaṇāḥ pītaraktavasāsavāḥ / āntrasragdāmavalitā bandhavo yasya mātaraḥ // 
prasphuranmūrdhamaṇayaścaranto masṛṇāṅgakāḥ / bhujagā valayā yasya prakacatkanakatviṣaḥ // 
dṛkpātadagdhaśailendraṃ jagatkavalalālasam / bhairavācaritaṃ yasya līlāsaṃtrāsitāsuram // 
svasthīkṛtajagajjātasvavyāpārasthacetasaḥ / yadṛcchayā karaspando yasyāsurapurakṣayaḥ // 
ekāgramūrtayaḥ sneharāgadveṣavivarjitāḥ / svaśanā yasya te śailāḥ sarasā api nīrasāḥ // 
śiraḥkhurāḥ khurakarāḥ karadantamukhodarāḥ / ṛkṣoṣṭrājāhivaktrāśca pramathā yasya lālakāḥ // 
tasya netratrayodbhāsivadanasyāmalaprabhāḥ / yathā gaṇāstathaivānyāḥ parivāro hi mātaraḥ // 
nṛtyanti mātarastasya puro bhūtagaṇānatāḥ / caturdaśavidhānantabhūtajātaikabhojanāḥ // 
kharoṣṭrākāravadanā raktamedovasāsavāḥ / digantaravihāriṇyaḥ śarīrāvayavasrajaḥ // 
vasantagirikūṭeṣu vyomni lokāntareṣu ca / avaṭeṣu śmaśāneṣu śarīreṣu ca dehinām // 
jayā ca vijayā caiva jayantī cāparājitā / siddhā raktālambusā ca utpalā ceti devatāḥ // 
sarvāsāmeva mātṝṇāmaṣṭāvetāstu nāyikāḥ / āsāmanugatāstvanyāstāsāmanugatāḥ parāḥ // 
tāsāṃ madhye mahārhāṇāṃ mātṝṇāṃ munināyaka / alambuseti vikhyātā mātā mānada vidyate // 
vajrāsthituṇḍaścaṇḍākhya indranīlācalopamaḥ / tasyāstu vāhanaṃ kāko vaiṣṇavyā garuḍo yathā // 
ityaṣṭaiśvaryayuktāstā mātaro raudraceṣṭitāḥ / kadācinmilitā vyomni sarvāḥ kenāpi hetunā // 
utsavaṃ paramaṃ cakruḥ paramārthaprakāśakam / vāmasrotogatā etāstumburuṃ rudramāśritāḥ // 
pūjayitvā jagatpūjyau devau tumburubhairavau / vicitrārthāḥ kathāścakrurmadirāmadatoṣitāḥ // 
atheyamāyayau tāsāṃ kathāvasarataḥ kathā / asmānumāpatirdevaḥ kiṃ paśyatyavahelayā // 
prabhāvaṃ darśayāmo'sya punarnāsmāṃstvasau yathā / dṛṣṭamātramahāśaktiḥ kariṣyatyavadhīraṇam // 
iti niścitya tā devyo vivarṇavadanāṅgikām / umāmeva vaśīkṛtya prokṣayāmāsurādṛtāḥ // 
māyayāpahṛtāṃ bharturaṅgādraṅgamupāgatām / tāmālolakacāṃ devyaḥ śepurodanatāṃ gatām // 
pārvatīprokṣaṇadine tasmiṃstatra mahotsavaḥ / babhūva tāsāṃ sarvāsāṃ nṛtyageyamanoharaḥ // 
atyānandamanuddāmaravamevāmbaraṃ babhau / dīrghāvayavavikṣepavikāsijaghanodarāḥ // 
anyā jahasuruddāmatālakṣveḍāghanāravam / lasadaṅgavikāraṃ ca dhvanatsagirikānanāḥ // 
anyā jagurdhvanacchailagrahamāpānatoṣitāḥ / vārīva ravavadrañjajjaganmaṇḍalakoṭare // 
anyāḥ pānaṃ papuḥ puṣṭacarcitāṅgaśiraḥkhuram / līlāghuraghurārāvaraṇadākāśakoṭare // 
papurudagurathoccaiḥ satvarā jagmurūcurjahasurapurahauṣuḥ peturuccairvavalguḥ / nanṛturaniśamāduḥ svādu māṃsaṃ ca devyastribhuvanamapavṛttaṃ cakrarunmattavṛttāḥ // 
bhuśuṇḍa uvāca / ityutsave vartamāne tāsāṃ vāhāsta uttamāḥ / tathaiva mattā jahasurnanṛtuḥ papurapyasṛk // 
tatraikatrāsavonmattāḥ kāścinnanṛnurambare / rathahaṃsyaḥ sthitā brāhamyaḥ kākaścālambusārathaḥ // 
nṛtyantīnāṃ ca haṃsīnāṃ pibantīnāmathāsavam / tale cābdhitaṭānāṃ tu ratiḥ samyagajāyata // 
saṃjātaratayo mattāḥ sarvā haṃsya krameṇa tāḥ / remire saha kākenāpyatha mattāstadā kila // 
saptānāṃ kulahaṃsīnāṃ dayito vāyasastvaso / krameṇāramataikatra yāvadanyonyamīpsitam // 
atha tā garbhadhāriṇyo babhūvuratitoṣitāḥ / devyaśca kṛtanṛtyāstāḥ supraśāntamathāyayuḥ // 
dadurodanatāṃ yātamīśvarāya priyāmumām / bhojanāya mahāmāyāṃ devyastāḥ śūlapāṇaye // 
priyā me bhojane dattetyevaṃ ca śaśiśekharaḥ / buddhvā babhūva ruṣito yadā mātṛgaṇaṃ prati // 
tadā tāstāṃ samutpādya svāṅgadānena vai punaḥ / dadurbhūyo vivāhena pārvatīmindumaulaye // 
tato devyo haraścaiva parivārastathaitayoḥ / sarve saṃtuṣṭamanasaḥ svāṃ svāmupayayurdiśam // 
antarvatnyo babhūvustā brāhmyo haṃsyo munīśvara / vṛttāntaṃ kathayāmāsurbrāhmyā devyā yathāsthitam // 
brāhmyuvāca / he vatsyaḥ sāṃprataṃ vatsavatyo me rathakarmaṇi / na samarthā bhavantyo hi svairaṃ carata sāṃpratam // 
iti garbhālasā haṃsīruktvā devī dayāparā / nirvikalpasamādhāne brāhmī tasthau yathāsukham // 
ajanābhisarojāntavairiñcakamalākare / garbhālasā vicerustā rājahaṃsyo munīśvara // 
evaṃ vipakvagarbhāstā nābhīkamalapallave / suvate sma mṛdūnyaṇḍānyatha vallya ivāṅkurān // 
tāni kālaṃ samāsādya tato'ṇḍānyekaviṃśatiḥ / garbhākrāntyā dvidhā jagmurbrahmāṇḍānīva sāravat // 
aṇḍebhyastebhya evaṃ hi jātā vayamime mune / bhrātaraścaṇḍatanayā vāyasā ekaviṃśatiḥ // 
te saṃjātā gatā vṛddhiṃ tasminkamalapallave / saṃjātapakṣāḥ saṃpannā gaganoḍḍayane kṣamāḥ // 
mātṛbhiḥ saha haṃsībhirbrāhmī bhagavatī tataḥ / ciramārādhitā samyaksamādhiviratā satī // 
prasādaparayā kāle bhagavatyā tataḥ svayam / tathāṅgānugṛhītā smo yena muktā vayaṃ sthitāḥ // 
saṃśāntamanasaḥ śāntā ekānte dhyānasaṃsthitau / tiṣṭhāma iti niścitya pituḥ pārśve vayaṃ gatāḥ // 
āliṅgitāstataḥ pitrā pūjitālambusā vayam / tayā dṛṣṭāḥ prasādena saṃsthitāstatra saṃyatāḥ // 
caṇḍa uvāca / putrāḥ kaccidaparyantavāsanātantuguṇṭhitāt / bhavanto nirgatā nūnamasmātsaṃsārajālakāt // 
no cedvayaṃ bhagavatīṃ tadimāṃ bhṛtyavatsalām / prārthayāmo yathā yūyaṃ bhavatha jñānapāragāḥ // 
kākā ūcuḥ / tāta jñātamalaṃ jñeyaṃ brāhmyā devyāḥ prasādataḥ / kiṃtvekāntasthiteḥ sthānamabhivāñchāma uttamam // 
caṇḍa uvāca / sarvaratnagaṇādhāraḥ samastasurasaṃśrayaḥ / asti hyeva mahotsedho merurnāma mahīdharaḥ // 
lasaccandrārkadīpasya bhūtavṛndakalatriṇaḥ / brahmāṇḍamaṇḍapasyāntaḥ stambhaḥ kanakanirmitaḥ // 
sauvarṇacandrapīṭhāḍhyo ratnāḍhyaśikharāṅguliḥ / dhvanaddvīpābdhivalayo bhuvevonnamito bhujaḥ // 
vṛtaḥ kulādrisāmantairjambūdvīpāsane sthitaḥ / rājā candrārkanayane bhramayañchailasaṃsadi // 
tāraughamālatīmālyo digdaśaikāmbarāmbaraḥ / nāgajātidvayasthātmā nākanāyakabhūṣaṇaḥ // 
digaṅganābhirabhito ramyābhiḥ purabhūṣaṇaiḥ / eṣa nisyandibhiḥ śītairvījito ghanacāmaraiḥ // 
ṣoḍaśāsya sahasrāṇi yojanānāmadhaḥ kṣitau / sthitāḥ pādāḥ prapūjyante nāgāsuramahoragaiḥ // 
aśītiśca sahasrāṇi deho'syārkendulocanaḥ / pūjyate nākasadane suragandharvakiṃnaraiḥ // 
caturdaśavidhānyenaṃ gṛhasthamiva bāndhavāḥ / upajīvanti bhūtāni mitho dṛṣṭapurāspadam // 
asya tvīśānadigbhāge padmarāgamayaṃ bṛhat / vidyate śṛṅgamaparo divākara ivoditaḥ // 
asyāsti pṛṣṭhe bhūtaughavṛtaḥ kalpatarurmahān / jagataḥ śikharādarśe pratibimbamiva sthitaḥ // 
tasyāsti dakṣiṇaskandhe śākhā kanakapallavā / ratnastabakanīrandhrā candrabimbollasatphalā // 
tatra pūrvaṃ mayā nīḍaṃ kṛtamāsītsphuranmaṇi / devyā dhyānaniṣaṇṇāyāṃ yasminkila rame sutāḥ // 
ratnapuṣpadalacchannaṃ rasāyanaphalānvitam / cintāmaṇiśalākābhirvihitālindasaṃsthiti // 
buddhipūrvasamācāraiḥ saṃpūrṇaṃ kākaputrakaiḥ / śītalābhyantaraṃ hṛdyaṃ pūritaṃ kusumotkaraiḥ // 
tadgacchata sutā nīḍaṃ durgaṃ nākavatāmapi / bhogaṃ mokṣaṃ ca tatrasthā nirvighramalamāpsyatha // 
ityuktvāsmānpitā tatra cucumbābhyāliliṅga ca / dadau devyā yadānītamasmabhyaṃ ca tadāmiṣam // 
tadbhuktvā caraṇau devyāḥ pituścaivābhivādya ca / vindhyakacchādvayaṃ tasmātsthānādālambusātplutāḥ // 
krameṇākāśamullaṅghya nirgatyāmbudakoṭaraiḥ / pavanaskandhamāsādya vanditavyomacāriṇaḥ // 
parihṛtya dinādhīśaṃ lokāntarapuraṃ gatāḥ / svargamullaṅghya yātāḥ smo brahmalokaṃ munīśvara // 
praṇāmapūrvaṃ tatraitadyathāvattatpiturvacaḥ / mātre ca bhagavatyai ca brāhmyai cāśu niveditam // 
tābhyāṃ sasnehamāliṅgya gacchatetyājñayaidhitāḥ / vayaṃ kṛtanamaskārā brahmalokādvinirgatāḥ // 
ullaṅghya lokapālānāṃ purīstapanabhāsvarāḥ / ākāśagāmino lolāḥ pavanaskandhacāriṇaḥ // 
imaṃ kalpataruṃ prāpya nijaṃ nīḍaṃ praviśya ca / dūrasthabādhāstiṣṭhāmo mune maunamavasthitāḥ // 
jātā yathā vayamime sthitimāgatāśca saṃprāpya bodhamupaśāntadhiyo yathāvat / etattaduktamavikhaṇḍamalaṃ mayā te śeṣeṇa māṃ samanuśādhi mahānubhāva // 
bhuśuṇḍa uvāca / āsītkiṃcitpurā kalpe jagadyacciramāsthitam / saṃniveśena caitadvadadyāpi ca na dūragam // 
tadetadvṛttamabhyāsādvartamānena varṇitam / mayā munīndra bodhāya prāgjanmasāmyadarśinā // 
adya me phalitaṃ puṇyaiścirakālopasaṃbhṛtaiḥ / nirvighnameva paśyāmi yadbhavantaṃ mune tataḥ // 
idaṃ nīḍamimāṃ śākhāmahaṃ cāyamayaṃ drumaḥ / adya pāvanatāṃ prāptānyetāni tava darśanāt // 
idamarghyamida pādyaṃ gṛhītvā vihagārpitam / nūnaṃ pāvanatāṃ nītvā śeṣeṇādiśa cāśu bhoḥ // 
śrīvasiṣṭha uvāca / idamarghyaṃ ca pādyaṃ ca bhūyo dattavati svayam / bhuśuṇḍavihage tasminnidaṃ rāmāhamuktavān // 
bhrātaraste vihaṅgeśa tādṛksattvā mahādhiyaḥ / iha kasmānna dṛśyante tvamevaiko hi dṛśyase // 
bhuśuṇḍa uvāca / tiṣṭhatāmiha naḥ kālo mahānatigato mune / yugānāṃ paṅktayaḥ kṣīṇā divasānāmivānagha // 
etāvatātha kālena sarva eva mamānujāḥ / tanūstṛṇamiva tyaktvā śive pariṇatāḥ pade // 
dīrghāyuṣo mahānto'pi santo'pi balino'pi ca / sarva eva nigīryante kālenākalitātmanā // 
śrīvasiṣṭha uvāca / skandhavyūḍhārkaśaśiṣu vahatsvavirataṃ javāt / vātaskandhātivāteṣu kaccittāta na khidyase // 
dagdhodayāstaśailendravanavyūhai raveḥ karaiḥ / ciramatyantamāsannaiḥ kaccittāta na khidyase // 
indoratha karaiḥ śītaiḥ pāṣāṇīkṛtavāribhiḥ / āsannakarakāpātaiḥ kaccittāta na khidyase // 
ajasramiha viśrāntaiḥ kalpajīmūtamaṇḍalaiḥ / paraśucchedanīhāraiḥ kaccittāta na khidyase // 
viṣamairjāgataiḥ kṣobhairuccaistarapadasthitaḥ / kathaṃ na kṣobhamāyāti kalpavṛkṣo'yamunnataḥ // 
bhuśuṇḍa uvāca / nirālambāspadā brahmansarvalokāvahelitā / tuccheyaṃ sarvabhūtānāṃ madhye vihagajīvikā // 
īdṛśeṣu ca bhūteṣu nirjaneṣu vaneṣu ca / kalpitāsthāsthitirdhātrā śūnye vā vyomavartmani // 
kathamasyāṃ prabho jātau jātasya cirajīvinaḥ / āśāpāśanibaddhasya vihagasya viśokitā // 
vayaṃ tu bhagavannityamātmasaṃtoṣamāsthitāḥ / na kadācana nīrūpe muhyāmo jātavibhramaiḥ // 
svabhāvamātrasaṃtuṣṭāḥ kaṣṭairmuktā viceṣṭitaiḥ / kṣipāmaḥ kevalaṃ kālamasminbrahmannijālaye // 
na jīvitānna maraṇātkarmadehasya rodhanam / yathā sthitena tiṣṭhāmastathaivāstaṃgatehitāḥ // 
ālokitā lokadaśā dṛṣṭā dṛṣṭāntadṛṣṭayaḥ / nūnaṃ saṃtyaktamasmākaṃ manasā cañcalaṃ vapuḥ // 
anāratanijāloke nityaṃ cāparitāpini / kalpāgasyopari sadā vedmi kālakalāgatim // 
ratnagucchaprakāśākhye brahmankalpalatāgṛhe / prāṇāpānapravāheṇa vedmi kalpamakhaṇḍitam // 
avijñātadivārātrau hyasminnuccaiḥ śiloccaye / jānāmi nijayā buddhyā lokakālakramasthitim // 
sārāsāraparicchedi bodhādviśrāntimāgatam / nirastacāpalaṃ śāntaṃ susthiraṃ me mune manaḥ // 
saṃsāravyavahārotthairāśāpāśairasanmayaiḥ / udgārairiva bhūkāko na vaivaśyaṃ vrajāmyaham // 
paropaśamadharmiṇyā vayamālokaśītayā / paśyanto jāgatīṃ māyāṃ dhiyā dhairyamupāgatāḥ // 
bhīmāsvapi mahābuddhe daśāsvacalabuddhayaḥ / vinirmalopalākārāḥ saṃprāptāsu yathākramam // 
iyamārambhasubhagā taralā jāgatī sthitiḥ / bhūyo bhūyaḥ parāmṛṣṭā na ca kiṃca na bādhate // 
sarvāṇyeva prayāntyeva samāyānti ca vā na vā / bhagavanbhūtajālāni bhayamasmākamatra kim // 
bhūtajālataraṅgiṇyā viśantyāḥ kālasāgare / vayaṃ saṃsārasaritastaṭasthā apyanādṛtāḥ // 
nojjhāmo na ca gṛhṇīmastiṣṭhāmo neha ca sthitāḥ / mṛdupādā dṛśā kūrā vayamasmindrume sthitāḥ // 
vītaśokabhayāyāsaistvādṛśaiḥ puruṣottamaiḥ / tuṣṭairanugṛhītāḥ smaḥ saṃsthitā vigatāmayāḥ // 
tatastataśca paryastaṃ luṭhitaṃ na ca vṛttiṣu / nāparāmṛṣṭatattvārthamasmākaṃ bhagavanmanaḥ // 
nirvikāre gatakṣobhe cātmanyupaśamaṃ gate / cittaraṅgāḥ prabuddhāḥ smaḥ parvaṇīva mahābdhayaḥ // 
bhavadāgamanādbrahmannidānīṃ muditāśayāḥ / mandaroddhūtasarvāṅgaḥ kṣīrodo yena tanyate // 
nātaḥ parataraṃ kiṃcinmanye kuśalamātmanaḥ / santo yadanugamyante saṃtyaktasakalaiṣaṇāḥ // 
āpātamātraramyebhyo bhogebhyaḥ kimavāpyate / satsaṅgacintāmaṇitaḥ sarvasāramavāpyate // 
snigdhagambhīramasṛṇamadhurodāradhīravāk / trailokyapadmakośe'smiṃstvamekaḥ ṣaṭpadāyase // 
adhigataparamātmano'pi manye bhavadavalokanaśāntaduṣkṛtasya / mama saphalamihādya janma sādho sakalabhayāpaharo hi sādhusaṅgaḥ // 
bhuśuṇḍa uvāca / yugakṣobheṣu ghoreṣu vākyāsu viṣamāsu ca / susthiraḥ kalpavṛkṣo'yaṃ na kadācana kampate // 
agamyo'yaṃ samagrāṇāṃ lokāntaravihāriṇām / bhūtānāṃ tena tiṣṭhāma iha sādho sukhena vai // 
hiraṇyākṣo dharāpīṭhaṃ dvīpasaptakaveṣṭitam / yadā jahāra tarasā nākampata tadā taruḥ // 
yadā lolāyitavapurbabhūvāmaraparvataḥ / sarvato dattasāmyādristadā nākampata drumaḥ // 
bhujāvaṣṭambhavinamanmerurnārāyaṇo yadā / mandaraṃ proddadhārādriṃ tadā nākampata drumaḥ // 
yadā surāsurakṣobhapataccandrārkamaṇḍalam / āsījjagadatikṣubdhaṃ tadā nākampata drumaḥ // 
unmūlitādrīndraśilā yadotpātānilā vavuḥ / ādhūtamerutaravastadā nākampata drumaḥ // 
yadā kṣīrodalolādrikandarānilakampitāḥ / kalpābhrapaṅktayaścerustadā nākampata drumaḥ // 
yadā samantato meruḥ kālanemibhujāntare / kiṃcidunmūlito'tiṣṭhattadā nākampata drumaḥ // 
pakṣīśapakṣapavanā amṛtākrāntisaṃgare / yadā vavuḥ patatsiddhāstadāyaṃ nāpataddrumaḥ // 
yadā śeṣākṛtiṃ rudro nasamāptaikaceṣṭitām / yayau garutmānbrahmāṇḍaṃ tadā nākampata drumaḥ // 
yadā kalpānalaśikhāḥ śailābdhisakalolbaṇaḥ / śeṣaḥ phaṇābhistatyāja tadā nākampata drumaḥ // 
evaṃrūpe drumavare tiṣṭhatāmāpadaḥ kutaḥ / asmākaṃ muniśārdūla dauḥsthityena kilāpadaḥ // 
śrīvasiṣṭha uvāca / kalpānteṣu mahābuddhe vahatsūtpātavāyuṣu / prapatatsvindubhārkeṣu kathaṃ tiṣṭhasi vijvaraḥ // 
bhuśuṇḍa uvāca / yadā papāta kalpānte vyavahāro jagatsthitau / kṛtaghna iva sanmitraṃ tadā nīḍaṃ tyajāmyaham // 
ākāśa eva tiṣṭhāmi vigatākhilakalpanaḥ / stabdhaprakṛtisarvāṅgo mano nirvāsanaṃ yathā // 
pratapanti yadādityāḥ śakalīkṛtabhūdharāḥ / vāruṇīṃ dhāraṇāṃ baddhvā tadā tiṣṭhāmi dhīradhīḥ // 
yadā śakalitādrīndrā vānti pralayavāyavaḥ / pārvatīṃ dhāraṇāṃ baddhvā khe tiṣṭhāmyacalaṃ tadā // 
jagadgalitamervādi yātyekārṇavatāṃ yadā / vāyavīṃ dhāraṇāṃ baddhvā saṃplave'caladhīstadā // 
brahmāṇḍapāramāsādya tattvānte vimale pade / suṣuptāvasthayā tāvattiṣṭhāmyacalarūpayā // 
yāvatpunaḥ kamalajaḥ sṛṣṭikarmaṇi tiṣṭhati / tatra praviśya brahmāṇḍaṃ tiṣṭhāmi vihagālaye // 
śrīvasiṣṭha uvāca / yathā tiṣṭhasi pakṣīndra dhāraṇābhirakhaṇḍitaḥ / kalpānteṣu tathā kasmānnānye tiṣṭhanti yoginaḥ // 
bhuśuṇḍa uvāca / brahmanniyatireṣā hi durlaṅghyā pārameśvarī / mayedṛśena vai bhāvyaṃ bhāvyamanyaistu tādṛśaiḥ // 
na śakyate tolayitumavaśyaṃ bhavitavyatā / yadyathā tattathaitaddhi svabhāvasyaiva niścayaḥ // 
matsaṃkalpavaśenaiva kalpe kalpe punaḥ punaḥ / asminneva gireḥ śṛṅge taruritthaṃ bhavatyayam // 
śrīvasiṣṭha uvāca / atyantamokṣadīrghāyurbhavānnirdeśanāyakaḥ / jñānavijñānavāndhīro yogayogyamanogatiḥ // 
dṛṣṭānekavidhānalpasargasaṅgagamāgamaḥ / kiṃ kiṃ smarasi kalyāṇa citramasmiñjagatkrame // 
bhuśuṇḍa uvāca / mahattara śilāvṛkṣāmajātatṛṇavīrudham / aśailavanavṛkṣaughāṃ smarāmīmāṃ dharāmadhaḥ // 
daśavarṣasahasrāṇi daśavarṣaśatāni ca / bhasmasārabharāpūrṇāṃ saṃsmarāmi dharāmadhaḥ // 
anutpannadivādhīśāmaśaktaśaśimaṇḍalām / avibhaktadivālokāṃ saṃsmarāmi dharāmadhaḥ // 
meruratnatalodyotairardhaprakaṭakoṭaram / lokālokamivākyāḍhyādribhuvanaṃ saṃsmarāmyaham // 
pravṛddhāsurasaṃgrāme kṣīyamāṇantarāmiha / palāyamānāmabhitaḥ saṃsmarāmi dharāmimām // 
caturyugāni cākrāntāmasurairmattakāśibhiḥ / daityāntaḥpuratāṃ prāptāṃ saṃsmarāmi dharāmimām // 
atyantāntaritāntāntasamastāparamaṇḍalām / ajadevatrayīśeṣāṃ saṃsmarāmi jagatkuṭīm // 
caturyugārdhamaparaṃ nīrandhrāṃ vanapādapaiḥ / adṛṣṭetaranirmāṇāṃ saṃsmarāmi dharāmimām // 
evaṃ caturyugaṃ sāgraṃ nīrandhrairacalairvṛtām / apravṛttajanācārāṃ saṃsmarāmi dharāmimām // 
daśavarṣasahasrāṇi mṛtadaityāsthiparvataiḥ / ākīrṇāṃ paritaḥ pūrṇāṃ saṃsmarāmi dharāmimām // 
bhayādantarhitāśeṣavaimānikanabhaścarām / dyāṃ ca nirvṛkṣaniḥśeṣāṃ saṃsmarāmi tamomayīm // 
anagastyāmagastyāśāmekaparvatatāṃ gatām / matte vindhyamahāśaile saṃsmarāmi jagatkuṭīm // 
etāṃścānyāṃśca vṛttāntānsaṃsmarāmi bahūnapi / kiṃ tena bahunoktena sāraṃ saṃkṣepataḥ śṛṇu // 
asaṃkhyātānmanūnbrahmansmarāmi śataśo gatān / sarvānsaṃrambhabahulāṃścaturyugaśatāni ca // 
ekameva svayaṃ śuddhaṃ puruṣāsuravarjitam / ālokanicayaṃ caikaṃ kaṃcitsargaṃ smarāmyaham // 
surāpaṃ brāhmaṇaṃ mattaṃ niṣiddhasuraśūdrakam / bahunāthasatīkaṃ ca kaṃcitsargaṃ smarāmyaham // 
vṛkṣanīrandhrabhūpīṭhamakalpitamahārṇavam / svayasaṃjātapuruṣaṃ kaṃcitsargaṃ smarāmyaham // 
aparvatamabhūmiṃ ca vyomasthāmaramānavam / acandrārkaprakāśākhyaṃ kaṃcitsargaṃ smarāmyaham // 
anindramamahīpālamamadhyasthādhamottamam / svamamandhakakupcakraṃ kaṃcitsargaṃ smarāmyaham // 
sargaprārambhakalanā vibhāgo bhuvanatraye / kulaparvatasaṃsthānaṃ jambūdvīpaṃ pṛthaksthitam // 
varṇadharmadhiyāṃ sṛṣṭivibhāgo maṇḍalāvaneḥ / ṛkṣacakrakasaṃsthānaṃ dhruvanirmāṇameva ca // 
janmendubhāskarādīnāmindropendravyavasthitim / hiraṇyākṣāpaharaṇaṃ varāhoddharaṇaṃ kṣiteḥ // 
kalpanaṃ pārthivānāṃ ca vedānayanameva ca / mandaronmūlanaṃ cābdheramṛtārthaṃ ca manthanam // 
ajātapakṣo garuḍaḥ sāgarāṇāṃ ca saṃbhavaḥ / ityādikā yāḥ smṛtayaḥ svalpātītajagatkramāḥ / bālairapi hi tāstāta smaryante tāsu ko grahaḥ // 
garuḍavāhanaṃ vihagavāhanaṃ vihagavāhanaṃ vṛṣabhavāhanam / vṛṣabhavāhanaṃ garuḍavāhanaṃ kalitavānahaṃ kalitajīvitaḥ // 
bhuśuṇḍa uvāca / tato jagati jāteṣu bhagavanyuṣmadādiṣu / bharadvājapulastyātrināradendramarīciṣu // 
pulahoddālakādyeṣu kratubhṛgvaṅgirassu ca / sanatkumārabhṛṅgīśaskandebhavadanādiṣu // 
gaurīsarasvatīlakṣmīgāyatryādyāsu bhūriṣu / merumandarakailāsahimavaddardurādiṣu // 
hayagrīvahiraṇyākṣakālanemibalādiṣu / hiraṇyakaśipukrāthabaliprahrādakādiṣu // 
śibinyaṅkupṛthūlākhyavainyanābhāgakeliṣu / nalamāndhātṛsagaradilīpanahuṣādiṣu // 
ātreyavyāsavālmīkiśukavātsyāyanādiṣu / upamanyumaṇīmaṅkībhagīrathaśukādiṣu // 
alpakātītakāleṣu kiṃciddūreṣu keṣucit / tathādyatanasargeṣu smaraṇe gaṇanaiva kā // 
mune te brahmaputrasya janmāṣṭakamidaṃ kila / saṃsmarāmyaṣṭame sarge tasmiṃstvaṃ mama saṃgataḥ // 
kadācijjāyase vyomnaḥ kadācijjāyase jalāt / kadācidvāyutaḥ śailātkadācijjāyase'nalāt // 
yādṛśo yādṛśācāro yādṛksaṃsthānadiggaṇaḥ / sargo'yaṃ tādṛśāneva trīnsargānsaṃsmarāmyaham // 
ekarūpākhilācārasaṃniveśadharāmarān / samakālānsthirasthairyāndaśasargānsmarāmyaham // 
antardhānaṃ gatā dhātrī vārapañcakamuddhṛtā / mune pañcasu sargeṣu kūrmeṇaiva payonidheḥ // 
mandarākarṣaṇāvegaparyākulasurāsuram / smarāmi dvādaśaṃ cedamamṛtāmbhodhimanthanam // 
sarvauṣadhirasopetāṃ baligrāhastadā divaḥ / vāratrayahiraṇyākṣo nītavānvasudhāmadhaḥ // 
reṇukātmajatāṃ gatvā ṣaṣṭhavāramimaṃ hariḥ / bahusargāntareṇāpi cakāra kṣatriyakṣayam // 
śataṃ kaliyugānāṃ ca harerbuddhadaśāśatam / śaukarājatayaivāptaṃ smarāmi munināyaka // 
triṃśattripuravikṣobhāndvau dakṣādhvarasaṃkṣayau / daśaśakravighātāṃśca candramauleḥ smarāmyaham // 
bāṇārthamaṣṭau saṃgrāmāñjvarapramathamantrakān / vikṣobhitasurānīkāntsmarāmi hariśarvayoḥ // 
yugaṃprati dhiyāṃ puṃsāṃ nyūnādhikatayā mune / kriyāṅgapāṭhavaicitryayuktānvedāntyarāmyaham // 
ekārthāni samagrāṇi bahupāṭhāni me'nagha / purāṇāni pravartante prasṛtāni yugaṃprati // 
punastāneva tānevamanyānapi yuge yuge / vedādivitpraracitānitihāsānsmarāmyaham // 
itihāsaṃ mahāścaryamanyaṃ rāmāyaṇāmidham / granthalakṣapramāṇaṃ ca jñānaśāstraṃ smarāmyaham // 
rāmavadvyavahartavyaṃ na rāvaṇavilāsavat / iti yatra dhiyāṃ jñānaṃ haste phalamivārpitam // 
kṛtaṃ vālmīkinā caitadadhunā yatkariṣyati / anyacca prakaṭaṃ loke sthitaṃ jñāsyasi kālataḥ // 
vālmīkināmnā jīvena tenaivānyena vā kṛtam / etacca dvādaśaṃ vāraṃ kriyate vismṛtiṃ gatam // 
dvitīyametasya samaṃ bhārataṃ nāma nāmataḥ / smarāmi prāktanavyāsakṛtaṃ jagati vismṛtam // 
vyāsābhidhena jīvena tenaivānyena vā kṛtam / etattu saptamaṃ vāraṃ kriyate vismṛtiṃ gatam // 
ākhyānakāni śāstrāṇi nivṛttāni yugaṃprati / vicitrasaṃniveśāni saṃsmarāmi munīśvara // 
bhūyastānyeva tānyeva tathānyāni yuge yuge / sādho padārthajālāni prapaśyāmi smarāmi vai // 
rākṣasakṣataye viṣṇormahīmavatariṣyataḥ / adhunaikādaśaṃ janma rāmanāmno bhaviṣyati // 
nārasiṃhena vapuṣā hiraṇyakaśipuṃ hariḥ / jaghāna vāratritayaṃ mṛgendra iva vāraṇam // 
vasudevagṛhe viṣṇorbhuvo bhāranivṛttaye / adhunā ṣoḍaśaṃ janma bhaviṣyati munīśvara // 
jaganmayī bhrāntiriyaṃ na kadācana vidyate / vidyate tu kadācicca jalabudbudavatsthitā // 
dṛśyabhrāntiranityeyamantasthā saṃvidātmani / jāyate līyate cāśu lolā vīcirivāmbhasi // 
samekasaṃniveśāni bahūni viṣamāṇi ca / tathārdhasamarūpāṇi trijaganti smarāmyaham // 
tānyeva tādṛkkarmāṇi tathānyācaraṇāni ca / tatkarmāṇi tathānyāni bhūtānīha smarāmyaham // 
pratimanvantaraṃ brahmanviparyaste jagatkrame / saṃniveśe'nyathājāte prayāte saṃśrute jane // 
mamānyānyeva mitrāṇi anya eva ca bandhavaḥ / anya eva navā bhṛtyā anya eva samāśrayāḥ // 
kadācidahamekānte vindhyakacchakṛtālayaḥ / kadācitsahyanilayaḥ kadāciddardurālayaḥ // 
kadāciddhimavadvāsī kadācinmalayācalaḥ / kadācitprāktanenaiva saṃniveśena bhūdharam // 
cūtavṛkṣe ca śākhāyāṃ prāpya nīḍaṃ karomyaham / anādyanteṣu yāteṣu yugeṣu munināyaka // 
prāktanenaiva jāto'yaṃ saṃniveśena pādapaḥ / dehaṃ tyaktvā sukhaṃ sādho nātaḥ pariṇatiṃ gataḥ // 
tadīyenaiva jāto'yaṃ saṃniveśena pādapaḥ / tāte jīvati yaivābhūcchobhāsya sutarostathā // 
kṛtaprāksaṃniveśo'yamahaṃ sthitimihāgataḥ / nehābhūduttarā pūrvaṃ kakubnāyaṃ ca bhūdharaḥ // 
diguttarābhūdanyeyaṃ pūrvameva mahīdharaḥ / ekaikadehasaṃsthānavītabrahmaniśāgamaḥ // 
dhyānānte tattva evainaṃ sargamālokya vedmyaham / arkāderṛkṣasaṃccārānmervādisthānakā diśaḥ // 
saṃsthānamanyathā tasminsthite yānti diśo'nyathā / na sannāsajjaganmanye bhramayankevalaṃ dhiyaḥ // 
ātmaspandacamatkāravibhavo'yaṃ vijṛmbhate / putraḥ pitṛtvamāyāti mitraṃ yātyaritāṃ tathā // 
strītvaṃ ca śataśo yātānpuṃsaścaiva smarāmyaham / kalau kṛtayugācārānkṛte kaliyugasthitim // 
tretāyāṃ dvāpare caiva saṃsmarāmi munīśvara / adṛṣṭavedavedārthānsvasaṃketavihāriṇaḥ // 
sargānnirargalācārānkvacitkāṃścitsmarāmyaham / dhyātari brahmaṇo brahmansasurāsuramānuṣam // 
caturyugasahasrānte jagacchūnyaṃ smarāmyaham / manomanananirmāṇānpārthivākāravarjitān / vyāptānvāyumayairbhūtairdaśa sargānsmarāmyaham // 
vicitrasaṃsthānaviśeṣadeśānvicitrakāryākulabhūtakośān / vicitravinyāsavilāsaveṣānsmarāmyahaṃ brahmadineṣvaśeṣām // 
śrīvasiṣṭha uvāca / athāsau vāyasaśreṣṭho jijñāsārthamidaṃ mayā / bhūyaḥ pṛṣṭo mahābāho kalpavṛkṣalatāgrake // 
caratāṃ jagataḥ kośe vyavahāravatāmapi / kathaṃ vihagarājendra dehaṃ mṛtyurna bādhate // 
bhuśuṇḍa uvāca / jānannapi hi sarvajña brahmañjijñāsayeva mām / pṛcchasi prabhavo nityaṃ bhṛtyaṃ vācālayanti hi // 
tathāpi yatpṛcchasi māṃ tatte prakathayāmyaham / ājñācaraṇamevāhurmukhyamārādhanaṃ satām // 
doṣamuktāphalaprotā vāsanātantusaṃtatiḥ / hṛdi na grathitā yasya mṛtyustaṃ na jighāṃsati // 
niḥśvāsavṛkṣakrakacāḥ sarvadehalatāghuṇāḥ / ādhayo yaṃ na bhindanti mṛtyustaṃ na jighāṃsati // 
śarīratarusarpaughāścintārpitaśiraḥphaṇāḥ / āśā yaṃ na dahantyantarmṛtyustaṃ na jighāṃsati // 
rāgadveṣaviṣāpūraḥ svamanobilamandiraḥ / lobhavyālo na bhuṅkte yaṃ mṛtyustaṃ na jighāṃsati // 
pītāśeṣavivekāmbuḥ śarīrāmbhodhivāḍavaḥ / na nirdahati yaṃ kopastaṃ mṛtyurna jighāṃsati // 
yantraṃ tilānāṃ kaṭhinaṃ rāśimugramivākulam / yaṃ pīḍayati nānaṅgastaṃ mṛtyurna jighāṃsati // 
ekasminnirmale yena pade paramapāvane / saṃśritā cittaviśrāntistaṃ mṛtyurna jighāṃsati // 
vapuḥkhaṇḍābhipatitaṃ śākhāmṛgamivoditam / na cañcalaṃ mano yasya taṃ mṛtyurna jighāṃsati // 
ete brahmanmahādoṣāḥ saṃsāravyādhihetavaḥ / manāgapi na lumpanti cittamekaṃ samāhitam // 
ādhivyādhisamutthāni calitāni mahābhrameḥ / na vilumpanti duḥkhāni cittamekaṃ samāhitam // 
nāstameti na codeti na saṃsmṛtirna vismṛtiḥ / na suptaṃ na ca jāgratsyāccittaṃ yasya samāhitam // 
andhīkṛtahṛdākāśāḥ kāmakopavikārajāḥ / cintā na parihiṃsanti cittaṃ yasya samāhitam // 
na dadāti na cādatte na jahāti na yācate / kurvadeva ca kāryāṇi cittaṃ yasya samāhitam // 
ye durarthā durārambhā durguṇā durudāhṛtāḥ / duṣkramāste na kṛntanti cittaṃ yasya samāhitam // 
ābhānti vipulārthāni mahānti guṇavanti ca / sarvāṇyevānudhāvanti cittaṃ yasya samāhitam // 
yadudarkahitaṃ satyamanapāyi gatabhramam / durīhitadṛśonmuktaṃ tatparaṃ kārayenmanaḥ // 
yadadṛṣṭamaśuddhena cittavaidhuryadāyinā / anekatvapiśācena tatparaṃ kārayenmanaḥ // 
ādau madhye tathānte ca cirāya paramocitam / yaccāru madhuraṃ pathyaṃ tatparaṃ kārayenmanaḥ // 
yadanantaṃ manaḥpathyaṃ tathyamādyantamadhyagam / samastasādhubhirjuṣṭaṃ tatparaṃ kārayenmanaḥ // 
yadbuddheḥ paramālokamādyaṃ yadamṛtaṃ param / yadanuttamasaubhāgyaṃ tatparaṃ kārayenmanaḥ // 
sāmarāsuragandharve savidyādharakinnare / sasurastrīgaṇe svarge na kiṃcitsusthiraṃ śubham // 
satarau sanarādhīśe saparvatapuravraje / sāmbudhau bhūtale tāta na kiṃcicchobhanaṃ sthiram // 
sanāge sāsuravyūhe sāsurastrīgaṇe tathā / samasta eva pātāle na kiṃcicchobhanaṃ sthiram // 
sasvarge sasurāloke sapātāle sadiktaṭe / jagatyasmiṃstu sarvasminna kiṃcicchobhanaṃ sthiram // 
ādhivyādhivilolāsu duḥkhaughavalitāsu ca / kriyāsunityatucchāsu na kiṃcitsusthiraṃ śubham // 
taralīkṛtacittāsu hṛdayānandinīṣu ca / cintāsu dhīvikārāsu nakiṃcitsusthiraṃ śubham // 
hṛtkṣīrodakasaṃspandamandareṣu caleṣvapi / svasaṃkalpavikalpeṣu na kiṃcitsusthiraṃ śubham // 
anāratāgamāpāyaparāsvasiśirāsvapi / citrākārāsu ceṣṭāsu na kiṃcitsusthiraṃ śubham // 
na varamekamahītalarājatā na ca varaṃ vibudhāmararūpatā / na ca varaṃ dharaṇītalanāgatā sthitimupaiti hi yatra satāṃ manaḥ // 
na varamākulaśāstravicāraṇaṃ na ca varaṃ parakāryavivecanam / na varamagryakathākramavarṇanaṃ sthitimupaiti hi yatra satāṃ manaḥ // 
na varamādhimayaṃ cirajīvitaṃ na ca varaṃ maraṇaṃ dṛḍhamūḍhatā / na ca varaṃ narako na ca viṣṭapaṃ sthitimupaiti hi na kvacidāśayaḥ // 
iti vividhajagatkramāḥ samastāḥ khalu matimūḍhatayā narasya ramyāḥ / calatarakalanāhite padārthe kathamupayānti cirasthitiṃ mahāntaḥ // 
bhuśuṇḍa uvāca / ekaiva kevalā dṛṣṭirnirāpāyā gatabhramā / vidyate sarvavittveṣu sarvaśreṣṭhā samunnatā // 
ātmacintā samastānāṃ duḥkhānāmantakāriṇī / cirasaṃbhṛtaduḥsvapnasaṃsārabhramahāriṇī // 
niṣkalaṅkamanomārgavipulāṅgaṇacāriṇī / tathā samastaduḥkhānāṃ cintānarthavināśinī // 
jyotsnayevāndhakārāṇāmalamantaḥ prajāyate / sā svātmacintā bhagavansarvasaṃkalpavarjitā // 
yuṣmadādiṣu suprāpā duṣprāpaivāsmadādiṣu / samastakalanātītaṃ parāṃ koṭimupāgatam // 
padamāsādayantyetatkathaṃ sāmānyabuddhayaḥ / ātmacintāvilāsinyāstasyāḥ sakhyo mahāmune // 
kiṃcitsāmyamupāyātā vijñānaśaśiśītalāḥ / ātmacintāsamānānāṃ vividhānāṃ munīśvara // 
ātmacintāvayasyānāṃ madhyādekatamā mayā / sarvaduḥkhakṣayakarī sarvasaubhāgyavardhinī // 
kāraṇaṃ jīvitasyeha prāṇacintā samāśritā / śrīvasiṣṭha uvāca / ityuktavantaṃ vihagaṃ bhuśuṇḍaṃ punarapyaham / jānannapīdamavyagraḥ pṛṣṭavānkrīḍayā munim // 
sarvasaṃśayavicchedinnatyantacirajīvita / yathārthama brūhi me sādho prāṇacintā kimucyate // 
bhuśuṇḍa uvāca / sarvavedāntavettāsi sarvasaṃśayanāśakaḥ / māmetatparihāsārthaṃ mune pṛcchasi vāyasam // 
athavā bhavatāmeva bhagavanpariśikṣitum / punaḥ pratyuttarāṇīdaṃ kā me kṣatirupasthitā // 
bhuśuṇḍajīvitakaraṃ bhuśuṇḍasvātmalābhadam / śṛṇu prāṇasamādhānaṃ vakṣyamāṇamidaṃ mayā // 
paśyedaṃ bhagavansarvaṃ dehagehaṃ manoramam / triprakāramahāsthūṇaṃ navadvārasamāvṛtam // 
puryaṣṭakakalatreṇa tanmātrasvajanena ca / ahaṃkāragṛhasthena sarvataḥ paripālitam // 
antaḥ paśyasi satkarṇaśaṣkulīcandraśālikam / śiroruhācchādanavadvipulākṣigavākṣakam // 
āsyapradhānasudvāra bhujapārśvopamandiram / dantālikesarasragbhirbhūṣitadvārakoṭaram // 
anārataṃ rūparasasparśanadvārapālavat / saṃkulālokavalitaṃ tārālindakṛtasthiti // 
raktamāṃsavasādigdhaṃ snāyusaṃtativeṣṭitam / sthūlāsthikāṣṭhasaṃbaddhaṃ sukuḍayaṃ susamāhitam // 
iḍā ca piṅgalā cāsya dehasya munināyaka / susthite komale madhye pārśvakoṣṭhe nimīlite // 
padmayugmatrayaṃ yantramasthimāṃsamayaṃ mṛdu / ūrdhvādhonālamanyonyamilatkomalasaddalam // 
sekena vikasatpatraṃ sakalākāśacāriṇā / calanti tasya patrāṇi mṛdu vyāptāni vāyunā // 
calatsu teṣu patreṣu sa marutparivardhate / vātāhate latāpatrajāle bahirivābhitaḥ // 
vṛddhiṃ nītaḥ sa nāḍīṣu kṛtvā sthānamanekadhā / ūrdhvādhovartamānāsu dehe'sminprasaratyatha // 
prāṇāpānasamānādyaistataḥ sa hṛdayānilaḥ / saṃketaiḥ procyate tajjñairvicitrācāraceṣṭitaiḥ // 
hṛtpadmayantratritaye samastāḥ prāṇaśaktayaḥ / ūrdhvādhaḥ prasṛtā dehe candrabimbādivāṃśavaḥ // 
yāntyāyānti vikarṣanti haranti viharanti ca / utpatanti patantyāśu tā etāḥ prāṇaśaktayaḥ // 
sa eṣa hṛtpadmagataḥ prāṇa ityucyate budhaiḥ / asya kācinmune śaktiḥ praspandayati locane // 
kācisparśamupādatte kācidvahati nāsayā / kācidannaṃ jarayati kācidvakti vacāṃsi ca // 
bahunātra kimuktena sarvameva śarīrake / karoti bhagavānvāyuryantrehāmiva yāntrikaḥ // 
tatrordhvādhodvisaṃketau prasṛtāvanilau mune / prāṇāpānāviti khyātau prakaṭau dvau varānilau // 
tayoranusarannityaṃ mune gatimahaṃ sthitaḥ / śītoṣṇavapuṣornityaṃ nityamambarapānthayoḥ // 
kalevaramahāyantravāhayoḥ śramahīnayoḥ / hṛdākāśārkaśaśinostvagnīṣomasvarūpayoḥ // 
śarīrapurapālasya manaso rathacakrayoḥ / ahaṃkāranṛpasyāsya praśasyeṣṭaturaṅgayoḥ // 
tayormamānusarataḥ prāṇāpānābhidhānayoḥ / gatiṃ śarīramarutorāśarīramaruddhayoḥ // 
jāgratsvapnasuṣupteṣu sadaiva samarūpayoḥ / suṣuptasaṃsthitasyeva brahman gacchanti vāsarāḥ // 
sahasravinikṛttāṅgādbisatantulavādapi / durlakṣyā vidyamānāpi gatiḥ sūkṣmatarā'nayoḥ // 
aviratagatayorgatiṃ viditvā hṛdi marutoranusṛtya coditāṃ tām / na punariha hi jāyate mahātmanmuditamanāḥ puruṣaḥ praṇaṣṭapāśaḥ // 
śrīvasiṣṭha uvāca / itthaṃ sa kathayanpakṣī pṛṣṭastatra punarmayā / kīdṛśī prāṇavātasya gatirityeva rāghava // 
bhuśuṇḍa uvāca / jānannapi mune sarva kiṃ māṃ pṛcchasi līlayā / yathāpṛṣṭamahaṃ vacmi śṛṇu tatrāpi madvacaḥ // 
prāṇo'yamaniśaṃ brahmanspandaśaktiḥ sadāgatiḥ / sabāhyābhyantare dehe prāṇo'yamupari sthitaḥ // 
apāno'pyaniśaṃ brahmanspandaśaktiḥ sadāgatiḥ / sabāhyābhyantare dehe tvapāno'yamavāksthitaḥ // 
jāgrataḥ svapataścaiva prāṇāyāmo'yamuttamaḥ / pravartate yatastajjña tattāvacchreyase śṛṇu // 
bāhyonmukhatvaṃ prāṇānāṃ yaddhṛdambujakoṭarāt / svarasenāstayatnānāṃ taṃ dhīrā recakaṃ viduḥ // 
dvādaśāṅgulaparyantaṃ bāhyamākramatāmadhaḥ / prāṇānāmaṅgasaṃsparśo yaḥ sa pūraka ucyate // 
bāhyātparāpatatyantarapāne yatnavarjitaḥ / yo'yaṃ prapūraṇaḥ sparśo vidustamapi pūrakam // 
apāne'staṃgate prāṇo yāvannābhyudito hṛdi / tāvatsā kumbhakāvasthā yogibhiryānubhūyate // 
recakaḥ kumbhakaścaiva pūrakaśca tridhā sthitaḥ / apānasyodayasthāne dvādaśāntādadho bahiḥ // 
svabhāvāḥ sarvakālasthāḥ samyagyatnavivarjitāḥ / ye proktāḥ sphāramatibhistāñchṛṇu tvaṃ mahāmate // 
dvādaśāṅgulaparyantādbāhyādabhyuditaḥ prabho / yo vātastasya tatraiva svabhāvātpūrakādayaḥ // 
hṛdantarasthāniṣpannaghaṭavadyā sthitirbahiḥ / dvādaśāṅgulaparyante nāsāgrasamasaṃmukhe // 
vyomni nityamapānasya taṃ viduḥ kumbhakaṃ budhāḥ / bāhyonmukhasya vāyoryā nāsikāgrāvadhirgatiḥ // 
taṃ bāhyapūrakaṃ tvādyaṃ viduryogavido janāḥ / nāsāgrādapi nirgatya dvādaśāntāvadhirgatiḥ // 
yā vāyostaṃ vidurdhīrā aparaṃ bāhyapūrakam / vahirastaṃgate prāṇe yāvannāpāna udgataḥ // 
tāvatpūrṇaṃ samāvasthaṃ bahiṣṭhaṃ kumbhakaṃ viduḥ / yattadantarmukhatvaṃ syādapānasyodayaṃ vinā // 
taṃ bāhyarecakaṃ vidyāccintyamānaṃ vimuktidam / dvādaśāntādyadutthāya rūpapīvaratā parā // 
apānasya bahiṣṭhaṃ tamaparaṃ pūrakaṃ viduḥ / bāhyānābhthantarāṃścaitānkumbhakādīnanāratam // 
prāṇāpānasvabhāvāṃstamabuddhvā bhūyo na jāyate / aṣṭāvete mahābuddhe rātridivamanusmṛtāḥ // 
svabhāvā dehavāyūnāṃ kathitā muktidā mayā / gacchatastiṣṭhato vāpi jāgrataḥ svapato'pi vā // 
ete nirodhamāyānti prakṛtyā'ticalānilāḥ / yatkaroti yadaśnāti buddhyaivālamanusmaran // 
kumbhakādīnnaraḥ svāntastatra kartā na kiṃcana / avyagramasminvyāpāre bāhyaṃ parijahanmanaḥ // 
dinaiḥ katipayaireva padamāpnoti kevalam / etadabhyasataḥ puṃso bāhye viṣayavṛttiṣu // 
na baghnāti ratiṃ cetaḥ śvadṛtau brāhmaṇo yathā / etāṃ dṛṣṭimavaṣṭabhya ye sthitāḥ kṛtabuddhayaḥ // 
prāptaprāptavyamakhilaṃ tairakhinnāsta eva hi / tiṣṭhatā gacchatā nityaṃ svapatā jāgratā tathā // 
eṣā cetprekṣyate dṛṣṭistanna bandhanamāpyate / prāṇāpānānusaraṇaprāptabodhavatāmalam // 
saṃśāntamalamohena svasthenāntarihoṣyate / sarvārambhānsadā svacchaḥ kurvanvāpi budho janaḥ // 
prāṇāpānagatiṃ prāpya susvasthaḥ sukhamedhate / prāṇasyābhyudayo brahmanpadmapatrāddhṛdi sthitāt // 
dvādaśāṅgulaparyante prāṇo'staṃ yātyayaṃ bahiḥ / apānasyodayo bāhyāddvādaśāntānmahāmune // 
astaṃgatirathāmbhojamadhye hṛdayasaṃsthite / prāṇo yatra samāyāti dvādaśānte nabhaḥpade // 
padāttasmādapāno'yaṃ khādeti samanantaram / bāhyākāśonmukhaḥ prāṇo vahatyagniśikhā yathā // 
hṛdākāśonmukho'pāno nimne vahati vārivat / apānaścandramā dehamāpyāyayati bāhyataḥ // 
prāṇaḥ sūryo'gnirathavā pacatyantaridaṃ vapuḥ / prāṇo hi hṛdayākāśaṃ tāpayitvā pratikṣaṇam // 
mukhāgragaganaṃ paścāttāpayatyuttamo raviḥ / apānendurmukhāgraṃ tu plāvayitvā hṛdambaram // 
paścādāpyāyayatyeṣa nimeṣasamanantaram / apānaśaśino'ntasthā kalā prāṇavivasvatā // 
yatra grastā tadāsādya padaṃ bhūyo na śocyate / prāṇārkasya tathāntasthā yatrāpānasitāṃśunā // 
grastā tatpadamāsādya na bhūyo janmabhāṅnaraḥ / prāṇa evārkatāṃ yāti sabāhyābhyantare'mbare // 
āpyāyanakarīṃ paścācchaśitāmadhitiṣṭhati / prāṇa evendutāṃ tyaktvā śarīrāpyāyakāriṇīm // 
kṣaṇādāyāti sūryatvaṃ saṃśoṣaṇakaraṃ padam / arkatāṃ saṃparityajya na yāvaccandratāṃ gataḥ // 
prāṇastāvadvicāryante'deśakāle na śocyate / hṛdi candrārkayorjñātvā nityamastamayodayam // 
ānmano nijamādhāraṃ na bhūyo jāyate manaḥ / sodayāstamayaṃ senduṃ saraśmiṃ sagamāgamam // 
hṛdaye bhāskaraṃ devaṃ yaḥ paśyati sa paśyati / na kṣīṇaṃ nāparikṣīṇaṃ bahiṣṭhaṃ siddhaye tamaḥ // 
hārdaṃ tu kṣapayeddhvāntaṃ yatkṣaye siddhiruttamā / bāhye tamasi saṃkṣīṇo lokālokaḥ prajāyate // 
hārde tu tamasi kṣīṇe svāloko jāyate mune / hārdāndhakārakṣayadaṃ parijñātaṃ vimuktidam // 
sodayāstamayaṃ yatnātprāṇārkamavalokayet / apānenduḥ prayātyastaṃ yatra hṛtpadmakoṭare // 
padāttasmādudetyantaḥ prāṇārko bahirunmukhaḥ / apāne'staṃgate prāṇaḥ samudeti hṛdambujāt // 
chāyāyāṃ galitāṅgāyāṃ tatraivāśu yathātapaḥ / prāṇe tvastaṃgate bāhyādapānaḥ proditaḥ kṣaṇāt // 
ātape parito naṣṭe chāyevānupadaṃ tathā / prāṇajanmāvanau naṣṭamapānaṃ viddhi sanmate // 
apānajanmabhūmau ca prāṇaṃ naṣṭamavehi hi / astaṃgatavati prāṇe tvapāne'bhyudayonmukhe // 
bahiḥ kumbhakamālambya ciraṃ bhūyo na śocyate / apāne'staṃgate prāṇe kiṃcidabhyudayonmukhe // 
antaḥkumbhakamālambya ciraṃ bhūyo na śocyate / prāṇarecakamālambya apānāddūrakoṭigam // 
svacchaṃ kumbhakamabhyasya na bhūyaḥ paritapyate / apāne recakādhāraṃ prāṇapūrāntarāsthitam // 
svasaṃsthaṃ pūrakaṃ dṛṣṭvā na bhūyo jāyate naraḥ / prāṇāpānāvubhāvantaryatraitau vilayaṃ gatau // 
tadālambya padaṃ śāntamātmānaṃ nānutapyate / prāṇabhakṣonmukhe'pāne deśaṃ kālaṃ ca niṣkalam // 
vicārya bahirantarvā na bhūyaḥ pariśocyate / apānabhakṣaṇapare prāṇe hṛdi tathā bahiḥ // 
deśaṃ kālaṃ ca saṃprekṣya na bhūyo jāyate manaḥ / yatra prāṇo hyapānena prāṇenāpāna eva ca // 
nigīrṇau bahirantaśca deśakālau ca paśya tau / kṣaṇamastaṃgataprāṇamapānodayavarjitam // 
ayatnasiddhabāhyasthaṃ kumbhakaṃ tatpadaṃ viduḥ / ayatnasiddho hyantasthakumbhakaḥ paramaṃ padam // 
etattadātmano rūpaṃ śuddhaiṣā paramaiva cit / etattattatsadābhāsametatprāpya na śocyate // 
puṣpasyāntarivāmodaḥ prāṇasyāntaravasthitam / na sa prāṇaṃ na vā'pānaṃ cidātmānamupāsmahe // 
jalasyāntarivāsvādamapānasyāntarasthitam / na saprāṇaṃ na vā'prāṇaṃ cidātmānamupāsmahe // 
prāṇakṣayasyopāntasthamapānakṣayakoṭigam / apānaprāṇayormadhyaṃ cidātmānamupāsmahe // 
prāṇasya prāṇanaṃ proccaiḥ paraṃ jīvasya jīvanam / dehasya dhāraṇaṃ dhuryaṃ cidātmānamupāsmahe // 
manaso mananaṃ satyaṃ buddherekāvabodhanam / ahaṃkṛterahaṃkāraṃ cidātmānamupāsmahe // 
yasminsarva yataḥ sarvaṃ yatsarvaṃ sarvataśca yat / yacca sarvamayaṃ nityaṃ taccittattvamupāsmahe // 
ālokālokanaṃ puṇyaṃ sarvapāvanapāvanam / na ca bhāvanamannūnaṃ taccittattvamupāsmahe // 
apāno'staṃ gato yatra prāṇo nābhyuditaḥ kṣaṇam / kalākalaṅkarahitaṃ taccittattvamupāsmahe / nāpāno'bhyudito yatra prāṇaścāntamupāgataḥ / nāsāgragaganāvartaṃ taccittattvamupāsmahe // 
yatra prāṇo'stamāyāti yatrāpāno'stameti ca / yatra dvāvapyanutpannau taccittattvamupāsmahe // 
prāṇāpānodbhavasthāne bāhyābhyantaramāsthite / ye dve yogipadādhārastaccittattvamupāsmahe // 
prāṇāpānarathārūḍhaṃ prāṇāpānamanātatam / yacchaktirūpaṃ śaktīnāṃ taccittattvamupāsmahe // 
hṛtprāṇakumbhakaṃ devaṃ bahiścāpānakumbhakam / pūrakāṃśavisṛṣṭaṃ yattaccittattvamupāsmahe // 
prāṇāpānaparāmarśaṃ sattābodhaṃ virūpakam / yatprāpyaṃ prāṇamananāttaccittattvamupāsmahe // 
yatprāṇapavanaspando yatspandānandakārakam / kāraṇaṃ kāraṇānāṃ yattaccittattvamupāsmahe // 
yadakhilakalanākalaṅkahīnaṃ parivalitaṃ ca sadā kalāgaṇena / svanubhavavibhavaṃ padaṃ tadagryaṃ sakalasurapraṇataṃ paraṃ prapadye // 
bhuśuṇḍa uvāca / eṣā hi cittaviśrāntirmayā prāṇasamādhinā / krameṇānena saṃprāptā svayamātmani nirmale // 
etāṃ dṛṣṭimavaṣṭabhya saṃsthito'smi mahāmune / na calāmi nimeṣāṃśamapi meruvicālataḥ // 
gacchatastiṣṭhato vāpi jāgrataḥ svapato'pi vā / svapne'pi na calatyeṣa susamādhirmamātmani // 
nityānityāsu lolāsu jagatsthitiṣu susthitaḥ / antarmukho'smi tiṣṭhāmi svakāmenātmanātmani // 
api saṃrudhyate vāyurapi vā salilaṃ gateḥ / naitasmātsusamādhānādviruddhaṃ saṃsmarāmyaham // 
prāṇāpānānusaraṇātparamātmāvalokanāt / aśokamanujāto'smi padamādyaṃ mahātapaḥ // 
āmahāpralayādbrahmannunmajjananimajjanam / ahamadyāpi bhūtānāṃ paśyañjīvāmi dhīradhīḥ // 
na bhūtaṃ na bhaviṣyaṃ ca cintayāmi kadācana / dṛṣṭimālambya tiṣṭhāmi vartamānāmihātmanā // 
yathā prāpteṣu kāryeṣu parityaktaphalaiṣaṇaḥ / suṣuptasamayā buddhyā paritiṣṭhāmi kevalam // 
bhāvābhāvamayīṃ cintāmīhitānīhitānvitām / vimṛśyātmani tiṣṭhāmi ciraṃ jīvāmyanāmayaḥ // 
prāṇāpānasamāyogasamayaṃ samanusmaran / svayamātmani tuṣyāmi ciraṃ jīvāmyanāmayaḥ // 
idamadya mayā labdhamidaṃ prāpsyāmi sundaram / iti cintā na me tena ciraṃ jīvāmyanāmayaḥ // 
na staumi na ca nindāmi kvacitkiṃcitkadācana / ātmano'nyasya vā sādho tenāhaṃ śubhamāgataḥ // 
na tuṣyati śubhaprāptau nāśubheṣvapi khidyate / mano mama samaṃ nityaṃ tenāhaṃ śubhamāgataḥ // 
paramaṃ tyāgamālambya sarvameva sadaiva hi / jīvitādi mayā tyaktaṃ tenāhaṃ śubhamāgataḥ // 
praśāntacāpalaṃ vītaśokaṃ svasthaṃ samāhitam / mano mama mune śāntaṃ tena jīvāmyanāmayaḥ // 
kāṣṭhaṃ vilāsinīṃ śailaṃ tṛṇamagniṃ himaṃ nabhaḥ / samaṃ sarvatra paśyāmi tena jīvāmyanāmayaḥ // 
kimadya mama saṃpannaṃ prātarvā bhavitā punaḥ / iti cintājvaro nāsti tena jīvāmyanāmayaḥ // 
jarāmaraṇaduḥkheṣu rājyalābhasukheṣu ca / na bibhemi na hṛṣyāmi tena jīvāmyanāmayaḥ // 
ayaṃ bandhuḥ paraścāyaṃ mamāyamayamanyataḥ / iti brahmanna jānāmi tena jīvāmyanāmayaḥ // 
sarvaṃ sarvapadābhāsamanādyantamanāmayam / ahaṃ ciditi jānāmi tena jīvāmyanāmayaḥ // 
āharanviharaṃstiṣṭhannattiṣṭhannucchvasansvapan / deho'hamiti no vedmi tenāsmi cirajīvitaḥ // 
imaṃ sāṃsāramārambhaṃ suṣuptapadavatsthitaḥ / asantamiva jānāmi tena jīvāmyanāmayaḥ // 
yathākālamupāyātāvarthānarthau samau mama / hastāviva śarīrasthau tena jīvāmyanāmayaḥ // 
aparicalayā śaktyā sudṛśā snigdhamugdhayā / ṛju paśyāmi sarvatra tena jīvāmyanāmayaḥ // 
āpādamastakānte'sminna dehe mamatā mama / tyaktāhaṃkārapaṅkasya tena jīvāmyanāmayaḥ // 
yatkaromi yadaśnāmi tattyaktvā tadvato'pi me / mano naiṣkarmyamādatte tena jīvāmyanāmayaḥ // 
yadā yadā mune kiṃcidvijānāmi tadā tadā / matirāyāti nauddhatyaṃ tena jīvāmyanāmayaḥ // 
karomīśo'pi nākrāntiṃ paritāpe na khedavān / daridro'pi na vāñchāmi tena jīvāmyanāmayaḥ // 
paśyadrūpe śarīre'sminbhūtasthātmā cidāspadaḥ / bhūtavṛndamahaṃ sāmyāttena jīvāmyanāmayaḥ // 
āśāpāśavinunnāyāścittavṛtteḥ samāhitaḥ / saṃsparśe na dadāmyantastena jīvāmyanāmayaḥ // 
asattāṃ jagataḥ sattāmātmanaḥ karabilvavat / suptaḥ prabuddhaḥ paśyāmi tenāsmi cirajīvitaḥ // 
jīrṇaṃ bhinnaṃ ślathaṃ kṣīṇaṃ kṣubdhaṃ kṣuṇṇaṃ kṣayaṃ gatam / paśyāmi navavatsarvaṃ tena jīvāmyanāmayaḥ // 
sukhito'smi sukhāpanne duḥkhito duḥkhite jane / sarvasya priyamitraṃ ca tena jīvāmyanāmayaḥ // 
āpadyacaladhīro'smi jaganmitraṃ ca saṃpadi / bhāvābhāveṣu naivāsmi tena jīvāmyanāmayaḥ // 
nāhamasmi na cānyo me nāhamanyasya kasyacit / iti me bhāvitaṃ cittaṃ tena jīvāmyanāmayaḥ // 
ahaṃ jagadahaṃ vyoma deśakālakramāvaham / ahaṃ kriyeti me buddhistena jīvāmyanāmayaḥ // 
ghaṭaściccitpaṭaścitkhaṃ cidvanaṃ śakaṭaṃ ca cit / citsarvamiti me bhāvastena jīvāmyanāmayaḥ // 
ityahaṃ muniśārdūla trilokakamalālikaḥ / bhuśuṇḍo nāma kākolaḥ kathitaścirajīvitaḥ // 
brahmārṇave vilulitaṃ trijagattaraṅgamutpādanādyabhibhavena vibhinnarūpam / ālīnamunnamitamākuladṛśyadṛśyamālokayanprakalayaṃśca ciraṃ sthito'smi // 
bhuśuṇḍa uvāca / etatte kathitaṃ brahmanyathāsmi yadihāsmi ca / tvadājñāmātrasiddhyarthaṃ dhārṣṭyena jñānapāraga // 
śrīvasiṣṭha uvāca / aho nu citraṃ bhagavanbhavatā bhūṣaṇaṃ śruteḥ / ātmodantaḥ prakathitaḥ paraṃ vismayakāraṇam // 
dhanyāste ye mahātmānamatyantacirajīvanam / bhavantaṃ paripaśyanti dvitīyamiva padmajam // 
yāvadadya dṛśo dhanyāḥ svātmodantamakhaṇḍitam / yathāvatpāvanaṃ buddheḥ sarvaṃ kathitavānasi // 
prabhātaṃ dikṣu sarvāsu dṛṣṭā vibudhabhūtayaḥ / bhavāniva jagatyasminna mahānavalokitaḥ // 
kathaṃcitprāpyate kaścidbhrāntveva hi mahājanaḥ / na bhavāniva bhavyātmā sulabho jagati kvacit // 
vaṃśakhaṇḍe hi kasmiṃścijjāyate mauktikaṃ yathā / jagatkhaṇḍe hi kasmiṃściddṛśyate tvādṛśastathā // 
mayā tu sumahatkāryamadya saṃpāditaṃ śubham / puṇyadehavimuktātmā yadbhavānavalokitaḥ // 
tadastu tava kalyāṇaṃ praviśātmaguhāṃ śubhām / madhyāhnasamayo yanme vrajāmi suramandiram // 
ityākarṇya bhuśuṇḍo'sau jagrāhotthāya pādapāt / saṃkalpitābhyāṃ hastābhyāmupāttaṃ hemapallavam // 
kalpavṛkṣalatāpuṣpakesareṇa himatviṣā / tatpātraṃ mauktikārghyeṇa pūrayāmāsa pūrṇadhīḥ // 
tenārghyapādyapuṣpeṇa trinetramiva māmasau / āpādamastakaṃ bhaktyā pūjayāmāsa pūrvajaḥ // 
anuvrajyākadarthena khagendrālamiti bruvan / viṣṭarādahamutthāya tataḥ khagavadāplutaḥ // 
vyomni yojanamātraṃ tu madanuvrajyayā gataḥ / karaṃ kareṇāvaṣṭabhya balātsaṃrodhitaḥ khagaḥ // 
mayi yāte kṣaṇenaiva gaganādhvanyadṛśyatām / nivṛtto'sau vihaṃgendro dustyajā saṃgatiḥ satām // 
anyonyamapi kasmiṃścittaraṅgaka ivāmbudhau / vyomanyadṛśyatāṃ yāto khagasmṛtyā munīnaham // 
saptarṣimaṇḍalaṃ prāpya jāyayā paripūjitaḥ / yāte kṛtayugasyādau purā varṣaśatadvaye // 
saṃgato'haṃ bhuśuṇḍena meroḥ śṛṅgadrume'bhavam / adya rāma kṛte kṣīṇe tretā saṃprati vartate // 
madhye tretāyugasyāsya jātastvaṃ ripumardana / punaradyāṣṭame varṣe tatraivopari bhūbhṛtaḥ / milito'bhūdbhuśuṇḍo me tathevājararūpavān // 
iti saṃkathitaṃ citraṃ bhuśuṇḍodantamuttamam / śrutvā vicārya caivāntaryadyuktaṃ tatsamācara // 
śrīvālmīkiruvāca / iti sumatibhuśuṇḍasatkathāṃ yo vimalamatiḥ pravicārayiṣyatīha / bhavabhayabahulākulāsthitāṃ sa prasabhamasatsaritaṃ tariṣyatīti // 
śrīvasiṣṭha uvāca / evaṃ bhuśuṇḍavṛttāntaḥ kathitaste mayānagha / anayā prajñayā tīrṇo bhuśuṇḍo mohasaṃkaṭāt // 
etāṃ dṛṣṭimavaṣṭabhya svaprāṇābhyāsapūrvikām / bhuśuṇḍavanmahābāho bhava tīrṇamahārṇavaḥ // 
yathā jñānena yogena saṃtatābhyāsajanmanā / bhuśuṇḍaḥ prāptavānprāpyaṃ tathāsādaya tatpadam // 
asaktabuddhayaḥ sarve bhuśuṇḍavadavasthitim / prāpnuvanti pare tattve prāṇāpānāvalokinaḥ // 
etā vicitrā bhavatā śrutā vijñānadṛṣṭayaḥ / idānīṃ dhiyamālambya yathecchasi tathā kuru // 
śrīrāma uvāca / bhagavanbhavatā bhūmibhāsvatā jñānaraśmibhiḥ / hārdamuddāmadaurātmyaṃ pramṛṣṭamakhilaṃ tamaḥ // 
prabuddhāḥ smaḥ prahṛṣṭāḥ smaḥ praviṣṭāḥ smaḥ svamāspadam / sthitāḥ smo jñātavijñeyā bhavanto hyaparā iva // 
aho bhuśuṇḍacaritaṃ paraṃ vismayakārakam / bhagavanbhavatā proktamuttamārthāvabodhanam // 
bhuśuṇḍacarite brahmannetasminkathite tvayā / yaccharīragṛhaṃ proktaṃ māṃsacarmāsthinirmitam // 
tatkena nāma racitaṃ kuto vā tatsamutthitam / kathaṃ vā sthitimāyātaṃ ko vā tatrāvatiṣṭhate // 
śrīvasiṣṭha uvāca / paramārthāvabodhāya doṣāpākaraṇāya ca / śrṛṇu rāghava tattvena vakṣyamāṇamidaṃ mayā // 
asthisthūṇaṃ navadvāraṃ raktamāṃsāvalepanam / śarīrasadanaṃ rāma na kenacididaṃ kṛtam // 
ābhāsamātramevedamitthamevāvabhāsate / dvicandravibhramākāraṃ sadasacca vyavasthitam // 
dvicandradarśanavidhau candradvitvaṃ sadaiva hi / vastutaścaika evenduḥ sthito dehastathaiva hi // 
dehapratyayakāle hi deho'yaṃ samavasthitaḥ / asanneva ca sattasmātproktaḥ sadasadātmakaḥ // 
svapne svapnāvabodhaḥ saṃstvanyadā sa mudhaiva hi / budbudo budbudavidhau satyo mithyaiva cānyadā // 
deho dehavidhau satyo hyasatya itaradvidhau / pratibhāsavidhau tāvajjalaṃ sadasadanyadā // 
pratibhāsavidhau dehaḥ sannasaṃścānyadā smṛtaḥ / ābhāsamātramevedamitthaṃ saṃprati bhāsate // 
ayaṃ nāmāhamityantargṛhītamananaṃ sthitam / māṃsāsthimayanirmāṇadeho'hamiti vibhramam // 
tyaja saṃkalpanirmāṇadehāḥ santi sahasraśaḥ / sukhatalpagato yena svapnadehena diktaṭān // 
paribhramasi he rāma sa dehaste kva saṃsthitaḥ / jāgarāyāṃ manorājye yena svargapurāntaram // 
paribhramasi meruṃ vā sa dehaste kva saṃsthitaḥ / svapneṣvapi ca yaḥ svapnastatra yena mahītaṭān // 
paribhramasi he rāma sa dehaste kva saṃsthitaḥ / manorājyaṃ manorājye mahadvibhavabhūmiṣu // 
paribhramasi yeneha sa dehaste kva saṃsthitaḥ / gatairdehairmanorājye yā vicitrā jagatkriyāḥ // 
prakaroṣi mahābāho te dehāste kva saṃsthitāḥ / vilāsinyānurāgiṇyā yena saṃkalpakāntayā // 
nirvṛtiṃ yāsi dehena sa dehaste kva saṃsthitaḥ / ete rāma yathā dehā manasaḥ sadasanmayāḥ // 
tathaiva tādṛśācāro deho'yaṃ manasaḥ smṛtaḥ / idaṃ dhanamayaṃ deho deśo'yamiti vibhramaḥ // 
tatsarvaṃ cittavīryasya saṃkalpasya vijṛmbhitam / dīrghasvapnamimaṃ viddhi dīrghaṃ vā cittavibhramam // 
dīrghaṃ vāpi manorājyaṃ saṃsāraṃ raghunandana / prabodhameṣyasi yadā paramātmecchayā svayā // 
drakṣyasi tvaṃ tadā samyagidamarkodaye yathā / svapnasaṃkalpajālena yathānyaiva jagatsthitiḥ // 
tathaiveyaṃ hi saṃkalpakalanā kācideva hi / yathā pūrvaṃ mayotpattiḥ proktā kamalajanmanaḥ // 
manasaḥ svayamevāntaḥsaṃkalpakalanodbhavā / vicitraracanopetaṃ manastatrāttavibhramam // 
saṃkalpakalanāmātraṃ tathedamavabhāsanam / yathā kalpita ābhāso manaso'bjajatāṃ gataḥ // 
dehādvicintito dehaḥ sthito'nyastadvadeva hi / prākpravāhacirābhyasto vāsanātiśayena yaḥ // 
tathaiva dṛśyate dehastathā''kṛtyudayena saḥ / pauruṣeṇa prayatnena saṃkalpo hyayameva cit // 
anyathā bhāvyate rāma bhūyate tadihānyathā / ayaṃ so'yaṃ mamāyaṃ ca saṃsāra iti bhāvite // 
satyo yo bhāvyate rāma bhāvanādārḍhyasaṃbhavaḥ / bhāvitaṃ tīvravegena yadevāśu tadeva hi // 
sarvatra dṛśyate rāma kāntevātyantavallabhā / aharvyāvṛttirabhyastā yathā svapneṣu dṛśyate // 
tathāyaṃ bhāvanābhyastaḥ saṃsāro'pyavalokyate / yathā svapnāvanau kṣipramaharyadavabhāsate // 
tathedamalpakālasthamapi saṃlakṣyate sthiram / vyomanyeva yathā tāpatapte saṃdṛśyate sarit // 
dharāpyavidyamānāpi saṃkalpāddṛśyate tathā / dṛśyate dṛṣṭivairūpyādyathā vyomani picchikā // 
tathaiveyaṃ jagallakṣmīrdurjñānādavabhāsate / dṛśyate samayā dṛṣṭyā na yathā vyomni picchikā // 
samyagdṛṣṭyā jagallakṣmīstatheyaṃ nāvabhāsate / bhīrurabhyeti na yathā svasaṃkalpeṣu saṃbhramam // 
svasaṃkalpe hi saṃsāre na tathaiti bhayaṃ sudhīḥ / sva eva hi svabhāvo'yamitthaṃ saṃprati bhāsate // 
saṃsārasaraṇisthityāṃ kasmātko'tra vibheti kim / sa eva kiṃcitsaṃśodhyaḥ śuddhyā vimalatāṃ gate // 
tasminna dṛśyate rāma moho'yaṃ jagataḥ sthitaḥ / samyagālokamātreṇa svabhāvaḥ śuddhimṛcchati // 
na gṛhṇāti malaṃ bhūyastāmratāmiva kāñcanam / ābhāsamātramevedaṃ na sannāsajjagattrayam // 
ityanyakalanātyāgaḥ samyagālokanaṃ viduḥ / maraṇaṃ jīvitaṃ svargo jñānamajñānameva ca // 
cidābhāsādṛte nāstītyekatā samyagīkṣaṇam / tvamahaṃtādisaṃsāra iti me na diśo daśa // 
sarvaṃ svābhāsameveti samyagālokanaṃ viduḥ / sadasanmayasaṃsāre yathā bhūtārthadarśanāt // 
nāstameti na codeti samyagālokanānmanaḥ / nirṇīya sarvabhāvānāmasattvaṃ sattvameva ca // 
niṣkāmaṃ śāntimabhyeti samyagālokanānmanaḥ / na nindati na ca stauti na hṛṣyati na śocati // 
śītalāṃ satyatāmeti samyagālokanānmanaḥ / avaśyameva martavyaṃ sarvaireva hi bandhubhiḥ // 
iti bandhuviyogeṣu kiṃ vṛthā paritapyase / avaśyameva ca mayā martavyamiti niścayaḥ // 
ityātmamaraṇaprāptau kiṃ mudhā paritapyase / avaśyameva jātena kiṃcitsuvibhavādikam // 
prāptavyaṃ puruṣeṇeti harṣasyāvasaro hi kaḥ / sarvasyaiva hi saṃsāre narasya vyavahāriṇaḥ // 
arthāyātā bhavatyāpacchokasyāvasaro hi kaḥ / bṛṃhatyudeti sphurati budbudaugha ivārṇave // 
idaṃ hi jagatāṃ jālaṃ kimatra paridevanā / satsadeva sadaivaitadasadevāsadeva hi // 
kriyāvaicitryamātre tu kimanyatparidevyate / nāhamasmi na cābhūvaṃ bhaviṣyāmi na so'dhunā // 
deho'yaṃ citradoṣotthaḥ kimanyatparidevyate / dehāccedanya evāhaṃ cidābhāsastadaṅga he // 
kau tau me sadasadbhāvau yanniṣṭhaṃ paritapyate / iti niścayavatsvāntaṃ samyagjñānātmano muneḥ // 
nāstameti na codeti na śāntaṃ paritapyate / paratāmeva nāśāntāmanuttamapade sthitaḥ // 
ādatte tittirī mṛdvīṃ tṛṇakoṭimivāmalām / etadarthamasatye'sminnāsthā kāryā manāgapi // 
surajjveva balīvardo badhyate janturāsthayā / atastvayā dṛḍhamidamiti nirṇīya buddhitaḥ // 
āsthārahitayā buddhyā vihartavyamihānagha / kartavyameva kartavyamakartavyamupekṣyate // 
āsthānāsthe parityajya līlayaiva mahādhiyā / ābhāsamātramevedaṃ yasya ca pratibhāsate // 
so'ntaḥ śītalatāmeti dinānte bhuvanaṃ yathā / pratibhāsaṃ parityajya padārthapaṭalavraje // 
ābhāsamātrasāmānyamidamālokayānagha / ābhāsamātrakaṃ rāma cittāmarśakalaṅkitam // 
tatastadapi saṃtyajya nirābhāso bhavottama / cidākāśamayo nityaṃ sarvagaḥ sarvavarjitaḥ // 
ābhāsasya parityāge bhavasyekāntanirmalaḥ / nāhamasmi na me bhogāḥ satyā ityabhibhāvite // 
nedamāḍambaraṃ vyarthamanarthāyāvabhāsate / ahameva hi vā sarvaṃ cidityevaṃ vibhāvite // 
nedamāḍambaraṃ vyarthamanarthāyāvabhāsate / darśanadvayamapyetatsatyamatyantasiddhidam // 
yadekametayovetsi ramyaṃ tadrāma saṃśraya / dvābhyāmevātha vai tābhyāṃ darśanābhyāmihānagha // 
viharankuru kalyāṇa rāgadveṣaparikṣayam / yatkiṃciduditaṃ loke yannabhasyatha vā divi // 
tatsarvaṃ prāpyate rāma rāgadveṣaparikṣayāt / rāgādihatayā buddhyā yādṛgrāma viceṣṭitam // 
tattadeva prayātyāśu mūḍhānāṃ viparītatām / dveṣadoṣormiruddhāsu na guṇāścittavṛttiṣu // 
padaṃ kurvanti dagdhāsu sthalīṣu hariṇā iva / rāgo dveṣaśca sarpau dvau na vilīnau manovile // 
yasya kalpatarostasmātkiṃ nāmāṅga na labhyate / ye hi prājñāḥ svaniyatā vidagdhāḥ śāstraśālinaḥ // 
rāgadveṣamayāste vai jambukāste dhigastu tān / maddhanaṃ bhuktamanyena dhanaṃ tyaktaṃ mayā'nyataḥ // 
iti saṃvyavahārehāḥ ke rāgadveṣayoḥ kramāḥ / dhanāni bandhavo mitraṃ punarāyānti yānti ca // 
kimeteṣu naraḥ prājño rajyate vā virajyate / bhāvābhāvabhavābhogā māyeyaṃ pārameśvarī // 
saṃsāraracanā sarvā saṃsaktaṃ pātayatyalam / na dhanaṃ na jano nātmā satyaṃ rāghava vastutaḥ // 
mithyaiva mithyāvasitamitīdaṃ parilakṣyate / ādyantayoḥ sarvamasanmadhye'pyasthiramādhimat // 
kva baghnāti ratiṃ prājño hyanyakalpitakhadrume / ekena kalpitā khe strī bhuṅkte tāṃ dūrago'paraḥ // 
itīyamaṅga saṃsāraracanā tena mā bhrama / bhūtājavaṃ javībhāvamimamātatamākulam // 
gandharvapuranirmāṇavilāsena samaṃ viduḥ / svapnasaṃkalpapuravadasadevedamutthitam // 
sarvatra saṃsthamevedaṃ suṣuptamiva vicyutam / paripaśyasi saṃsāradīrghasvapnapuradrumam // 
ajñānanidrāluṭhanasvabhāvātmakamacyutam / saṃsārasvapnasaṃbhrānto bhavānayamiha sthitaḥ // 
tadenāṃ vitatāṃ nidrāṃ ghanājñānamayātmikām / tyajālakṣmīmivāvāptanidhānaḥ puruṣottamaḥ // 
prabodhamehi paśya svamātmānamuditaṃ sadā / nirvikalpaṃ cidābhāsaṃ prātaḥpadmaṃ raviṃ yathā // 
prabudhyasva prabudhyasva punaḥpunarayaṃ mayā / prabodhyase mahābāho paśyātmārkamanāmayam // 
mayaitenābhivṛṣṭena śītena jñānavāriṇā / suśabdaśālinā rāma hyanenaivāsi bodhitaḥ // 
bodhamāsādaya paraṃ prabodho'dyaiva rāghava / satyamālokayālīkaṃ tyaktvemaṃ jāgataṃ bhramam // 
na te janma na te duḥkhaṃ na doṣāste na te bhramāḥ / sarvaṃ saṃkalpamutsṛjya tiṣṭhātmani susaṃsthitaḥ // 
parigalitavikalpadoṣajālastvamasi susārasuṣuptasaumyadṛṣṭiḥ / ativitatamidaṃ suśuddhaye tvaṃ samupaśamātmani tiṣṭha he mahātman // 
śrīvālmīkiruvāca / ityākarṇayati svasthasamacetasi rāghave / viśrānte svātmani svairaṃ paramānandamāgate // 
tatrastheṣu ca sarveṣu teṣūpaśamaśāliṣu / rāghavasyātmaviśrānteḥ sthityarthaṃ vacanāmṛtam // 
virarāma munervāri sasyeṣvambudharādiva / atha yāte muhūrtārdhe rāghave pratibodhite // 
punarāha tamevārthaṃ vasiṣṭho vadatāṃ varaḥ / śrīvasiṣṭha uvāca / rāma samyakprabuddho'si svātmānamasi labdhavān // 
evamevāvalambyārthaṃ tiṣṭha neha padaṃ kṛthāḥ / idaṃ saṃsāracakraṃ hi nābhau saṃkalpamātrake // 
saṃrodhitāyāṃ vahanādraghunandana ruddhyate / kṣobhitāyāṃ manonābhyāmidaṃ saṃsāracakrakam // 
prayatnādrodhitamapi pravahatyeva vegataḥ / paraṃ pauruṣamāsthāya balaṃ prajñāṃ ca yuktitaḥ // 
nābhiṃ saṃsāracakrasya cittameva nirodhayet / prajñāsaujanyayuktena śāstrasaṃvalitena ca // 
pauruṣeṇa na yatprāptaṃ na tatkvacana labhyate / daivaikaparatāṃ tyaktvā bālabodhopakalpitām // 
nijaṃ prayatnamāśritya cittamādau nirodhayet / āviriñcātpravṛttena bhrameṇājñānarūpiṇā // 
asadeva sadābhāsamidamālakṣyate'nagha / ajñānabhramavistāramātrakākṛtayo'nagha // 
ime dehā bhramantīha sarvadharmātsamutthitāḥ / saṃkalpaḥ punarastveva dehasyārthe kadācana // 
sukhaduḥkhavicāritvaṃ na kāryaṃ rāma dhīmatā / duḥkhamlānamukhaḥ kledī prasannātkledavarjitāt // 
api citranarāddehanarastucchataraḥ smṛtaḥ / ādhivyādhiparimlāne svayaṃ kledini nāśini // 
na tathā sthiratā dehe citrapuṃso yathā kila / vināśito hi citrastho deho naśyati nānyathā // 
avaśyanāśo māṃsātmā svayaṃ deho vinaśyati / pālitaḥ susthirāṃ śobhāmādatte citramānavaḥ // 
dehastu pālito'pyuccairnaśyatyeva na vardhate / tena śreṣṭhaścitradeho nāyaṃ saṃkalpadehakaḥ // 
ye guṇāścitradehe hi na te saṃkalpadehake / citradehādapi jaḍādyo'yaṃ tucchataraḥ kila // 
tasminmāṃsamaye dehe kaivāsthā bhavato'nagha / dīrghasaṃkalpadeho'yaṃ tasminnāsthā mahāmate // 
svapnasaṃkalpajāddehādapi tucchataro hyayam / alpasaṃkalpajo dīrghaiḥ sukhaduḥkhairna gṛhyate // 
dīrghasaṃkalpajaścāyaṃ dīrghaduḥkhena duḥkhitaḥ / deho hi saṃkalpamayo nāyamasti na vāsti naḥ // 
kiṃ vyarthametadarthaṃ hi mūḍho'yaṃ kleśabhājanam / yathā citramaye puṃsi kṣate kṣīṇe na tatkṣatiḥ // 
tathā saṃkalpapuruṣe kṣate kṣīṇe na tatkṣatiḥ / yathā manorājyamaye kṣate kṣīṇe na tatkṣatiḥ // 
yathā dvitīye śaśini kṣate kṣīṇe na tatkṣatiḥ / yathā svapnasamārambhe kṣate kṣīṇe na tatkṣatiḥ // 
yathā nadyātapajale kṣate kṣīṇe na tatkṣatiḥ / saṃkalpamātraracite prakṛtyaiva ca nāśini // 
tathā śarīrayantre'sminkṣate kṣīṇe na tatkṣatiḥ / dīrghasvapnamaye hyasmiṃścittasaṃkalpakalpite // 
bhūṣite dūṣite dehe na hi kiṃciccitaḥ kṣatam / na cidantamupāyāti nātmā calati rāghava // 
na brahma vikṛtiṃ yāti kiṃvā dehakṣaye kṣatam / bhramaccakropariṣṭho hi pūrvacakropacakravat // 
yathā paśyati dikcakraṃ bhramadatyantamohitaḥ / akasmādeva ruḍhena mithyājñānena valgatā // 
tatrasthena tathaivedaṃ dṛśyate dehacakrakam / bhramitaṃ ca bhramadūpaṃ patadrūpaṃ prapātitam // 
hataṃ ca hanyamānaṃ ca dṛśyate dehacakrakam / dhīratāmalamālambya ghanabhramamimaṃ tyajet // 
saṃkalpena kṛto deho mithyājñānena sannasan / asatyena kṛtaṃ yasmānna tatsatyaṃ kadācana // 
asadabhyutthito deho rajjvāmiva bhujaṃgadhīḥ / asatyāmeva satyāṃ ca karotyapi jagatkriyām // 
jaḍena rāma kriyate yanna tatkṛtamucyate / kurvannapi tadā deho na kartā kvacideva hi // 
nirīho hi jaḍo deho nātmano'syābhivāñchitam / kartā na kaścidevāto draṣṭā kevalamasya saḥ // 
yathā dīpo nivātasthaḥ svātmanyevāvatiṣṭhate / sākṣivatsarvabhāveṣu tathā tiṣṭhejjagatsthitau // 
yathā divasakarmāṇi bhāskaraḥ svastha eva san / karotyevamimāṃ rāma kuru pārthivasaṃsthitim // 
asminnasanmaye dehagṛhe śūnye samutthite / sattāmupagate mithyābālakalpitayakṣavat // 
kuto'pyāgatya niḥsāraḥ sarvasajjanavarjitaḥ / ahaṃkāraḥ kuvetālaḥ praviṣṭaścittanāmakaḥ // 
asya mā bhṛtyatāṃ gaccha tvamahaṃkāradurmateḥ / asya bhṛtyatayā rāma nirayaḥ prāpyate phalam // 
svasaṃkalpavilāsena dehagehe durākṛtiḥ / unmattacittavetālaḥ parivalgati līlayā // 
śūnyaṃ dehagṛhaṃ prāpya cittayakṣeṇa tatkṛtam / bhītā yena mahānto'pi samādhiniyatāḥ sthitāḥ // 
cittavetālamudvāsya svaśarīrakamandirāt / saṃsāraśūnyanagare na bibheti kadācana // 
cittabhūtābhibhūte'sminye śarīragṛhe ratāḥ / citramadyāpi te kasmāddhaṭitā ātmavatsthitāḥ // 
graste cittapiśācena dehasadmani ye mṛtāḥ / piśācasyeva yā buddhirnāpiśācasya rāghava // 
ahaṃkārabṛhadyakṣagṛhe dagdhaśarīrake / viharannāsthayā sādho na tu vai tatkila sthiram // 
ahaṃkārānucaratāṃ tyaktvā vitatayā dhiyā / ahaṃkārāsmṛtiṃ prāpya svātmaivāśvavalambyatām // 
ahaṃkārapiśācena grastā ye nirayaiṣiṇaḥ / teṣāṃ mohamadāndhānāṃ na mitrāṇi na bāndhavāḥ // 
ahaṃkāropahatayā buddhyā yā kriyate kriyā / viṣavallyā iva phalaṃ tasyāḥ syānmaraṇātmakam // 
vivekadhairyahīnena svāhaṃkāramahotsavaḥ / mūrkheṇālambito yena naṣṭamevāśu viddhi tam // 
ahaṃkārapiśācena varākā ye vaśīkṛtāḥ / ta ete narakāgnīnāṃ rāghavendhanatāṃ gatāḥ // 
ahaṃkārorago yasya parisphūrjati koṭare / svadehapādapo'dhīrairacireṇa nipātyate // 
ahaṃkārapiśāco'smindehe tiṣṭhatu yātu vā / tvamenamālokaya mā manasā mahatāṃ vara // 
avadhūto hyavajñātaścetasaiva tiraskṛtaḥ / ahaṃkārapiśācaste neha kiṃcitkariṣyati // 
dehālaye sphuratyasmin rāma cittapiśācake / asyānantavilāsasya kimivāgatamātmanaḥ // 
cittayakṣābhibhūtānāṃ yāḥ puṃsāṃ vitatāpadaḥ / śakyante parisaṃkhyātuṃ na tā varṣaśatairapi // 
hā hā mṛto'smi dagdho'smītyetā vai duḥkhavṛttayaḥ / ahaṃkārapiśācasya śaktayo'nyasya nānagha // 
sarvago'pi yathākāśaḥ saṃbandho neha kenacit / sarvago'pi tathaivātmā nāhaṃkāreṇa saṃgataḥ // 
yatkaroti yadādatte dehayantramidaṃ calam / vātarajjuyutaṃ rāma tadahaṃkāraceṣṭitam // 
vṛkṣotpattau yathā heturakartrapi kilāmbaram / ātmasaṃsthastathehātmā cittaceṣṭāsu kāraṇam // 
ātmasaṃnidhimātreṇa sphuratyāttavapurmanaḥ / dīpasaṃnidhimātreṇa kuḍyarūpamivāmalam // 
api viśliṣṭayo rāma nityamevātmacittayoḥ / dyāvāpṛthivyoriva kaḥ saṃbandhaḥ prakaṭāndhayoḥ // 
capalaspandanerābhirātmaśaktibhirāvṛtam / cittamātmeti maurkhyeṇa dṛśyate raghunandana // 
ātmā prakāśarūpo hi nityaḥ sarvagato vibhuḥ / cittaṃ śaṭhamahaṃkāraṃ viddhi hārdaṃ bṛhattamaḥ // 
ātmāsi vastutastvaṃ hi sarvajño na mano bhṛśam / dūre kuru manomohaṃ kimetenābhisaṃgataḥ // 
piśāco'pi mano rāma śūnyadehagṛhe sthitaḥ / bhāvayatyeṣa duṣṭātmā maunamuttama saṃspṛśan // 
bhavapradamakalyāṇaṃ dhairyasarvasvahāriṇam / manaḥpiśācamutsṛjya yo'si sa tvaṃ sthiro bhava // 
cittayakṣadṛḍhākrāntaṃ na śāstrāṇi na bāndhavāḥ / śaknuvanti paritrātuṃ guravo na ca mānavam // 
saṃśāntacittavetālaṃ guruśāstrārthabāndhavāḥ / śaknuvanti samuddhartuṃ svalpapaṅkānmṛgaṃ yathā // 
asmiñjagacchūnyapure sarvameva pradūṣitam / dehagehaṃ pramattena cittayakṣeṇa valgatā // 
cittavetālavalitā samastā dehakhaṇḍajā / iyaṃ jagadaraṇyānī śūnyā kasya na bhītaye // 
jagannagaryāmasyāṃ tu śāntacittapiśācakam / dehagehaṃ katipayaiḥ sevyate sadbhireva yat // 
iha saṃśrūyate yā yā dik saiva raghunandana / pramattamohavetālaiḥ pūrṇā dehaśmaśānakaiḥ // 
asyāṃ jagadaraṇyānyāṃ muhyantaṃ mugdhabālavat / svayamārādhya dhairyāśamātmanātmānamuddharet // 
jagajjaradaraṇye'smiṃścaradbhūtamṛgavraje / dhṛtiṃ tṛṇarasai rāma mā gaccha mṛgapotavat // 
asminmahītalāraṇye caranti mṛgapotakāḥ / tvamajñānagajaṃ bhuktvā saiṃhīṃ vṛttimupāśraya // 
anye naramṛgā mugdhā jambūdvīpe svajaṅgale / viharanti yathā rāma tathā mā viharānagha // 
atyalpakālaśiśire kardamālepadāyini / na maṅktavyaṃ bandhurūpe mahiṣeṇeva palvale // 
bhogābhogā bahiṣkāryā āryasyānusaretpadam / pravicārya mahārthaṃ svamekamātmānamāśrayet // 
apavitrasya tucchasya durbhagasya durākṛteḥ / dehasyārthaṃ na maṅktavyaṃ cintācaṇḍī sudāruṇā // 
anyena racito deho yakṣeṇānyena saṃśritaḥ / duḥkhamanyasya bhoktānyaścitreyaṃ maurkhyacakrikā // 
yathaikarūpā ghanatā dṛṣado'styātmanastathā / sattāmātraikasāmānyāditarasyāpyasaṃbhavāt // 
yathopalasya ghanatā mānasādi tathātmanaḥ / sattāmātrādabhinnatvādabhāvādasya saṃsthiteḥ // 
yathopalasyopalatā ghaṭasya ghaṭatā yathā / sattāmātrādabhinnaiva mānasādi tathātmanaḥ // 
atremāmaparāṃ dṛṣṭiṃ mahāmohavināśinīm / śṛṇu yā kathitā pūrvaṃ mama kailāsakandare // 
saṃsāraduḥkhaśāntyarthaṃ devenārdhendumaulinā / astīndukarasaṃbhārabhāsuraḥ pārago divaḥ // 
kailāso nāma śailendro gaurīramaṇamandiram / tatrāste bhagavāndevo haraścandrakalādharaḥ // 
taṃ pūjayanmahādevaṃ tasminneva girau purā / kadācidavasaṃ gaṅgātaṭe viracitāśramaḥ // 
taporthaṃ tāpasācāre cirāya racitasthitiḥ / siddhasaṃghātavalitaḥ kṛtaśāstrārthasaṃgrahaḥ // 
puṣpārthaṃ syūtapuṭikaḥ pustakavyūhasaṃgrahī / evaṃguṇaviśiṣṭasya kailāsavanakuñjake // 
tapaḥ pracarato rāma mama kālo'tyavartata / athaikadā kadācittu bahulasyāṣṭame dine // 
gate śrāvaṇapakṣasya rātryagre kṣayamāgate / dikṣu saṃśāntarūpāsu kāṣṭhamaunasthitāsviva // 
khaḍgacchedyāndhakāreṣu kuñjeṣu gahaneṣu ca / etasminnantare tatra yāmārdhe prathame gate // 
samādhiṃ tanutāṃ nītvā sthitohaṃ bāhyamagnadṛk / apaśyaṃ kānane tejo jhaṭityeva samutthitam // 
śubhrābhraśatasaṃkāśaṃ candrabimbagaṇopamam / prakaṭīkṛtadikkuñja tadālokya mayā smayāt // 
antaḥprakāśaśālinyā bahirdṛṣṭyāvalokitam / yāvatpaśyāmi taṃ sānuṃ prāptaścandrakalādharaḥ // 
gaurīkarārpitakaro nandiprotsāritāgragaḥ / śiṣyānsaṃbodhya tatrasthāngṛhītvārghyaṃ susaṃyataḥ // 
agamaṃ sumanāstasya dṛṣṭipūtamahaṃ puraḥ / tatra puṣpāñjaliṃ dattvā dūrādeva trilocanaḥ // 
dattārghyeṇa mayā devaḥ saṃpraṇamyābhivanditaḥ / tataścandraprabhāsakhyā ṛjvyā śītalayā tayā // 
dṛśā sarvārtihāriṇyā ciramasmyāspadīkṛtaḥ / puṣpasānūpaviṣṭāya tasmai trailokyasākṣiṇe // 
arghyaṃ puṣpaṃ tathā pādyamabhyupetyārpitaṃ mayā / mandārapuṣpāñjalayo vikīrṇā bahavaḥ puraḥ // 
nānāvidhernamaskāraiḥ stotraiścābhyarcitaḥ śivaḥ / tato bhagavatī gaurī tādṛśyaiva saparyayā // 
saṃpūjitā sakhīyuktā gaṇamaṇḍalikā tathā / pūjānte pūrṇaśītāṃśuraśmiśītalayā girā // 
tatropaviṣṭaṃ provāca māmardhendukalādharaḥ / brahmanpraśamaśālinyaḥ prāptaviśrāntayaḥ pade // 
kaccitkalyāṇakāriṇyaḥ saṃvidaste sthitāḥ pare / kaccittapaste nirvighnaṃ kalyāṇamanuvartate // 
kaccitprāpyamanuprāptaṃ kaccicchāmyanti bhītayaḥ / evaṃvādini deveśe sarvalokaikakāriṇi // 
girānunayaśālinyā mayoktaṃ raghunandana / tryakṣānusmṛtikalyāṇavatāmiha maheśvara // 
na kiṃcidapi duṣprāpaṃ na ca kāścana bhītayaḥ / tvadanusmaraṇānandaparighūrṇitacetasām // 
na te santi jagatkośe praṇamanti na ye punaḥ / te deśāste janapadāstā diśaste ca parvatāḥ // 
tvadanusmaraṇaikāntadhiyo yatra sthitā janāḥ / phalaṃ bhūtasya puṇyasya vartamānasya secanam // 
tanoti caiṣyato bījaṃ tvadanusmaraṇaṃ prabho / jñānāmṛtaikakalaśo dhṛtijyotsnāniśākaraḥ // 
apavargapuradvāraṃ tvadanusmaraṇaṃ prabho / tvadanusmaraṇodāracintāmaṇimatā mayā // 
sarvāsāmāpadāṃ mūrdhni dattaṃ bhūtapate padam / ityuktvā suprasannaṃ taṃ bhagavantaṃ maheśvaram // 
avocaṃ praṇato bhūtvā yadrāma tadidaṃ śṛṇu / bhagavaṃstvatprasādena pūrṇā me sakalā diśaḥ // 
kiṃtu pṛcchāmi deveśa saṃdehe tatra nirṇayam / brūhi prasannayā buddhyā tyaktodvegamanāmayam // 
sarvapāpakṣayakaraṃ sarvakalyāṇavardhanam / devārcanavidhānaṃ tatkīdṛśaṃ bhavati prabho // 
īśvara uvāca / śṛṇu brahmavidāṃ śreṣṭha devārcanamanuttamam / vadāmi mucyate yena kṛtena sakṛdeva hi // 
kaccidvetsi mahābāho devaḥ kaḥ syāditi dvija / na devaḥ puṇḍarīkākṣo na ca devastrilocanaḥ // 
na devaḥ kamalodbhūto na devastridaśeśvaraḥ / na devaḥ pavano nārko nānalo na niśākaraḥ // 
na brāhmaṇo nā'vanipo nāhaṃ na tvaṃ dvijottama / na devo deharūpo hi na devaścittarūpadhṛk // 
na devaḥ kamalārūpī nāpi devo bhavenmatiḥ / akṛtrimamanādyantaṃ devanaṃ deva ucyate // 
ākārādiparicchinne mite vastuni tatkutaḥ / akṛtrimamanādyantaṃ devanaṃ cicchivaṃ viduḥ // 
tadeva devaśabdena kathyate tatprapūjayet / tadevāsti yataḥ sarvaṃ sattāsattātmarūpadhṛk // 
ajñātaśivatattvānāmākārādyarcanaṃ kṛtam / yojanādhvanyaśaktasya krośādhvā parikalpyate // 
iyattādiparicchinnaṃ rudrādeḥ prāpyate phalam / akṛtrimamanādyantaṃ phalamānanda ātmanaḥ // 
akṛtrimaphalaṃ tyaktvā yaḥ kṛtrimaphalaṃ vrajet / tyaktvā sa mandāravanaṃ kārañjaṃ yāti kānanam // 
bodhaḥ sāmyaṃ śama iti puṣpāṇyagrāṇi tatra ca / śivaṃ cinmātramamalaṃ pūjyaṃ pūjyavido viduḥ // 
śamabodhādibhiḥ puṣpairdeva ātmā yadarcyate / tattu devārcanaṃ viddhi nākārārcanamarcanam // 
ātmasaṃvittirūpaṃ tu tyaktvā devārcanaṃ janāḥ / kṛtrimārcāsu ye saktāściraṃ kleśaṃ bhajanti te // 
jñātajñeyā hi ye santo bālakrīḍopamaṃ ca te / ātmadhyānādṛte brahmankurvanto devapūjanam // 
ātmaiva devo bhagavāñchivaḥ paramakāraṇam / jñānārcanenāvirataṃ pūjanīyaḥ sa sarvadā // 
tvametaccetanākāśamātmānaṃ jīvamavyayam / svabhāvaṃ viddhi na tvanyaḥ pūjyaḥ pūjātmapūjanam // 
śrīvasiṣṭha uvāca / cetanākāśamātrātma yathā jagadidaṃ prabho / yathā taccetanasyaiva jīvāditvaṃ taducyatām // 
īśvara uvāca / cidvyomaiva kilāstīha pārāvāravivarjitam / sarvatrāsaṃbhavaccetyaṃ yatkalpānte'vaśiṣyate // 
yadyatsvayaṃ prakacati tasya svakacanasya tu / svayaṃ yatspanditaṃ nāma tenedaṃ jagadityalam // 
ityevaṃ svapnapuravajjagadbhāti cidātmakam / evaṃ cidvyomamātrātma jagadacchaṃ na bhittimat // 
atyantāsaṃbhavāccetyaṃ dṛśyaṃ cidvyomamātrakam / cittvātkacati sargādau yattajjagaditi smṛtam // 
tasmātsvapnapurākāraṃ yadidaṃ bhāsate jagat / tatra cidvyomamātrātmanyanyatā nāma kā kutaḥ // 
cinmātrameva girayaścinmātraṃ jagadambaram / cinmātramātmā jīvaśca cinmātraṃ bhūtasaṃtatiḥ // 
cidvyomamātrāditaratsargādau sarvavedane / bhinnasvarge pure vāpi kiṃ saṃbhavati kathyatām // 
ākāśaṃ paramākāśaṃ brahmākāśaṃ jagaccitiḥ / iti paryāyanāmāni tatra pādapavṛkṣavat // 
evaṃ dvau svapnasaṃkalpamāyābhiḥ svanubhūyate / tadā kila cidākāśameva bhāti jagattayā // 
yathaitatsaṃvidākāśaṃ svapne bhāti jagadvapuḥ / tathedaṃ jāgradākhye'pi svapne bhāti tadeva naḥ // 
yathā svapnapure citkhaṃ varjayitvetaratkvacit / na kiṃcitsaṃbhavatyevaṃ jāgratyevaṃ mahācitaḥ // 
yato na saṃbhavatyanyaccetyaṃ kiṃcittato'khilam / cittaṃ saṃcetyamapyetadacetyaṃ sajjagatsthitam // 
paramākāśakalanaṃ trijagatsvayamutthitam / svapnavadviddhi cidvyomni na tvetaddvaitavatsthitam // 
yathā cidvyomamātrātma svapne ghaṭapaṭādikam / sargādāveva sargo'yaṃ tathā cidvyomamātrakam // 
śuddhasaṃvittimātratvādṛte'nyatsvapnapattane / yathā na vidyate kiṃcittathāsminbhuvanatraye // 
yāḥ kāścana dṛśo ye ye bhāvābhāvāstrikālagāḥ / sadeśakālacittāstatsarvaṃ cidvyomamātrakam // 
sa eṣa devaḥ kathito yaḥ paraḥ paramārthataḥ / yastvaṃ so'hamaśeṣaṃ vā jagadeva ca yo'khilaḥ // 
sarvasya vastujātasya jagato'nyasya te mama / deho hi cetanākāśe paramātmaiva netarat // 
saṃkalpane svapnapure śarīraṃ cidvyomato'nyanna yathāsti kiṃcit / tatheha sarge prathamaikarsagānmune prabhṛtyasti na rūpamanyat // 
īśvara uvāca / evaṃ sarvamidaṃ viśvaṃ paramātmaiva kevalam / brahmaiva paramākāśameṣa devaḥ paraḥ smṛtaḥ // 
tadetatpūjanaṃ śreyastasmātsarvamavāpyate / tadeva sargabhūḥ sarvamidaṃ tasminvyavasthitam // 
akṛtrimamanādyantamadvitīyamakhaṇḍitam / avahiḥsādhanāsādhyaṃ sukhaṃ tasmādavāpyate // 
prabuddhastvaṃ muniśreṣṭha tenedaṃ tava kathyate / nātidevārcane yogyaḥ puṣpadhūpacayo mahān // 
avyutpannadhiyo ye hi bālapelavacetasaḥ / kṛtrimārcāmayaṃ teṣāṃ devārcanamudāhṛtam // 
śamabodhādyabhāve hi puṣpādyairvārcayanti hi / mithyaiva kalpitairevamākāre kalpitātmake // 
svasaṃkalpakṛtaiḥ kṛtvā kramairarcanamādṛtāḥ / bālāḥ saṃtoṣamāyānti puṣpadhūpalavārcanaiḥ // 
svasaṃkalpakṛtairarthaiḥ kṛtvā devārcanaṃ mudhā / yataḥ kutaścinmithyātma phalamātraṃ nayanti te // 
puṣpadhūpārcanaṃ brahmankalpitaṃ bālabuddhiṣu / yatsyādbhavādṛśāṃ yogyamarcanaṃ tadvadāmyaham // 
asmadādistvasau kaściddevo matimatāṃ vara / devastribhuvanādhāraḥ paramātmaiva netarat // 
śivaḥ sarvapadātītaḥ sarvasaṃkalpanātigaḥ / sarvasaṃkalpavalito na sarvo na ca sarvakaḥ // 
dikkālādyanavacchinnaḥ sarvārambhaprakāśakṛt / cinmātramūrtiramalo deva ityucyate mune // 
saṃvitsarvakalātītā sarvabhāvāntarasthitā / sarvasattāpradā devī sarvasattāpahāriṇī // 
brahma brahmansadasatormadhyaṃ taddeva ucyate / paramātmaparābhikhyaṃ tatsadomityudāhṛtam // 
mahāsattāsvabhāvena sarvatra samatāṃ gatam / mahāciditi saṃproktaṃ paramārtha iti śrutam // 
sthitaṃ sarvatra sarvaṃ tu latāsvantaryathā rasaḥ / sattāsāmānyarūpeṇa mahāsattātmanāpi ca // 
yaccittattvamarundhatyā yaccittattvaṃ tavānagha / yaccittattvaṃ ca pārvatyā yaccittattvaṃ gaṇeṣu ca // 
cittattvaṃ yanmamedaṃ ca cittattvaṃ yajjagatraye / taddeva iti tattvajñā viduruttamabuddhayaḥ // 
pādapāṇyādimānanyo yo vā devaḥ prakalpyate / saṃvinmātrādṛte brahmankiṃsāraḥ kila kathyatām // 
cinmātrameva saṃsārasāraḥ sakalasāratām / gataḥ sa devaḥ sarvo'haṃ tasmātsarvamavāpyate // 
na sa dūre sthito brahmanna duṣprāpaḥ sa kasyacit / saṃsthitaḥ sa sadā dehe sarvatraiva ca khe tathā // 
sa karoti sa cāśnāti sa bibharti prayāti ca / saniḥśvasiti saṃvettāso'ṅgānyaṅgāni vetti ca // 
so'syāṃ vicitraceṣṭāyāṃ prakāśinyāṃ ca tadvaśāt / tatsvarūpanibaddhāyāṃ puryāmāste munīśvara // 
śarīrāvasathāyāṃ ca calāyāṃ tatprasādataḥ / so'syāṃ gahanakośāyāṃ hradguhāyāṃ guheśvaraḥ // 
manaḥṣaṣṭhendriyācārasattātītāmalātmanaḥ / tasya saṃvyavahārārthaṃ saṃjñā ciditi kalpitā // 
sa eṣa cinmayaḥ sūkṣmaḥ sarvavyāpī nirañjanaḥ / imaṃ bhāsvaramābhāsaṃ karoti na karoti ca // 
sā cidatyantavimalā jagadarthaṃ jagatkriyām / imāṃ rañjayati prājña raseneva madhurlatām // 
cāravo ye camatkārāścitaściti yathāsthitam / camatkurvanti kila te tena kecinnabhobhidhāḥ // 
kecijjīvābhidhānāśca keciccittābhidhānakāḥ / kecitkalābhidhānāśca keciddeśābhidhānakāḥ // 
kecitkriyābhidhānāśca kecidravyābhidhānakāḥ / kecidbhāvavikārādijātyaucityābhidhānakāḥ // 
prakāśābhidhānāḥ kecitkecicchailatamobhidhāḥ / arkendrādyabhidhāḥ kecitkecidyakṣābhidhānakāḥ // 
niricchasvasvabhāvena vasantena yathāṅkuraḥ / tanyate tadvadeveyaṃ jagallakṣmīścidātmanā // 
cidevāsu samagrāsu sarvadaivaikikaiva hi / trailokyāmbhodhisaṃsthāsu śarīrajalajālikā // 
śarīrapaṅkajabhrāntamanobhramarasaṃbhṛtām / āsvādayati saṃkalpamadhusattāṃ cidīśvarī // 
sasurāsuragandharvaṃ saśailārṇavakaṃ jagat / citi sthitaṃ pravahati jalāvarte jalaṃ yathā // 
bandhacittamayācāracārucañcuracakrikam / saṃsāracakraṃ ciccakre bhrāmyati bhramabhājanam // 
ciccaturbhujarūpeṇa jaghānāsuramaṇḍalam / kālo jaladakhaṇḍena sāyudhena yathā''tapam // 
citrtrinetratayā brahmanvṛṣaśītāṃśucihnayā / gaurīkamalinīvakrapadmaṣaṭpadatāṃ gatā // 
viṣṇoḥ padmālitāmetya ciddhyānādhīnamānasā / trayī nalinyāḥ sarasīṃ dhatte paitāmahīṃ sthitim // 
cito brahmanvicitrāṇi śarīrāṇīha bhūriśaḥ / patrāṇīva tarorhemni keyūrādikriyeva ca // 
citsamastasurānīkaparivanditapādayā / trailokyacūḍāmaṇitāṃ dhatte vāsavalīlayā // 
citsubhāsvaratāmetya trailokyodaraḍambare / patatyudeti saṃyāti svātmanyevābdhivārivat // 
ciccandrikā caturdikṣu avabhāsaṃ vitanvatī / vikāsayati niḥśeṣabhūtasattākumudvatīm // 
ciddarpaṇamahālakṣmīstrijagatpratibimbitam / gṛhṇātyanugraheṇāntaḥ svagarbhamiva garbhiṇī // 
ciccaturdaśabhūtānāṃ maṇḍalāni mahānti ca / bhūtīkaroti vāriśrīḥ samudrasvamivāmbudhiḥ // 
vicitrālokakusumā ghanasaṃkalpapallavā / vyomakedārikārūḍhā sattaughaphalaśālinī // 
jīvajālarajaḥpuñjavāsanārasarañjitā / saṃvedanatvagvalitā cittehākalikākulā // 
atītāsaṃkhyatrijagatkesarojjvalarūpiṇī / anārataspandamahāvilāsollāsahāsinī // 
sarvartuparvaparuṣā jaḍaśailādigulmakā / vigrahagranthivalitā mūlāgraparivartitā // 
cillateyaṃ vikasitā pelavaṃ sadasadvapuḥ / vicitraṃ dṛśyakusumaṃ parāmarśāsahaṃ bahu // 
anayeha hi sarvatra cchāyācchamiva janyate / manyate tanyate vastu gīyate kriyate'pi ca // 
mahācitānayā nityaṃ bhāsante bhāskarādayaḥ / dehāḥ svadante ca mithastatsaccijjaḍavibhramaiḥ // 
citā cāvartavartinyā siddhānyeva pranṛtyati / jagajjālarajolekhā tatsattā dṛśyadehinī // 
citsarvaṃ jagadārambhamimaṃ prakaṭayatyalam / trailokyadīpakaśikhādīpo varṇāśrayaṃ yathā // 
ciccandrabimbe vimale śaśavatprāpya saṃgamam / sarvatra lakṣyatāmeti padārthaśrīrjagadgatā // 
cidrasāyanasekena padārthapaṭalāvalī / rūpameti phalaṃ caiva prāvṛṭsikteva sallatā // 
cicchāyayaiva sarvasya jāḍyaṃ samyagudeti ca / sarvasyāsya śarīrasya gṛhasyeva tamastviha // 
ciccamatkṛtayo dehe na bhaveyurimā yadi / trailokyadehāstyaktvaite na spṛśeyuḥ kilākṛtim // 
cidākāśaprakāśe'sminsaṃkalpaśiśudhāriṇī / kriyākulavadhūrdehagṛhe sphurati cañcalā // 
cidālokaṃ vinā kasya rasanāgre sphurannapi / kathaṃ kadā prakaṭatāmeti dṛṣṭaḥ kva vā rasaḥ // 
śrṛṇvaṅga svāṅgaśākho'pi kuntalālilato'pyalam / cinmajjanaṃ vinā dehavṛkṣaḥ ka iva rājate // 
vardhate viluṭhatyatti ciccarācarakāriṇī / cidevāstītarannāsti cinmātramidamutthitam // 
śrīvasiṣṭha uvāca / ityuktavāṃstadā tryakṣaḥ sudhāṃśusvacchayā girā / punaḥ pṛṣṭo mayā rāma sudhāṃśusvacchayā girā // 
yadi sarvagatā deva cidastyekā tadātmakaḥ / tadayaṃ cāvanisphāramayāndheva na cetati // 
ayaṃ citvānpurā bhūtvā ciddhīnaḥ saṃprati sthitaḥ / itīyaṃ kalpanā loke pratyakṣānubhavā katham // 
īśvara uvāca / śrṛṇvetadakhilaṃ brahmanyadā pṛṣṭaṃ vadāmi te / mahānayaṃ tvayā praśnaḥ kṛto brahmavidāṃ vara // 
cidasti hi śarīreha sarvabhūtamayātmikā / calonmukhātmikaikā tu nirvikalpā parā smṛtā // 
saṃkalpabuddhā saivāntaḥ svayamanyeva saṃsthitā / saṃkalpitetaravarā dauḥśīlyaṃ strī yathā gatā // 
sa eva hi pumānkopādyathehānya iva kṣaṇāt / bhavatyevaṃ vikalpāṅkā citsvarūpānyatāṃ gatā // 
vikalpakalpitā brahmaṃścitsvarūpaparicyutā / jāḍyaṃ kramādbhāvayantī prayāti kalanāpadam // 
citsvayaṃ cetyatāmeti sākāśaparamāṇutām / śabdabījātmikāṃ paścādvātatanmātragāminī // 
deśakālavibhāgāntā tanmātravalitā kramāt / jīvo bhūtvā bhavatyāśu buddhiḥ paścādahaṃ manaḥ // 
manastvaṃ samupāyātā saṃsāramavalambate / caṇḍālo'smīti mananāccaṇḍālatvamiva dvijaḥ // 
saṃkalpitā'prabodhena jāḍyā'viśvaprabodhinī / śabalaṃ rūpamāsādya saṃkalpādyātyanāratam // 
anantasaṃkalpamayī jāḍyasaṃkalpapīvarā / cijjāḍyānmodamāyāti payaḥ pāṣāṇatāmiva // 
tataścittaṃ manomoho māyeti vihitābhidhā / jāḍyaṃ nipuṇamāśritya saṃsāre jāyate mune // 
mohamāndyamupāyātā tṛṣṇānigaḍapīḍitā / kāmakrodhabhayopetā bhāvābhāvātipātinī // 
tyaktānantanijābhogā vyavacchedavikāriṇī / duḥkhadāvānalātaptā śokāśivakṛśāśayā // 
iyamasmīti bhāvena śūnyena vikalīkṛtā / dehamātragṛhītāsthā paraṃ dainyamupāgatā // 
magnā mohamahāpaṅke jīrṇeva vanadantinī / bhāvābhāvalatādolā parilolaśarīrakā // 
asārāpārasaṃsāravikāravyavahāriṇī / tāpopataptahṛdayā rāgatejonurañjitā // 
nijayūthaparibhraṣṭā mṛgīvāvaśatāṃ gatā / āvirbhāvoditākārā tirobhāve'stamāgatā // 
svasaṃkalpopayātāsu bhītā saṃbhramadṛṣṭiṣu / palāyate vāṣvanyāsu vetāleṣviva bālikā // 
uṣṭrīva madhuraṃ vinduṃ vāñchate bhāvitaṃ sukham / avāntaraparibhraṣṭā doṣāddoṣaṃ patatyadhaḥ // 
paraṃ vaiṣamyamāyāti saṃkaṭātsaṃkaṭaṃ gatā / duḥkhādduḥkhaṃ nipatitā vipado vipadi sthitā // 
nānānarthagaṇopetā ceṣṭāparavaśāśayā / kaṣṭātkaṣṭamanuprāptā paritāpānutāpinī // 
kramādābaddhavaidagdhyādvaidagdhyāṅgamupāgatā / vicitrabandhanirmāṇaparākramapadaṃ gatā // 
sarvataḥ śaṅkate bhītā prāṇātyayamupāgatā / kṣīṇatoyeva śapharī vivartanaparāyaṇā // 
bālye vivaśasarvārthā yauvane cintayā''vṛtā / vārdhake'pyatiduḥkhārtā mṛtā karmavaśīkṛtā // 
jāyate svarganagare nāgī pātālakoṭare / āsurī daityavivare narastrī vasudhātale // 
rākṣasī rākṣasādhāre vānarī vanakoṭare / siṃhī girīndraśikhare kinnarī kulaparvate // 
vidyādharī devagirau vyālī ca vanagartake / latā tarau khagī nīḍe vīrutsānau vane mṛgī // 
śete nārāyaṇo'mbhodhau dhyānī brahmapure'bjajaḥ / kāntāgato haraḥ śaile svarge suravaro hariḥ // 
dinaṃ karoti tīkṣṇāṃśurvarṣatyambudharo jalam / karoti śvasanaṃ saṃvitsaparvatamahodadhim // 
ṛtucakraṃ pravahati sahasā kālamaṇḍalam / dinarātritayopaiti tejastimiratāṃ kramāt // 
kvacidbījarasollāsātkvacitpāṣāṇamauninī / kvacinnadī rasavatī kvacitkumudavistṛtiḥ // 
kvacitphalāvalīpākaiḥ kvacitkāṣṭhānalādibhiḥ / kvacicchaityahimadvāri kvacitkhādi na kiṃcana // 
kvacidujjvalitākārā kvacitkaṣṭā śilā kvacit / kvacinnīlātha haritā kvacidagniḥ kvacinmahī // 
sarvātmatvātsarvagatvātsarvaśaktitvayogataḥ / sarvatvādevaṃrūpaiva khādapyacchaiva sā parā // 
ciccinoti yathātmānaṃ yena yatra yadā yadā / tattathānubhavatyambu spandādvīcyāditāṃ yathā // 
haṃsī krauñcī bakī kākī sārasī turagī vṛkī / bakī balākā hariṇī vānarī kinnarī śunī // 
vaṭīkā piṅgalī śālī makṣikā bhramarī śukī / dhīḥ śrīrhrīḥ prītī ratiśca śaṃbarī śarvarī śaśī // 
etāsvanyāsu cānyāsu paribhramati yoniṣu / vivartamānasaṃsāre jalāvarte tṛṇaṃ yathā // 
bibhetyatha svasaṃkalpātsvaśabdādiva gardabhī / nānayā sadṛganyāsti mugdhā bālā calā'balā // 
eṣā sā kathitā tubhyaṃ jīvaśaktirmahāmune / prākṛtācāravivaśā varākī paśudharmiṇī // 
karmātmetyabhidhāṃ prāptā śocyāsya paramātmanaḥ / anantaṃ duḥkhabahulaṃ svayaṃ vibhramamāśritā // 
asadevānayākrāntaṃ vināśi sahajaṃ malam / taṇḍuleneva kañcūkamananyayā'vyavasthitam // 
anantavibhavabhraṣṭā daurbhāgyaparitāpinī / śocantī prāpya jīvatvaṃ bhartṛhīneva nāyikā // 
jaḍagateravalokaya śaktatāṃ nijapadasmaraṇena vineha cit / vrajati kaṣṭamadhaḥ patanāya yā yadaraghaṭṭaghaṭīghanapīṭhavat // 
īśvara uvāca / cinotyalīkamevaivaṃ saduḥkhāsmīti bhāvanāt / citsvapnakṣībatāmohapatitā saṃbhrame yathā // 
amṛtāpi mṛtāsmīti viparyastamatirvadhūḥ / yathā rodityanaṣṭaiva naṣṭāsmīti tathaiva cit // 
akāraṇaṃ viparyastā matirbhrāntamapi sthiram / yathā jagatpaśyatīdaṃ tathāhaṃtābhramāccitiḥ // 
cittaṃ hi kāraṇaṃ tvasyāḥ saṃsārānubhave citeḥ / na ca tatkāraṇaṃ kiṃciccittvānyatvātyasaṃbhavāt // 
evaṃ hi kāraṇābhāvāccetyasyāsaṃbhavāditi / nāsau cittaṃ tataścetyaṃ yatnataścetyate yayā // 
na dṛśyadarśanadraṣṭrarūpaṃ tailamivopale / na kartṛkarmakaraṇaṃ dṛśīndāviva kṛṣṇatā // 
na mātṛmeyamānāni nabhasīva navāṅkuraḥ / na ciccetanacetyādi nandane khadiro yathā // 
nāhaṃtvatvaṃtvatattvādi parvatatvamivāmbare / sadehatvānyadehatve śaṅkhatvamiva kajjale // 
nānā'nānā na cāpyantaraṇāviva sumeravaḥ / na ca śabdārthaśabdaśrīrmahoṣaralatā yathā // 
neti neti na caivārkamaṇḍale rajanī yathā / na vastutāvastute ca tuṣāre tu yathoṣṇatā // 
na śūnyatāśūnyate vā śilākośa iva drumaḥ / śūnyatāśūnyatā nāma mahatī kha ivākhatā // 
kevala kevalībhāvasvacchataivāvaśiṣyate / na cittātkasyaciddoṣājjātayaitadavāpyate // 
tatsarvabhāvanāmātreṇānarthaḥ prakṛtaḥ sthitaḥ / tajjñe'pyabhāvanāmātreṇānartha upaśāmyati // 
tajjñe'pyabhāvanāmātrādṛte'nyatropayujyate / na tṛṇaṃ na ca trailokyamiti svāyattatātra yā // 
svāyatta eva caiṣo'rtho duḥsādhyo bhāvanāsthitaḥ / yadyanna sādhyate puṃsā tatkathaṃ kveva labhyate // 
nirvikalpādvitīyā cidyāsau sakalagā satī / paramaikā parā sācchā dīpikā tejasāmapi // 
saiṣāvabhāsanakarī sarvagā nityanirmalā / nityoditā nirmanaskā nirvikārā nirañjanā // 
ghaṭe paṭe vaṭe kuḍye śakaṭe vānare khare / asure sāgare bhūte nare nāge ca saṃsthitā // 
sākṣivattiṣṭhati satī spandate na ca kutracit / dīpaḥ prakāśanāyeva karoti na punaḥ kriyām // 
malināpyamunaiṣā sā'vikalpāḍhyā vikalpinī / jaḍevāpyajaḍābhāsā na sarvā sarvagaiva ca // 
nirvikalpā parā sūkṣmā ciccinoti svasaṃvidam / vātāvātāṅgamarmādi yathā yantrādiveṣṭane // 
rūpālokamanaskāravalitā cidabodhataḥ / bodhataścaiva bhavati nidrāṃ sadasatī yataḥ // 
sā paraiva cidatyacchā cintāmāyāti cetanāt / sādhureva yathā'sādhurbhāvite durjanaiṣaṇāḥ // 
malena svarṇamāyāti tāmratāṃ malamārjanāt / punaḥ kanakatāmeti yathā citparamā tathā // 
svāropaśāntyā svādarśo yathaiti pratimāsthitim / tathā sargamivāgamya bodhātsvaṃ yāti tatpadam // 
abhāvavedanādasyāḥ saṃsāraḥ saṃpravartate / svabhāvavedanādeṣa tvasadevopaśāmyati // 
yadā cittvāccinotyantaranyatāmasatīṃ tadā / ahaṃtāmiva saṃprāpya naśyatīvāpyanāśinī // 
īṣatspandādadho yāti bhṛguprāntāttaroḥ phalam / yathā tathaiṣa saṃvitteradhaḥpāto mahāniva // 
rūpādīnāṃ tu sattaiṣā cita evāmalaiva cit / dvitvaikatve tvabodhotthe bodhena vilayaṃ gate // 
sattāmātreṇa cittasya bodhaścittendriyādiṣu / ālokasattāmātreṇa vyavahāraḥ kriyāsviva // 
vātātkanīnikāspandastaddīptirdṛṣṭirucyate / tadbāhyavati tadrūparūpabodhastu citparā // 
tvaṅmārutau jaḍau tucchau tatsaṅgaḥ sparśa ucyate / mananaṃ sparśasaṃvittistatsaṃvittistu citparā // 
gandhatanmātrapavanasaṃbandho gandhasaṃvidaḥ / āsāṃ tu manasā hīnaṃ vedanaṃ paramaiva cit // 
śabdatanmātraśravaṇavātasaṅgānmano vinā / suṣuptasadṛśī saṃvitparamā cidudāhṛtā // 
kriyonmukhatvaṃ saṃkalpātsaṃkalpo mananakramaḥ / mananaṃ cittakāluṣyamātmā cinnirmalā bhavet // 
citprakāśātmikā nityā svātmanyevāvasaṃsthitā / idamantarjagaddhatte sanniveśaṃ yathā śilā // 
advitīyā dadhānedaṃ vikārādivivarjitam / nāstameti na codeti spandate no na vardhate // 
saṃkalpājjīvatāmetya niḥsaṃkalpātmanātmanā / cijjaḍaṃ no jaḍaṃ bhāvaṃ bhāvayantī svasaṃsthitā // 
rathastvasyāściterjīvo jīvasyāhaṃkṛtī rathaḥ / ahaṃkṛte ratho buddhistato buddhermano rathaḥ // 
manasastu rathaḥ prāṇaḥ prāṇasyākṣagaṇo rathaḥ / akṣaughasya ratho deho dehasya syandano rathaḥ // 
spandanaṃ karma saṃsāre jarāmaraṇapañjaram / evaṃ pravartitaṃ cakramidamādivibhūtijam // 
pratibhāsata evātmanyasatsvapna ivātataḥ / manāgapi na satyātma mṛgatṛṣṇāmbuvatsthitam // 
rathastvatra smṛtaḥ prāṇaḥ kalpanāyā munīśvara / yatra prāṇamaruttatra mananaṃ paritiṣṭhati // 
ālokaśrīḥ sthitā yatra rūpaṃ tatraiva rājate / prāṇo balī sthito yatra tadeva parivepati // 
yatprayāti vanaṃ vātyā tadeva parighūrṇate / manasyākāśasaṃlīne na prāṇaḥ parivepati // 
tejasyasattāmāyāte na rūpamiva rājate / prāṇe praśānte maruti manontarna manāgapi // 
vātyāyāmupaśāntāyāṃ rajo na parikampate / yatra prāṇo marudyāti manastatraiva tiṣṭhati // 
yatra yatrānusarati rathastatraiva sārathiḥ / prāṇasaṃpreritaṃ cittaṃ yāti deśāntare kṣaṇāt // 
kṣepaṇonmuktapāṣāṇa iva tatrānyathā kṣayi / yatra puṣpaṃ tatra gandho yatrāgnistatra soṣṇatā // 
yatra prāṇo marudyāti yatrendustatra tacchaviḥ / saṃvittiḥ pavanaspandānnāḍīsaṃsparśanaśca saḥ // 
saṃvittisphāratā cittaṃ manastatprāṇakoṭare / sarvatra vidyate saṃvidvyomasvacchā jaḍājaḍe // 
kṣubhyantīva tu sā prāṇaspandādityanubhūyate / sattāmātrasvarūpeṇa jaḍeṣu samavasthitā // 
prāṇasaṃbodhitā vetti vedanātmatayā jaḍe / nānāsphārasamullāsairyaḥ pūrvaṃ parivalgati / prāṇe'tīte tvamananaḥ sa evāśu na vepati // 
puryaṣṭake citparamā sve mune pratibimbati / ādarśa eva pratimā dṛśyate nopalādiṣu // 
manaḥ puryaṣṭakaṃ viddhi sarvakāryaikakāraṇam / tadaiva bhedaiḥ kathitamanyaiḥ svāśayakalpitaiḥ // 
yasmādudeti kalanākuladṛśyajālaṃ yattatra ca sthitavadityanubhūtamuccaiḥ / yasmānmano viparivartati dehadṛṣṭyā sarvaṃ tu tatparamavastviti viddhi viśvam // 
īśvara uvāca / mune śrṛṇu kathaṃ kāryakāriṇī spandaśālinī / carantī ca tanuṃ puṃsāmupaiti paramābhidhām // 
prāktanaistairnihantyeva svamanomananehitaiḥ / karmavrātairvicitrehaiḥ paripīvaratāṃ gataiḥ // 
manastayā gatā śaktiḥ sajjaḍevāgatā citeḥ / sā sphuratyanayā brahmannucitā śaktibhūtayā // 
asyāḥ prasādādiha sā citkalaṅkavatī mune / jagadgandharvanagaraṃ karoti na karoti ca // 
cittādyasattayā deho mūkastiṣṭhati kuḍyavat / tatsattayā hi sphurati nabhaḥsaṃpreritāśmavat // 
yathā sphuratyatijaḍamayo'yaskāntasaṃnidhau / tathā sphurati jīvo'yaṃ sati sarvagate pare // 
sarvasthayātmaśaktyaiva jīva eṣa sphuratyalam / mukuro bimbamādatte dravyātmanyasthitādapi // 
pravismṛtasvabhāvatvājjīvo'yaṃ jaḍatāṃ gataḥ / mohādvismṛtabhāvatvācchūdratāmiva saddvijaḥ // 
pravismṛtasvabhāvā hi ciccittatvamupāgatā / mohāpahatacittatvātsumahāniva dīnatām // 
jaḍayā'vaśayā deho vātaśaktisamānayā / saṃcālyate tadanayā vārīva vīcimālayā // 
karmātmanā varākeṇa jīvena manasāmunā / cālyante dehayantrāṇi pāṣāṇā iva vāyunā // 
śarīraśakaṭānāṃ hi karṣaṇe paramātmanā / manaḥprāṇodayau brahmankṛtau karmakṛtau dṛḍhau // 
cijjaḍaṃ tūrarīkṛtya rūpaṃ jīvatvametya ca / manorathamupāruhya vahatprāṇaturaṃgamam // 
kvacijjātapadārthatvaṃ kvacinnaṣṭapadārthatām / kvacidvahupadārthatvaṃ kvacidekapadārthatām // 
gateva bhinnevāstyevamatyajantī nijaṃ padam / jalateva taraṅgatvaṃ saivāsadasadoditā // 
upajīvyātmano rūpaṃ paraṃ sphurati vṛttiṣu / ālokamupajīvyemaṃ rūpaśrīrdṛśyagā yathā // 
paramātmani cittattve sthite sati nirāmaye / jīvo jīvati sālokaṃ dīpe sati gṛhaṃ yathā // 
ādhayo vyādhayaścaiva prayāntyasya prapīnatām / apāmiva taraṅgatvaṃ vīcitvasyeva phenatā // 
ādhivyādhibhirākīrṇaśarīrāmbhojaṣaṭpadaḥ / jīvo vaiṣamyamāyāti taraṅgatve yathā payaḥ // 
cicchaktiḥ sarvaśaktitvānnāhaṃ ciditi bhāvanāt / atra saivaiti vaivaśyaṃ sūryo dīptairivāmbudaiḥ // 
vaivaśyāccayavatī mauḍhyānna vindatyātmasaṃvidam / ghanajāḍyaparābhūtaḥ svāṅgāvadalanaṃ yathā // 
prāpya cāpyanusaṃdhānamasyā moho vinaśyati / ghanamoharato jantuḥ svakāryasmaraṇaṃ yathā // 
yadāṅgasaṃvidāṃ vātaspandaśaktiḥ pramoṣataḥ / na karotyanusaṃdhānaṃ kuṣṭhī spandaiṣaṇaṃ yathā // 
asaṃvitspandato dehe padmapatraṃ hṛdi sthitam / na sphuratyaparāmṛṣṭaṃ dārupātraṃ yathā bahiḥ // 
niḥspande padmapatre'ntaḥ prāṇāḥ śāntiṃ prayāntyamī / tālavṛnte yathā'spande bahiḥ pavanaśaktayaḥ // 
prāṇe śāntetarasparśe jīvo niṣpūrṇamūkatām / yāti śānte nabhovāyau na dṛśyatvaṃ yathā rajaḥ // 
virajaṃ vigatādhāraṃ mano hi śiṣyate mune / tiṣṭhatyātmapadaṃ labdhvā jalāditarubījavat // 
iti vaikalyamāyātaiḥ kāraṇaughaiḥ samantataḥ / puryaṣṭake śamaṃ yāte dehaḥ patati niścalaḥ // 
ciccetyacetanānmohātspandamāyānti vāsanāḥ / tadīritā smaratyantaranyadvismarati svayam // 
hṛtpadmapatrasphuraṇātsphuṭaṃ puryaṣṭakaṃ bhavet / hṛtpadmayantre vahanādruddhe puryaṣṭakaṃ kṣayi // 
dehe puryaṣṭakaṃ yāvadasti tāvatsa jīvati / śānte puryaṣṭake deho mṛta ityucyate dvija // 
viruddhamalasaṃbodhācchedabhedadaśāvaśāt / na prasphurati hṛtpadmayantramabhyantare yadā // 
tadā puryaṣṭakaṃ śāntimupaiti gagane śanaiḥ / saṃrodhite vātayantre yathā pavanasaṃtatiḥ // 
svasaṃvittivaśājjīvo vaivaśyamupagacchati / padmayantraṃ śarīrasthaṃ pravāhaṃ yāti nityadā // 
vāsanā vimalā yeṣāṃ hṛdayānnāpasarpati / sthiraikarūpajīvāste jīvanmuktāścirāyuṣaḥ // 
saṃruddhe padmayantre hi prāṇe śāntimupāgate / dehaḥ patatyadhairyo'yaṃ kāṣṭhaloṣṭasamaḥ kṣitau // 
yathaiva vyoma maruti līnaṃ puryaṣṭakaṃ bhavet / tathaiva tatraiva tadā layameti mano mune // 
sucirābhyastabhāvaṃ tu vāsanākhacitaṃ manaḥ / yatra tatra bhramatsvarganarakādi prapaśyati // 
śarīraṃ śavatāmeti manomārutavarjitam / gate gṛhajane dūraṃ gṛhaṃ saṃśūnyatāmiva // 
sarvagā ciccetanato jīvībhūya manaḥsthitā / puryaṣṭakavapurbhūtvā sā''tivāhikadehinī // 
tanmātrapañcakaṃ cittaṃ kroḍīkṛtya vyavasthitā / svapnabhramavadākāraṃ bhāvātsthūlaṃ prapaśyati // 
dṛḍhabhāvanayā paścāttatraiva rasaśālinī / ātivāhikadehatvaṃ vismaratyakhilaṃ kṣaṇāt // 
asatyeva śarīre'sminkṛtakṛtrimabhāvanā / nayatyasatyaṃ satyatvaṃ satyaṃ cāsatyatāmapi // 
sarvagā hi cidaṃśena jīvībhūyābhavanmanaḥ / manaḥ puryaṣṭakarathamākrāmati tato jagat // 
puryaṣṭakaṃ vātamayaṃ dehamutthāpayatyalam / hṛtspandivetāla iva jīvatītyucyate tadā // 
kṣīṇe puryaṣṭake cittaṃ yadā vyomani līyate / tadā sphurati deho'yaṃ mṛta ityucyate'pi ca // 
svabhāvavaśato jīvo vismṛtyā śaktimṛcchati / vaivaśyātkālavaśataḥ parṇaṃ jarjaratāmiva // 
jīvaśaktayā parāmṛṣṭe niruddhe padmayantrake / prāṇe saṃrodhamāyāte mriyate mānavo mune // 
yathā jātāni jātāni cānyānyanyāni kālataḥ / vṛkṣātparṇāni śīryante śarīrāṇi tathā nṛṇām // 
jāyante ca mriyante ca śarīrāṇi śarīriṇām / pādapānāṃ ca parṇāni kā tatra paridevanā // 
cidambudhau sphurantyetā dehabudbudapaṅkatayaḥ / itaścānyā itaścānyā etāsvāsthā na dhīmataḥ // 
sarvagāpi cidetasmiṃścetasi pratibimbati / padārthamantarādatte nānyo hi mukurādṛte // 
cidamalanabhasi prayatnarūpāḥ parivitate tadatanmayāḥ sphuranti / kalakalamukharāḥ sphuṭābhirāmā vividhaśarīravimohatāpanāya // 
śrīvasiṣṭha uvāca / candrārdhaśekharadhara cittattvasya mahātmanaḥ / anantasyaikarūpasya dvitvaṃ kathamupāgatam // 
kathaṃ ca tanmahādeva rūḍhaṃ paryāyasaṃkulam / bhavedduḥkhopaghātāya prajñayā vinivāritam // 
īśvara uvāca / sarvaśakti hi tadbrahma sadekaṃ vidyate yadā / tadā nirmūla evāyaṃ dvitvaikatvakalodayaḥ // 
sati dvitve kilaikaṃ syātsatyekatve dvirūpatā / kale dve api cidrūpe cidrūpatvāttadapyasat // 
ekābhāvādabhāvo'tra ekatvadvitvayordvayoḥ / ekaṃ vinā na dvitīyaṃ na dvitīyaṃ vinaikatā // 
kāryakāraṇayorekasāratvādekarūpatā / phalāntasyāpi bījādervikārādiha kalpanā // 
cittvaṃ cetyavikalpena svayaṃ sphurati tanmayam / vikārādi tadevāntastatsāratvānna bhidyate // 
vikārādivikalpo'yaṃ tata utthāya vastuṣu / yāti sārthakatāṃ nānākāryakāraṇatādibhiḥ // 
taraṅgāḥ salile ye'pi toye śailasya te samāḥ / śaśaśrṛṅgasamaḥ so'pi yasya satyaḥ śaśāṅkuraḥ // 
vastubodho'tra saṃdhatte tatrālaṃ vāgvikalpanaiḥ / vyavacchedādi duśchedyaṃ vacovācyātkila dvija // 
brahmaṇaḥ sarvaśaktitvaṃ tattvato na vibhidyate / taraṅgakaṇakallolajalaugha iva vāriṇaḥ // 
puṣpapallavapatrādi latāyā netaradyathā / dvitvaikatvajagattvādi tvantvāhantvaṃ tathā citeḥ // 
deśakālavikārādiḥ kṛto bhedaścitastu yaḥ / taccidetadasatproktaṃ na praśno'tra tavocitaḥ // 
deśakālakriyāsattāniyatyādyāśca śaktayaḥ / cidātmikā eva citaḥ sattvātsaṃpatitāḥ svataḥ // 
cittattvaṃ cittacetyehaṃ cidbrahmādyabhidhā smṛtā / yathā vīcyādyabhidhārhaṃ sthitamambutaraṅgakam // 
asaṃbhavattaraṅgasya cidvilāsamahāmbudheḥ / taraṅgitatvamiva yattattāvaccetyasaṅgitā // 
tadetatparamaṃ brahma satyeśvaraśivādibhiḥ / śūnyaikaparamātmādināmabhiḥ parigīyate // 
evaṃ rūpapadātītaṃ yadrūpaṃ paramātmanaḥ / yattu nāmāhamamalaṃ viṣayo na girāṃ ca tat // 
yadidaṃ dṛśyate tasyāstallatāyā mahāciteḥ / phalapallavapuṣpādi na bhinnaṃ tanmayaṃ yataḥ // 
mahāvidyopanayanā cidbhavatyabhidhā satī / sā jīvatvena bāhyatvaṃ tadā dvīndviva paśyati // 
svayamanyaivamasmīti bhāvayitvā svabhāvataḥ / anyatāmiva saṃyāti svavikalpātmikāṃ svataḥ // 
akalaṅkena rūpeṇa rūpaṃ yatsakalaṅkavat / saṃsārasaritaṃ prāpya cetanenaiva cetati // 
cidvapuḥ svayametena hyekatāmeti jīvatām / cittattvasyāvabhāsena jīvo jīvati tanmayaḥ // 
ātivāhikadeho'pi jīvatāṃ samupāgataḥ / bhāvanāpañcakaṃ bhūtvā dravyamasmīti vettyalam // 
taddravyaṃ prāṇinā bhuktamāśu gacchati vīryatām / tato'haṃ prāṇavāñjāto vettītyanubhavātmakam // 
ahaṃtādikrameṇāśu pañcakānubhavabhramāt / sthāvaraṃ jaṃgamaṃ sarvaṃ vetti tattadbhavatyalam // 
kākatālīyayogena dṛḍhābhyāsakṣayeṇa ca / vāsanāntarasaṃśleṣātsūkṣmamākāramujjhati // 
dvitvasvasaṃvidā dvitvamekasyaiva pravartate / puṃso vetālasaṃkalpādvetāla iva bhāsuraḥ // 
advitvavedanādvitvamātmano'pi nivartate / na karomīti saṃkalpātpuruṣasyeva kartṛtā // 
dvitvasaṃkalpato dvitvamekasyaiva pravartate / advitvasaṃvidā dvitvamanekasyāpi naśyati // 
paramātmatayā dvitvaṃ na kilātmani vidyate / avikārādimattvena sarvagatvena sarvadā // 
yatsvasaṃkalparacitamasaṃkalpakṣayaṃ hi tat / yathā mune manorājyaṃ gandharvanagaraṃ yathā // 
tathā saṃkalpane kleśo na saṃkalpavināśane / saṃkalpayakṣo gandharvapuryāḥ sṛṣṭau na tu kṣaye // 
puṣṭasaṃkalpamātreṇa yadidaṃ duḥkhamāgatam / tadasaṃkalpamātreṇa kṣayi kātra kadarthanā // 
yatkiṃcidapi saṃkalpya naro duḥkhe nimajjati / na kiṃcidapi saṃkalpya sukhamavyayamaśnute // 
saṃkalpavyālanirmuktā na yadā tava cetanā / na tadā nandanodyāne tvamuccaiḥ parirājase // 
svavivekānilaiḥ kṛtvā saṃkalpajaladakṣayam / parāṃ nirmalatāmehi śaradīva nabhontaram // 
saṃkalpasaritaṃ mattāṃ maṇimantreṇa śoṣaya / tatrohyamānamātmānaṃ samāśvāsya bhavāmanāḥ // 
saṃkalpānilanirdhūtaṃ bhrāntaṃ parṇatṛṇāṃśavat / bhūtākāśe cidātmānamavalambya vilokaya // 
svasaṃkalpanakāluṣyaṃ vinivāryātmanātmanaḥ / paraṃ prasādamāsādya paramānandavānbhava // 
sarvaśaktimayo hyātmā yadyathā bhāvayatyalam / tattathā paśyati tadā svasaṃkalpavijṛmbhitam // 
saṃkalpamātramevedaṃ jaganmithyātvamutthitam / asaṃkalpanamātreṇa brahmankvāpi vilīyate // 
saṃkalpavātavalitaṃ janmajālakadambakam / asaṃkalpānilasparśādviśrāmyati pare pade // 
tṛṣṇākarañjalatikāmimāṃ rūḍhimupāgatām / saṃkalpamūloddharaṇātpariśoṣavatīṃ kuru // 
pratibhāsasamutthānaṃ pratibhāsaparikṣayam / yathā gandharvanagaraṃ tathā saṃsṛtivibhramaḥ // 
prabhurasmīti vismṛtya tāvacchocati bhūmipaḥ / bhūmipo'smīti saṃjātā yāvannāsya hṛdi smṛtiḥ // 
nāsya tajjātayā brahmanprāksmṛtirvartamānayā / śaradevopagatayā prāvṛḍ jāḍyāpavāriṇī // 
ghanapravāhayā'kasmāccittehā saiva vardhate / ya evoccaiḥsvarastantryāḥ sa evākrāmati śrutim // 
ahameko'hamātmāsmītyekāṃ bhāvaya bhāvanām / tayā bhāvanayā yuktaḥ sa eva tvaṃ bhavasyalam // 
evaṃ hyasaṃbhavadidaṃ tvavirāgabhāsyattatsattvamuttamapadaṃ paramekadevaḥ / pūjāsu pūjakasupūjanapūjyarūpaṃ kiṃcinnakiṃcidiva cittapadaikamūrtiḥ // 
īśvara uvāca / itthaṃ sthitamidaṃ viśvaṃ sadasaddevarūpi ca / dvaitaikyapadanirmuktaṃ yuktaṃ dvaitaikyamapyataḥ // 
citeḥ kalaṅkavairūpyamiti saṃsāratāṃ gatam / akalaṅkamasaṃsāri taccābhinnādvayātmakam // 
iyamasmīti saṃprāptakalaṅkā cinnibadhyate / etāmeva kalāṃ buddhvā svakābhinnāṃ vimucyate // 
cidarthākāratābhāvāddvitvātsattvaṃ samujjhati / sukhādimilitāṃ dhatte na satyāṃ saditi kṣaṇāt // 
śuddhā niraṃśā satyā vā'satyā vetyevamādibhiḥ / vimuktā nāmaśabdārthaiḥ sarvaiḥ sarvātmikāpi kham // 
sarvaṃ nirupamaṃ śāntaṃ manasaitattrimārgagam / brahmedaṃ bṛṃhitaṃ brahma śaktyā''kāśavikāsayā // 
manasā manasi cchinne svendriyāvayavātmani / satyālokājjagajjāle pracchanne vilayaṃ gate // 
chidyate śīrṇasaṃsārakalanā kalpanātmikā / bhṛṣṭabījopamā sattā jīvasya itināmikā // 
paśyantī nāma kalitotsṛjantī cetyacarvaṇām / manomohābhranirmuktā śaradākāśakośavat // 
śuddhā cidbhāvamātrasthā cetyaciccāpalaṃ gatā / samastasāmānyavatī bhavatīrṇabhavārṇavā // 
apunarbhavasauṣuptapadapāṇḍityapīvarī / paramāsādya viśrāntā viśrāntā vitate pade // 
etatte manasi kṣīṇe prathamaṃ kathitaṃ padam / dvitīyaṃ śrṛṇu viprendra śakterasyāḥ supāvanam // 
eṣaiva manasonmuktā cicchaktiḥ śāntiśālinī / sarvajyotistamomuktā vitatākāśasundarī // 
ghanasauṣuptalekhāvacchilāntaḥsanniveśavat / saindhavāntastharasavadvātāntaḥspandaśaktivat // 
kālenāyāti tatraiva parāṃ pariṇatiṃ yadā / śūnyaśaktirivākāśe paramākāśagā tadā // 
cetyāṃśonmukhatāṃ nūnaṃ tyajatyambviva cāpalam / vātalekheva calanaṃ puṣpalekheva saurabham // 
kālatākāśate tyaktvā sakale sakalākalā / na jaḍā nājaḍā sphārā dhatte sattāmanāmikām // 
dikkālādyanavacchinnamahāsattāpadaṃ gatām / turyaturyāṃśakalitāmakalaṅkāmanāmayām // 
kāṃcideva viśālākṣa sākṣivatsamavasthitām / sarvataḥ sarvadā sarvaprakāśasvādutatparām // 
eṣā dvitīyā padatā kathitā tava suvrata / tṛtīyaṃ śrṛṇu vakṣyāmi padaṃ padavidāṃ vara // 
eṣā dṛkcetyavalanādanāmārthāpadaṃ gatā / brahmātmetyādiśabdārthādatītodeti kevalā // 
sthairyeṇa kālataḥ svasthā niṣkalaṅkā parātmanā / turyātītādināmatvādapi yāti paraṃ padam // 
sā parā paramā kāṣṭhā pradhānaṃ śivabhāvataḥ / cityekā niravacchedā tṛtīyā pāvanī sthitiḥ // 
ciramasyāṃ pratiṣṭhāyāṃ sarvādhvādhvagadūragā / sā mamāpyaṃga vacasāṃ na samāyāti gocaram // 
trimārgakalanātītamiti te kathitaṃ mune / tiṣṭha tasminpade nityamiti devaḥ sanātanaḥ // 
etanmayamidaṃ viśvaṃ mune tanmayavedanāt / satyasaṃvedanānnedaṃ na ca nedaṃ munīśvara // 
nedaṃ pravartate kiṃcinnedaṃ kicinnivartate / śāntaṃ samasamābhāsaṃ prathate svasya kośavat // 
advaitaikyādasaṃkṣobhāddhanacetanayā tayā / avikārādimattvācca nityānityatayā ciram // 
ciddhanatvācchiśuśilākośānāṃ jagatāmapi / manāgapi na bhedo'sti satāmapyasatāmapi // 
samastaṃ suśivaṃ śāntamatītaṃ vāgvilāsataḥ / omityasya ca tanmātrāturyā sā paramā gatiḥ // 
śrīvasiṣṭha uvāca / tato muhūrtena haro gaurīkamalinīsaraḥ / madvikāsonmukhaḥ svairaṃ vikāsaṃ bahirādade // 
dṛkcayo dyotayāmāsa mukhākāśataloditaḥ / bodhaṃ samudgakādarka aṃśurāśirivodgataḥ // 
īśvara uvāca / mune mananamāhūya svasattaivāśu mīyatām / tvamarthaṃ māharānarthaṃ pavanaḥ spandatāmiva // 
draṣṭavyamiha yatkiṃcittaddṛṣṭaṃ kiṃ samaṃ bhramaiḥ / na hi heyamupādeyaṃ ceha paśyāmi tadvidaḥ // 
śāntyaśāntimayānetānvikalpāndalayannasiḥ / dhīrosinānyathā''sthitvā tvameva bhava cātmadṛk // 
imāṃ dṛśyadaśāmāśu bāhyabodhāya vā punaḥ / samāśritya maduktaṃ tvaṃ śrṛṇu tūṣṇīṃ sthitena kim // 
ityuktvā bāhyabodhastvaṃ mā bhaveti triśūladhṛk / prāṇenedaṃ dehagehaṃ parisphurati yantravat // 
prāṇahīnaṃ parispandaṃ tyaktvā tiṣṭhati mūkavat / cālanī pāvanī śaktiḥ śaktiḥ saṃvedanī citiḥ // 
sā mūrtā khādapi svacchā satsattaivātra kāraṇam / vinaśyataḥ prāṇadehau viyogānmarudeva ca // 
cidātmā khādapi svaccho na vinaśyati kiṃ bhramaiḥ / manaḥprāṇamaye dehe cittattvaṃ parijāyate // 
mukure hyamalābhāse pratibimbaṃ pravartate / sadapyagragataṃ vastu pratibimbakriyā vinā // 
yathā nāsti malopete mukure munināyaka / tathā nāsti gataprāṇe vidyamāne'pi dehake // 
sarvagāpi ciducchūnabodhātspandādikaṃ prati / bodhātkalaṅkavimalā cideva paramaṃ śivam // 
vidurdevaṃ tadābhāsaṃ sarvasattārthadaṃ tathā / sa hariḥ sa śivaḥ so'jaḥ sa brahmā sa sureśvaraḥ // 
anilānalacandrārkavapuḥ sa parameśvaraḥ / sa eṣa sarvago hyātmā citkhaniścetanaḥ smṛtaḥ // 
deveśo devabhṛddhātā devadevo divaḥ patiḥ / mahācitaḥ samullāsaṃ muhyantīva na kecana // 
ye nāma te jagatyete brahmaviṣṇuharādayaḥ / parasmātpariniryātā brahmaviṣṇuharādayaḥ // 
kaṇāstaptāyasa iva vāridheriva bindavaḥ / teṣviva bhramabhūteṣu jāteṣviva parātpadāt // 
sthiteṣu bhramabījeṣu kalpanājālakartṛṣu / sahasraśataśākheyamavidyodeti pīvarī // 
vedavedārthavedādijīvajālajaṭāvalī / tatastasyā anantāyāḥ prasṛtāyāḥ punaḥpunaḥ // 
saṃpannadeśakālāyāḥ kramaḥ syādvarṇanāsu kaḥ / brahmaviṣṇuharādīnāmato'yaṃ paramaḥ pitā // 
mūlabījaṃ mahādevaḥ pallavānāmiva drumaḥ / sarvasattvābhidhaḥ sarvaḥ sarvasaṃvedanaikakṛt // 
sarvasattāprado bhāsvānvandyo'bhyarcyaśca tadvidaḥ / pratyakṣavastuviṣayaḥ sarvatraiva sadoditaḥ // 
saṃvedanātmakatayā gatayā sarvagocaram / na tasyāhvānamantrādi kiṃcidevopayujyate // 
nityāhūtaḥ sa sarvastho labhyate sarvataḥ svacit / yāṃ yāṃ vastudaśāṃ yāti tata eva mune śivam // 
svarūpaṃ samavāpnoti rūpālokamanodṛśām / ādyaṃ pūjyaṃ namaskāryaṃ stutyamarghyaṃ sureśvaram // 
enaṃ taṃ viddhi vedyānāṃ sīmāntaṃ mahatāmapi / etamātmānamālokya jarāśokabhayāpaham / saṃbhṛṣṭabījavajjanturna bhūyaḥ parirohati // 
sakalajantuṣu yattvabhayapradaṃ viditamādyamupāsyamayatnataḥ / tvamajamātmagataṃ paramaṃ padaṃ bhavasi kiṃ parimuhyasi dṛṣṭiṣu // 
īśvara uvāca / tataścidrūpamevaikaṃ sarvasattāntarāsthitam / svānubhūtimayaṃ śuddhaṃ devaṃ rudreśvaraṃ viduḥ // 
bījaṃ samastabījānāṃ sāraṃ saṃsārasaṃsṛteḥ / karmaṇāṃ paramaṃ karma ciddhātuṃ viddhi nirmalam // 
kāraṇaṃ kāraṇaughānāmakāraṇamanāvilam / bhāvanaṃ bhāvanaughānāmabhāvyamabhavātmakam // 
cetanaṃ cetanaughānāṃ cetanātmani cetanam / svaṃ cetyacetanaṃ cetyaparamaṃ bhūribhāvanam // 
ālokālokamamalamanālokyamalokajam / ālokaṃ bījabījaughaṃ ciddhanaṃ vimalaṃ viduḥ // 
asatyaṃ sanmayaṃ śāntaṃ satyāsatyavivarjitam / mahāsattādisattānte cinmātraṃ viddhi netarat // 
svayaṃ bhavati rāgātmā rañjako rañjanaṃ rajaḥ / svayamākāśamapyāśu kuḍyaṃ bhavati maṇḍitam // 
asmiṃściccetasi sphāre jaganmarumarīcayaḥ / sphuritāḥ prasphuriṣyanti prasphuranti ca koṭayaḥ // 
svasattāmātrasaṃpannaṃ padamasminsvatejasi / na kiṃcana ca saṃpannamanyadauṣṇyādivānale // 
garbhīkṛtamahāmeruṃ paramāṇusamaṃ viduḥ / ācchāditamahāmeruṃ paramāṇusamaṃ viduḥ // 
garbhīkṛtamahākalpo nimeṣo'sāvudāhṛtaḥ / ākrāntakalpenānena na saṃtyaktā nimeṣatā // 
bālāgrakādapyaṇunā vyāptānenākhilā mahī / saptābdhivasanāpyurvī nāsyāntamadhigacchati // 
akurvanneva saṃsāraracanāṃ kartṛtāṃ gataḥ / kurvanneva mahākarma na karotyeva kiṃcana // 
dravyamapyeṣa nirdravyo nirdravyo'pi hi dravyavān / akāyo'pi mahākāyo mahākāyo'pyakāyavān // 
adyāpyeṣa sadā prātaḥ prātarapyadyatāṃ gataḥ / na vādyamadya na prātastvadya prātaśca vā sadā // 
bhiṃḍiṃ bhiṃḍiṃ khile mattā purupicchilisālagham / viviccalitsadālokā lāso guluguluḥ śilī // 
ityādyanarthakaṃ vākyaṃ tathā satyaṃ sa eva ca / na tadasti na yatsatyaṃ na tadasti na yattvasau // 
yasminsarvaṃ yataḥ sarvaṃ yaḥ sarvaṃ sarvataśca yaḥ / yaśca sarvamayo nityaṃ tasmai sarvātmane namaḥ // 
yatrāntarālagahanena vilāsavatyā helāvilolaghanasarjitayāmalena / mallena pallavadalāmalamālitānāṃ lakṣmīlatā'viralitā valiteva muṣṭiḥ // 
īśvara uvāca / ityādikānāṃ śabdānāmarthaśrīḥ satyarūpiṇi / tasminsarveśvare sarvasattāmaṇisamudgake // 
kā nāma vimalābhāsāstasminparamacinmaṇau / na kacanti vicinvanti vicitrāṇi jaganti yāḥ // 
eṣā bījakaṇāntasthā citsattā svavapurmayam / labdhvā mṛtkālavāryādi karotyaṅkuramodanam // 
phenāvartavivartāntarvartinī rasarūpiṇī / kaṭhinendriyasaṃbandhe karoti spandamambhasām // 
eṣā kusumaguccheṣu rasarūpeṇa saṃsthitā / kacati ghrāṇarandhreṣu karoti pariphullatām // 
śilāṅgasthā śilāṅgābhāmasatīṃ satyatāpadam / sargādhāradaśāṃ dhatte girīndraḥ sthitilīlayā // 
pavanaspandakośātmarūpiṇīva tvagindriyam / saṃsādhayatyātmasutaṃ pitevātmatayānayā // 
aśeṣasārasaṃpiṇḍamadhyātmānaṃ svasiddhaye / bhāvayitvā nakiṃcittvamiva khatvaṃ karotyalam // 
svasattāpratibimbābhamākāśamukurodare / dhatte kalpanimeṣāṅkaṃ kālākhyamamalaṃ vapuḥ // 
āmahāpañcameśānaṃ pariṇāmamayā ime / idamitthamidaṃ neti niyatirbhavati svayam // 
sākṣiṇi sphāra ābhāse gṛhe dīpa iva kriyāḥ / satye tasminprakāśante jagaccitraparamparāḥ // 
paramākāśanagaranāṭyamaṇḍapabhūmiṣu / svaśaktivṛttaṃ saṃsāraṃ paśyantī sākṣivatsthitā // 
śrīvasiṣṭha uvāca / śivasyāsya jagannātha śaktayaḥ kāḥ kathaṃ sthitāḥ / sākṣitā kā ca kiṃ tāsāṃ vṛttaṃ syātkiyadeva tate // 
īśvara uvāca / aprameyasya śāntasya śivasya paramātmanaḥ / saumya cinmātrarūpasya sarvasyānākṛterapi // 
icchāsattā vyomasattā kālasattā tathaiva ca / tathā niyatisattā ca mahāsattā ca suvrata // 
jñānaśaktiḥ kriyāśaktiḥ kartṛtā'kartṛtāpi ca / ityādikānāṃ śaktīnāmanto nāsti śivātmanaḥ // 
śrīvasiṣṭha uvāca / śaktayaḥ kuta evaitā bahutvaṃ kathamāsu ca / udayaśca kathaṃ deva bhedābhedaśca kīdṛśaḥ // 
īśvara uvāca / śivasyānantarūpasya saiṣā cinmātratātmanaḥ / eṣā hi śaktirityuktā tasmādbhinnā manāgapi // 
jñatvakartṛtvabhoktṛtvasākṣitvādivibhāvanāt / śaktayo vividhaṃ rūpaṃ dhārayanti bahūdakam // 
evaṃ jagati nṛtyanti brahmāṇḍe nṛtyamaṇḍape / kālena nartakeneva krameṇa pariśikṣitāḥ // 
yaiṣā paraparābhāsā saiṣā niyatirucyate / kriyātha kṛtiricchā vā kāletyādikṛtābhidhā // 
āmahārudraparyantamidamitthamiti sthiteḥ / ātṛṇāpadmajaspandaṃ niyamānniyatiḥ smṛtā // 
niyatirnityamudvegavarjitā'parimārjitā / eṣā nṛtyati vai nṛtyaṃ jagajjālakanāṭakam // 
nānārasavilāsāḍhyaṃ vivartābhinayānvitam / kalpakṣaṇahatānekapuṣkarāvartaghargharam // 
sarvartukusumākīrṇaṃ dhārāgolakamandiram / bhūyobhūyaḥ patadvarṣabhūrisvedajalotkaram // 
payodapallavālolanīlāmbarakṛtabhramam / pūrṇaṃ saṃśuddhasaptābdhiratnaughavalayākulam // 
yāmapakṣadinaprekṣākaṭākṣodbhāsitāmbaram / majjanonmajjanavyagrakulādrikulaśekharam // 
bhramacchaśimaṇiprotagaṅgāmuktāphalatrayam / saṃdṛṣṭādṛṣṭasaṃdhyābhravilolakarapallavam // 
anārataraṇallolalokālaṃkārakomalam / bhūribhūtalapātālanabhastalapadakramam // 
magnonmagnamahānekatārāgharmakaṇotkaram / candrārkakuṇḍalaspandasmitasphuṭanabhomukham // 
kalpitānekabrahmāṇḍakapāṭakavitānakam / luṭhallokāntaravyūhadhvananmuktāṅkapallavam / sukhaduḥkhadaśādoṣabhāvābhāvarasāntaram // 
asminvikāravalite niyatervilāse saṃsāranāmni ciranāṭakanāṭyasāre / sākṣī sadoditavapuḥ parameśvaro'yamekaḥ sthito na ca tayā na ca tena bhinnaḥ // 
īśvara uvāca / eṣa devaḥ sa paramaḥ pūjya eṣa sadā satām / cinmātramanubhūtyātmā sarvagaḥ sarvasaṃśrayaḥ // 
ghaṭe paṭe vaṭe kuḍye śakaṭe vānare sthitaḥ / śivo haro harirbrahmā śakro vaiśravaṇo yamaḥ // 
bahirantaśca sarvātmā sadā svātmā subuddhibhiḥ / vividhena krameṇaiva bhagavānparipūjyate // 
bahistāvanmahābuddhe krameṇa paripūjyate / yena tacchṛṇu tattvajña śroṣyasyantaḥkramaṃ tataḥ // 
pūjākrameṣu sarveṣu dehagehaṃ pavitrakam / tyājyaṃ dehāvabodhātma paraṃ yatnātpavitrakam // 
pūjanaṃ dhyānamevāntarnānyadastyasya pūjanam / tasmāttribhuvanādhāraṃ nityaṃ dhyānena pūjayet // 
cidrūpaṃ sūryalakṣābhaṃ samastābhāsabhāsanam / antasthacitprakāśaṃ svamahaṃtāsāramāśrayet // 
apāraparamākāśavipulābhogakandharam / anantādhastanākāśakośapādasaroruham // 
anantadiktaṭābhogabhujamaṇḍalamaṇḍitam / nānāvidhamahālokagṛhītaparamāyudham // 
hṛtkośakoṇaviśrāntabrahmāṇḍaughaparamparam / prakāśaparamākāśapāragāpāravigraham // 
adha ūrdhvaṃ caturdikṣu vidikṣu ca nirantaram / brahmendraharirudreśapramukhāmaramaṇḍitam // 
imāṃ bhūtaśriyaṃ tasya romāliṃ pravicintayet / vividhārambhakāriṇyastrijagadyantrarajjavaḥ // 
icchādyāḥ śaktayastasya cintanīyāḥ śarīragāḥ / eṣa devaḥ sa paramaḥ pūjya eṣa sadā satām // 
cinmātramanubhūtyātmā sarvagaḥ sarvasaṃśrayaḥ / ghaṭe paṭe vaṭe kuḍye śakaṭe vānare sthitaḥ // 
śivo haro harirbrahmā śakro vaiśravaṇo yamaḥ / anantaikapadādhārasattāmātraikavigrahaḥ // 
vivartitajagajjālaḥ kālo'sya dvārapālakaḥ / saśailabhuvanābhogamidaṃ brahmāṇḍamaṇḍalam // 
dehakoṇo'sya kasmiṃścitsvāṅgāvayavatāṃ gatam / vicintayenmahādevaṃ sahasraśravaṇekṣaṇam // 
sahasraśirasaṃ śāntaṃ sahasrabhujabhūṣaṇam / sarvatrekṣaṇaśaktyāḍhyaṃ sarvato ghrāṇaśaktikam // 
sarvataḥ sparśanamayaṃ sarvato rasanānvitam / sarvatra śravaṇākīrṇaṃ sarvatra mananānvitam // 
sarvato mananātītaṃ sarvataḥ paramaṃ śivam / sarvadā sarvakartāraṃ sarvasaṃkalpitārthadam // 
sarvabhūtāntarāvasthaṃ sarvaṃ sarvaikasādhanam / iti saṃcintya deveśamarcayedvidhivattataḥ // 
vidhānamarcanasyedaṃ śrṛṇu brahmavidāṃ vara / svasaṃvidātmā devo'yaṃ nopahāreṇa pūjyate // 
na dīpena na dhūpena na puṣpavibhavārpaṇaiḥ / nānnadānādidānena na candanavilepanaiḥ // 
na ca kuṅkumakarpūrabhogaiścitrairna cetaraiḥ / nityamakleśalabhyena śītalenā'vināśinā // 
ekenaivā'mṛtenaiṣa bodhena svena pūjyate / etadeva paraṃ dhyānaṃ pūjaiṣaiva parā smṛtā // 
yadanāratamantasthaśuddhacinmātravedanam / paśyañśṛṇvanspṛśañjighrannaśnangacchansvapanśvasan // 
pralapanvisṛjangṛhṇanśuddhasaṃvinmayo bhavet / dhyānāmṛtena saṃpūjya svayamātmānamīśvaram // 
paramāsvādayuktena muktena kusumehitaiḥ / dhyānopahāra evātmā dhyānaṃ hyasya samīhitam // 
dhyānamarghyaṃ ca pādyaṃ ca śuddhasaṃvedanātmakam / dhyānasaṃvedanaṃ puṣpaṃ sarvaṃ dhyānaparaṃ viduḥ // 
vinā tenetareṇāyamātmā labhyata eva no / dhyānātprasādamāyāti sarvabhogasukhaśriyaḥ // 
ayamātmā mune bhuṅkte deharūpo gṛhe yathā / dhyānenānena sumate nimeṣāṃstu trayodaśa // 
mūḍho'pi pūjayitveśaṃ gopradānaphalaṃ labhet / pūjayitvā nimeṣāṇāṃ śatamekamiti prabhum // 
aśvamedhasya yajñasya phalaṃ prāpnoti mānavaḥ / pūjayitvā svamātmānaṃ ghaṭikārdhamiti prabhum // 
aśvamedhasahasrasya phalaṃ prāpnoti mānavaḥ / dhyānavalyupahāreṇa svayamātmānamātmanā // 
ghaṭikāṃ pūjayedyastu rājasūyaṃ labheta saḥ / madhyāhnapūjanāditthaṃ rājasūyaikalakṣabhāk // 
divasaṃ pūjayitvaivaṃ pare dhāmni vasennaraḥ / eṣo'sau paramo yoga eṣā sā paramā kriyā / bāhyasaṃpūjanaṃ proktametaduttamamātmanaḥ // 
etatpavitramakhilāghavighātahetuṃ yastvācariṣyati naraḥ kṣaṇamapyakhinnaḥ / taṃ vandayiṣyati surāsuralokapūgaḥ prāptāspadaṃ jagati māmiva muktamātman // 
īśvara uvāca / pāvanaṃ pāvanānāṃ yadyatsarvatamasāṃ kṣayaḥ / tadidānīṃ pravakṣye'hamantaḥpūjanamātmanaḥ // 
gacchatastiṣṭhataścaiva jāgrataḥ svapato'pi ca / sarvācāragatā pūjā nityaṃ dhyānātmikā tviyam // 
nityameva śarīrasthamimaṃ dhyāyetparaṃ śivam / sarvapratyayakartāraṃ svayamātmānamātmanā // 
śayānamutthitaṃ caiva vrajantamathavā sthitam / spṛśantamabhitaḥ spṛśyaṃ tyajantamathavā'bhitaḥ // 
bhuñjānaṃ saṃtyajantaṃ ca bhogānābhogapīvarān / bāhyārthaparikartāraṃ sarvakāryasvarūpadam // 
dehaliṅgeṣu śāntasthaṃ tyaktaliṅgāntarādikam / yathāprāptārthasaṃvittyā bodhaliṅgaṃ prapūjayet // 
pravāhapatitārthasthaḥ svabodhasnānaśuddhimān / nityāvabodhārhaṇayā bodhaliṅgaṃ prapūjayet // 
ādityabhāvanābhogabhāvitāmbarabhāsvaram / śaśāṅkabhāvanābhogabhāvitendutayoditam // 
pratibhāsapadārthaughanityāvagatasaṃvidam / dvārairvahantaṃ śārīrairmukhe prāṇasvarūpiṇam // 
rasīkṛtya rasaṃ prāṇasvāntodāttaturaṅgamam / prāṇāpānarathārūḍhaṃ gūḍhamantarguhāśayam // 
jñātāraṃ jñeyadṛṣṭīnāṃ kartāraṃ sarvakarmaṇām / bhoktāraṃ sarvabhojyānāṃ smartāraṃ sarvasaṃvidām // 
samyaksaṃviditāṅgaughaṃ bhāvābhāvanabhāvitam / ābhāsabhāsvaraṃ bhūri sarvagaṃ cintayecchivam // 
niṣkalaṃ sakalaṃ caiva dehasthaṃ vyomacāriṇam / arañjitaṃ rañjitaṃ ca nityamaṅgāṅgasaṃvidam // 
manomananaśaktisthaṃ prāṇāpānāntaroditam / hṛtkaṇṭhatālumadhyasthaṃ bhranāsāpuṭapīṭhagam // 
ṣaṭtriṃśatpadakoṭisthamunmanyantadaśātigam / kurvantamantaḥśabdādīṃścodayantaṃ manaḥkhagam // 
vikalpinyavikalpe ca dvividhe vākpathe sthitam / tile tailamivāṅgeṣu sarveṣvevāntaraṃ sthitam // 
kalākalaṅkarahitaṃ kaṭhinaṃ ca kalāgaṇaiḥ / ekadeśe suhṛtpadme sarvadehe ca saṃsthitam // 
cinmātramamalābhāsaṃ kalākalanakalpanam / pratyakṣadṛśyaṃ sarvatra svānubhūtimayātmakam // 
pratyakcetanamātmīyamarthitvena punaḥ sthitam / padārthānāmupetyāśu kṣaṇāddvitvamivāgatam // 
sahastapādāvayavaḥ sakeśanakhadantakaḥ / svadehasaṃvidābhāso devo'yamiti bhāvayet // 
vicitrāḥ śaktayo bahvyo nānācārā manodaśām / upāsate māmaniśaṃ patnyaḥ kāntamivottamam // 
mano me dvārapālo'yaṃ niveditajagattrayaḥ / cinteyaṃ me pratīhārī dvārasthā śuddharūpiṇī // 
śaktirmamātmikā buddhiḥ kriyā caiva varāṅganā / jñānāni ca vicitrāṇi bhūṣaṇānyaṅgagāni me // 
karmendriyāṇi dvārāṇi buddhīndriyagaṇaiḥ saha / ayaṃ so'hamanantātmā vyavacchedojjhitākṛtiḥ // 
tiṣṭhāmi bharitaikātmā pūrṇaḥ sarvāvapūrakaḥ / iti daivīmupāśritya svacchāmātmacamatkṛtim // 
daivatvaparipūrṇo'ntaradīnātmāvatiṣṭhate / nāstameti na codeti na tuṣyati na kupyati // 
na tṛptiṃ na kṣudhaṃ yāti nābhivāñchati nojjhati / samaḥ samasamācāraḥ samābhāsaḥ samākṛtiḥ // 
saumyatāmalamāyātaḥ samantātsundarāśayaḥ / ādehameka evāsāvavyucchinnamahāmatiḥ // 
devārcanaṃ karotyeva dīrghadīrghamaharniśam / cittattvacalito deho devo'sya samudāhṛtaḥ // 
yathāprāptena sarveṇa tamarcayati vastunā / samayā sarvayā buddhyā cinmātraṃ devacitparam // 
yathāprāptakramotthena sarvārthena samarcayet / manāgapi na kartavyo yatno'trāpūrvavastuni // 
prāptadehatayā nityaṃ tathārthakriyayā'nayā / kāmasaṃsevanenā'tha pūjayecchobhanaṃ vibhum // 
bhakṣyabhojyānnapānena nānāvibhavaśālinā / śayanāsanayānena yathāptenārcayecchivam // 
kāntānnapānasaṃbhogasaṃbhārādivilāsinā / sukhena sarvarūpeṇa saṃbuddhyā''tmānamarcayet // 
ādhivyādhiparītena mohasaṃrambhaśālinā / sarvopadravaduḥkhena prāptenātmānamarcayet // 
samastaiśca samastānāṃ ceṣṭānāṃ jagataḥ sthiteḥ / mṛtijīvitasvapnādyaiḥ prāptairātmānamarcayet // 
dāridryeṇātha rājyena pravāhapatitātmanā / vicitraceṣṭāpuṣpeṇa śuddhātmānaṃ samarcayet // 
nānākalahakallolalalanollāsaśālinā / rāgadveṣavilāsena saumyamātmānamarcayet // 
satāṃ hṛdayagāminyā rūḍhayā śaśiśītayā / maitryā mādhuryadharmiṇyā hṛtsthamātmānamarcayet // 
upekṣayā karuṇayā sadā muditayā hṛdi / śuddhayā śaktipaddhatyā bodhenātmānamarcayet // 
ākasmikopayātena sthitenāniyatena ca / bhogābhogaikabhogena prāptenātmānamarcayet // 
bhogānāmaniṣiddhānāṃ niṣiddhānāṃ ca sarvadā / tyāgena vātirāgeṇa svātmānaṃ śuddhamarcayet // 
īhitānīhitaughena yuktāyuktamayātmanā / tyaktenāttena cārthena hyarthānāmīśamarcayet // 
naṣṭaṃ naṣṭamupekṣeta prāptaṃ prāptamupāharet / nirvikāratayaitaddhi paramārcanamātmanaḥ // 
sarvadaiva samagrāsu ceṣṭāniṣṭāsu dṛṣṭiṣu / paramaṃ sāmyamādhāya nityātmārcāvrataṃ caret // 
sarvaṃ vindeta suśubhaṃ sarvaṃ vidyā'cchubhāśubham / sarvamātmamayaṃ kuryānnityātmārcāvrataṃ caret // 
āpātaramaṇīyaṃ yadyaccāpātasuduḥsaham / tatsarvaṃ susamaṃ buddhvā nityātmārcāvrataṃ caret // 
ayaṃ sohamayaṃ nāhaṃ vibhāgamiti saṃtyajet / sarvaṃ brahmeti niścitya nityātmārcāvrataṃ caret // 
sarvadā sarvarūpeṇa sarvākāravikāriṇā / sarvaṃ sarvaprakāreṇa prāptenātmānamarcayet // 
anīhitaṃ parityajya parityajya tathehitam / ubhayāśrayaṇenāpi nityamātmānamarcayet // 
na vāñchatā na tyajatā daivaprāptāḥ svabhāvataḥ / saritaḥ sāgareṇeva bhoktavyā bhogabhūmayaḥ // 
udvego nānugantavyastucchā'tucchāsu dṛṣṭiṣu / vyomnā citrapadārtheṣu patito hyātateṣviva // 
deśakālakriyāyogādyadupaiti śubhāśubham / avikāraṃ gṛhītena tenaivātmānamarcayet // 
ātmārcanavidhāne'sminproktā dravyaśriyastu yāḥ / ekenaiva samenaitā rasena paribhāvitāḥ // 
nāmlānakaṭvyo no tiktā na kaṣāyāśca kāścana / citrairapi rasairdigdhā madhurā eva tāḥ kila // 
samatā madhurā rasyā rasaśaktiratīndriyā / tayā yadbhāvitaṃ cetyamamṛtaṃ tatkṣaṇādbhavet // 
samatāmṛtarūpeṇa yadyannāma vibhāvyate / tattadāyāti mādhuryaṃ paramindoriva cyutam // 
samatākāśavadbhūtvā yattu syāllīnamānasam / avikāramanāyāsaṃ tadevārcanamucyate // 
pūrṇenduneva pūrṇena bhāvyaṃ samasamatviṣā / svacchena ciddhanaikena jñenāpyupalarūpiṇā // 
antarākāśaviśado bahiḥprakṛtakāryakṛt / rañjanāmihikāmuktaḥ saṃpūrṇo jña upāsakaḥ // 
svapne'pyadṛṣṭahṛllekhamajñānābhraparikṣaye / śāntāhaṃtādimihikaṃ jñaḥ śaradvyoma rājate // 
somārkamastamitamānasamātṛmeyaṃ sadyaḥprasūtaśiśuvedanavadvitānam / paśyanpraśāntamaticetanacittabījaṃ jīvannanuttamapadasthita eva tiṣṭha // 
deśakālakaraṇakramoditaiḥ sarvavastusukhaduḥkhavibhramaiḥ / nityamarcaya śarīranāyakaṃ tiṣṭha śāntasakalehayā dhiyā // 
īśvara uvāca / yathākālaṃ yathārambhaṃ na karoṣi karoṣi yat / cinmātrasya śivasyāntastadevārcanamātmanaḥ // 
tenaivāhlādamāyāti yāti prakaṭatāṃ tathā / tathā sthitena rūpeṇa svenaiva svayamīśvaraḥ // 
rāgadveṣādiśabdārthānātmanyanyatayāmale / saṃbhavanti pṛthagrūpāvahnau vahnikaṇā iva // 
yadyadrājatvadīnatvasukhaduḥkhādivedanam / ātmīyaṃ parakīyaṃ ca tattadarcanamātmanaḥ // 
viśvasaṃvittirevārcā nityasyātmana eva ca / ghaṭādyātmatayā brahma svayamātmā tathaiva ca // 
śivaṃ śāntamanābhāsamekaṃ bhāsvaramāgatam / jagatpratyayavatsarvamātmarūpamidaṃ sthitam // 
aho nu citramātmaiva ghaṭādyanyadvyavasthitam / jīvādisvasvabhāvo'ntarnūnaṃ vismṛtimāniva // 
sarvātmakasyānantasya śivasyāntaḥ kilātmanaḥ / pūjyapūjakapūjākhyo vibhramaḥ proditaḥ kutaḥ // 
niyatākāratā śānte na ca saṃbhavatīśvare / yatra saṃkalpyate brahmanpūjyapūjāmayaḥ kramaḥ // 
pūjyapūjādyavacchinno devo nityāmalātmanaḥ / sarvaśakteranantasya neśvaratvasya bhājanam // 
trijagatprasṛtācchācchasaṃvidrūpasya cātmanaḥ / neśvarasyākṛterbrahmanvyapadeśo hi yujyate // 
deśakālaparicchinno yeṣāṃ syātparameśvaraḥ / asmākamupadeśyāste na vipaścidvipaścitām // 
tadīyāṃ dṛṣṭimutsṛjya tathemāmavalambya ca / samaḥ svacchamanāḥ śānto vītarāgo nirāmayaḥ // 
kāmopahārairabhito yathāprāptairakhinnadhīḥ / ātmānamarcayaṃstiṣṭha sukhaduḥkhaśubhāśubhaiḥ // 
adhigatavati sādhau caikamevānurūpaṃ tvayi taralitajīve janmaduḥkhādi kiṃcit / na lagati pariśūnye sarvataḥ sphāṭikāṅge navasadana ivāṅke niṣkalaṅke kalaṅkaḥ // 
śrīvasiṣṭha uvāca / śivaḥ kimucyate deva paraṃbrahma kimucyate / ātmā kimucyate nātha paramātmā kimucyate // 
tatsatkiṃcinna kiṃcicca śūnyaṃ vijñānameva ca / ityādibhedo bhagavaṃstrilokeśa kimucyate // 
īśvara uvāca / anādyantamanābhāsaṃ satkiṃcidiha vidyate / indriyāṇāmagamyatvādyanna kiṃcidiva sthitam // 
śrīvasiṣṭha uvāca / yadindriyāṇāṃ buddhyādiyuktānāmapyadṛśyatām / gataṃ tatkathamīśāna tvaśaṅkenopagamyate // 
īśvara uvāca / yo mumukṣuravidyāṃśaḥ kevalo nāma sāttvikaḥ / sāttvikaireva so'vidyābhāgaiḥ śāstrādināmabhiḥ // 
avidyāṃ śreṣṭhayā śreṣṭhāṃ kṣālayanniha tiṣṭhati / malaṃ malenāpaharanyuktijño rajako yathā // 
kākatālīyavatpaścādavidyākṣaya āgate / prapaśyatyātmanaivātmā svabhāvasyaiva niścayaḥ // 
yathākathaṃcidaṅgāre nighṛṣya kṣālayañchiśuḥ / karanairmalyamāpnoti kārṣṇyāṅgārakṣaye yathā // 
yathākathaṃcicchāstrādyairbhāgairbhāgaṃ vicārayet / sāttvikastāmaso bhāgo dvayorātmodayastathā // 
paśyatyātmānamātmaiva vicārayati cātmanā / ātmaivehāsti nāvidyā ityavidyākṣayaṃ viduḥ // 
yāvatkiṃcididaṃ vastu nānā nātmāvagamyatām / kramā gurūpadeśādyā nātmajñānasya kāraṇam // 
gururhīndriyavṛttātmā brahma sarvendriyakṣayāt / yadvastu yatkṣaye prāpyaṃ tattasminsati nāpyate // 
akāraṇānyapi prāptā bhṛśaṃ kāraṇatāṃ dvija / kramā gurūpadeśādyā ātmajñānasya siddhaye // 
krame gurūpadeśānāṃ pravṛtte śiṣyabodhataḥ / anirdeśyo'pyadṛśyo'pi svayamātmā prasīdati // 
śāstrārthairbudhyate nātmā gurorvacanato na ca / budhyate svayamevaiṣa svabodhavaśatastataḥ // 
gurūpadeśaśāstrārthairvinā cātmā na budhyate / etatsaṃyogasattaiva svātmajñānaprakāśinī // 
guruśāstrārthaśiṣyāṇāṃ cirasaṃyogasattayā / ahanīva janācāra ātmajñānaṃ pravartate // 
karmabuddhīndriyādyantasukhaduḥkhādisaṃkṣaye / śiva ātmeti kathitastatsadityādināmabhiḥ // 
yatredamakhilaṃ nāsti tadrūpeṇaiva cāsti vā / tadākāśādacchataramanantaṃ sadivāsti hi // 
aviśrāntatayā yatra tanuvidyairmumukṣubhiḥ / vicitraśuddhamananakalaṅkakalitātmabhiḥ // 
adūra eva tiṣṭhadbhirjīvanmuktasya dṛkpathe / mokṣopāsakabodhāya śāstrārtharacanāya ca // 
brahmendrarudrapramukhairlokapālaiḥ supaṇḍitaiḥ / purāṇavedasiddhāntasiddhaye bhāvitātmabhiḥ // 
cidbrahma śiva ātmeśaparamātmeśvarādikā / etasminkalpitā saṃjñā niḥsaṃjñe pṛthagīśvare // 
evametajjagattattvaṃ svaṃ tattvaṃ śivanāmakam / sarvathā sarvadā sarvasarvaṃ yatsukhamāsva bho // 
śiva ātmā paraṃ brahmetyādiśabdaistu bhinnatā / purātanairviracitā tasya bhedo na vastutaḥ // 
evaṃ devārcanaṃ nityaṃ jñaḥ kurvanmunināyaka / yatrāsmadādayo bhṛtyāstatprayānti paraṃ padam // 
śrīvasiṣṭha uvāca / avidyamānamevedaṃ vidyamānamiva sthitam / yathā tanme samāsena bhagavanvaktumarhasi // 
īśvara uvāca / yo'sau brahmādiśabdārthaḥ saṃvidaṃ viddhi kevalam / svacchamākāśamapyasya sthūlaṃ meruraṇoriva // 
sā vedyamiha gacchantī yāti cinnāmayogyatām / apyavedyavatī nūnamunmanyantapadasthitā // 
kṣaṇādbhāvitavedyattvādahantāmanugacchati / puruṣatvātpumānsvapne vanavāraṇatāmiva // 
asyāhantādirūpāyā deśatāṃ kālatāṃ gatāḥ / saṃpadyante tataḥ śūnyarūpiṇyaḥ sakhya eva tāḥ // 
tābhiḥ saṃvalitā saiva sattā jīvābhidhānikā / bhavati spandavijñānā pavanasyeva lekhikā // 
jīvaśaktistathābhūtā niścayaikavilāsinī / buddhitāmanuyātā sā bhavatyajñapade sthitā // 
śabdaśaktyā kriyāśaktyā jñānaśaktyānugamyate / pratyekaṃ prasphuratyantarapradarśitarūpayā // 
militvaiṣa gaṇaḥ kṣipraṃ smṛtiṃ samanukūlayan / mano bhavati bhūtātmabījaṃ saṃkalpaśākhinaḥ // 
ātivāhikadehoktibhājanaṃ tadvidurbudhāḥ / antasthayā brahmaśaktyā jñarūpaṃ svātmanātmadṛk // 
saṃpadyamānā evāsmiṃścetasīmā hi śaktayaḥ / paścādiha bahiṣṭhāstā udyantyanuditā api // 
vātasattā spandasattā sparśasattā tathaiva ca / tvaksattā tejasāṃ sattā tathā sattāprakāśinī // 
rūpasattā jalasattā svādusattā tathaiva ca / tathaiva rasasattā ca gandhasattā tathaiva ca // 
bhūsattā hemasattā ca piṇḍasattā ca pīvarī / deśasattā kālasattā sarvāḍhyākāravarjitā // 
sarvasattāgaṇaṃ caitatkroḍīkṛtya svarūpavat / sphuratyāśritya patrādi bījaṃ bījāditāṃ gatam // 
etatpuryaṣṭakaṃ viddhi deho'yaṃ cātivāhikaḥ / apārabodhametattu sphuratyaṅga vibhāgavat // 
evamādyaṅgasaṃpannaṃ saṃpannaṃ na ca kiṃcana / na jñānaṃ na ca tadrūpaṃ na vidācitacetanam // 
paraṃ pare prasphuritaṃ kevalaṃ kevalātma sat / jalapīṭhasya jaṭhare jaladravavilāsavat // 
saṃvitsaṃvedanaikātma pṛthagetadacetanam / saṃpadyate parijñātaṃ saṃkalpanagaropamam // 
saṃvedanātparijñānācchivatāmeva gacchati / ajñātameva vā yattatkathaṃ gacchati vastutām // 
athaitadvindate svāntaḥsaṃkalpādaṃśatā svataḥ / tanmātrasattā tasyāṇoretāṃ paśyati dehake // 
sarvaṃ sthūlatvamāpannaṃ tadevāśu prapaśyati / tasya tanmātrarandhrāṇi yathādeśaṃ prapaśyati // 
tataḥ puruṣarūpaikabhāvanātpuruṣākṛtim / kākatālīyavaddṛṣṭvā tuṣṭaṃ puṣṭaṃ bhavatyalam // 
jīvadetadavasthākaṃ sthitaṃ paśyati dehakam / asantameva gandharvapuraṃ svapranaraṃ yathā // 
śrīvasiṣṭha uvāca / gandharvanagarākāramapi svapnanaropamam / jagadduḥkhāya duḥkhasya kātra yuktiḥ parikṣaye // 
īśvara uvāca / vāsanāvaśato duḥkhaṃ vidyamāne ca sā bhavet / avidyamānaṃ ca jaganmṛgatṛṣṇāmbubhaṅgavat // 
ataḥ kiṃ vāsyate kena kasya vā vāsanā kutaḥ / kathaṃ svapnanareṇāṅga mṛgatṛṣṇāmbu pīyate // 
sadraṣṭari tu sāhante samanomananādike / avidyamāne jagati yatsattatparidṛśyate // 
yatra no vāsanā naiva vāsako naiva vāsyatā / kevalaṃ kevalībhāvaḥ saṃśāntakalanabhramaḥ // 
yasya satyo'pyasatyo vā śūnya eva hi yakṣakaḥ / vilīnastasya kaivalyātkimanyadavaśiṣyate // 
śūnya eva hi vetāla ivetthaṃ cittavāsanā / uditeyaṃ jagannāmnī tacchāntau śāntirakṣatā // 
ahantāyāṃ jagati ca mṛgatṛṣṇājale ca yaḥ / sāsthastaṃ thigghatanaraṃ nopadeśyastvasāviti // 
jīvaṃ vivekinamihopadiśanti tajjñā no bālamudbhramamasanmayamāryamuktam / ajñaṃ praśāsti kila yaḥ kanakāvadātāṃ sa svapnadṛṣṭapuruṣāya sutāṃ dadāti // 
śrīvasiṣṭha uvāca / tataḥ sa jīvo bhagavandṛṣṭavāndehasaṃbhramam / ādisarge nabhaḥsaṃsthaḥ kāmavasthāmupaiti hi // 
īśvara uvāca / parasmātparame vyomni pūrvoktakramato vapuḥ / jīvaḥ paśyati saṃpannaṃ sa ca svapnanaro yathā // 
sarvagatvācciddhanasya kāryaṃ svapnanaro'pi hi / yathā karotyāśu tathā jīvo'dyāpi śarīradhṛk // 
sanātano'hamavyaktaḥ pumānityabhidhāṃ tataḥ / karotyātmani tenāśu prathamaḥ prathitaḥ pumān // 
evaṃ sa sarge kasmiṃścitprathamo'tha sadāśivaḥ / kasmiṃścidviṣṇurityukto nābhyutpannaḥ pitāmahaḥ // 
pitāmahaḥ sa kasmiṃścitkasmiṃścidapi cetaraḥ / sa ca saṃkalpapuruṣaḥ saṃkalpānmūrtimāsthitaḥ // 
puṣṭaḥ prathamasaṃkalpastāṃ manomūrtimāsthitaḥ / yadyathā kalpayatyāśu tattathānubhavatyalam // 
tattvasadrūpamakhilaṃ śūnyavetālako yathā / bhramadṛṣṭyā tu sadrūpamityahaṃtā jagadgatiḥ // 
draṣṭādipuruṣastvevaṃ svayaṃ saṃpadyate hi yaḥ / sa nimeṣaṃ prati vyoma samudetyatha nīyate // 
nimeṣa eva kalpo yo mahākalpaparamparām / pratibhāsaviparyāsamātreṇānubhavatyalam // 
paramāṇau paramāṇau vyomni vyomni kṣaṇe kṣaṇe / sargakalpamahākalpabhāvābhāvā bhavanti te // 
dṛśyante kecidanyonyaṃ sādharmyādvāsanāgateḥ / mithaḥ kecinna dṛśyante dṛṣṭenātha sadātmanā // 
sargāḥ sargeṇa sarvatra saṃbhavanti na te śive / bhavanti parame vyomni vyomarūpā iti svayam // 
svayaṃ ca sadasadrūpā līyante svapnaśailavat / sargairna deśa ākrānto na ca kālo na kartṛtā // 
na caite tatsvarūpā vā na kalpyaṃ nāpi ca kṣaṇaḥ / na cedaṃ jāyate kiṃcinna ca kiṃcana naśyati // 
sarvaṃ saṃkalparūpeṇa ciccamatkurute citi / svapnapattananirmāṇapātotpātanavajjagat // 
na deśakālakramaṇaṃ karoti ca manāgapi / yathā saṃkalpaśailena deśakālādyanantakam // 
ākrāntamapi nākrāntaṃ tathaiva jagatā satā / atha nākrāntamākrāntamiva saṃkalpameruṇā // 
yathoccairdeśakālādi tathaiva jagatā satā / saṃpadyate yathā yo'sau puruṣaḥ sarvakārakaḥ // 
anenaiva krameṇeha kaṭiḥ saṃpadyate kṣaṇāt / tasthuṣāmevameveha jātayo hi caturvidhāḥ // 
rudrādyāstṛṇaparyantāḥ saṃpadyante kṣaṇaṃ prati / paramāṇūpamāḥ santi tathā kecidaṇūpamāḥ // 
eṣa eva kramasteṣāṃ sati vā'sati sargake / asyāḥ saṃsāramāyāyā evaṃbhūtārthabhāvanāt // 
bhedopaśāntāvabhyāsādbhavatyupagataḥ śivaḥ / nimeṣaśatabhāgārdhamātrameva parā citiḥ // 
svarūpataścelluṭhitā saiṣodetyanavasthitiḥ / sā jñarūpā śilākāśa iva citsvātmanisthitā // 
tadanādyavabhāsātma brahmaśabdena gīyate / asminprauḍhiṃ gate sarge mahāciddyotanaṃ na ca // 
saṃgatāsatyadigdeśakālāṃśaparamāṇutā / jīvatāmāgatā bhūtatanmātravalanākramāt // 
bhavatyaṅga mṛgīvīrutkīṭadevāsurādikam / yasminnitye tate'nante dṛḍhe sragiva tiṣṭhati // 
sadasadgrathitaṃ viśvaṃ viśvage viśvakarmaṇi / na taddūre na nikaṭe nordhve nādho na tena me / na pūrvaṃ nādya na prātarna sannāsanna madhyamam // 
anubhavakalanāmṛte'sya mātā bhavati na sarvavikalpaneṣvasatsu / phaladuruvibhavā pramāṇamālā sthitimupayāti na vāriṇīva vahniḥ // 
yathāpṛṣṭaṃ mune proktaṃ tvayi kalyāṇamastu te / diśaṃ prayāmo'bhimatāmāgacchottiṣṭha pārvati // 
śrīvasiṣṭha uvāca / ityuktvā nīlakaṇṭho'sau tyaktapuṣpāñjalau mayi / tatāra parivāreṇa samamambarakoṭaram // 
tasmingate tribhuvanādhipatāvumeśe sthitvā kṣaṇaṃ tadanu saṃsmṛtipūrvameva / aṅgīkṛtaṃ navapavitradhiyā mayātmadevārcanaṃ śamavataiva jihāsitaṃ tat // 
śrīvasiṣṭha uvāca / etaduktaṃ paraṃ tena svayameva ca vedmyaham / rāma tvamapi jānīṣe yathedaṃ samavasthitam // 
yatrālīkamalīkena kilālīke vilokyate / tasyāṃ saṃsāramāyāyāṃ kiṃ satyaṃ kimasanmayam // 
yathā yena vikalpena yadvikalpena kathyate / tathā tenātmakalpena nagatā'pyanubhūyate // 
yathā dravatvaṃ payasi yathā spando nabhasvati / yathā nabhasi śūnyatvaṃ tathā sargatvamātmani // 
tataḥ prabhṛti tenaiva krameṇārcanamātmanaḥ / adya yāvadgatavyagraḥ kurvannahamavasthitaḥ // 
anenārcāvidhānena mayeme rāma vāsarāḥ / akhinnenātivāhyante vyavahāraparā api // 
yathāprāptaiḥ kriyācārakusumairātmano'rcanam / vyucchinnamapi vyucchinnaṃ na kadācidaharniśam // 
grāhyagrāhakasaṃbandhe sāmānye sarvadehinām / yoginaḥ sāvadhānatvaṃ yattadarcanamātmanaḥ // 
dṛṣṭyānayā raghupate saṅgamuktena cetasā / saṃsāraviralāraṇye viharāsminna khidyase // 
duḥkhe mahati saṃprāpte dhanabandhuviyogaje / etāṃ dṛṣṭimavaṣṭabhya vicāraṃ kuru suvrata // 
sukhaduḥkhe na kartavye dhanabandhūdayakṣaye / evaṃprāyā eva sarvā nityaṃ saṃsāradṛṣṭayaḥ // 
jānāsyeva gatiṃ citrāṃ viṣayāṇāṃ pramāthinīm / yathāyānti yathā yānti yathā paribhavanti ca // 
evameva pravartante premāṇi ca dhanāni ca / evamevāvahīyante nimittairavicāritaiḥ // 
na tāstava na tāsāṃ tvaṃ nirmalāntarjagatkriyāḥ / idamitthaṃ jagatkiṃcitkiṃ mudhā paritapyase // 
tvamihāsi jagadrūpaṃ cinmātravitatākṛte / nijāvayavakāvṛttau kaḥ kramo harṣaśokayoḥ // 
tāta cinmātrarūpo'si na te bhinnamidaṃ jagat / atastava kathaṃ kutra heyopādeyakalpanā // 
iti ciccakracāñcalye cinmaye jagadambudhau / taraṅgajāle cāmbhodhau kaḥ kramo harṣaśokayoḥ // 
cidekatānatāmetya sauṣuptīmāgataḥ sthitim / adyaprabhṛti rāma tvaṃ turyāvasthātmako bhava // 
samaḥ samasamābhāso bhāsvadvapurudāradhīḥ / tiṣṭhātmārcārato nityaṃ paripūrṇaṃ ivārṇavaḥ // 
etattvaṃ śrutavānsarvaṃ sthitastvaṃ paripūrṇadhīḥ / yadicchasītaratpraṣṭuṃ tatpṛccha raghunandana // 
yatpṛṣṭaṃ prathame kalpe tadadya paricodaya / śrīrāma uvāca / idānīṃ saṃśayo brahmanvinivṛtto viśeṣataḥ // 
jñātaṃ jñātavyamakhilaṃ jātā tṛptirakṛtrimā / na mune'sti malaṃ dvitvaṃ na cetyaṃ na ca kalpanam // 
tadā mamābhūdajñānaṃ praśāntamadhunā tu tat / kalaṅka ātmano'stīti tadajñānavaśena yā // 
bhrāntirāsīdidānīṃ sā nivṛttā tvatprasādataḥ / na jāyate na mriyate na caivātmā kalaṅkitaḥ // 
sarvaṃ ca khalvidaṃ brahmamayamityudito'smyalam / praśnebhyaḥ saṃśayebhyaśca vāñchitebhyaśca sarvataḥ // 
śuddhaṃ me nirmalaṃ cetastvaṣṭrā yantrabhramādiva / sarvācāropadeśeṣu prāptaprokteṣu sādhubhiḥ // 
nirākāṅkṣī sthito'smyantaḥ sumeruḥ kanakeṣviva / na tadastyasti yatrāśā na tadasti yadīpsitam // 
na tadasti yadādeyaṃ heyaṃ madhyaṃ carācare / idaṃ heyamupādeyamidaṃ sadidamapyasat // 
iti cintābhramaḥ śānto nipuṇaṃ paramo mune / na svargamabhivāñchāmi dveṣmi vāpi na rauravam // 
ātmanyeva hi tiṣṭhāmi mandarādririvābhramaḥ / kaṇaśaḥ kīrṇatrijagatkṣīrasāgarasaṃsṛtiḥ // 
viśrāntaścirasaṃbhrānto nirbhramo rāma mandaraḥ / avastvidamidaṃ vastu paśyeti kalanāstyalam // 
hṛdi tasya kusaṃdehajālena jvalitādhikam / idamitthaṃ jagaditi jñātaṃ yena munīśvara // 
sa yatra yāti kārpaṇyaṃ jagatastanna labhyate / vicitrākulakallolājjaḍādvṛttivivarjitāt // 
tvatprasādena bhagavaṃstīrṇāḥ smo bhavasāgarāt / saṃpadāmavadhirjñāto dṛṣṭaḥ sīmānta āpadām // 
sarvasāre'pyadīnāḥ smaḥ pūrṇāḥ smaḥ parameśvara / yayāvabhedyāmaparairdalitāśāmataṅgajam / saṃsārasāgare samyagvīratāmāgataṃ manaḥ // 
parigalitavikalpatāmupetaṃ pragalitavāñchamadīnasārasattvam / trijagati yadatiprasannarūpaṃ pramuditamantaranuttamaṃ mano me // 
śrīvasiṣṭha uvāca / kevalenendriyaiḥ sārdhaṃ vartamānārthavartinā / asaṃgamena manasā yatkaroṣi na tatkṛtam // 
yathā prāptikṣaṇe vastu prathame tuṣṭaye tathā / na prāptyekakṣaṇādūrdhvamiti ko nānubhūtavān // 
vāñchākāle yathā vastu tuṣṭaye nānyadā tathā / tasmātkṣaṇasukhe saktiṃ bālo badhnāti netaraḥ // 
vāñchākāle tuṣṭaye yattatra vāñchaiva kāraṇam / tuṣṭistvatuṣṭiparyantā tasmādvāñchāṃ parityaja // 
yadi tatpadamāpto'si kadācitkālaparyayāt / tadahaṃbhāvanārūpe na maṅktavyaṃ tvayā punaḥ // 
ātmajñānācalasyāgre rāma viśrāntavānasi / ahaṃbhāvamahāśvabhre na punaḥ pātamarhasi // 
yatsmṛtānantasaddṛṣṭerjñatvameruśiraḥsthiteḥ / punargarbhānukārāntaḥpātāle patanaṃ kutaḥ // 
dṛśyate te svabhāvo'yaṃ samatāsatyatāmayaḥ / manye kṣīṇavikalpo'si jāto'si hatakālikaḥ // 
svabhāve saṃsthito rāma ityāvedayatīva me / saumya pūrṇārṇavaprakhyā samatā nirmalā tava // 
āśā yātu nirāśatvamabhāvaṃ yātu bhāvanam / amanastvaṃ mano yātu tavāsaṅgena jīvataḥ // 
yāṃ yāṃ vastudṛśaṃ yāsi tasyāṃ tasyāmavasthitam / sattāsāmānyarūpeṇa brahma bṛṃhitaciddhanam // 
ajñātātmā nibaddho'si vijñātātmā na badhyase / rāma tvaṃ svātmanātmānaṃ bodhayasva balādataḥ // 
yatra na svadate vastu svadate ca yathāgatam / avāsanatvaṃ tadviddhi sāmyamākāśakomalam // 
vāsanārahitairantarindriyairāhara kriyāḥ / na vikriyāmavāpnoṣi khavatkṣobhaśatairapi // 
jñātā jñānaṃ tathā jñeyaṃ trayamekatayātmani / śāntātmānubhavā'bhavyaṃ na bhūyo bhavabhāgasi // 
cittonmeṣanimeṣābhyāṃ saṃsārapralayodayau / vāsanāprāṇasaṃrodhādanimeṣaṃ manaḥ kuru // 
prāṇonmeṣanimeṣābhyāṃ saṃsṛteḥ pralayodayau / tamabhyāsaprayogābhyāmunmeṣarahitaṃ kuru // 
maurkhyonmeṣanimeṣābhyāṃ karmaṇāṃ pralayodayau / tadvilīnaṃ kuru balādguruśāstrārthasaṃyamaiḥ // 
yathā vātarajaḥsaṅgaspandātkhaṃ bhāvavedanam / tathā citaścetyatayā spandādidamupasthitam // 
dṛśyadarśanasaṃbandhaspandeneyaṃ jagadgatiḥ / sphuratyālokakuḍyādisaṃgajā varṇadhīriva // 
dṛśyadarśanasaṃbandhaspandābhāve na jāyate / vedanā bhavadābhāsā citrapuṃsāmivāśaye // 
cittaspandotthitā māyā tadabhāve vilīyate / payaḥspandotthitā vīcistadabhāve vinaśyati // 
tyāgena vāsanāṃśasya bodhādvā prāṇarodhanāt / citte nispandatāṃ yāte kutaḥ spandasya saṃbhavaḥ // 
asaṃvitspandamātreṇa yāti cittamacittatām / prāṇānāṃ vā nirodhena tadeva ca paraṃ padam // 
dṛśyadarśanasaṃbandhe yatsukhaṃ pāramārthikam / tadantaikāntasaṃvittyā brahmadṛṣṭyā manaḥkṣayaḥ // 
yatra nābhyuditaṃ cittaṃ tattatsukhamakṛtrimam / na svargādau saṃbhavati marau himagṛhaṃ yathā // 
cittopaśamajaṃ sphāramavācyaṃ vacasā sukham / kṣayātiśayanirmuktaṃ nodeti na ca śāmyati // 
bodhādbhavati cittānto durbodhāccittaveditā / bālavetālavattena mohaśrīrghanatāṃ gatā // 
vidyamānamapi hyetaccittaṃ bodhādvilīyate / sadapyasadivābhāti tāmraṃ hemīkṛtaṃ yathā // 
jñasya cittaṃ na cittākhyaṃ jñacittaṃ sattvamucyate / nāmārthānyatvabhākcittaṃ bodhāttāmrasuvarṇavat // 
na saṃbhavati cittatvaṃ tena tatpravilīyate / bhramaḥ śāmyati bodhena nābhāvo vidyate sataḥ // 
avastveva vikalpātma cittādi śaśaśrṛṅgavat / sarvaṃ tadātmanastasmāttaddhi bodhādvilīyate // 
cittaṃ sattvaṃ samāyātaṃ kiṃcitkālaṃ jagatsthitau / vihṛtya turyāvasthāyāṃ turyātītaṃ bhavatyataḥ // 
brahmaiva bhūribhavanabhramavibhramaughairitthaṃ sthitaṃ samamanekatayaikameva / sarvātma saṃbhavati netaradaṅga kiṃciccittādikaṃ ca na hṛdīva hi saṃniveśaḥ // 
śrīvasiṣṭha uvāca / atremāmavabodhāya vismayollāsakāriṇīm / apūrvāṃ caiva saṃkṣepādrāma ramyāṃ kathāṃ śrṛṇu // 
yojanānāṃ sahasrāṇi vipulaṃ vimalaṃ sphuṭam / yugairapyajaradrūpamasti bilvaphalaṃ mahat // 
avināśarasādhāraṃ sudhāmadhurasāravat / purāṇamapi bālendudalamārdavasundaram // 
vyūhamadhyamahāmeruṃ mandarādririvācalam / mahākalpāntavātyāyā api vegairacālitam // 
yojanāyutakoṭīnāṃ koṭilakṣaśatairapi / vaipulyenāparicchedyaṃ mūlamādyaṃ jagatsthiteḥ // 
yasya bilvaphalasyoccaibrahmāṇḍāni samīpataḥ / haranti līlāṃ śailādho rājikākaṇapaddhateḥ // 
syandamānarasāpūrāṃ svādvīṃ rasacamatkṛtim / yasyātiśete no kaścidapi rāghava ṣaḍrasaḥ // 
na kadācana pākena pātaṃ tena sameti yat / sadaiva pakvamapyaṅga jarasā yanna bādhyate // 
brahmaviṣṇvindrarudrādyā jaraṭhāḥ kecideva na / yasyotpattiṃ vijānanti mūlaṃ vā vṛntameva ca // 
adṛṣṭāṅkuravṛkṣasya tvadṛṣṭakusumākṛteḥ / astambhamūlaśākhasya phalasyāsya mahākṛteḥ // 
ekapiṇḍaghanākāravitatasthaulyaśālinaḥ / yasyotpattivikārādipariṇāmo na dṛśyate // 
samastaphalasārasya phalasyāsya mahākṛteḥ / na majjā nāṣṭhi vitato nirvikāro nirañjanaḥ // 
śilāntariva nīrandhraḥ syandamānendubimbavat / rasaṃ svasaṃvidāsvādyaṃ syandamāna ivāmṛtam // 
kośaḥ sakalasaukhyānāṃ śītalālokakārakaḥ / śailābho'mṛtapiṇḍābho majjāātmaphalasthiteḥ // 
tasmātparamamajjā tu yāsau svātmacamatkṛtiḥ / anantarakṣito nityamananyaḥ śrīphalaṃ gataḥ // 
svasaṃniveśavaicitryamanyatvaphalatāṃ gatām / atyajantyā tayā tanvyā sthūlayāpyatibālayā // 
iyamasmīti kalanādasadapyanyatāmalam / bhedādyasaṃbhavadidaṃ svayamutpādya bhāvitam // 
ahaṃkalāsamudayasamanantarameva sā / valitākāśaśabdāṅgatrailokyaparamāṇubhiḥ // 
ityanukramato yātā saṃvicchaktisvarūpatām / majjā prāk saṃniveśaṃ svaṃ tamevāpya samujjhatī // 
saṃvicchaktayā tayā tatra tatastaralarūpayā / nija eva same rūpe dṛgitthaṃ saṃprasāritā // 
idaṃ vyoma mahānantamiyaṃ kālamayī kalā / iyaṃ niyatirityuktā kriyeyaṃ spandarūpiṇī // 
ayaṃ saṃkalpavistārastvayamāśāntarabhramaḥ / rāgadveṣasthitiriyaṃ heyopādeyadhīriyam // 
iyaṃ tvattā tviyaṃ mattā tatteyaṃ saṃsthitā svayam / brahmāṇḍaugho'yamūrdhvasthaḥ svayamaṅgordhvamapyadhaḥ // 
ayaṃ puraḥ pārśvato'yaṃ paścādārāddavīyasī / idaṃ bhūtaṃ vartamānaṃ bhaviṣyattvidamityapi // 
idamantaḥsthitānalpakalpanāmbhoruhālayam / brahmāṇḍamaṇḍapāpīḍakrīḍāmaṇḍapamaṇḍalam // 
anantakalanātattvaparipallavitā hareḥ / hṛdabjakarṇikā ceyaṃ lokapadmākṣamālikā // 
iyaṃ kīrṇamahārudragaṇāpūritakoṭarā / dīrghābhrasaraṇirbhrāntadhvaṃsanebhyaḥ prabhāvinī // 
iyaṃ meruḥ kakubhyatra jagatpaṅkajakarṇikā / sphuradindumadhūllāsalampaṭāmaraṣaṭpadā // 
iyamuddāmasaugandhyasvargaśrīpuṣpamañjarī / jagajjaraṭhavṛkṣasya rajonarakamūlinaḥ // 
iyaṃ ca tārākiṃjalkā brahmārṇavataṭasthitā / apārāpāraparyantā vyomalīlāsarojinī // 
iyaṃ kriyāparigrāhā taraṅgataralāvalī / sargāvartavidhānasthabhūribhūtaparamparā // 
iyattayā prasariṇī kṣaṇakalpādipallavā / tejaḥkesariṇī kālanalinī vyomapaṅkajā // 
imā bhāvavikārāḍhyā jarāmṛtiviṣūcikāḥ / vidyāvidyāvilāsāḍhyā imāḥ śāstrārthadṛṣṭayaḥ // 
iti sā tasya bilvasya nijamajjācamatkṛtiḥ / saṃkalpasaṃniveśāntarevaiva kṛtasaṃsthitiḥ // 
śāntā svasthā nirābādhā saumyā bhāvanayojjhitā / kartṛtvamapyakartṛtvaṃ kṛtvā'kṛtveva saṃsthitā // 
eṣaikikaiva vividheva vibhāvyamānā naikātmikā na vividhā nanu saiva saiva / satyāsthitā sakalaśāntisamaikarūpā sarvātmikātimahatī citirūpaśaktiḥ // 
śrīrāma uvāca / bhagavansarvasārajña tvayaiṣā bilvarūpiṇī / mahāciddhanasatteha kathiteti matirmama // 
cinmajjārūpamakhilamahaṃtādīdamātatam / na manāgapi bhedo'sti dvaitaikyakalanātmakaḥ // 
śrīvasiṣṭha uvāca / yathā brahmāṇḍakūśmāṇḍamajjāmervādisaṃsthitiḥ / tathā cidvilvamajjeyaṃ brahmāṇḍādijagatsthitiḥ // 
sṛṣṭicidvilvamajjā syātsvādhārānyatvasaṃbhave / vināśaḥ sarvagasyāsya na caitatsaṃbhavatyalam // 
citermarīcabījasya jagadākhyā camatkṛtiḥ / sthitā sauṣuptasaumyāntaḥ śilāntaḥsaṃniveśavat // 
atremāminduvadana citrāṃ vismayakāriṇīm / varṇyamānāṃ mayā ramyāmanyāmākhyāyikāṃ śrṛṇu // 
snigdhā spaṣṭā mṛdusparśā mahāvistāraśālinī / niviḍā nityamakṣubdhā kvacidasti mahāśilā // 
tasyāmantaḥ praphullāni padmāni subahūnyapi / sarasyāmiva ramyāṇi tānyanantāni santi vai // 
anyonyaprotapatrāṇi mitho vighaṭitāni ca / mithaścopanigūḍhāni gūḍhāni prakaṭāni ca // 
adhomukhānyūrdhvamukhānyapi tiryaṅmukhāni ca / mithomilitamūlāni mithaḥprotamukhānyapi // 
karṇikājālamūlāni mūlāntaḥkarṇikāni ca / ūrdhvamūlānyadhomūlānyamūlānītarāṇi ca // 
teṣāṃ ca nikaṭe santi śaṅkhāḥ śatasahasraśaḥ / cakraughāśca mahākārāḥ padmavatsaṃniveśinaḥ // 
śrīrāma uvāca / satyametanmayā dṛṣṭā tādṛśī sā mahāśilā / śālagrāme harerdhāmni vidyate parivāriṇī // 
śrīvasiṣṭha uvāca / evametadvijānāsi dṛṣṭavānasi tāṃ śilām / yo yaśca tatra vai prāṇaḥ samastādṛganantaraḥ // 
mayā tviyamapūrvaiva śileha kathitā tava / yasyāmantarmahākukṣau sarvamasti ca nāsti ca // 
cicchilaiṣā mayoktā te yasyāmantarjaganti vai / ghanatvaikātmakatvādivaśādeṣā śilaiva cit // 
apyatyantaghanāṅgāyāḥ sunīrandhrākṛterapi / vidyate'ntarjagadvṛndaṃ vyomnīva vipulānilaḥ // 
dyauḥ kṣamā vāyurākāśaṃ parvatāḥ sarito diśaḥ / santi tasyāṃ śilāyāṃ ca suṣiraṃ na manāgapi // 
asyāmeva ghanāṅgātma jagatpadmaṃ vijṛmbhate / etasmādvastuto nānyadanyacchuddhātmakaṃ ca vā // 
śaṅkhapadmādikaṃ lokaṃ pāṣāṇe likhyate yathā / bhūtaṃ bhavadbhaviṣyacca śilāyāṃ śālabhañjikā // 
tathāsti tatra tatsarvaṃ saṃsthānaṃ vastuto yathā / upalāntaḥ saṃniveśo nānātmāpyekapiṇḍatām // 
yathādatte tathaiṣā citpiṇḍākāraikikāṃ ghanām / yathā padmaḥ śilākośādabhinnastadvapurmayaḥ // 
tathā sargaścito rūpādabhinno'pi vapurmayaḥ / suṣuptāvasthayā cakrapadmalekhāḥ śilodare // 
yathā sthitāściterantastatheyaṃ jagadāvalī / śilāntaḥ padmalekhālī maricāntaścamatkṛtiḥ // 
nodeti nāstamāyāti yathā sargastathā citau / yathā purandhryāṃ martyo'ntarmajjā vā bilvagā yathā // 
tathā'nantavikārāḍhyā citau brahmāṇḍamaṇḍalī / vikārādi tadeveti mudhaivoktiranarthikā // 
tattāṃ samupayātyāśu jalabindurivāmbhasi / anantatvācciteretadvikārādi citeriti // 
uktyā saṃpadyate yacca tallayena vilīyate / brahmaivedaṃ vikārādi vikārādyarthavarjitam // 
varjanāvarjane'rthasya brahmaivānantatāvaśāt / brahma sthitaṃ vikārādi brahmaivotpāditaṃ kramāt // 
atrānyārthamidaṃ viddhi mṛgatṛṣṇāmbhasā samam / bījaṃ puṣpaphalāntasthaṃ bījāntarnānyadātmakam // 
yādṛśī bījasattā sā bhavantī yātyathottaram / ciddhane ciddhanatvaṃ yatsa eva trijagatkramaḥ // 
ekatvametayordvitvamekābhāve dvayoḥ kṣatiḥ / jagadanyabhavodbhūtirna kadācittadīdṛśam // 
cidacinna kadācicca dvayamantarmitho'dvayam / mahāśilāntare bhedo lekhātmāsti yathā bahuḥ / tadanyānanyamajjādi ciddhane trijagattathā // 
rekhoparekhāvalitā yathaikā pīvarī śilā / tathā trailokyavalitaṃ brahmaikamiti dṛśyate // 
etacchilāntarabjādi yathā nityaṃ suṣuptakam / nāstameti na codeti tathā'haṃtā jagadgatiḥ // 
yathā śilāntarlekhādi bhidyate na śilāntarāt / tatsāratvājjagatkartṛ kartṛtvādijagaccitiḥ // 
yathā śilāntarabjānāṃ spandāspandabhavābhavāḥ / viṣayatvaṃ na gacchanti kartāro jagatastathā // 
nedaṃ kadācitkriyate na kadācana naśyati / adrivatprabhavollāsavilāsāvedanātmakam // 
yathā yatra yadākāraṃ tathā tatra tadeva hi / brahmasattātmakaṃ sarvaṃ suṣuptasthamiva sthitam // 
bhūribhāvavikārāḍhyo yo'yaṃ jagadurubhramaḥ / suṣuptameva tadviddhi śilāntaḥ paṅkajādivat // 
nityaṃ suṣuptapadameva jagadvilāsaḥ samyakpraśāntasamaciddhanakhātmakatvāt / padmāḥ śilāntariva sargadaśāstvasārā dṛṣṭā na dehamupayānti kadācideva // 
śrīvasiṣṭha uvāca / cittattvasya phalasyeva citaḥ svāpāparakramāt / svasattāsaṃniveśena yaḥ sa sarga iti sthitaḥ // 
deśakālakriyādīnāmapi tanmayarūpataḥ / idamanyadidaṃ cānyaditi nātropapadyate // 
samastaśabdaśabdārthavāsanākalanāvidaḥ / ekātmatvādasaccedamiti saṃkathyate katham // 
phalasyāntaḥsaṃniveśo nāmānukramato yathā / citaḥ svasattāghanatā'nānā nānā sthitā tathā // 
anānaivāpi nānaiva kṣubdhevākṣubhitaiva ca / yathā phalāntaḥ svāsattā cidantaḥ siddhayastathā // 
jagannagaramādarśe citaḥ svaṃ pratibimbitam / kacatīvā'kacadapi śilāntaḥsaṃniveśavat // 
parame cinmaṇau santi jagatkoṭiśatānyapi / cintāmaṇāvanantāni phalānīvārpitānyalam // 
citsamudgaka evedaṃ tadaṅgotkīrṇamātatam / jaganmauktikamābhāti tadaṃśamayamanyavat // 
ahorātraṃ vikarayanvedanāvedanānyalam / cidādityaḥ sthito bhāsvāñjagaddravyāṇi darśayan // 
samudrakoṭarāvartapayaḥspandavilāsavat / anānaiva ca nānā cicchilāntaḥsaṃniveśavat // 
yadasti tacciti śilāśarīre śālabhañjikā / yannāsti tacciti śilāśarīre śālabhañjikā // 
bhāvābhāveṣu yatsatyaṃ cinmajjākalpameva tat / majjāsārā padārthaśrīstanmayaṃ syāttadeva hi // 
padmanānādiśabdārthastyaktvā yadvacchilodaram / nānā tadvadidaṃ nānā tadetanmayamadvayam // 
nānāpyekatayā'nānā padmabimbaṃ śilodaram / yathā tadavibhāgātma tathedaṃ ciddhanāntaram // 
yathā'malapayaḥkośaḥ sthaladhiyāṃ tu bhānubhāḥ / sannevāsannivaivaṃ cinnaiva tvaṃ sadasadvapuḥ // 
yathā samyak payorāśiḥ koṭare kalanonmukham / dravatvātspandate'spandaṃ tathedaṃ ciddhanāntaram // 
cicchilāśaṅkhapadmaughastanmayatve'pyatanmayaḥ / jagadviddhi sapadmādipadārthaṃ cicchilāntaram // 
mahāśilāghano'pyeṣa ciddhanasthaṃ śilodaram / arandhronirdvayo'ccho'jaḥ saṃśāntaḥsaṃniveśavat // 
tapatīdaṃ jagadbrahma śaratkāla ivāmalam / sphuratīdaṃ jagadbrahma saumyaḥ soma iva drutaḥ // 
brahmaṇīdaṃ suṣuptābhaṃ nāstyanāśaṃ śilābjavat / brahmatvaṃ brahmaṇi yathā tathaivedaṃ jagatsthitam // 
nānayorvidyate medastarupādapayoriva / yānīmāni jagantīha nānyattāni cidākṛteḥ // 
bhāvābhāvādi nāstyeṣāṃ tasyā iva kadācana / brahmaiva jagadābhāsaṃ marutāpo yathā jalam // 
brahmaivālokanācchuddhaṃ bhavatyambu yathātapaḥ / mervādestṛṇagulmādeścittāderjagato'pi ca // 
paramāmbuvibhāgena yadrūpaṃ tatparaṃ viduḥ / tatsamūhastadevoccaiścittaṃ merutṛṇādikam // 
yatsaukṣmye'pi hi sārātma sthaulye sārataraṃ hi tat / yathā rasātmikā śaktiḥ paramāṇutayā'nagha // 
sthitā jagatpadārtheṣu pāyasī brahmatā tathā / rasaśaktiryathā nānātṛṇagulmalatāmbhasām // 
tathā nānātayodeti saivāsaiveva brahmatā / yaiṣā rūpavilāsānāmālokaparamāṇutā // 
guṇaguṇyarthasattātmarūpiṇyāsāṃ parātmatā / citi citte'sti mervādi tadabhivyañjanātmani // 
picchapakṣaughakāṭhinyaṃ mayūrāṇḍarase yathā / citi tattve'sti nānātā tadabhivyañjanātmani // 
vicitrapicchikāpuñjo mayūrāṇḍarase yathā / yathā nānātmike hyeva barhyaṇḍarasabarhite // 
vivekadṛṣṭyā dṛṣṭe te tathā brahma jagatsthitam / sanānāto'pyanānāto yathā'ṇḍarasabarhiṇaḥ // 
advaitadvaitasattātmā tathā brahmajagadbhramaḥ / yathā sadasatoḥ sattā samatāyāmavasthitiḥ // 
yataḥ sadasato rūpaṃ bhāvasthaṃ viddhi taṃ param / nānā'nānātmakamidaṃ tvanubhūtaṃ nasaṃbhavam // 
cijjagadvalanaṃ paśya barhyaṇḍe rasabarhiṇam / yathā jagati cittattvaṃ cittattve yajjagattathā / nānā'nānātmakaikaṃ ca mayūrāṇḍaraso yathā // 
nānāpadārthabhramapicchapūrṇā jaganmayūrāṇḍarasaścidādyā / mayūrarūpaṃ tvamayūramantaḥ sattāpadaṃ viddhi kuto'sti bhedaḥ // 
śrīvasiṣṭha uvāca / yatrānuditarūpātma sarvamastīdamātatam / mayūra iva bīje'ntastadahaṃtādigādi ca // 
yatra nābhyuditaṃ kiṃcittatra sarvaṃ ca vidyate / tadatrāpyaṅgirāḥ svargasukhasāreṇa bimbati // 
tathā ca munayo devā gaṇāḥ siddhā maharṣayaḥ / āsvādayantaḥ svaṃ rūpaṃ sadā turyapade sthitāḥ // 
ete ye stabdhanayanadṛṣṭayo nirnimeṣiṇaḥ / te dṛśyadarśanāsaṅgaspandatyāge vyavasthitāḥ // 
nāsthitā bhāvanā yeṣāṃ sthitānāmapi karmasu / saṃvitsaṃvedyasaṃbandhaspandatyāge ca ye sthitāḥ // 
prāṇo na spandate yeṣāṃ citrasthavapuṣāmiva / mano na spandate yeṣāṃ citrasthavapuṣāmiva // 
cittacetyasamāsaṅgatyāge te svapade sthitāḥ / spandātsaṃsādhayantyarthaṃ tenāṃśeneśvaro yathā // 
tathaiva cittacetyādispandātkurvanti saṃsthitim / yathā hlādayati svacchaḥ pallavaṃ raśmiraindavaḥ // 
tathātmā hlādayatyantardṛśyadarśanasaṃgame / bimbāddūraṃ prayātasya bhittāvapatitasya ca // 
yadindostejaso rūpaṃ tadrūpaṃ śuddhasaṃvidaḥ / na dṛśyaṃ nopadeśārhaṃ nātyāsannaṃ na dūragam // 
kevalānubhavaprāpyaṃ cidrūpaṃ śuddhamātmanaḥ / na deho nendriyaprāṇau na cittaṃ na ca vāsanā // 
na jīvo nāpi ca spando na saṃvittirna vai jagat / na sannāsanna madhyaṃ ca śūnyāśūnyaṃ na caiva hi // 
na deśakālavastvādi tadevāsti na cetarat / etaiḥ sarvairvinirmuktaṃ hṛdi kośaśatena ca // 
yatraitatspandate dṛśyaṃ tattadātmapadaṃ bhavet / yacca nādyaṃ na kalpāntaṃ na vastvādyanilādibhiḥ // 
iha cāmutra sadrūpādanyathā bhavati kvacit / jāyante ca mriyante ca dehakumbhāḥ sahasraśaḥ // 
sabāhyābhyantarasyāsya nātmākāśasya khaṇḍanā / tacca dehādi sakalamātmaivātmavidāṃ vara // 
kevalaṃ bodhavairūpyādīṣatpṛthagiva sthitam / viṣvagātmamayaṃ viśvaṃ jñātaṃ buddhyā susiddhayā // 
prajvalannapi kāryeṣu nirvāṇo nirmamo bhava / yadidaṃ dṛśyate kiṃcijjagatsthāvarajaṃgamam // 
tatsarvaṃ brahma nirdharma nirguṇaṃ nirmalātmakam / nirvikāramanādyantaṃ nityaṃ śāntaṃ samātmakam // 
kālakriyākaraṇakartṛnidānakāryajanmasthitipralayasaṃsmaraṇādi sarvam / brahmeti dṛṣṭavata eva tavātmadṛṣṭyā bhūyo'pi kiṃ bhramaṇamaṅga samaṅga eva // 
śrīrāma uvāca / yadi nāsti vikārādi brahmanbrahmaṇi bṛṃhite / tadidaṃ kathamābhāti bhāvābhāvamayaṃ jagat // 
śrīvasiṣṭha uvāca / apunaḥprāgavasthānaṃ yatsvarūpaviparyayaḥ / ttadvikārādikaṃ tāta yatkṣīrādiṣu vartate // 
payastāṃ punarabhyeti dadhitvānna punaḥ payaḥ / buddhamādyantamadhyeṣu brahma brahmaiva nirmalam // 
kṣīrāderiva tenāsti brahmaṇo na vikāritā / anādyantavibhāgasya na caiṣo'vayavikramaḥ // 
samasyādyantayoryeyaṃ dṛśyate vikṛtiḥ kṣaṇāt / saṃvidaḥ saṃbhramaṃ viddhi nāvikāre'sti vikriyā // 
na saṃvedyaṃ na saṃvittistatra brahmaṇi vidyate / tadbrahmaśabdakathitaṃ niḥsaṃbandhacidātmavat // 
yādṛgādyantayorvastu tādṛgeva taducyate / madhye yasya yadanyatvaṃ tadabodhādvijṛmbhitam // 
ātmā tvādyantamadhyeṣu samaḥ sarvatra sarvadā / svamapyanyatvamāyāti nātmatattvaṃ kadācana // 
arūpatvāttathaikatvānnityatvādayamīśvaraḥ / vaśaṃ bhāvavikārāṇāṃ na kadācana gacchati // 
śrīrāma uvāca / vidyamāne sadaikasminbrahmaṇyekāntanirmale / saṃvidbhramasvarūpāyā avidyāyāḥ ka āgamaḥ // 
śrīvasiṣṭha uvāca / brahmatattvamidaṃ sarvamāsīdasti bhaviṣyati / nirvikāramanādyantaṃ nāvidyāstīti niścayaḥ // 
yastu brahmeti śabdena vācyavācakayoḥ kramaḥ / tatrāpi nānyatābhāvamupadeṣṭuṃ kramo hyasau // 
tvamahaṃ jagadāśāśca dyaurbhūścāpyanalādi vā / brahmamātramanādyantaṃ nāvidyāsti manāgapi // 
nāmaivedamavidyeti bhramamātramasadviduḥ / na vidyate yā sā satyā kīdṛgrāma bhavetkila // 
śrīrāma uvāca / upaśamaprakaraṇe hyastane tu tvayeritam / avidyeyaṃ tathetthaṃ ca vicāryata iti prabho // 
śrīvasiṣṭha uvāca / etāvantamabuddhastvamabhūḥ kālaṃ raghūdvaha / kalpitābhiḥ kilaitābhirbodhitosi svayuktibhiḥ // 
avidyeyamayaṃ jīva ityādikalanākramaḥ / aprabuddhaprabodhāya kalpito vāgvidāṃ varaiḥ // 
aprabuddhaṃ mano yāvattāvadeva bhramaṃ vinā / na prabodhamupāyāti tadākrośaśatairapi // 
yuktyaiva bodhayitvaiṣa jīva ātmani yojyate / yadyuktyāsādyate kāryaṃ na tadyatnaśatairapi // 
sarvaṃ brahmeti yo brūyādaprabuddhasya durmateḥ / sa karoti suhṛdvṛttyā sthāṇorduḥkhanivedanam // 
yuktyā prabodhyate mūḍhaḥ prājñastattvena bodhyate / mūḍhaḥ prājñatvamāyāti na yuktyā bodhanaṃ vinā // 
etāvantamabuddhastvaṃ kālaṃ yuktyā prabodhitaḥ / idānīṃ saṃprabuddhastvaṃ mayā yenāvabodhyase // 
brahmāhaṃ trijagadbrahma tvaṃ brahma khalu dṛśyabhūḥ / dvitīyā kalanā nāsti yathecchasi tathā kuru // 
asaṃvedyamahāsaṃvitkoṭimātraṃ jagattrayam / ekapratyayavānantaḥ kurvannapi na lipyase // 
bhārūpaścetano vyāpī paramātmāhamityayam / rāghavānubhavāntastvaṃ tiṣṭhangacchañchvasansvapan // 
nirmamo nirahaṃkāro buddhimānasi sādhu cet / tadbrahma vedanaṃ śāntaṃ sarvabhūtasthitaṃ bhava // 
tadanādyantamābhāsaṃ sattvameva paraṃ padam / sthito'si sarvagaikātmaśuddhasaṃvinmayātmakaḥ // 
yadbrahmātmāpi turyaśca yā'vidyā prakṛtiśca yā / tadabhinnasadaikātma yathā kumbhaśateṣu mṛt // 
nātmanaḥ prakṛtirbhinnā ghaṭānmṛnmayatā yathā / sanmṛnmātraṃ yathā cāntarātmaivaṃ prakṛtiḥ sthitā // 
āvartaḥ salilasyeva yaḥ spandastvayamātmanaḥ / proktaḥ prakṛtiśabdena tenaiveha sa eva hi // 
yathaikaḥ spandapavanau nāmnā bhinnau na sattayā / tathaikamātmaprakṛtī nāmrā bhinne na sattayā // 
abodhādetayorbhedo bodhenaiva vilīyate / abodhātsanmayo yāti rajjvāṃ sarpabhramo yathā // 
citkṣetre kalanābījaṃ yadetatpatati sphuran / cittāṅkuraṃ tadetasmādbhāvisaṃsārakhaṇḍakaḥ // 
etadevātmavijñānāddagdhaṃ sadvāsanājalaiḥ / saṃsiktamapi yatnena na bhavatyaṅkurakṣamam // 
no cetpatati citkṣetre kalanābījakaṃ tataḥ / cittāṅkurā na jāyante sukhaduḥkhalavadrumāḥ // 
dvitvaṃ jagatyasadupāttamabodhajātaṃ bodhakṣayaṃ jahihi bodhamupāgato'si / ātmaikabhāvavibhavena bhavābhayātmā nāstyeva duḥkhamiti naḥ paramārthasāraḥ // 
śrīrāma uvāca / jñātaṃ jñātavyamakhilaṃ dṛṣṭaṃ draṣṭavyamakṣatam / pareṇa paripūrṇāḥ smo brahmajñānāmṛtena te // 
pūrṇātpūrṇamidaṃ pūrṇaṃ pūrṇātpūrṇaṃ prasūyate / pūrṇenāpūritaṃ pūrṇaṃ sthitā pūrṇe ca pūrṇatā // 
līlayedaṃ tu pṛcchāmi bhūyobodhābhivṛddhaye / bālasyeva pitā brahmanna kopaṃ kartumarhasi // 
śrotraṃ cakṣuḥ sparśanaṃ ca rasanaṃ ghrāṇameva ca / vidyamānamapi brahmandṛśyamānamapi sphuṭam // 
kathaṃ mṛtasya vai jantorviṣayaṃ svaṃ na paśyati / jīvataśca kathaṃ sarvaṃ viṣayaṃ svaṃ prapaśyati // 
kathaṃ ghaṭādibāhyatvamindriyāṇi jaḍānyapi / śarīre'nubhavantyantaḥpunarnānubhavantyapi // 
ayaḥśalākopamayorghaṭādīndriyayoḥ kila / aśliṣṭayorantarasau kathaṃ tannoditā mithaḥ // 
jānannapi yadetānvai viśeṣāñchatadhā punaḥ / pṛcchāmi tadaśeṣeṇa kathayasvānukampayā // 
śrīvasiṣṭha uvāca / indriyādyapi cittādi ghaṭādyapi na kiṃcana / pṛthak saṃbhavatīhāṅga nirmalāccetanādṛte // 
gaganādapi yā'cchā cittayā rūpaṃ svamātmanā / cittvātpuryaṣṭakatvena bhāvavṛttyaiva bhāvitam // 
tadeva ca prakṛtitāṃ gataṃ jagadavasthiteḥ / tasyā avayavājjātamindriyādi ghaṭādi ca // 
puryaṣṭakatvamāyātaṃ yaccittaṃ svasvabhāvataḥ / sva evāvayavastasminghaṭādi pratibimbati // 
śrīrāma uvāca / jagatsahasranirmāṇamahimno darpaṇasya ca / puryaṣṭakasya bhagavanrūpaṃ kathaya kīdṛśam // 
śrīvasiṣṭha uvāca / anādyantaṃ jagadbījaṃ yadbrahmāsti nirāmayam / bhārūpaṃ śuddhacinmātraṃ kalākalanavarjitam // 
kalanonmukhatāṃ yātamantarjīva iti smṛtaḥ / sa jīvaḥ khalu dehe'smiṃścinoti spandate sphuṭam // 
ahaṃbhāvādahaṃkāro mananānmana ucyate / bodhaniścayato buddhirindradṛṣṭestathendriyam // 
dehabhāvanayā deho ghaṭabhāvanayā ghaṭaḥ / eṣa eva svabhāvātmā janaiḥ puryaṣṭakaṃ smṛtaḥ // 
jñatvakartṛtvabhoktṛtvasākṣitvādyabhipātinī / yā saṃvijjīva ityuktā taddhi puryaṣṭakaṃ viduḥ // 
kāle kāle tato jīvastvanyonyo bhavati svataḥ / bhāvitākārayānantavāsanākaṇikodayam // 
puryaṣṭakasvabhāvena kālenākāramṛcchati / yathāvāsanataḥ sekādbījaṃ pallavatāmiva // 
ākāro'haṃ śarīrādi sthāvarādi carādi ca / nāhamādyaścidātmeti mithyā jñānena cetati // 
bhramatyeva jagajjīvo vāsanāvalitaściram / ūrdhvādhogamanairabdhau kāṣṭhaṃ vīcihataṃ yathā // 
kaścidviśuddhajātitvādbhavabandhādanantaram / buddhvātmānaṃ samabhyeti padamādyantavarjitam // 
kaścitkālena bahunā bhuktayonigaṇāturaḥ / ātmajñānavaśādeti paramaṃ padamātmanaḥ // 
evaṃrūpaśca sumate jīvo yātaḥ śarīratām / netrādinā ghaṭādyantaryathā vetti tathā śrṛṇu // 
cittvasya kalanāntasya saṃprayātasya jīvatām / manaḥṣaṣṭhendriyagrāmo deho'yamavatiṣṭhate // 
yadānyaḥ sarvadehebhyaḥ khe patatyakṣarūpiṇā / tadā tajjīvasaṃsparśājjīvātmaikatvamṛcchati // 
bāhyārthavedane nityaṃ saṃbandho'kṣasya kārakaḥ / samanvitasya cittena na muktasya kadācana // 
yadyadacchataraṃ tasminnabhaḥsthaṃ pratibimbati / jīvena bhavati śliṣṭo bahirjīvo'pyajīvati // 
nighṛṣṭanavaratnābhe yadā nayanatārake / tadā tayorbāhyagataḥ padārthaḥ pratibimbati // 
jīvena bhavati śliṣṭaḥ pratibimbatayā tataḥ / jīvajñeyatvamāyāti bāhyaṃ vastviti rāghava // 
yatsaṃśleṣamupāyāti tadbālo'pi hi vindati / paśurvā sthāvaro vāpi jīvaḥ kasmānna vetsyati // 
acchasya nayanasyātho raśmayo jīvaveṣṭitāḥ / kroḍīkurvantyalaṃ dṛśyaṃ jīvastattvena vindati // 
eṣa eva kramaḥ sparśe saṃbandhaḥ pratyayodbhavaḥ / rase gandhe ca kathito jīvasaṃsparśasaṃbhavaḥ // 
śabdastvākāśaniṣṭhatvātkarṇākāśagataḥ kṣaṇāt / jīvākāśaṃ viśatyantaritthamindriyasaṃvidaḥ // 
śrīrāma uvāca / dṛśyate mānasādarśe yantradārvaudareṣu tat / pratibimbitametanme brūhi brahmankimātmakam // 
śrīvasiṣṭha uvāca / atyantajaḍayoreva jīvayoriva tanmithaḥ / pratibimbaṃ dṛśo bhrānti viddhi vedyavidāṃ vara // 
tāvanmātraṃ jagattvetadviśvāso mā tavāstviha / ahamityādistaraṅgo vartamānaṃ sadā jalam // 
parāmbhodhau tu nāstyeva deśakālakriyādikam / tanmayaikatayā nityamātmā sarvatra sarvagaḥ // 
nityamasaktamatirmuditātmā śāntamṛṣāsukhaduḥkhavidantaḥ / tiṣṭha niviṣṭamatiḥ samatāyāmastasamastabhavāmayamāyaḥ // 
śrīvasiṣṭha uvāca / na punarbhavataḥ pūrvaṃ saṃpannāścakṣurādayaḥ / yathā kamalajasyaitatsarvameva tvayā śrutam // 
brahmapuryaṣṭakasyādāvarthasaṃvidyathoditā / puryaṣṭakasya sarvasya tathaivodeti sarvadā // 
viddhi puryaṣṭakaṃ jīvo yo garbhasthendriyodayaḥ / yadyathā bhāvayatyāśu tattathā paripaśyati // 
indriyāṇīndriyārthākhyaṃ viddhi saṃvedanaṃ svakam / saṃpannaṃ ca yathā tatte proktamādyamanaḥsthitau // 
śuddhā saṃvitsaṃbhavantī saṃvedanamaninditam / tato'haṃvedanānantajīvapuryaṣṭakānvitā // 
na tvekatvādanantatvādavedyatvādanāmaye / abhāvatvādanekatvādaśūnyatvātparā sthitā // 
cetyādibuddhyā tatkiṃcinna manastāṃ ca gacchati / na ca jīvatvamāyāti na ca puryaṣṭakātmikā // 
na vidyādivilāso'sti sosti nāstīva yaḥ sadā / paramātmeti kathito manaḥṣaṣṭhendriyātigaḥ // 
tasmātsaṃpadyate jīvaścinmūrtirmananātmakaḥ / bhramaḥ kevalamityādya upadeśāya gīyate // 
yataḥ kutaścitsaṃpanne tvavidyāmaya āmaye / upadeśyopadeśena pravilīne vicāraṇāt // 
praśāntasakalākāraṃ jñānaṃ tatrāvaśiṣyate / yatrākāśamapi sthūlamaṇāviva mahācalaḥ // 
yatrodyadācāramapi sadapyasadiva sthitam / jagajjānviṣayāṃstyaktvā kāye tvaṃ tiṣṭha nirmale // 
asanmayamavidyāyā rūpameva tadeva hi / yadvīkṣitā satī nūnaṃ naśyatyeva na dṛśyate // 
ālokitaṃ nāma kathamavastu kila labhyate / prayatnenāpi saṃprāptaṃ mṛgatṛṣṇāmbukairiva // 
asadeva sadevāsadajñānādasya satyatā / jñānādyathāsthitaṃ vastu dṛśyate naśyati bhramaḥ // 
avidyāyā vicāro'yaṃ jīvapuryaṣṭakādikā / apyatyantamasatyāyāḥ kalpanā kalpitātmanaḥ // 
tasyāsta upadeśāya seyaṃ jīvādikalpanā / kṛtā śāstraiḥ prabodhāya tāṃ tvamekamanāḥ śrṛṇu // 
jīvatvamiva saṃprāptā puryaṣṭakapadasthitā / kalā kalaṅkakalitā citirābodhanonmukhī // 
yadyathā bhāvayatyāśu tattathānubhavatyalam / satyo bhavatvasatyo vā bālena niśi yakṣakaḥ // 
pañcatanmātrakalanāṃ saṃbhāvayati sattayā / tatrātmani tathā randhrānprapaśyati tathoditān // 
ebhya eva samutpannaṃ bahiḥsthaṃ bhūtapañcakam / paśyatyananyadanyābhaṃ śākhāśatamivāṅakuraḥ // 
idamantaridaṃ bāhyamiti niścayavāṃstataḥ / jīvo bhāvaṃ yathādatte tattathā draḍhayatyatha // 
raśmijālamivendoryadātmanaḥ pratibhāsanam / bāhyasparśatayā tena tadevāśūrarīkṛtam // 
maricasyeva yattaikṣṇyaṃ śūnyatvamiva khasya yat / ātmano vedanaṃ yacca tadevānyadiva sthitam // 
atraiva niścayaṃ baddhvā niyamaḥ sudṛḍhīkṛtaḥ / anenetthamanenetthaṃ bhāvyamityavakhaṇḍitam // 
svabhāvetaranāmāsau svasaṃkalpamayātmakaḥ / kaścitkadācidbhavati svabhāvenaiva nānyathā // 
ātmanaivedamakhilaṃ saṃpannaṃ dvaitamadvayam / khaṇḍo madhuraseneva mṛdeva ca mahāghaṭaḥ // 
saṃniveśavikārādideśakālādisaṃbhavāt / saṃbhavatyatra natvīśe deśakālādyasaṃbhavāt // 
itaḥ puṣpamitaḥ patramahamityudito yathā / khaṇḍe svātmani naḥ sattāraso'dvitve dvitāṃ vahan // 
itaḥ paṭa itaḥ kuḍyamahamityāditastathā / sarvātmanātmani brahma viddhi tvaṃ dvitvamāharat // 
adyāṅkuro'hamadyārkarugahaṃ tvadya vāridaḥ / yatheti tiṣṭhatyambhodastathātmā sadasadvapuḥ // 
iti bhāvyamanenedamitthaṃ sarveśvare tatam / kramaṃ khaṇḍayituṃ loke kasya nāmāsti śaktatā // 
ādarśasvaccha ākāśe naiva svaḥ pratibimbati / vyatirekāsaṃbhavataḥ kacatyeva hi kevalam // 
brahmaṇi tvātmanātmaiva sthitaḥ kacati bimbati / dvaitībhavatyadeho'pi cinmayatvātsvabhāvataḥ // 
yadyathaivātmakacanaṃ vetti taṃ bhavatātmanā / asatyamapi tanneha vyabhicārī kadācana // 
hematvakaṭakatve dve satyāsatyasvarūpiṇī / hemni bhāṇḍagate yadvaccittvācittve tathātmani // 
sarvagatvācciteścittvaṃ nityaṃ manasi vidyate / hematvaṃ kaṭakasyeva jaḍabhāvaḥ sthito'nyadā // 
cittvajāḍyātmakaṃ cittaṃ dṛṣṭaṃ bhāvayati svayam / yathā yadaiva yadbhāvaṃ tathā bhavati tattadā // 
kāle kāle citā jīvastvanyonyo bhavati svayam / bhāvitākāravānantarvāsanākalikodayāt // 
svapne dṛṣṭo yathā grāmo yāti sattānyatekṣaṇāt / dehāddehaṃ tathā yāti deho'yaṃ pratibhātmakaḥ // 
pratibhāso yathā svapne naraḥ kuḍyaṃ paṭo bhavet / bhavatyasatyamevedaṃ dehāntaramidaṃ svataḥ // 
asatyameva mriyate tvasatyaṃ jāyate punaḥ / jīvaḥ svapratibhāsena svapnavatsvānyarūpavat // 
kālenaitādṛśaṃ rūpamidaṃ nānyatvameti vai / prakṛtaṃ niścayārūḍhaṃ bhramantyete bhavaḥ svataḥ // 
vastu dṛṣṭamadṛṣṭaṃ ca svapne samanubhūyate / jīvasvapne jagadrūpaṃ viddhi vedyavidāṃ vara // 
ajāgratdṛṣṭidṛṣṭo yaḥ svābhidhānādineritaḥ / na svapno vidyate tasmādacchātmā citimātrakam // 
adyāpūrvābhidhaṃ svapne yathā paśyati nānyathā / agradṛṣṭaṃ tathaivārthaṃ cetanaṃ citprapaśyati // 
prāktanī vāsanādyāpi pauruṣeṇāvajīyate / hyaḥkukarmādya yatnena prayāti hi sukarmatām // 
mokṣādṛte na śāmyanti jīvatāṃ cakṣurādayaḥ / unmajjanti nimajjanti kevalaṃ deśakālataḥ // 
citaḥ svakalanāttasya dehogra iva tiṣṭhati / pañcātmābhāvito'satyo mahāyakṣaḥ śiśoriva // 
manobuddhirahaṃkārastathā tanmātrapañcakam / iti puryaṣṭakaṃ proktaṃ deho'sāvātivāhikaḥ // 
amūrta eva cittātmā khatvamasyātipīnatā / vātatāsya mahāgulmo dehatāsya sumerutā // 
virajastvakrameṇaiva niravasthastu muktibhāk / suṣuptataikāvasthāsya jaḍāḥ kroḍīkṛtā yayā // 
svapnanāmnī tathāvasthā dehapratyayaśālinī / āmokṣaṃ bhramatīhāyamiti sthāvarajaṃgamaiḥ // 
kadāciddhi suṣuptasthaḥ kadācitsvapnavatsthitaḥ / ātivāhikadeho'yaṃ sarvasyaivāvatiṣṭhate // 
yadā suṣuptabhāvastho bhāviduḥsvapnavedhitaḥ / tadā kālānalasamastiṣṭhatyanuditākṛtiḥ // 
sthāvarādyāsvavasthāsu kalpavṛkṣadaśāsu ca / bhavatyeva suṣuptastho ghanamohaśilāghanaḥ // 
suṣuptatāsya jaḍatā svapnottheyaṃ hi saṃsṛtiḥ / yaḥ prabodho'sya sā muktistajjāgradyā tu turyatā // 
jīvaprabodhānmuktirhi prabodhātparamātmatām / so'bhyeti kṣālitamalaṃ tāmraṃ kanakatāmiva // 
jīvaprabodhānmuktiryā sā ceha dvividhocyate / ekā jīvanmuktateti dvitīyā dehamuktatā // 
jīvanmuktirhi turyatvaṃ turyātītaṃ padaṃ tataḥ / bodho jīvaḥ prabodho'yaṃ sa ca buddhiprayatnataḥ // 
jñātapramāṇo jīvontaryo jānātīha tanmayaḥ / paśyatīmaṃ bhayaṃ caiva sudīrghasvapnavibhramam // 
mithyoditaḥ svahṛdaye svastha eva śilīkṛte / jīvānāmantare tvanyanna kiṃciccitkalāṃ vinā // 
tāmevānyatayā paśyanmudhaiva pariśocati / jīvāṇorantare tvanyanna kiṃcitparamādṛte // 
yatra tatra jagaddṛṣṭamaho māyāvijṛmbhitam / sthālyantaḥ kathadambūnāṃ yathā nānā bhramodayaḥ // 
jīvāṇūnāṃ tathaivāntarmithyāsaṃsaraṇodayaḥ / bandhosya vāsanābandho mokṣaḥ syādvāsanālayaḥ // 
vāsanānto'sya sauṣuptī svapne visphurati sthitiḥ / ghanavāsanamoho'yaṃ jīvaḥ sthāvaratādibhāk // 
madhyasthavāsanastiryakpuruṣastanuvāsanaḥ / yadāntarjīvitenānto bahirjātā ghaṭādayaḥ // 
jīvaikyādubhayoḥ sattā grāhyagrāhakayostadā / ātmānātmasamālīḍho bahirantaryadā citā // 
tadā grāhyagrahaṇadhīrmṛgatṛṣṇeva sodayā / neha saṃtyajyate kiṃcinneha kiṃcinna gṛhyate // 
bāhyāntarakalākāraścidātmaikaḥ prakāśate / trijagacciccamatkārastvalaṃ bhedavikalpanaiḥ / śobhitāḥ smaściti cirātsabāhyāntarna vidyate // 
abdhiryathā jalamapāstasamastabhedaḥ khādacchameva sakalaṃ dravamekaśuddham / sarvaṃ tathedamapahastitabhedajātamādyaṃ paraṃ padamanāmayameva buddham // 
śrīvasiṣṭha uvāca / yo jīvasyāditaḥ svapno nānākalanakomalaḥ / tamimaṃ viddhi saṃsāraṃ na satyaṃ nāpyasanmayam // 
na puṃsa iva jīvasya svapnaḥ saṃbhavati kvacit / tenaite jāgrato bhāvā jāgratsvapnakṛto'tra hi // 
jīvasvapnamimaṃ dīrghaṃ kṣipratāpratibhāsataḥ / asatyamapyavastutvādviddhi vedyavidāṃ vara // 
svapnātsvapnāntaramiva gacchanto jīvajīvakāḥ / asatyameva paśyanti ghanasatyatayānagha // 
ajaḍe jaḍatā tāta jaḍe cājaḍatoditā / asatye satyatā jīvajīvānubhavamohataḥ // 
bhānorapyantarakhilaṃ paśyantastrijagadbhramam / bhramanti svapnasaṃbhrāntā iva jīvā bhidālibhiḥ // 
sarvagatvādanantatvātsvasya jīvasya jīvataḥ / yadbhāvayanti cetanti tadevāśviti satyavat // 
puṇḍarīkākṣanirdiṣṭāmasaṃsaktigatiṃ śubhām / yāmāliṅgya mahābāho jīvanmukto mahāmuniḥ // 
pāṇḍoḥ putro'rjuno nāma sukhaṃ jīvitamātmanaḥ / kṣipayiṣyati nirduḥkhaṃ tathā kṣepaya jīvitam // 
dṛśyate vimale tasminnayaṃ saṃsāravibhramaḥ / kaṭakādi yathā hemni taraṅgādi yathāmbhasi // 
caturdaśavidhā bhūtajātayaḥ prasphurantyalam / tasminsaṃsārajāle'smiñjāle śakunayo yathā // 
tatraite yamacandrārkaśakrādyāḥ śaṃsitakramāḥ / bhūtapañcakasaṃsāralokapālatvamāgatāḥ // 
idaṃ puṇyamupādeyaṃ heyaṃ pāpamidaṃ tviti / taiḥ svasaṃkalpaghaṭitādvedanātsthāpitā sthitiḥ // 
tasyādya yāvadanagha pravāhapatite nije / karmaṇyacalasaṃkāśasthiraṃ cittamavasthitam // 
bhagavānsa yamaḥ kiṃcidgate praticaturyuge / tapaḥ prakurute bhūtadalanātpāpaśaṅkayā // 
kadācidaṣṭau varṣāṇi daśa dvādaśa vāpi ca / kadācitpañcasaptādi kadācitṣoḍaśāpi ca // 
udāsīnavadāsīne tasminniyamasaṃsthitau / na hinasti jagajjāle mṛtyurbhūtāni kānicit // 
tena nīrandhrabhūtaughaniḥsaṃcāraṃ mahītalam / bhavati prāvṛṣi svedī kuñjaro maśakairiva // 
athaitāni vicitrāṇi bhūtāni bahuyuktibhiḥ / kṣipayanti surā rāma bhuvo bhāranivṛttaye // 
evaṃ yugasahasrāṇi vyavahāraśatāni ca / samatītānyanantāni bhūtāni ca jaganti ca // 
vaivasvato'dya tu yamo ya eṣa pitṛnāyakaḥ / anena tvadhunā sādho parikṣīṇeṣu keṣucit // 
yugeṣvaghavighātāya varṣāṇi dvādaśātmanā / vratacaryeha kartavyā dūrāstajanakarṣaṇā // 
teneyamurvī nīrandhrā bhūtairmartyairamṛtyubhiḥ / dīnā prapannā gulmeva bhārabhūtairbhaviṣyati // 
bhūbhāraparibhūtāṅgī hariṃ śaraṇameṣyati / kāntā dasyuparābhūtā dīnā patimiva priyā // 
harirdehadvayenātha mahīmavatariṣyati / devāṃśairakhilaiḥ sārdhaṃ naranārāyaṇaṃ gataiḥ // 
vasudevasutastveko vāsudeva iti śrutaḥ / deho bhaviṣyati harerdvitīyaḥ pāṇḍavo'rjunaḥ // 
yudhiṣṭhira iti khyāto dharmaputro bhaviṣyati / ambhodhimekhalābhūpaḥpāṇḍoḥ putraḥ sa dharmavit // 
duryodhana iti khyātastasya bhrātā pitṛvyajaḥ / bhaviṣyati dṛḍhadvandvo bhīmo babhruraheriva // 
anyonyaṃ haratorurvau tayoḥ saṃgrāmalolayoḥ / aṣṭādaśātrākṣauhiṇyo ghaṭiṣyantyatra bhīṣaṇāḥ // 
tatkṣayeṇa vibhāratvaṃ bhuvo viṣṇuḥ kariṣyati / rāghavā'rjunadehena vṛhadgāṇḍīvadhanvanā // 
viṣṇorarjunanāmādau prākṛtaṃ bhāvamāsthitaḥ / harṣāmarṣānvito deho naradharmā bhaviṣyati // 
senādvayagatāndṛṣṭvā svajanānmaraṇonmukhān / viṣādameṣyatyudyogaṃ yuddhāya na kariṣyati // 
tamarjunābhidhaṃ dehaṃ prāptakāryaikasiddhaye / harirbuddhena dehena bodhayiṣyati rāghava // 
na jāyate mriyate vā kadācinnāyaṃ bhūtvā bhavitā vā na bhūyaḥ / ajo nityaḥ śāśvato'yaṃ purāṇo na hanyate hanyamāne śarīre // 
ya enaṃ vetti hantāraṃ yaścainaṃ manyate hatam / ubhau tau na vijānīto nāyaṃ hanti na hanyate // 
anantasyaikarūpasya sataḥ sūkṣmasya khādapi / ātmanaḥ parameśasya kiṃ kathaṃ kena naśyati // 
anantamavyaktamanādimadhyamātmānamālokaya saṃvidātman / saṃvidvapuḥ sphāramalabdhadoṣamajo'si nityo'si nirāmayo'si // 
śrībhagavānuvāca / arjuna tvaṃ na hantā tvamabhimānamalaṃ tyaja / jarāmaraṇanirmuktaḥ svayamātmāsi śāśvataḥ // 
yasya nāhaṃkṛto bhāvo buddhiryasya na lipyate / hatvāpi sa imā~llokānna hanti na nibadhyate // 
yaiva saṃjāyate saṃvidantaḥ sevānubhūyate / ayaṃ so'hamidaṃ tanma ityantaḥ saṃvidaṃ tyaja // 
anayaiva ca yukto'smi naṣṭo'smīti ca bhārata / abhitaḥ sukhaduḥkhābhyāmavaśaḥ paritapyase // 
svātmāṃśaiḥ kriyamāṇāni guṇaiḥ karmāṇi bhāgaśaḥ / ahaṃkāravimūḍhātmā kartāhamiti manyate // 
cakṣuḥ paśyatu karṇaśca śrṛṇotu tvakspṛśatvidam / rasanā ca rasaṃ yātu kātra ko'hamiti sthitiḥ // 
kalanākarmaṇi rate manasyapi mahātmanaḥ / na kaścidatrāhamiti kleśabhāge ka eva te // 
bahubhiḥ samavāyena yatkṛtaṃ tatra bhārata / eko'bhimānaduḥkhena hāsyāyaiva hṛiṃ gṛhyate // 
kāyena manasā buddhyā kevalairindriyairapi / yoginaḥ karma kurvanti saṅgaṃ tyaktvātmaśuddhaye // 
ahantvaviṣacūrṇena yeṣāṃ kāyo na māritaḥ / kurvanto'pi haranto'pi na ca te nirviṣūcikāḥ // 
na kvacidrājate kāyo mamatāmedhyadūṣitaḥ / prājño'pyatibahujño'pi duḥśīla iva mānavaḥ // 
nirmamo nirahaṃkāraḥ samaduḥkhasukhaḥ kṣamī / yaḥ sa kāryamakāryaṃ vā kurvannapi na lipyate // 
idaṃ ca te pāṇḍusuta svakarma kṣātramuttamam / api krūramatiśreyaḥ sukhāyaivodayāya ca // 
api kutsitamapyanyadapyadharmamayakramam / śreṣṭhaṃ te svaṃ yathā karma tathehāmṛtavānbhava // 
mūrkhasyāpi svakarmaiva śreyase kimu sanmateḥ / matirgaladahaṃkārā patitāpi na lipyate // 
yogasthaḥ kuru karmāṇi saṅgaṃ tyaktvā dhanaṃjaya / niḥsaṅgastvaṃ yathāprāptakarmavānna nibadhyase // 
śāntabrahmavapurbhūtvā karma brahmamayaṃ kuru / brahmārpaṇasamācāro brahmaiva bhavasi kṣaṇāt // 
īśvarārpitasarvārtha īśvarātmā nirāmayaḥ / īśvaraḥ sarvabhūtātmā bhava bhūṣitabhūtalaḥ // 
saṃnyastasarvasaṃkalpaḥ samaḥ śāntamanā muniḥ / saṃnyāsayogayuktātmā kurvanmuktamatirbhava // 
arjuna uvāca / saṅgatyāgasya bhagavaṃstathā brahmārpaṇasya ca / īśvarārpaṇarūpasya saṃnyāsasya ca sarvaśaḥ // 
tathā jñānasya yogasya vibhāgaḥ kīdṛśaḥ prabho / krameṇa kathayaitanme mahāmohanivṛttaye // 
śrībhagavānuvāca / sarvasaṃkalpasaṃśāntau praśāntaghanavāsanam / na kiṃcidbhāvanākāraṃ yattadbrahma paraṃ viduḥ // 
tadudyogaṃ vidurjñānaṃ yogaṃ ca kṛtabuddhayaḥ / brahma sarvaṃ jagadahaṃ ceti brahmārpaṇaṃ viduḥ // 
antaḥśūnyaṃ bahiḥśūnyaṃ pāṣāṇahṛdayopamam / śāntamākāśakośācchaṃ na dṛśyaṃ na dṛśaḥ param // 
tata īṣadyadutthānamīṣadanyatayoditam / sa jagatpratibhāso'yamākāśamiva śūnyatā // 
bhāvo'hamiti ko'pyeṣa pratyekamuditaściteḥ / koṭikoṭyaṃśakalitaḥ ka ivainaṃ prati grahaḥ // 
apṛthagbhūta evaiṣa pṛthagbhūta iva sthitaḥ / pṛthaktvaṃ hi na paryanto nāhamityavagacchati // 
yathehāhaṃ tathehāsti ghaṭādīhāpi markaṭaḥ / svamīhaivaṃ tathāmbhodhiḥ kimahaṃtāṃ prati grahaḥ // 
vikalpabhede sphurite saṃvitsāramayātmani / vaicitryeṇa vicitrepi kimekatve'pi no grahaḥ // 
iti jñātavibhāgasya buddhau tasya parikṣayaḥ / karmaṇāṃ yaḥ phalatyāgastaṃ saṃnyāsaṃ vidurbudhāḥ // 
tyāgaḥ saṃkalpajālānāmasaṃsaṅgaḥ sa kathyate / samastakalanājālasyeśvaratvaikabhāvanā // 
galitadvaitanirbhāsametadeveśvarārpaṇam / abodhavaśato bhedo nāmnaivaiṣāṃ cidātmani // 
bodhātmā kila śabdārtho jagadekaṃ na saṃśayaḥ / ahamāśā jagadahaṃ svamahaṃ karma cāpyaham // 
kālo'hamahamadvaitaṃ dvaitaṃ cāhamahaṃ jagat / manmanā bhava madbhakto madyājī māṃ namaskuru / māmevaiṣyasi yuktvaivamātmānaṃ matparāyaṇaḥ // 
arjuna uvāca / dve rūpe tava deveśa paraṃ cāparameva ca / kīdṛśaṃ tatkadā rūpaṃ tiṣṭhāmyāśritya siddhaye // 
śrībhagavānuvāca / sāmānyaṃ paramaṃ caiva dve rūpe viddhi me'nagha / pāṇyādiyuktaṃ sāmānyaṃ śaṅkhacakragadādharam // 
paraṃ rūpamanādyantaṃ yanmamaikamanāmayam / brahmātmaparamātmādiśabdenaitadudīryate // 
yāvadapratibuddhastvamanātmajñatayā sthitaḥ / tāvaccaturbhujākāradevapūjāparo bhava // 
tatkramātsaṃprabuddhastvaṃ tato jñāsyasi tatparam / mama rūpamanādyantaṃ yena bhūyo na jāyate // 
yadi vā vedyavijñāto bhāvastadarimardana / tanmamātmānamātmānamātmanaścāśu saṃśraya // 
idaṃ cāhamidaṃ cāhamiti yatpravadāmyaham / tadetadātmatattvaṃ tu tubhyaṃ hyupadiśāmyaham // 
manye sādhuvibuddhosi pade viśrāntavānasi / saṃkalpairavamukto'si satyaikātmamayo bhava // 
sarvabhūtasthamātmānaṃ sarvabhūtāni cātmani / paśya tvaṃ yogayuktātmā sarvatra samadarśanaḥ // 
sarvabhūtasthamātmānaṃ bhajatyekatvamātmanaḥ / sarvathā vartamāno'pi na sa bhūyo'bhijāyate // 
ekatvaṃ sarvaśabdārtha ekaśabdārtha ātmanaḥ / ātmāpi ca na sannāsadgato yasyāśu tasya tat // 
trailokyacetasāmantarāloko yaḥ prakāśakaḥ / anubhūtimupārūḍhaḥ so'hamātmeti niścayaḥ // 
trailokyapayasāmantaryo rasānubhavaḥ sthitaḥ / gavyānāmabdhijānāṃ ca so'yamātmeti bhārata // 
antaḥ sarvaśarīrāṇāṃ yaḥ sūkṣmonubhavaḥ sthitaḥ / mukto'nubhavanīyena so'yamātmāsti sarvagaḥ // 
samagrapayasāmantaryathā ghṛtamiva sthitam / tathā sarvapadārthānāṃ dehānāṃ saṃsthitaḥ paraḥ // 
sarvāmbhonidhiratnānāṃ sabāhyābhyantare yathā / tejastathāsmi dehānāmasaṃsthita iva sthitaḥ // 
yathā kumbhasahasrāṇāṃ sabāhyābhyantare nabhaḥ / jagattrayaśarīrāṇāṃ tathātmāhamavasthitaḥ // 
muktāphalaśataughānāṃ tantuḥ protavapuryathā / tathāyaṃ dehalakṣāṇāṃ sthita ātmāstyalakṣitaḥ // 
brahmādau tṛṇaparyante padārthanikurambake / sattāsāmānyametadyattamātmānamajaṃ viduḥ // 
tadīṣatsphuritākāraṃ brahma brahmaiva tiṣṭhati / ahantādi jagattādi krameṇa bhramakāriṇā // 
ātmaivedaṃ jagadrūpaṃ hanyate hanti vātra kim / śubhāśubhairjagadduḥkhaiḥ kimasyārjuna lipyate // 
pratibimbeṣvivādarśasamaṃ sākṣivadāsthitam / naśyatsu na vinaśyantaṃ yaḥ paśyati sa paśyati // 
idaṃ cāhamidaṃ neti itīdaṃ kathyate mayā / evamātmāsmi sarvātmā māmevaṃ viddhi pāṇḍava // 
imāḥ sarvāḥ pravartante sargapralayavikriyāḥ / ātmanyahaṃtācittasthāḥ payaḥspandā ivāmbudhau // 
yathopalatvaṃ śailānāṃ dārutvaṃ ca mahīruhām / taraṅgāṇāṃ jalatvaṃ ca padārthānāṃ tathātmatā // 
sarvabhūtasthamātmānaṃ sarvabhūtāni cātmani / yaḥ paśyati tathātmānamakartāraṃ sa paśyati // 
nānākāravikāreṣu taraṅgeṣu yathā payaḥ / kaṭakādiṣu vā hema bhūteṣvātmā tathā'rjuna // 
nānātaraṅgavṛndāni yathā lolāni vāriṇi / kaṭakādīni vā hemni bhūtānyevaṃ parātmani // 
padārthajātaṃ bhūtāni bṛhadbrahma ca bhārata / ekamevākhilaṃ viddhi pṛthaktvaṃ na manāgapi // 
kiṃ tadbhāvavikārāṇāṃ gamyamasti jagattraye / kva te vāpi jagatkiṃ vā kiṃ mudhā parimuhyasi // 
iti śrutvā'bhayaṃ tvantarbhāvayitvā suniścitam / jīvanmuktāścarantīha santaḥ samarasāśayāḥ // 
nirmānamohā jitasaṅgadoṣā adhyātmanityā vinivṛttakāmāḥ / dvandvairvimuktāḥ sukhaduḥkhasajñairgacchantyamūḍhāḥ padamavyayaṃ tat // 
śrībhagavānuvāca / bhūya eva mahābāho śrṛṇu me paramaṃ vacaḥ / yatte'haṃ prīyamāṇāya vakṣyāmi hitakāmyayā // 
mātrāsparśā hi kaunteya śītoṣṇasukhaduḥkhadāḥ / āgamāpāyino nityāstāṃstitikṣasva bhārata // 
te tu naikātmanaścānye kvā'to duḥkhaṃ kva vā sukham / anādyante'navayave kutaḥ pūraṇakhaṇḍane // 
saṃsthitā sparśamātrākhyā mātrāsparśabhramātmakaḥ / samaduḥkhasukho dhīraḥ so'mṛtatvāya kalpate // 
sarvatvādātmanaścaite subhedāḥ saṃsthitā iva / asadrūpāstvasadrūpaṃ kathaṃ soḍhuṃ na śakyate // 
manāgapi na vidyante sukhaduḥkhe tu sarvaśaḥ / sarvatvādātmatattvasya sattā kathamanātmanaḥ // 
nāsato vidyate bhāvo nābhāvo vidyate sataḥ / nāstyeva sukhaduḥkhādi paramātmāsti sarvagaḥ // 
sattvāsattvamatī tyaktvā caitayorjagadātmanoḥ / tyaktvā na kiṃcinmadhye ca śeṣe baddhapado bhava // 
na hṛṣyati sukhairātmā duḥkhairglāyati no'rjuna / dṛśyadṛkvetanātmāpi śarīrāntargato'pi san // 
jaḍaṃ cittādi duḥkhasya bhājanaṃ dehatāṃ gatam / na caitasminkṣate kṣīṇe kiṃcidevātmanaḥ kṣatam // 
jaḍaṃ dehādi duḥkhāderyadidaṃ bhoktṛsaṃsthitam / tanmāyābhramamevāṅga viddhyabodhavaśotthitam // 
na kiṃcideva dehādi na ca duḥkhādi vidyate / ātmano yatpṛthagbhūtaṃ kiṃ kenāto'nubhūyate // 
yadidaṃ kathayāmyatra tenaivāto vinaśyati / bhrāntirduḥkhamabodhotthā samyagbodhena bhārata // 
yathā rajjvāmahibhayaṃ bodhānnaśyatyabodhajam / tathā dehādiduḥkhādi bodhānnaśyatyabodhajam // 
viṣvagviśvamajaṃ brahma na naśyati na jāyate / iti satyaṃ paraṃ viddhi bodhaḥ parama eṣa saḥ // 
brahmāmbudhau taraṅgatvaṃ kiṃcidbhūtvā vilīyate / brahmāvarte sphurasyadya brahmaivāsi nirāmayam // 
yāvatkālakriyādeśāstvamahaṃsainikā iva / brahmaṇīva parispandā nātra staḥ sadasadbhramau // 
jahi mānaṃ madaṃ śokaṃ bhayamīhāṃ sukhāsukhe / dvaitametadasadrūpamekaḥ sadrūpavānbhava // 
puruṣākṣauhiṇīnāṃ ca kṣayeṇānubhavātmanā / brahmaṇā bṛhitaṃ śuddhaṃ brahma brahmamayaṃ kuru // 
asaṃvidansukhaṃ duḥkhaṃ lābhālābhau jayājayau / śuddhaṃ brahmaikatāṃ gaccha brahmābdhistvaṃ hi bhārata // 
lābhālābhasamo bhūtvā bhūtvā nūnaṃ na kiṃcana / khaṇḍavāta ivāspandī prakṛtaṃ kāryamācara // 
yatkaroṣi yadaśnāsi yajjuhoṣi dadāsi yat / yatkariṣyasi kaunteya tadātmeti sthiro bhava // 
yanmayo yo bhavatyantaḥ sa tadāpnotyasaṃśayam / brahmasatyamavāptuṃ tvaṃ brahmasatyamayo bhava // 
anapekṣaphalaṃ brahma bhūtvā brahmeti bhāvitam / kriyate kevalaṃ karma brahmajñena yathāgatam // 
karmaṇyakarma yaḥ paśyatyakarmaṇi ca karma yaḥ / sa buddhimānmanuṣyeṣu sa coktaḥ kṛtsnakarmakṛt // 
mā karmaphalaheturbhūrmā te saṅgo'stvakarmaṇi / yogasthaḥ kuru karmāṇi saṅgaṃ tyaktvā dhanaṃjaya // 
karmāsaktimanāśritya tathā nāśritya mūḍhatām / naiṣkarmyamapyanāśritya samastiṣṭha yathāsthitam // 
tyaktvā karmaphalāsaṅgaṃ nityatṛpto nirāśrayaḥ / karmaṇyabhipravṛtto'pi naiva kiṃcitkaroti saḥ // 
āsaktimāhuḥ kartṛtvamakarturapi tadbhavet / maurkhye sthite hi manasi tasmānmaurkhyaṃ parityajet // 
paraṃ tattvajñamāśritya nirāsaktermahātmanaḥ / sarvakarmaratasyāpi kartṛtodeti na kvacit // 
akartṛtvādabhoktṛtvamabhoktṛtvātsamaikatā / samaikatvādanantatvaṃ tato brahmatvamātatam // 
nānātāmalamutsṛjya paramātmaikatāṃ gataḥ / kurvankāryamakāryaṃ ca naiva kartā tvamarjuna // 
yasya sarve samārambhāḥ kāmasaṃkalpavarjitāḥ / jñānāgnidagdhakarmāṇaṃ tamāhuḥ paṇḍitaṃ budhāḥ // 
samaḥ saumyaḥ sthiraḥ svasthaḥ śāntaḥ savārthanispṛhaḥ / yastiṣṭhati sa savyagro'pyalamavyagratāṃ gataḥ // 
nirdvandvo nityasattvastho niryogakṣema ātmavān / yathāprāptānuvartī tvaṃ bhava bhūṣitabhūtalaḥ // 
karmendriyāṇi saṃyamya ya āste manasā smaran / indriyārthānvimūḍhātmā mithyācāraḥ sa ucyate // 
yastvindriyāṇi manasā niyamyārabhate'rjuna / karmendriyaiḥ karmayogamasaktaḥ sa viśiṣyate // 
āpūryamāṇamacalapratiṣṭhaṃ samudramāpaḥ praviśanti yadvat / tadvatkāmā yaṃ praviśanti sarve sa śāntimāpnoti na kāmakāmī // 
śrībhagavānuvāca / na kuryādbhogasaṃtyāgaṃ na kuryādbhogabhāvanam / sthātavyaṃ susamenaiva yathāprāptānuvartinā // 
anātmanyātmatāṃ dehe mā bhāvaya bhavātmani / ātmanyevātmatāṃ satye bhāvayā'bhavarūpiṇi // 
dehanāśe mahābāho na kiṃcidapi naśyati / ātmanāśo hi nāśaḥ syānna cātmā naśyati dhruvaḥ // 
na hi śīryatyacittātmā tyaktasarvaparigrahaḥ / karmaṇyabhipravṛtto'pi naiva kiṃcitkaroti saḥ // 
āsaktimāhuḥ kartṛtvamakarturapi tadbhavet / maurkhyasthite hi manasi tasmānmaurkhyaṃ parityajet // 
paraṃ tattvajñamāśritya nirāsaktermahātmanaḥ / sarvakarmaratasyāpi kartṛtodeti na kvacit // 
avināśamanādyantamātmānamajaraṃ viduḥ / naśyatyātmeti durbodho mā tavāstviha duḥkhadaḥ // 
na tathā paripaśyanti viditātmāna uttamāḥ / paśyantyanātmanātmānaṃ svamātmanyātmamāninaḥ // 
arjuna uvāca / evaṃ cettrijagannātha mūḍhānāmapi mānada / dehanāśe samutpanne iṣṭaṃ naṣṭaṃ na kiṃcana // 
śrībhagavānuvāca / evametanmahābāho na kiṃcinnaśyati kvacit / ātmaivāstyavināśātmā kiṃ tasya kva vinaśyati // 
idaṃ naṣṭamidaṃ yuktamiti mohabhramādṛte / anyattathā na paśyāmi vandhyāstrītanayaṃ yathā // 
nāsato vidyate bhāvo nābhāvo vidyate sataḥ / ubhayorapi dṛṣṭo'ntastvanayostattvadarśibhiḥ // 
avināśi tu tadviddhi yena sarvamidaṃ tatam / vināśamavyayasyāsya na kaścitkartumarhati // 
antavanta ime dehā nityasyoktāḥ śarīriṇaḥ / anāśino'prameyasya tasmādyudhyasva bhārata // 
ātmā caiko'sti na dvitvamasataḥ saṃbhavaḥ kutaḥ / avināśastvananto'sau sato nāśo na vidyate // 
dvitvaikatvaparityāge śeṣaṃ yatpariśiṣyate / śāntaṃ sadasatormadhyaṃ tadastīha paraṃ padam // 
arjuna uvāca / tanmṛto'smīti bhagavankiṃkṛtā tu nṛṇāṃ sthitiḥ / kathaṃ sthitau ca lokānāṃ tau svarganarakau prabho // 
śrībhagavānuvāca / bhūmirāpo'nalo vāyuḥ khaṃ mano buddhireva ca / etattanmātrajālātmā jīvo deheṣu tiṣṭhati // 
sa kṛṣyate vāsanayā rajveva paśupotakaḥ / sa tiṣṭhati śarīrāntaḥ pañjare vihago yathā // 
sa kāladeśato dehājjarjaratvamupāgatāt / vāsanāvaśato yāti plakṣaparṇādraso yathā // 
śrotraṃ cakṣuḥ sparśanaṃ ca rasanaṃ ghrāṇameva ca / gṛhītvaitāni saṃyāti vāyurgandhānivāśayāt // 
vāsanāvattvamevāsya deho netarayuktijaḥ / kṣīyate vāsanātyāge kṣīṇe bhavati tatpadam // 
vāsanāvānparāpuṣṭo bhūtvā bhrāmyati yoniṣu / jīvo bhramabharābhāro māyāpuruṣako yathā // 
akṣasvabhāvānakhilāñcharīrādvāsanāvaśaḥ / jīvo gṛhītvā saṃyāti puṣpādgandhamivānilaḥ // 
deho nispandatāmeti jīve kaunteya nirgate / nispandāvayavābhogaḥ śāntavāta iva drumaḥ // 
aceṣṭaṃ chedabhedādidoṣairāyātyadṛśyatām / mṛta ityucyate tena deho vigatajīvitaḥ // 
sa jīvaḥ prāṇamūrtiḥ khe yatra yatrāvatiṣṭhate / taṃ taṃ svavāsanābhyāsātpaśyatyākāramātatam // 
ayaṃ deho hi jīvena tvasannevāvalokitaḥ / asya nāśe tvamapyevaṃ paśya mā vā suṣuptavat // 
yathaiva paśyatyākārāṃsteṣāṃ nāśāṃstathaiva saḥ / ādisarge bhāvanayā kilaiṣvevaṃ vibhāvataḥ // 
jhaṭityudbhavakāle hi yadyathā dṛśyate puraḥ / ānipātaṃ tadevāsyā avinābhāvisaṃvidaḥ // 
prāktanaṃ vāsanāmūlaṃ puruṣārthena jīyate / yatnenādyatanenāśu hyastanāyatanaṃ yathā // 
ya eva puruṣārthena dṛṣṭo balavatā kṣaṇāt / pūrvottaraviśeṣāṃśaḥ sa eva jayati sphuṭam // 
api sphuṭati vindhyādrau vāti vā pralayānile / pauruṣaṃ hi yathāśāstramatastyājyaṃ na dhīmatā // 
narakasvargasargādivāsanāvaśato'bhitaḥ / prapaśyati cirābhyastaṃ jīvo jaraṭhamohadhīḥ // 
arjuna uvāca / narakasvargasargādisaṃbhrameṣu jagatpate / kimasya kāraṇaṃ brūhi jīvasya jagataḥ sthiteḥ // 
śrībhagavānuvāca / svapnopamānā teneha śreyase vāsanā kṣayaḥ / cirābhyāsavaśātprauḍhā saṃsārabhramakāriṇī // 
arjuna uvāca / kimutthā devadeveśa kṣīyate vāsanā katham / śrībhagavānuvāca / maurkhyamohasamutthānā tvanātmanyātmabhāvanā / ātmajñānānmahābodhādvilayaṃ yāti vāsanā // 
bhāvitātmāsi kaunteya satyaṃ vijñātavānasi / ayaṃ sohaṃ janā ete mayeti tyaja vāsanām // 
arjuna uvāca / vāsanāvilaye jīvo vilīno bhavati svayam / yo hi yatsattayocchūnastannāśātsa vilīyate // 
jīve vilayamāyāte deśakālānyathākṛtau / ko'sau bhājanatāmeti janmano maraṇasya ca // 
śrībhagavānuvāca / svayaṃ kalpitasaṃkalpamātmarūpaṃ yadāvilam / tadeva vāsanākāraṃ jīvaṃ viddhi mahāmate // 
anāyattamasaṃkalpamātmarūpaṃ yadavyayam / prabodhādvāsanāmuktaṃ tanmokṣaṃ viddhi bhārata // 
jīvanneva mahābāho tattvaṃ prekṣa yathāsthitam / vāsanāvāguronmukto mukta ityabhidhīyate // 
yo na nirvāsano nūnaṃ sarvadharmaparo'pi saḥ / sarvajño'pyabhito baddhaḥ pañjarastho yathā khagaḥ // 
durdarśanasya gagane śikhipicchikeva sūkṣmā parisphurati yasya tu vāsanāntaḥ / muktaḥ sa eva bhavatīha hi vāsanaiva bandho na yasya nanu tatkṣaya eva mokṣaḥ // 
śrībhagavānuvāca / iti nirvāsanatvena jīvanmuktatayārjuna / antaḥ śītalatāmetya bandhuduḥkhamalaṃ tyaja // 
jarāmaraṇaniḥśaṅka ākāśaviśadāśayaḥ / tyakteṣṭāniṣṭasaṃkalpo vītarāgo bhavānagha // 
pravāhapatitaṃ kāryamidaṃ kiṃcidyathāgatam / kuru kāryāṇi karmāṇi na kiṃcidiha naśyati // 
pravāhapatitaṃ karma svameva kriyate tu yat / jīvanmuktasvabhāvo'yaṃ sā jīvanmuktatā tathā // 
idaṃ karma tyajāmīdamāśrayāmīti nirṇayaḥ / mūḍhasya manaso rūpaṃ jñāninastu samā sthitiḥ // 
pravāhapatitaṃ karma kurvantaḥ śāntacetasaḥ / jīvanmuktāḥ suṣuptasthāḥ sphurantyatra suṣuptavat // 
sthirāṃ saṃsthitimāyānti kūrmāṅgānīva sarvaśaḥ / indriyāṇīndriyārthebhyo hṛdi yasya svabhāvataḥ // 
viśvātmani tathā viśvaṃ kālatrayamayoditam / abhitti trijagaccitraṃ kurute cittacitrakṛt // 
vyomni vyomātmakamapi prasphuṭaṃ vṛttivartibhiḥ / cittacitrakareṇādau citraṃ citraṃ vitānitam // 
paścādbhittiḥ kṛtā vyomarūpā cāsāvaho bhramaḥ / apūrvaivātimāyeyaṃ tṛṇakuḍyamayī śubhā // 
na manāgapi bhedo'sti sphuṭamapyupalabdhayoḥ / imā yā upalakṣyante bhittayaścittacitrajāḥ // 
vyomnaḥ śūnyatamā viddhi tāstāmarasalocana / kṣaṇena cetasi yathā bhrāntau lokakṣayodayau // 
ātmā jagattathaivedaṃ sabāhyābhyantaraṃ nabhaḥ / ciraṃtanamanorājyaṃ yattasmātkila satyatā // 
kiṃ tvanālokite'pi syātsatyaṃ nāstyeva vibhrame / krameṇālokataḥ satyamālokena vilīyate // 
dṛśyamānamapi kṣāmaṃ śaradīvābhramaṇḍalam / cittacitrakṛtaścitre saṃsthitāścitraputrikāḥ // 
bhittyabhāvādanākārā bahistribhuvanādikāḥ / na tāḥ santi na vāsi tvaṃ kiṃ kena parirodhyate // 
rodhyarodhakasaṃmohaṃ tyaktvā khe vimalo bhava / pravṛttireva na vyomnaḥ pravṛttiścaiva khātmikā // 
ataḥ kālakriyākuḍyakalādivimalaṃ nabhaḥ / cittasaṃsthaṃ yathā citraṃ sarūpamakhilātmakam // 
vyomnaḥ śūnyatamaṃ viddhi tathedamakhilaṃ jagat / cittabhittau kṛtaṃ citraṃ yacciccitrakareṇa tat // 
sarvaśūnyatayā vyomno manāgapi na bhidyate / yathā prakacataścitte jagannirmāṇasaṃkṣayau // 
kṣaṇenaiva tathaivemau bhuvisthāviti viddhi he / adya kṣīṇā manorājye nānānubhavanātmani // 
kṣaṇabhāvitamohena kalpanā parikalpitā / asadeva manorājyaṃ kartuṃ śaktaṃ yathā manaḥ // 
kṣaṇasya kalpīkaraṇe tathaiva balavanmanaḥ / kṣaṇaṃ kalpīkarotyetattaccālpaṃ kurute bahu // 
asatsatkurute kṣipramitīyaṃ bhrāntirutthitā / kṣaṇenaiva manorājyaṃ pratibhātaṃ svabhāvataḥ // 
yadvicitrātma tadidaṃ jagajjālamiti sthitam / sarge nirvāṇaniṣṭhatvānnimeṣamayamutthitam // 
pratibhāmātrato'traiva kalpitā vajrasāratā / pratibhāsaviparyāsamātraṃ hyaviditākṛteḥ // 
pravṛttau vā nivṛttau vā kaiva sā vajrasāratā / cittacitrakṛtaścitsthaṃ jagaccitraṃ kadā sthitam // 
akuḍyamapyaraṅgāḍhyamidaṃ sphāramivāgrataḥ / aho nu citraṃ nirbhitti citramujjvalamutthitam // 
surañjanaṃ jagaditi sphuṭaṃ dṛṣṭivilobhanam / nānātamomaṣīlekhaṃ nānātejoṃśurañjanam // 
nānākalpāṅgāvayavaṃ nānārāgānurañjitam / nānādṛṣṭivilāsāḍhyaṃ nānānubhavalocanam // 
nānāgrahograkacanaṃ nānākārāgrapaścimam / vyomanīlasaraḥ phullatārācandrārkapaṅkajam // 
vicitraracanodyuktameghālīpatramañjari / prakoṣṭhakāmilikhitasurāsuranṛputrikam / paramālokamaṅkolayuvatākāśakuḍayakam // 
ākāśa eva racitā pratibhaikaraṅgā mugdhā jagattrayamanoharaputrikeyam / cinmātracakraparirañjitasarvalokā līlākulā capalacittakacitrakartrā // 
hemācalāṅgalatikā ghanakeśapāśā candrārkalocanavicālanadṛṣṭalokā / dharmārthakāmaviniyantritaśāstravastrā pātālajālacaraṇonnatabhūnitambā // 
brahmendrarudraharibāhucatuṣṭayogrā sattvāvṛtonnatakucasphuradaṅgayaṣṭiḥ / suvyālaveṣṭitamahītalapadmapīṭhā patrīkṛtācalamahābhuvanodarī ca // 
rātryandhakāracapalatvaharākṣiceṣṭā tārākarālapulakā pavidantapaṅktiḥ / cañcaccaturdaśavidhātulabhūtajātaromāñcanā pralayavādakadambapuṣpā // 
jīvānvitā gagana eva kṛtā vicitrā vyomātmikā ciravilakṣaṇacitrakartrā / cittena citraparikarmavidā trilokī nānāvilāsavalitā varaputriketi // 
śrībhagavānuvāca / idaṃ viddhi mahāścaryamarjuneha hi yatkila / pūrvaṃ saṃjāyate citraṃ paścādbhittirudeti hi // 
abhittāvutthite citre dṛśyate bhittirātatā / aho vicitrā māyeyaṃ magnaṃ tumbaṃ śilā plutā // 
cittasthacitrasadṛśe vyomātmani jagattraye / vyomātmanaste kimiyamahantāvyomatoditā // 
sarvaṃ vyomakṛtaṃ vyomnā vyomni vyoma vilīyate / bhujyate vyomani vyoma vyoma vyomani cātatam // 
veṣṭitaṃ vāsanārajjvā dīrghasaṃsṛti dāmavat / vāsanodveṣṭanenaiva tadihodveṣṭyate'rjuna // 
pratibimbaṃ yathādarśe tathedaṃ brahmaṇi svayam / agamyaṃ chedabhedāderādhārānanyatāvaśāt // 
ananyacchedabhedādi brahmaṇi brahmaṇāmbaram / kiṃ kathaṃ kasya kenaiva cchidyate vā kva bhidyate // 
teneha vāsanābhāvo bodhātsaṃpanna eva te / yo na nirvāsano nūnaṃ sarvadharmaparo'pi san // 
sarvajño'pyatibaddhātmā pañjarastho yathā hariḥ / yasyāsti vāsanābījamatyalpaṃ citibhūmigam // 
bṛhatsaṃjāyate tasya punaḥ saṃsṛtikānanam / abhyāsāddhṛdi rūḍhena satyasaṃbodhavahninā / nirdagdhaṃ vāsanābījaṃ na bhūyaḥ parirohati // 
dagdhaṃ tu vāsanābījaṃ na nimajjati vastuṣu / sukhaduḥkhādiṣu svacchaṃ padmapatramivāmbhasi // 
śāntātmā vigatabhayojjhitāmitāśo nirvāṇo galitamahāmanovimohaḥ / samyaktvaṃ śrutamavagamya pāvanaṃ tattiṣṭhātmanyapahatirekaśāntirūpaḥ // 
arjuna uvāca / naṣṭo mohaḥ smṛtirlabdhā tvatprasādānmayācyuta / sthito'smi gatasaṃdehaḥ kariṣye vacanaṃ tava // 
śrībhagavānuvāca / vṛttayo yadi bodhena saṃśāntā hṛdaye sphuṭam / taccittaṃ śāntamevāntarviddhi sattvamupāgatam // 
atra taccetyarahitaṃ pratyakcetananāmakam / yattvaśeṣavinirmuktaṃ yatsarvaṃ sarvataśca yat // 
na kecana vidantyete tatpadaṃ jāgatādayaḥ / bhūtalādgaganoḍḍīnaṃ vihaṃgamamivonnatam // 
pratyakcetanamābhāsaṃ śuddhaṃ saṃkalpavarjitam / agamyamenamātmānaṃ viddhi dūraṃ dṛśāmiva // 
sarvātītaṃ yadatyacchaṃ vinā śuddhaṃ svavāsanā / na śaknoti padaṃ draṣṭuṃ janadṛṣṭiraṇūniva // 
yatprāptau sarva eveme kṣīṇā ghaṭapaṭādayaḥ / varākī vāsanā tatra kiṃ karotu pare pade // 
yathā'nalagiriṃ prāpya himaleśo vilīyate / śuddhamāsādya cittattvamavidyā līyate tathā // 
kva varākī rajastucchā vāsanā bhogabandhanam / kva pūritajagajjālaścittattvavipulānilaḥ // 
tāvatsphuratyavidyeyaṃ nānākāravikāriṇī / yāvanna saṃparijñātaḥ śuddhaḥ svātmā'yamātmanā // 
sarvā dṛśyadṛśaḥ kṣīṇāḥ svacchataivoditā tathā / nabhasīva pade tasminsvātmanyakhilapūraṇe // 
samagrākārarūpaṃ tatsamagrākāravarjitam / vāgatītaṃ paraṃ vastu kena nāmopamīyate // 
viṣayaviṣaviṣūcikāmatastvaṃ nipuṇamahaṃsthitivāsanāmapāsya / abhimataparihāramantrayuktyā bhava vibhavo bhagavānbhiyāmabhūmiḥ // 
śrīvasiṣṭha uvāca / iti gaditavati trilokanāthe kṣaṇamiva maunamupasthite purastāt / atha madhupa ivā'sitābjakhaṇḍe vacanamupaiṣyati tatra pāṇḍuputraḥ // 
arjuna uvāca / parigalitasamastaśokabhārā paramudayaṃ bhagavanmatirgateyam / mama tava vacanena lokabharturdinapatinā paribodhitābjinīva // 
ityuktvotthāya gāṇḍīvadhanvā sa harisārathiḥ / arjuno gatasaṃdeho raṇalīlāṃ kariṣyati // 
kariṣyati kṣatagajavājisārathidrutakṣaradrudhiramahānadīṃ bhuvam / śarotkaraprasaramahārajaḥsthalītirohitadyumaṇivilocanāṃ divam // 
śrīvasiṣṭha uvāca / etāṃ dṛṣṭimavaṣṭabhya rāghavā'ghavināśinīm / tiṣṭha niḥsaṅgasaṃnyāsabrahmārpaṇamayātmakaḥ // 
yasminsarvaṃ yataḥ sarvaṃ yaḥ sarvaṃ sarvataśca yaḥ / yaśca sarvamayo nityamātmānaṃ viddhi taṃ param // 
dūrasthamapyadūrasthaṃ sarvagaṃ tatsthameva ca / tatsthaḥ sattāmavāpnoṣi tadevāsyastasaṃśayaḥ // 
yatsaṃvedyavinirmuktaṃ saṃvedanamanirmitam / cetyamuktaṃ cidābhāsaṃ tadviddhi paramaṃ padam // 
sā parā paramā kāṣṭhā sā dṛśāṃ dṛganuttamā / sā mahimnāṃ ca mahimā gurūṇāṃ sā tathā guruḥ // 
sa ātmā tacca vijñānaṃ sa śūnyaṃ brahma tatparam / tacchreyaḥ sa śivaḥ śāntaḥ sā vidyā sā parā sthitiḥ // 
yo'yamantaściterātmā sarvānubhavarūpakaḥ / yatra svadante sarvāṇi svātmadravyāṇi sattayā // 
sa jagattilatailātmā sa jagadgṛhadīpakaḥ / sa jagatpādaparasaḥ sa jagatpaśupālakaḥ // 
sa tanturbhūtamuktānāṃ pariprotahṛdambaraḥ / sa bhūtamaricaughānāṃ paramā tīkṣṇatā tathā // 
sa padārthe padārthatvaṃ sa tattvaṃ yadanuttamam / sa sato vastunaḥ sattvamasattvaṃ vā sataḥ svataḥ // 
yaḥ svavittivicitreṇa svayamātmaiva labhyate / sarva eva jagadbhāvā avicāreṇa cāravaḥ // 
avidyamānāḥ sadbhāvā vicāraviśarāravaḥ / ahamādau jagajjāle mithyābhramabharātmani // 
ko nu bhūtvā'nubadhnāmi vṛttiṃ kathamavāpa dhīḥ / ādyamadhyāntamānāni saṃkalpakalanānyaham // 
brahmākāśamanādyantaṃ keveyattā mamātmanaḥ / iti niścayavānantaḥ samyagvyavahṛtirbahiḥ // 
udayāstamayonmuktasthitirantaḥ sa sarvadā / nāstameti na codeti manaḥ samasamasthitam // 
yasya khasyeva śūnyatvaṃ sa mahātmeha tadvapuḥ / bhāvādvaitapadārūḍhaḥ suṣuptaparayā dhiyā // 
vyavahāryapi saṃkṣobhaṃ naityādarśanaro yathā / ādarśapuruṣasyeva vyavahāravato'pi ca // 
na yasya hṛdayollekho manāgapi sa muktibhāk / avibhāgamivādarśe cinmaṇau pratibimbati // 
citeḥ paramanairmalyādvyavahāro yathā gataḥ / ciccamatkṛtireveyaṃ jagadityavabhāsate // 
nehāstyaikyaṃ na ca dvitvaṃ mamādeśo'pi tanmayaḥ / vācyavācakaśiṣyehāguruvākyaiścamatkṛtaiḥ // 
ātmanātmani śāntaiva ciccamatkurute citi / citpraspando hi saṃsārastadaspandaḥ paraṃ padam // 
citspandaśamaneneyaṃ pariśāmyati saṃsṛtiḥ / mahācitte nate'rthau'śabhāvā yo bhāvanākṣayaḥ // 
asannapi svabhāvaṃ tatsaṃvitspanda udāhṛtam / śūnyatvamajaḍaṃ yattatparamāhuścitervapuḥ // 
tattvena bhāvanāyattā saṃsṛtiḥ sānubhūyate / abhāvanāmātralayātsā ca niḥsārarūpiṇī // 
kevalaṃ kevalībhāvāttadrūpā saiva śiṣyate / citspandameva saṃsāracakrapravahaṇaṃ viduḥ // 
mātṛmānaprameyādi kaṭakādīva hemani / pṛthagasti na ca spandaściteryā saṃsṛtirbhavet // 
cittameva citispandastadabodho hi saṃsṛtiḥ / abodhamātre citspandaḥ kaṭakatvamivotthitam // 
bodhamātravilīne'smiñchuddhā cidrāma śiṣyate / svabhāvabodhamātreṇa kṣīyate bhogavāsanā // 
bhogābhāvanameveha paramaṃ jñatvalakṣaṇam / ito nābhimatāḥ sarve jñasya bhogāḥ svabhāvataḥ // 
bhavanti ko'titṛpto hi durannaṃ kila vāñchati / etadeva paraṃ viddhi jñatvasyāparalakṣaṇam // 
svabhāvenaiva bhogānāṃ yatkilānabhivāñchanam / cittatspandaiva sarvātmarūpiṇyastīti niścayaḥ // 
yo'ntaḥ prarūḍhaḥ svabhyāso jñatvaśabdena sa smṛtaḥ / yo na bhuṅkte bhujyamānānapi bhogānsa buddhimān / lokānurodhasiddhyarthaṃ sa hanti laguḍairnabhaḥ // 
vinā kṛtrimayā buddhyā na siddhiravagamyate // 
kvacidātmāvaloke ca svāṅgāvadalanairapi / ciccetyaṃ cetyakoṭisthā tāvatpaśyati vibhramam // 
idaṃ yāvadabodhātmā spandate spandarūpiṇī / samyagbodhodayontaḥ syātspandāspandadaśākramaḥ // 
kvāpi yāti ca saṃśāntadīpavatsābhidhānakaḥ / citaḥ praśāntarūpāyā dīpikāyāḥ svabhāvataḥ // 
spandāspandamayī neha kathaivāsti manāgapi / yadaspandasya maruto na sannāsanna madhyagam // 
rūpaṃ tadevāsaṃvittispandāyāḥ praśamaṃ citeḥ / abhinnaḥ syāccitaḥ spandaḥ śuddhacitsphārarūpadhṛk // 
na bandhāya na mokṣāya sthita ātmani kevalam / ciccennirarthasaṃvittinirvāṇe na ca vindate // 
tadbandhamokṣapakṣādernāmāpīha na vidyate / mokṣo'stvityeva bodho'ntaḥ pūrṇatā kṣayakāraṇam // 
samāstvityapi bandhaste śreyo'saṃvedanaṃ param / yadanābhāsamajaḍaṃ tadviddhi paramaṃ padam // 
citaḥ svarūpaṃ saṃsthānamacetyonmukhatātmakam / yaḥ saṃkalpanaśabdārtharūpaḥ spando mahācitaḥ // 
bandhamokṣādikārho'sau prekṣyamāṇaḥ praṇaśyati / prekṣaṇādeva saṃśānte tvahaṃbhāve nirāspade // 
na vidmaḥ kena kiṃ kasya badhyate vātha mucyate / saṃkalpa eva racite budhaścedavibhāgavān // 
tadasaṃkalpamaspandaṃ sarvaṃ jātamavāritam / spande spandamaye vāte tanmayatvātsadā citā // 
saṃkṣīṇe na ca saṃsāro nispande ciddhane sthite / citteja eva citspanda iti buddhe nirantaram // 
vyatiriktaścitaḥ spando na kiṃcidavaśiṣyate / asmindṛśyamaye dīrghasvapne svapnāntaraṃ vrajan / na jño mohamupādatte sarvagatvātsvasaṃvidaḥ // 
yatrodeti prasabhamaniśaṃ sargasaṃvittisattā yasminnete sakalakalanākārapaṅkā galanti / udyantyete svadanasubhagaṃ yatra sarvopalambhā dhyānenaiva tamavagamaya pratyagātmānamantaḥ // 
śrīvasiṣṭha uvāca / evamādyaṃ paraṃ tattvaṃ ciddhanaṃ paramaṃ padam / tatsthā ete mahārūpā brahmaviṣṇuharādayaḥ // 
vibhūtibhiḥ sphurantyuccairjanāstuṣṭā nṛpā iva / ākāśagamanādyābhiḥ krīḍābhiḥ krīḍyate ciram // 
tatsthenaiva janeneha svarge svargaukaso yathā / tatprāpyāṅga na mriyate tatprāpyāṅga na śocyate // 
tatprāpya jīvyate nāṅga tatprāpyāṅga na rudhyate / apāraparamākāśarūpiṇaḥ paramātmanaḥ // 
sattāsāmānyarūpaṃ cenmanāgapi vibhāvyate / tattvaṃ nimeṣamātreṇa janturmuktamanā muniḥ / kurvansaṃsārakarmāṇi na bhūyaḥ paritapyase // 
śrīrāma uvāca / mano buddhirahaṃkāraścittaṃ yatra kṣayaṃ gatam / sattāsāmānyamābhātaṃ manasvī sa kimucyate // 
śrīvasiṣṭha uvāca / yadbrahma sarvadehasthaṃ bhuṅkte pibati valgati / ādatte vinihantyantaḥ saṃvitsaṃvedyavarjitam // 
tatsarvagatamādyantarahitaṃ sthitamarjitam / sattāsāmānyamakhilaṃ vastutattvamihocyate // 
tatsthitaṃ khatayā vyomni śabde śabdatayā sthitam / sparśe sthitaṃ sparśatayā tvaci tattvaktayā sthitam // 
rase līnaṃ rasatayā rasanāyāṃ tu tattayā / rūpe rūpatayā dṛṣṭaṃ netre līnaṃ ca dṛktayā // 
dhrāṇe ghrāṇatayā dṛṣṭaṃ gandhe gandhatayoditam / puṣṭaṃ kāyatayā kāye bhūmāvapi ca bhūtayā // 
payastayā ca payasi vāyau vāyutayā sthitam / tejastayā tejasi ca buddhau buddhitayā gatam // 
manastayā manasyantarahaṃkṛtyāpyahaṃkṛtau / rūḍhaṃ saṃvidi saṃvittyā citte cittatayotthitam // 
vṛkṣe vṛkṣatayā lagnaṃ paṭe paṭatayoditam / ghaṭe ghaṭatayā rūḍhaṃ vaṭe vaṭatayotthitam // 
sthāvare sthāvaratvena jaṃgamatvena jaṃgame / pāṣāṇatvena pāṣāṇe cetanatvena cetane // 
amareṣvamaratvena naratvena nareṣu ca / tiryaktvena ca tiryakṣu krimitvena krimisthitau // 
kālakrame kālatayā ṛtāvṛtutayā tathā / truṭikṣaṇanimeṣādau saṃsthitastattayā vibhuḥ // 
śukle śuklatayā jātaṃ kṛṣṇe kṛṣṇatayā sthitam / kriyāsu spandarūpeṇa niyatau niyamena ca // 
saṃsthitaḥ saṃsthitau sthityā nāśe nāśatayā sthitaḥ / utpattirūpeṇotpattāvāsthitaḥ parameśvaraḥ // 
bālyena bālye viśrānto yauvane yauvanena ca / jarasā ca jarārūpe maraṇe maraṇena ca // 
iti sarvapadārthānāmabhinnaḥ parameśvaraḥ / kallolasīkarormīṇāmabdhāviva payobharaḥ // 
nānātaiṣāṃ tvasatyaiva satyenānena caiva hi / kalpitā citsvabhāvena vetālaḥ śiśunā yathā // 
sarvatra saṃsthitimatā vigatāmayena vyāptaṃ mayedamakhilaṃ vividhairvilāsaiḥ / cidrūpiṇaiva kalanā kalitātmaneti matvopaśāntamatirāssva sukhaṃ mahātman // 
śrīvālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīrāma uvāca / yathāsmākaṃ mune svapnapurapattanamaṇḍalam / tathaiva padmajādīnāṃ yadi dehaparigrahaḥ // 
tathaivedaṃ ca saṃjātaṃ yadi sarvamasanmayam / tadasmākaṃ dṛḍhataraḥ pratyayaḥ kathamutthitaḥ // 
śrīvasiṣṭha uvāca / asmatsargavadābhāti pūrvasargaḥ prajāpateḥ / ājīvapratibhāsātmā vidyate na tu vāstavaḥ // 
sarvagatvācciteḥ sarvaṃ jīvaḥ sarvatra saṃsṛtiḥ / sā cāsamyagdarśanotthā samyagdarśananāśinī // 
svapnābhaḥ pratibhāso'sya ya eṣa samupasthitaḥ / ahaṃtāpratyayaikātmā sa evātidṛḍhaṃ sthitaḥ // 
svapne kṣipravināśitvaṃ yathā puṃsā na dṛśyate / sarvasvapne tathaivaitadbrahmaṇāmiha lakṣyate // 
svapno'yaṃ puruṣasyāsya pratibhāsasya yo bhavet / rāmā'smadādisarvātmā bhavettādṛśa eva ca // 
yatsvapnapuruṣājjātaṃ tatsvapnapuruṣātmakam / bhavatītyanubhūtaṃ hi yadbījaṃ tatphalaṃ yathā // 
asatyameva tadviddhi yadasatyena sādhyate / asatye'rthe samarthe'pi na yuktaṃ bhāvanaṃ ghanam // 
yena tena parityājyamasadbhāvanabhāvanam / dṛḍhapratyayitaṃ svapnapuruṣādyatsamutthitam // 
bhavatyātmani sargādi dṛḍhapratyayameva tat / nimeṣamātraḥ pauro'yaṃ sargasvapnaḥ puraḥ sthitaḥ // 
tasminnimeṣa evāsminkalpatā parikalpyate / sudīrghasvapnakhaṇḍo'yaṃ yathodeti prajāpateḥ // 
sargākhyaḥ sarvabhūtānāṃ pratyekamuditastathā / cittattvasyaiva bhāvena sargavargaparamparā // 
sphuratyambho dravatvena yathāvartavivartanaiḥ / yathā svapnātmikaiveyaṃ sargalakṣmīrna vāstavī // 
tadā saṃbhavatīdaṃ vai tatpadaṃ pralayaṃ gatam / yadyathā yādṛśaṃ dṛṣṭaṃ tattādṛgvidyate tathā // 
na hi paryanuyoktavyāḥ svapnavibhramarītayaḥ / na tadasti jagatyasminyanna saṃbhavati bhrame // 
vicitrāstriṣu lokeṣu dṛśyante vastudṛṣṭayaḥ / jalamadhye jvalatyagniryathābdhau vaḍavānalaḥ // 
nagarāṇyambare santi yathā vaimānikāśrayāḥ / śilāsvabjāni jāyante hemādrāviva pādapāḥ // 
ekānte sarvapuṇyāni santi kalpatarau yathā / śilāḥ phalanti phalivadyathā ratnagulucchakāḥ // 
śilāntaḥ prāṇinaḥ santi bhekā iva śilāntare / dṛṣado vāri niryāti candrakāntopalādiva // 
nimeṣeṇa ghaṭo yāti paṭatāṃ svāpasaṃvidi / asatyamapi budhyeta svapne svamaraṇaṃ yathā // 
ākasmikaṃ jalaṃ vyomni dhriyate bhūtagaṃ yathā / vitānamiva khe vāri tiṣṭhati svarṇadī yathā // 
uḍḍīyante śilāḥ sthūlāḥ pakṣavanto yathādrayaḥ / śilāntaḥ prāpyate sarvaṃ nanu cintāmaṇeriva // 
cintitāni phalantyāśu devodyānāntareṣviva / tānyeva na phalantyāśu mokṣādīnāṃ ca rāghava // 
acetano'pi kurute karma yantrapumāniva / evamādyāstathānye ca vicitrārambhavibhramāḥ // 
dṛṣṭāḥ śambaragandharvavilāsairapyasaṃbhavāḥ / deśakālakriyādravyaratnasaṃcaraṇīyajāḥ // 
arthā gandharvajanitā anantāḥ satyasaṃbhavāḥ / asaṃbhavaḥ saṃbhavo'yamapi bhāvyupapadyate // 
saṃbhavo'saṃbhavaḥ samyak siddhaye svapnavibhramaḥ / na tadasti na yatsatyaṃ na tadasti na yanmṛṣā // 
sarvaṃ sarveṇa sarvatra svapne sargābhidhānake / svapne nimagnadhīrjantuḥ paśyati sthiratāṃ yathā // 
sargasvapne magnabuddhiḥ paśyati sthiratāṃ tathā / bhramādbhramāntaraṃ gacchansvapnātsvapnāntaraṃ vrajan / atisthirapratyayabhāgiha jīvo vimuhyati // 
śvabhrāntaraṃ śvabhranipātadoṣāt saṃprāpnuvanmugdhamṛgaḥ prayāti / mohaṃ yathā pātamayaikarūpaṃ jīvastathā saṃsṛtipātramūḍhaḥ // 
śrīvasiṣṭha uvāca / atra rāghava vakṣye'hamitihāsamimaṃ śrṛṇu / yadvṛttaṃ kasyacidbhikṣoḥ kiṃcinmananaśālinaḥ // 
āsītkaścinmahābhikṣuḥ samādhyabhyāsatatparaḥ / nityaṃ svavyavahāreṇa kṣapayatyakhilaṃ dinam // 
samādhyabhyāsaśuddhaṃ tattasya cittaṃ kṣaṇena yat / cintayatyāśu tadbhāvaṃ gacchatyambviva vīcitām // 
kadācitsa samādhānavirato'tiṣṭhadekadhīḥ / kiṃcitsaṃcintayāmāsa svāsanasthaḥ kriyākramam // 
tasya cintayato jātā pratibheyamiti svataḥ / bhāvayāmyāśu līlārthaṃ sāmānyajanavṛttitām // 
iti saṃcintya ceto'sya sthitaṃ kiṃcinnarāntaram / spandasaṃsthānasaṃtyāgamātreṇāvartane'mbviva // 
tena cittanareṇātha kṛtaṃ nāmātmavāñchayā / jīvaṭo'smīti sahasā kākatālīyavatsthitam // 
jīvaṭo vijahārātha sa svapnapuruṣaściram / svapnanirmāṇanagare kasmiṃścitpuravīthiṣu // 
tatra pānaṃ papau matto bhṛṅgaḥ padmarasaṃ yathā / līlayaiva dṛḍhaṃ hṛṣṭaḥ suṣvāpa ghananidrayā // 
svapne dadarśa vipratvaṃ pāṭhānuṣṭhānatuṣṭimat / pratibhāmātrasaṃpannāṃ citte deśāntarāptivat // 
kadācitsa dvijaśreṣṭhastvaharvyāpāraniṣṭhayā / suṣvāpāntarvyavahṛtirbījatāyāmiva drumaḥ // 
dvijo'paśyatsvayaṃ svapne sāmantatvamathātmani / sa sāmantaḥ kṛtāhāraḥ kadāciddhananidrayā // 
apaśyadrājatāṃ svapne kakubvalayapālinīm / lālitāṃ bhogapūgena puṣpaugheṇa latāmiva // 
sa kadācinnṛpaḥ svasthaḥ suṣvāpāstamitehitaḥ / purobhāvinijācāraḥ svakāryamiva kāraṇe // 
apaśyatsvātmani svapne surastrītvamaninditam / vṛkṣakośarasollāse mañjarītvamivoditam // 
sā surastrī ratiśrāntā nidrāṃ gāḍhāmupāgatā / mṛgītvamātmani svairamāvartatvamivāmbutā // 
sā mṛgī lolanayanā kadācinnidrayā hṛtā / svapne dadarśa vallītvaṃ svābhyāsāddṛḍhamātmani // 
tiryañco'pi prapaśyanti svapnaṃ cittasvabhāvataḥ / dṛṣṭānāṃ ca śrutānāṃ ca cetaḥsmaraṇamakṣatam // 
sā babhūva latāpuṣpaphalapallavaśālinī / vanadevī vanodyānalatāgṛhavilāsinī // 
bījāntasthāṅkurākārarūpayehādhirūḍhayā / sāpaśyadantaḥsaṃvittyā sphuṭaṃ lavanamātmanaḥ // 
kaṃcitkālaṃ suṣuptasthaṃ kalayā jaḍatāṃ ghanām / anubhūya dadarśātha svātmānaṃ bhramaraṃ sthiram // 
ṣaṭpado vijahārātha vane vanalatāsvasau / padminīṣu ca phullāsu taruṇīṣviva vallabhaḥ // 
priyābimbādharasvādurasavatkausumaṃ madhu / bhramatkusumasaṃghāsu muktāvallīvilāsiṣu // 
sa babhūva sarojinyāṃ vyasanī visanālagaḥ / kvacideva ratiṃ hyeti ceto jaḍamaterapi // 
tāmājagāma nalinīṃ parilolayituṃ gajaḥ / ramyavastukṣayāyaiva mūḍhānāṃ jṛmbhate padam // 
nalinī marditā saiva samaṃ tena sa ṣaṭpadaḥ / gato dantāntaraṃ vrīhiriva cūrṇatvamāyayau // 
bhramaro vāraṇālokādvāraṇālokabhāvanāt / dadarśātmānamāmodamattahastitayoditam // 
śuṣkasāgaragambhīre gajaḥ khāte papāta ha / tamoghanaghane śūnye saṃsāra iva jīvakaḥ // 
babhūva vallabho rājño mahāparabalāntakaḥ / sadā madabalakṣībo ghūrṇotīva niśācaraḥ // 
kadācidasinistriṃśacchinnaḥ so'stamupāyayau / vivekānilanirlūnarūpo jīva ivātmani // 
paśyangajaghaṭākumbhasthalāgroccalitānalīn / gaṇḍasthabhramarābhyāsādgajo bhūyo'pyabhūdaliḥ // 
sevamāno vanalatāṃ punarāyātsa padminīm / dustyajo hi durabhyāso vāsanānāmabodhinaḥ // 
tatra hastikhurākrāntaḥ punaḥ saṃcūrṇatāṃ yayau / pārśvasthahaṃsasaṃvittyā babhūva kalahaṃsakaḥ // 
kalahaṃsaścirataraṃ yoniṣvanyāsu saṃlluṭhan / kadācidbahubhirhaṃsaiḥ saṃgato vijahāra ha // 
brāhmahaṃsātmikā saṃvitsaśabdārthavatī manāk / tatra puṣṭāsya tasyāntaḥ prāgaṇḍarasabarhivat // 
sa taccintāṃ caranmṛto dṛḍhaṃ vyādhighuṇāhataḥ / tatsaṃvittyanusaṃdhānājjātaḥ padmajasārasaḥ // 
tatrātisatatavivekavato vilāsaiḥ saṃbodhito vigatalaukikavastudṛṣṭiḥ / muktaḥ sthito nanu yugāntavidhau videhamuktena tena kimu bhāvi vibhāvyametat // 
śrīvasiṣṭha uvāca / sa kadāciddadarśātha rudraṃ rudrapure khagaḥ / vairiñcanalinīnālalīlālābhena līlayā // 
tatra buddhirabhūttasya rudro'hamiti niścitā / pratibimbavadādarśe drāgityeva hi bimbitā // 
rudrabhūtavapustatra tanuṃ tatyāja tāmasau / gandhaḥ pavanatāṃ gacchankusumastabakaṃ yathā // 
sa rudro rudrabhavane vijahāra yathecchayā / taistaiḥ śivapurācārairgaṇakoṭigariṣṭhayā // 
rudrastvanuttamajñānavilāsaikatayā tayā / svapnaśeṣaṃ ca vṛttāntamapaśyatprāktanaṃ dhiyā // 
nirāvaraṇavijñānavapuḥ sa bhagavāṃstadā / uvāca svayamekānte svasvapnaśatavismitaḥ // 
aho tu citrā māyeyaṃ tatā viśvavimohinī / asatyaivāpi sadrūpā marubhūmiṣu vārivat // 
iti prathamamājñātaṃ cidyo'haṃ cittatāṃ gataḥ / sarvasaṃpannasarvajñagaganādivibhāvanāt // 
yadṛcchayā sthito jīvo bhūtatanmātrarañjitaḥ / kasmiṃścidabhavatsarge bhikṣurakṣubhito'bhitaḥ // 
tenāvayavabandhena bahiḥ svairavihāriṇī / līlā'vilulitākārā yadā ramyeti bhāvataḥ // 
sarvabhāvopamardena tadabhyāsavaśāttadā / tāmeva so'nvabhūdbhikṣustyaktvānyaṃ mananodayam // 
camatkṛtiścetasi yā rūḍhā saiva vijṛmbhate / vallī tyajati naidāghī pītamapyambu mādhavam // 
sa bhikṣurjīvaṭo bhūtvā janturjaraṭhavāsanaḥ / teṣu deheṣu babhrāma randhreṣviva pipīlikā // 
ātmani dvijabhaktatvātso'paśyaddvijatāmatha / bhāvābhāvaviparyāse balavāneva vardhate // 
sāmantatāmavāpāsau vipraḥ saṃtatacintitām / sātatyena rasaḥ patiḥ phalatāmeti pādape // 
rājyārthaṃ dharmakāryāṇāṃ kartṛtvātso'bhavannṛpaḥ / sakāmukatayā rājā surastrītvamavāpa ha // 
lolā locanalobhena sā mṛgī rasaśālinī / babhūva vāsanāmohaścāho duḥkhāya jantuṣu // 
mṛgī sā bata cittasthā babhūva vipine latā / avaśyaṃbhāvi lavanaṃ latikā'nubabhūva ha // 
antaḥsaṃjñācirābhyastaṃ bhramaratvamathātmani / sā'paśyatsāvamardena tadā tadbhāvabhāvitā // 
savāraṇakhurakṣodamanubhūyātha bhāvitam / bhūyobhūyaḥ prababhrāma mahāsaṃsṛtisaṃbhramān // 
saṃsāraśataparyante rudraḥ so'hamahaṃ sthitaḥ / asminsaṃsārasaṃrambhe svamanomātrasaṃbhrame // 
evamatyantacitrāsu saṃsārāraṇyabhūmiṣu / bahvīṣvahamatibhrāntastvaśūnyāsviva bhūriśaḥ // 
kasmiṃścidabhavaṃ sarge tvahaṃ jīvaṭanāmakaḥ / kasmiṃścidbrāhmaṇaśreṣṭhaḥ kasmiṃścidvasudhādhipaḥ // 
haṃsaḥ padmavane bhūtvā vindhyakacche ca vāraṇaḥ / hariṇo dehayantrādau daśāmahamimāṃ gataḥ // 
atra varṣasahasrāṇi caturyugaśatāni ca / samatītānyanantāni dinartucaritāni ca // 
mama prathamameva prākcalitasya parātpadāt / tattvajñānitayā rūḍho bhikṣutve yogyatākramaḥ // 
bhūyobhūyo'pyatikramya gataśca brahmahaṃsatām / sa eva prāktano'bhyāsaḥ phalitaḥ saṃgamodayāt // 
dṛḍhābhyāso ya evāsya jīvasyodetyavighnataḥ / so'tyantamarasenāpi tamevāśvanudhāvati // 
kākatālīyayogena kadācitsādhusaṃgamāt / aśubho bhāvanābhyāso jīvasya vinivartate // 
saṃgatyadhigataṃ caiṣa kevalaṃ svodayaṃ prati / prāktano vāsanābhyāso hāturudyamamīkṣate // 
yaccehābhyasyate'jasraṃ yacca dehāntare'pi ca / jāgratsvapneṣvasadapi tatsadityanubhūyate // 
tattadarthakriyākāri duḥkhāya ca sukhāya ca / udeti bhāvanaṃ tasmādbhāvanābhāvanaṃ jayaḥ // 
bhāvanaiva svamātmānaṃ deho'yamiti paśyati / asattāmātravistāraṃ gulmakatvamivāṅkuraḥ // 
bhāvanā prekṣyamāṇaiṣā na kiṃcidiha śiṣyate / na ca vidyata eveti tadbhrameṇālamastu naḥ // 
bhramasya jāgatasyāsya jātasyākāśavarṇavat / asaṃvedanamātraikaṃ mārjanāyālamastu naḥ // 
asanmayīsvarūpaiṣā paraṃ sattaiva lālanī / vartate cedvinodāya kiṃcitsā na kariṣyati // 
tattānsarvānsvasaṃsārānutthāyālokayāmyaham / samyagālokadānena tebhya ekīkaromyaham // 
iti saṃcintya rudro'sau taṃ sargaṃ prajagāma ha / yatra bhikṣurvihārasthaḥ suptaḥ śava iva sthitaḥ // 
bodhayitvātha taṃ bhikṣuṃ cetasā cetanena ca / yojayāmāsa sasmāra bhikṣurapyātmano bhramam // 
rudramātmānamālokya jīvaṭādimayaṃ tathā / bodhādavismayārho'pi sa bhikṣurvismayaṃ yayau // 
atha rudrastathā bhikṣurdvāvevotthāya jagmatuḥ / kvāpi jīvaṭasaṃsāraṃ cidākāśaikakoṇagam // 
tatra tadbhavanaṃ gatvā taddvīpaṃ tacca maṇḍalam / viṣayaṃ tatpuraṃ tacca taṃ ca pāṇāvasigraham // 
suptaṃ dadṛśaturnaṣṭasaṃjñaṃ jīvaṭakaṃ śavam / sthāpayitvā vapurbhāvaṃ prabhāntaṃ bhavabhūmiṣu // 
taṃ prabodhya niyojyāśu cetasā cetanena ca / ekarūpāstrirūpāste rudrajīvaṭabhikṣukāḥ // 
bodhavanto'pyabuddhābhā vismitā apyavismitāḥ / babhustūṣṇīṃsthitāścitrakṛtākārā iva kṣaṇam // 
atha jagmuśca te sarve kvacidvyomani saṃsthitam / viprasaṃsāramārabdhaṃ paribhūtasaghuṃghumam // 
te tatra bhuvanaṃ gatvā tadvīpaṃ tacca maṇḍalam / viṣayaṃ tacca taṃ grāmaṃ prāpustaṃ brāhmaṇālayam // 
vipraṃ te dadṛśuḥ suptaṃ kalatravalitaṃ gṛhe / kaṇṭhe gṛhītaṃ brāhmaṇyā bahirjīvamiva sthitam // 
taṃ prabodhya niyojyāśu cetasā cetanena ca / tatsthāste bahavo'pyanye savismayavivismayāḥ // 
atha jagmuścidākāśakacitaṃ cetitaṃ citeḥ / sāmantaṃ nṛpasaṃsāraṃ bhramaṇābhogasundaram // 
tataste bhuvanaṃ prāptāstaddvīpaṃ tacca maṇḍalam / sāmantaṃ dadṛśurmattaṃ suptaṃ paryaṅkapaṅkaje // 
hemāvadātaṃ hemāṃgyā nihitaṃ kucakoṭare / bhramaryevānvitaṃ padmakośasuptaṃ madhuvratam // 
kāntābhirabhyāvalitaṃ mañjarībhiriva drumam / dīpajālakamadhyasthaṃ ratnaugha iva kāñcanam // 
taṃ prabodhya niyojyāśu cetasā cetanena ca / tatsthāste bahavo'pyeke savismayavivismayāḥ // 
atha te rājasaṃsāraṃ jagmustatra vibodhya tam / cetasaivamathānyāsu bhremuḥ saṃsārabhūmiṣu // 
prāpya tāṃ brahmahaṃsehāṃ rudratāṃ sarva eva te / samājagmurvirejuśca rudrāṇāmuttamaṃ śatam // 
ekasaṃvidbhinnatanu citraceṣṭitaveṣṭitam / ekarūpamanekābhaṃ rūpaṃ tatpārameśvaram // 
rudrāṇāṃ tacchatamatha nirāvaraṇacinmayam / sarvasaṃsārasaṃbandhi sthitaṃ sarvajagatsthitam // 
śatarudraśatānīha santi rāma mahānti hi / etadekādaśaṃ viddhi saṃsāraṃ pratisaṃsthitam // 
yo yo'bhitaḥ sa jīvasya saṃsāraḥ samudeti hi / tatrāprabuddhā jīvaughāḥ paśyanti na parasparam // 
milanti hi manobuddhāstaraṅgā iva vāridhau / aprabuddhāstu tanmātraniṣṭhā loṣṭavadāsthitāḥ // 
yathā dravatvādvīcyambu tvanyonyaṃ saṃmilatyalam / tathā prabuddhā jīvaughā mithaścittvānmilantyalam // 
pratyekamudite caite saṃsāre jīvarāśayaḥ / ciddhātoḥ sarvagatvena tvasatyāḥ satyavatsthitāḥ // 
yadyadākhanyate bhūmestattannāma yathā nabhaḥ / sarvagāyāściteryadyaduhyate tattathaiva cit // 
sarvaprapañcabhūtāni yathānubhavasīha hi / tatheha sarvabhūtātma cittvaṃ sarvatra vidyate // 
yacchālabhañjikā vṛkṣe śaile śvabhre gate'ntakam / prekṣyate tadvadekātmā tathā citi jagatsthitam // 
avedane pare śuddhe vedanaṃ yajjagatsthitam / akāraṇamacaitanyaṃ śūnyatvena yathā nabhaḥ // 
vidyate vedanaṃ dṛśyabandho mokṣastvavedanam / yadeva ruciraṃ te syāttadevāśu dṛḍhīkuru // 
sargāsargau bandhamokṣau vedanāvedanātmakau / abhinnau bodhanāccobhau yathecchasi tathā kuru // 
asaṃvittestu yannāsti tannāśe kā kadarthanā / tūṣṇīṃbhāvena yatprāpyaṃ prāptamevāśu viddhi tat // 
yadvai vedanamātrātma tadaṃgāvedanakṣayam / tadvedanaṃ vedanāyā yadiṣṭaṃ tatsamācaret // 
vīciryathāmbhasaḥ spando jagaccaiva tathā citau / etāvanmātra evātra bhedo yadraghunandana // 
deśakālasvarūpeṣu satsu vīcyāditāmbhasi / jagadādau tu deśādyā asanto jagatīkṣitāḥ // 
ābhāsvaraṃ trijagadityatibhāti bhāsvatsvaṃ vedanaṃ vidanameva citeḥ svarūpam / vāci sthitaṃ bhavati caitadupoha bhedakliṣṭaṃ praśāntavacanastu śivaḥ parātmā // 
saṃvedanaṃ sarvaṃ itīha śabdādarthādabhinnau na kadācidetau / vīcyambhasī dve iti nocitoktiyasyājñatāyāṃ tvidameva yuktam // 
śrīrāma uvāca / jīvaṭabrāhmaṇādīnāṃ haṃsādīnāṃ munīśvara / bhikṣusvapnaśarīrāṇāṃ saṃpannaṃ kimataḥ param // 
śrīvasiṣṭha uvāca / rudreṇa saha saṃbhūya prabuddhāḥ sarva eva te / mithaśca dṛṣṭasaṃsārā rudrāṃśāḥ sukhinaḥ sthitāḥ // 
tena rudreṇa tāṃ māyāmavalokya yathoditām / svāṃśāstāmeva saṃsārasthitiṃ te preṣitāḥ punaḥ // 
śrīrudra uvāca / gacchatāśu nijaṃ sthānaṃ tatra bhuktvā kalatrakaiḥ / kaṃcitkālaṃ samaṃ bhogānmatsakāśamupaiṣyatha // 
bhaviṣyatha madaṃśā ye gaṇā matpurabhūṣaṇāḥ / tato mahāpralayato yāsyāmastatparaṃ padam // 
śrīvasiṣṭha uvāca / ityuktvā bhagavān rudrasteṣāṃ so'ntaradhīyata / antyasaṃsārasaṃkhyānaṃ rudrāṇāṃ madhyamāyayau // 
prayayuḥ svāspadaṃ te'pi jīvaṭabrāhmaṇādayaḥ / svakalatraiḥ samaṃ dehaṃ kṣapayitvātha kālataḥ // 
rudralokaṃ samāsādya bhaviṣyanti gaṇottamāḥ / kadācidvyomni dṛśyante tārakākārakāriṇaḥ // 
śrīrāma uvāca / bhikṣusaṃkalparūpāste jīvaṭabrāhmaṇādayaḥ / kathaṃ satyatvamāyātāḥ saṃkalpārthe kva satyatā // 
śrīvasiṣṭha uvāca / saṃkalpasatyatā tvaṃśe tyaja saṃkalpasatyatām / tatra yannāsti tannāsti yataḥ sarvātma tatpadam // 
yatsvapne dṛśyate yacca saṃkalpairavalokyate / tattathā vidyate tatra sarvakālaṃ tadātmakam // 
taddeśakālātmatayā gatvā deśāntaraṃ yathā / deśāddeśāntaraṃ yadvanna gatyātmādikaṃ vinā // 
na labhyate tathā svapno vinā tatra na labhyate / sarvamasti citaḥ kośe yadyathālokayatyasau // 
cittathā tadavāpnoti sarvātmatvādavikṣatam / saṃkalpaḥ svapnakastvaṅga yayā ca daśayāpyate // 
paramabhyāsayogābhyāṃ vinā tvetanna labhyate / yeṣāṃ tu yogavijñānadṛṣṭayaḥ phalitāḥ sthitāḥ // 
sarvaṃ sarvatra paśyanti te yataḥ śaṃkarādayaḥ / idamagragataṃ vastu tathā saṃkalpitaṃ mayā // 
nāpyaṃ yatobhayabhraśaṃ sa prāpnotyubhayāśrayāt / sarvaṃ hyabhimataṃ kāryamekaniṣṭhasya siddhyati // 
dakṣiṇāṃ kakubhaṃ gacchankaḥ prāpnotyuttarāṃ diśam / saṃkalpārthaparaireva saṃkalpārtho'vagamyate // 
agrasthārthaparairagre saṃsthitortho'vagamyate / agrasthe buddhisaṃsthe yaḥ saṃkalpaṃ prāptumicchati // 
tadāsāvekaniṣṭhatvābhāvāttannāśayeddvayam / tasmādekārthaniṣṭhatvādbhikṣujīvena rudratām // 
prāpya sarvātmanā labdhaṃ tathā sarvaṃ tathāsthiteḥ / bhikṣusaṃkalpajīvāste pratyekaṃ tajjagatpṛthak // 
paśyanti caite nānyonyaṃ rudrajñānādṛte tataḥ / aprabuddhāḥ prajāyante jīvā jīvāntabodhinaḥ // 
tadicchayāśu tadrūpā bahurūpāśca te iha / iha vidyādharo'haṃ syāmahaṃ syāmiha paṇḍitaḥ // 
ityekadhyānasāphalyaṃ dṛṣṭānto'syāṃ kriyāsthitau / ekatvaṃ ca bahutvaṃ ca maurkhyaṃ pāṇḍityameva vā // 
devatvaṃ mānuṣatvaṃ ca deśakālakriyākramaiḥ / tulyakālamalaṃ kartuṃ dhāraṇādhyānayatnataḥ // 
sarvaśaktyaḥ svarūpatvājjīvasyāstyekaśaktitā / anantaścāntapṛktaśca svabhāvo'sya svabhāvataḥ // 
savikāsaḥ sasaṃkoco'hiṃsrastena cidātmanaḥ / yadicchati tadasyāṅga jantuḥ saṃpadyate svayam // 
svayaṃ saṃpāditairebhirdeśakālakriyākramaiḥ / yoginyo yoginaśceha tiṣṭhantyanyatra yatra ca // 
iha vāmutra bhogena dṛṣṭametadanekaśaḥ / kārtavīryo gṛhe tiṣṭhansarveṣāṃ bhayado'bhavat // 
viṣṇuḥ kṣīrodadhau tiṣṭhanjāyate puruṣo bhuvi / paśvarthaṃ yānti tiṣṭhantyo yoginyo yoginīgaṇe // 
śakraḥ svargāsane tiṣṭhanyāti yajñārthamurvikām / sahasramekaṃ bhavati tathā cāsmiñjanārdanaḥ // 
nṛṇāṃ śatāni bhaktānāṃ mānuṣyaṃ yāti tannataiḥ / ekaḥ sahasraṃ bhavati tathā caiṣa janārdanaḥ // 
aṃśāvatāralīlābhiḥ kurute jāgatīṃ sthitim / ekaḥ kāntāsahasrāṇi tulyakālaṃ nimeṣavat // 
evaṃ te bhikṣusaṃkalpā jīvaṭabrāhmaṇādayaḥ / rudravijñānavaśataḥ svasaṃkalpapurīṃ gatāḥ // 
tatra bhuktvā ciraṃ bhogānprāpya rudrapuraṃ tataḥ / gaṇatāmāvasantaste sthāsyanti saparicchadāḥ // 
nityaṃ praphullanavakalpalatālayeṣu rudreṇa sākamururatnagulucchakeṣu / nānājagatsu ca tadā śivapattaneṣu vidyādharīṣvamaramaulidharāśca rejuḥ // 
śrīvasiṣṭha uvāca / īṣaddṛṣṭo yathā tena bhikṣuṇā cetasi bhramaḥ / bhūtaṃ prayatnamevaiṣa pṛthakkṛtvā supaśyati // 
sarvasyābhāsajīvasya mṛtijanmamayī sthitiḥ / bhavatyeva cidākāśarūpiṇyevākṛtiṃ gatā // 
pṛthakkṛtyaikyamabhyeti svātmā saṃsārakhaṇḍakam / sarva eva mṛto jantuḥ pṛthaksvapnanibhātmakam // 
evaṃtatasvarūpo'pi dehī cāmokṣamākulaḥ / jīvayūthaṃ mayā tubhyaṃ kathitaṃ kathayā'nayā // 
parātpraspanditātmeti na bhikṣū rāma kevalam / mohānmohāntaraṃ yāti jīvo'harahareva naḥ // 
parvatāgraparibhraṣṭo hyadhodha upalo yathā / paramātmaparibhraṣṭo jīvaḥ svapnamimaṃ dṛḍham // 
paśyatyasmādapi svapnādyāti svapnāntaraṃ punaḥ / svapnātsvapne vinipatanmṛṣaivedaṃ dṛḍhaṃ kila // 
paripaśyati jīvo'ntarmāyayā jarjarīkṛtaḥ / kvacitkenacideveha kadācidapi vā svayam // 
dehanāmno'hamityanto mucyate svaṃ prapadyate / śrīrāma uvāca / aho nu viṣamo moho jīvasyāsyopajāyate // 
yathā suptasya stokena nānākāravikārayā / mithyājñānograyāminyā māyayā nipatatyalam // 
aho nu khalu vaiṣamyaṃ bhīmaṃ nijavaducyate / bhagavansarvadā sarvaṃ sarvadaiva jagatsthitau // 
tvayā saṃbhavatītyuktaṃ yathā taccānubhūyate / evaṃguṇaviśiṣṭātmā tanmohātmā sa bhikṣukaḥ // 
kvacidasti na vāstyantarālokya kathayāśu me / śrīvasiṣṭha uvāca / adya rātrau samādhisthastrilokīmaṭhikāmimām // 
bhikṣureko'stināstīti prekṣya prātarvadāmyaham / vālmīkiruvāca / munau caivaṃ kathayati bahirmadhyāhnaḍiṇḍimaḥ // 
udabhūtpralayakṣubdhaghanagarjitamāṃsalaḥ / tatyajuḥ pādayostasya puṣpāñjaliparamparāḥ // 
mṛṣāḥ paurā viṭapinaḥ puṣpaṃ vātadhutā iva / pūjayitvā muniśreṣṭhānudatiṣṭhansvaviṣṭarāt // 
sabhā tadanu sottasthau sapraṇāmaparamparā / krameṇa hyastanenaiva jagmuḥ khecarabhūcarāḥ // 
svāspadeṣu yathāśāstramaharvyāpāramādṛtāḥ / sarve saṃpādayāmāsurnijadharmaṃ kramocitam // 
cintayanto muniproktaṃ mahīcaranabhaścarāḥ / jñānaṃ kṣapāṃ kṣaṇamiva ninyuḥ kalpamivāpi ca // 
prātaḥ punaḥ prasṛtakāryaparampare'smiñjāte jane khacarabhūcarabhūtasaṅghaḥ / ākhyānalokaracanena tathaiva tasthāvanyonyasaṃvadanapūjitapūjyalokaḥ // 
vālmīkiruvāca / vasiṣṭhamunisaṃyuktā viśvāmitrādisaṃyutāḥ / sthitāḥ khecarasiddhaughā viśrāntā nṛpanāyakāḥ // 
sarāmalakṣmaṇā saiva tathaivātha sabhā babhau / saumyā samasamābhogā śāntavāteva padminī // 
anavekṣya vacaḥ praśnamuvācātha munīśvaraḥ / bodhayanti balādeva sānukampā hi sādhavaḥ // 
śrīvasiṣṭha uvāca / rājan raghukulākāśaśaśāṅka raghunandana / hyo mayā jñānanetreṇa sa bhikṣuḥ prekṣitaściram // 
dhyānenāhaṃ ciraṃ bhrāntastādṛgbhikṣudidṛkṣayā / dvīpāni sapta vipulāṃ kulaśailasaparvatām // 
yāvatkutaścidapyevaṃ bhikṣurlabdho na tādṛśaḥ / kathaṃ kila manorājyaṃ bahirapyupalabhyate // 
tatastribhāgaśeṣāyāṃ rātryāṃ punarahaṃ dhiyā / uttarāśāntaraṃ yāto velāvāta ivārṇavam // 
jinanāmaiṣa tatrāsti śrīmān janapado mahān / valmīkopari tatrāsti vihāro janasaṃśrayaḥ // 
tasminvihāre svakuṭīkośe kapilamūrdhajaḥ / bhikṣurdīrghadṛśo nāma sthita eva samādhaye // 
ekaviṃśatirātraṃ ca tasyaivaṃ sthitiśālinaḥ / dṛḍhārgalaṃ gṛhaṃ dhyānabhaṅgabhītā viśanti no // 
bhṛtyāḥ priyāḥ kila tathā saṃtiṣṭhati sa bhikṣukaḥ / adyaiva tasya saṃvettuṃ niyaterīdṛśī sthitiḥ // 
rātrayo dhyānaniṣṭhasya gatāstasyaikaviṃśatiḥ / sa tu varṣasahastrānī tathā cittena bhūtavān // 
kasmiṃścitprāktane kalpe bhikṣureva purā'bhavat / adya tviha dvitīyo'smiṃstṛtīyo nopalabhyate // 
mayā tu punaranviṣya cetasā caturātmanā / tādṛg bhikṣustṛtīyo'nyo jagatpadmodarālinā // 
asmātsargāttato labdhastṛtīyastādṛśāśayaḥ / athānye līlayā sargā mayā saṃprekṣitāstataḥ // 
yāvattasmiṃścidākāśakośaśāyini sargake / tṛtīyo vidyate bhikṣurbrāhmaśca sadṛśakramaḥ // 
evaṃ tenaiva tenaiva saṃniveśena bhūriśaḥ / bhaviṣyantyabhavansarve padārthāḥ sargasaṃtatau // 
asyāṃ sabhāyāmapi ye munayo brāhmaṇāstathā / bhāvyamevaṃ samācaurastairanyairapyanekaśaḥ // 
nāradenāmunā bhāvyaṃ punaranyena cāmunā / evaṃ kalanakarmabhyāṃ yuktenānyena bhūriśaḥ // 
evaṃ janmādinā bhāvyaṃ vyāsenāpi śukena ca / śaunakena punarbhāvyaṃ kratunā pulahena ca // 
agastyena pulastyena bhṛguṇā'ṅgirasāpi ca / eta eva tathānye ca evaṃrūpakriyāspadam // 
cirāccirādbhaviṣyanti māyeyaṃ vitatā yataḥ / sadṛśācārajanmānasta evānye ca bhūriśaḥ // 
bhūyobhūyo vivartante sargeṣvapsviva vīcayaḥ / atyantasadṛśāḥ kecitkecidardhasamakramāḥ // 
kecidīṣatsamāḥ kecinna kadācitpunastathā / evameṣātivitatā mahatāmapi mohinī // 
kṣaṇenehāsti no karma pratipattirhi jṛmbhate / kvaikaviṃśatyahorātrā anantākṛtayo'nagha // 
kva tāsāmupalambho'lamaho bhīmā manogatiḥ / pratibhāmātramevedamitthaṃ vikasitaṃ sthitam // 
nānākalahakallolaṃ jale prātarivāmbujam / jātaṃ saṃvedanādeva śuddhādidamaśuddhimat / saṃsārajālamakhilaṃ sārcirvahnikaṇādiva // 
pratyekamevamuditaḥ pratibhāsakhaṇḍaḥ khaṇḍāntareṣvapi ca tasya vicitrakhaṇḍaḥ / sarve svayaṃ nanu ca te'pi mitho na mithyā sarvātmani sphurati kāraṇakāraṇe'smin // 
daśaratha uvāca / munināyaka taṃ bhikṣuṃ gatvā saṃbodhayantvamī / narā matprahitāḥ śīghraṃ cānayantu kuṭīgatam // 
śrīvasiṣṭha uvāca / rājaṃstasya mahābhikṣoḥ sa dehaḥ prāṇavarjitaḥ / kledo vaivarṇyamāyāto nāsau jīvitabhājanam // 
tasya bhikṣostu jīvo'sau bhūtvā padmajasārasaḥ / jīvanmuktaḥ sthito bhūyo nāsau saṃsṛtibhājanam // 
tadgṛhe māsaparyante balānniṣkāsitārgalāḥ / antarāle tu tiṣṭhanti bhṛtyā bhikṣudidṛkṣavaḥ // 
tato naṣṭāṅgasaṃdhānaṃ kāyaṃ niṣkālyate jale / tyakṣyantyanyaṃ kariṣyanti bhikṣumakṣuṇṇamānasam // 
anenaivaṃ sadehena bhikṣurmukto vyavasthitaḥ / kathaṃ prabodhyate naṣṭaṃ tadvihāre śarīrakam // 
eṣā guṇamayī māyā durbodhena duratyayā / nityaṃ satyāvabodhena sukhenaivātivāhyate // 
asatyeva kṛtārambhā hemnaḥ kaṭakatā yathā / pratibhāsaviparyāsamātrakāraṇakodayā // 
paramātmani vāceyamitthaṃ māyānumīyate / taraṅgālīva payasi prekṣāmātravināśinī // 
jño hi dṛśyatayā dīrghasvapnātsvapnāntaraṃ vrajet / evaṃ jīvatvamāyāti vivekātsarvamātmadṛk // 
yo yasya pratibhāsaḥ syādātmaiva sa svabodhataḥ / sa evodeti saṃsāraḥ karañjavanagulmadṛk // 
pratyekaṃ bhūtamuditaṃ kṛtaṃ saṃsāramaṇḍalam / bhikṣoḥ svapnāntara iva parāṃ bhaṅgimivāmbhasaḥ // 
prastutaḥ padmajādeva jagatsvapno yathoditaḥ / tathaivāsvacchacittottho rūḍhaḥ sarvajanaṃ prati // 
pitāmahavadābhāti sargaḥ svapnavilāsavat / pratyekamuditastena brahmāṇḍānīva koṭiśaḥ // 
sphuranyathā tathā vāsmiñjīvaḥ paśyati vibhramam / hṛdaye'yaṃ samarthaṃ ca svapnavaddīrghamāntaram // 
citsattāmātramāsādya pratīticyutamātrataḥ / jarāmaraṇaduḥkhānāṃ kvacidbhājanatāṃ gataḥ // 
pātālaṃ brahmalokaṃ vā cittatsukṛtaśālinī / cittāṃśaspandamātreṇa kṛtvā kṛtveva saṃsthitā // 
citspandarūpiṇī jīvanāmarūpaṃ gatātmani / anyatra ca viluṭhati gatvā saṃbhramahāriṇī // 
citteti paramātmā na paramātmā na vā na kim / jīvadehādināmno'sya pratibimbādivārhatā // 
brahmaṇyeva paraṃ brahma jagadṛṣṭyaiva saṃsthitam / śuddhākāśamivākāśe jale jalamivāmalam // 
loko brahmaṇa evāyaṃ jagadrūpeṣu tiṣṭhati / bibhetyanyatayā bodhātpratibimbādivārbhakaḥ // 
spande'spandīkṛte ceha svataḥ saṃjñā vilīyate / sāpyalaṃ pariṇāmena līyate'gnau ghṛtaṃ yathā // 
citspanda eva citspande sarvātmani vijṛmbhitaḥ / spandāspandau jṛmbhaṇādi kalpitaṃ nātra vāstavam // 
na spando'stīha nāspando naikatā vāpi na dvitā / śuddhaṃ cinmātrasarvasvaṃ yathaivāsti tathā sthitam // 
sāreṇa tu vicāreṇa sarvaśabdārthayoḥ same / cinmātrameva jñāteyaṃ nāstītyapi na vidyate // 
bhedavedanayodeti bhedaḥ prakṛtilāñchanam / abhedabodhādakhile galite śiṣyate param // 
nānātaivāsya bodhena sa bodhastvanavekṣaṇāt / pṛcchakaṃ caivamastyeva tasmānniḥśaṅkatā parā // 
tataḥ svapno na jāgartirna suṣuptirna turyatā / na bandhosti na mokṣosti nānyathākalpanātmakam // 
śāntirekā jagannāmnī śāntirevamavasthitā / abodho'satya evātaḥ kva draṣṭṛdṛśyadarśanam // 
spando'pyaspanda eva syānniḥsaṃkalpatayā ca te / na spandāspandayorbhinnā saṃkalparahitaiva cit // 
dvaitaikyavikalā rūpasaṃkalpaścidabhāvanāt / sa ca bhāvanamātreṇa gato brahmaiva śiṣyate // 
ciccandrabimbe saṃkalpakalaṅkaḥ sphuratīva yaḥ / nāsau kalaṅkastadviddhi ciddhanasya ghanaṃ vapuḥ // 
ciddhanasya na sannāsansthīyatāṃ yattate pade / ityadoṣamahābodhasārasaṃgrahaṇaṃ kṛtam // 
ciccandrabimbāsaṃkalpakalaṅkāmṛtavigrahaḥ / tvayā bhavyena saṃspṛṣṭo bhāvābhāvakṣayātmanā // 
bhāvābhāvādikalanāṃ nītvā cinmayatāṃ citaḥ / samollāsavilāsāntaḥ samāśvasa yathāsukham // 
spandāspandau kalpanākalpanā vā cittāmnāyo viddhi nāmābdhināmnā / sarvākārā nirvṛtiḥ śāntisattā pūrṇāpūrṇe hyekamevāsthiteti // 
śrīvasiṣṭha uvāca / suṣuptamaunavānbhūtvā tyaktvā cittavilāsitām / kalanāmalanirmuktastiṣṭhāvaṣṭabdhatatpadaḥ // 
śrīrāma uvāca / vāṃgmaunamakṣamaunaṃ ca kāṣṭhamaunaṃ ca vedmyaham / suṣuptamaunaṃ mauneśa brahmanbrūhi kimucyate // 
śrīvasiṣṭha uvāca / dvividhaḥ procyate rāma munirmunivarairiha / ekaḥ kāṣṭhatapasvī syājjīvanmuktastathetaraḥ // 
abhāvitāyāṃ śuṣkāyāṃ kriyāyāṃ baddhaniścayaḥ / haṭhājjitendriyagrāmo muniḥ syātkāṣṭhatāpasaḥ // 
yathābhūtamidaṃ buddhvā bhāvitātmātmani sthitaḥ / lokopamopi tṛpto'ntaryaḥ sa muktamuniḥ smṛtaḥ // 
etayoryo bhavedbhāvaḥ śāntayormunināthayoḥ / cittaniścayarūpātmā maunaśabdena sa smṛtaḥ // 
catuṣprakāramāhustaṃ maunaṃ maunavido janāḥ / vāṃgmaunamakṣamaunaṃ ca kāṣṭhaṃ sauṣuptameva ca // 
vāṃgmaunaṃ vacasāṃ rodho balādindriyanigrahaḥ / akṣamaunaṃ parityāgaśceṣṭānāṃ kāṣṭhasaṃjñakam // 
manomaunaṃ pañcamaṃ ca tanmṛtau kāṣṭhatāpase / bhāve suṣuptamaunākhyaṃ jīvanmukto'nujīvati // 
triṣu maunaviśeṣeṣu viṣayaḥ kāṣṭhatāpasaḥ / suṣuptamaunāvasthāyāṃ sā turyā saiva muktadhīḥ // 
vāṃgmaunaṃ maunamityetatsiddhaṃ tacca manaḥ kila / malinaṃ jīvabandhāya tatrasthaḥ kāṣṭhatāpasaḥ // 
asmatsaṃsmaraṇaṃ vāpi dṛśyaṃ vāṅmayamaspṛśan / apaśyanneva paśyan hi kāṣṭhamaunī tu tiṣṭhati // 
prasphuraccittakalanametanmaunatrayaṃ smṛtam / bhavanti mauninastatra na tajjñāstatsthalīlayā // 
nātropādeyatājñānametanmaunatraye kila / līlayā kathitaṃ tena tajjñāḥ kupyantu vā na vā // 
idaṃ suṣuptamaunaṃ tu jīvanmuktamitisthitam / apunarjanmano jantoḥ śrṛṇu śravaṇabhūṣaṇam // 
nātra saṃyamyate prāṇastrividho nāpi yojyate / nollasyante na glāyante samastendriyasaṃvidaḥ // 
nānātākalaneyaṃ ca na valgati na śāmyati / ceto na ceto nāceto na sannāsanna cetarat // 
avibhāgamanabhyāsaṃ yadanādyantamāsthitam / dhyāyato'dhyāyataścaitatsauṣuptaṃ maunamucyate // 
yathābhūtamidaṃ buddhvā jagannānātvavibhramam / yathāsthitamasaṃdehaṃ sauṣuptaṃ maunameva tat // 
anekasaṃvidrūpātma śivenaivedamātatam / ityāsthitamanantaṃ yatsauṣuptaṃ maunamucyate // 
ākāśaṃ naiva cākāśaṃ sarvamasti ca nāsti ca / iti cittaṃ samaṃ śāntaṃ yattanmaunaṃ suṣuptavat // 
sarvaśūnyaṃ nirālambaṃ śāntivijñaptimātrakam / na sannāsaditi yasyāmāsitaṃ maunamuttamam // 
bhāvābhāvādaśādeśaviśeṣairvitathotthitaiḥ / saṃvido yadanābhāsastanmaunaṃ paramaṃ viduḥ // 
atyantamasataivāntaścetasā'vṛttirūghiṇā / yadanāvartanaṃ saṃvidvṛttestanmaunamakṣayam // 
nāhamasmi na cānyo'sti na mano na ca mānasam / iti saṃvidasaṃvittiravicchinnātimaunitā // 
ahamasmi jagatyasminsvasti śabdārthamātrakam / sattāsāmānyameveti sauṣuptaṃ maunamucyate // 
yasmātsaṃvidameva syātsvānyādikalanā kutaḥ / anantameva sauṣuptaṃ sarvaṃ maunamatastatam // 
suṣuptamaunamevedamanantatvātprabodhavat / turyamevāmalaṃ viddhi turyātītamathāpi ca // 
sauṣuptaikasamādhānastathā turyasamādhikaḥ / turyātītasamādhirvā jāgratyapi bhavanti vai // 
turyasya eva sakalāmalaśāntivṛttirjāgratyapi vyavaharannipuṇaṃ samantāt / nityaṃ sadeha uta vāpi videha eva brahmannabhobhavata eva kilāsti sādho // 
oṃmityudastabhavavāsanamekamāssva na tvaṃ na cāhamapi nānyadihāsti satyam / sarvaṃ ca vidyata itīha kilāntarābhaṃ jñastiṣṭha cidgaganakośakalaikaniṣṭhaḥ // 
śrīrāma uvāca / kutaḥ śatatvamāyātaṃ rudrāṇāṃ munināyaka / ye gaṇāste tu ye rudrā uta neti vadāśu me // 
śrīvasiṣṭha uvāca / svapnānāṃ bhikṣuṇā dṛṣṭaṃ śataṃ śataśarīrakam / sarvamuddeśato jñātaṃ tata uktaṃ na tanmayā // 
ya ākārāśca te svapne tattadgaṇaśataṃ smṛtam / tadetadrudraśatakaṃ rudrā api gaṇā vidhau // 
śrīrāma uvāca / ekasmādbhagavaṃścittātkathaṃ cittaśataṃ kṛtam / tatsvapnakṛtarudreṇa dīpāddīpaśataṃ yathā // 
śrīvasiṣṭha uvāca / nirāvaraṇasadbhāvā yadyathā kalpayanti hi / tattathānubhavantyeva rasāvaraṇasaṃvidaḥ // 
sarvātmanaḥ sarvagatvādyadyathā yatra bhāvyate / tathānubhūyate tatra tattathā jñatayā dhiyā // 
śrīrāma uvāca / kapālamālābharaṇo bhasmaśālī digambaraḥ / śmaśānanilayo brahmankāmukaśca kimīśvaraḥ // 
śrīvasiṣṭha uvāca / maheśvarāṇāṃ siddhānāṃ jīvanmuktaśarīriṇām / na kriyāniyamo'stīha sa hyajñasyaiva kalpitaḥ // 
ajñastu ditacittatvātkriyāniyamanaṃ vinā / gacchannyāyena mātsyena paraṃ duḥkhaṃ prayāti hi // 
sujñāstviṣṭeṣvaniṣṭeṣu na nimajjanti vastuṣu / yatendriyatvādbuddhatvānnirvāsanatayā tathā // 
kākatālīyavadrūḍhāṃ kriyāṃ kurvanti te sadā / na kurvantyapi vai kiṃcinnaiṣāṃ kvacidapi grahaḥ // 
kākatālīyato viṣṇurevaṃkarmoditaḥ purā / evaṃkarmā trinayana evaṃkarmāmbujodbhavaḥ // 
na nindyamasti nānindyaṃ nopādeyaṃ na heyatā / na cātmīyaṃ na ca paraṃ karma jñaviṣayaṃ kvacit // 
agnyādīnāṃ yathauṣṇyādi sargādau rūḍhimāgatam / harādīnāṃ tathā karma dvijātīnāṃ ca jātayaḥ // 
sarge prarūḍhimāyāte saṃketavaśataḥ pṛthak / anubhūtiphalāścaryāḥ kalpitāḥ kalpitāḥ svayam // 
videhamuktaviṣayaṃ turyamaunamato mayā / noktaṃ tava paraṃ maunaṃ sadehasya raghūdvaha // 
khādapyatitarāmacchamātmākāśaṃ cidātmakam / tattāprāptiḥ paraṃ śreyaḥ sā kathaṃ prāpyate śrṛṇu // 
samyagjñānāvabodhena nityamekasamādhinā / saṃkhyayaivāvabuddhā ye te smṛtāḥ sāṃkhyayoginaḥ // 
prāṇādyanilasaṃśāntau yuktyā ye padamāgatāḥ / anāmayamanādyantaṃ te smṛtā yogayoginaḥ // 
upādeyaṃ tu sarveṣāṃ śāntaṃ padamakṛtrimam / tatkecitsaṃkhyayā prāptāḥ kecidyogena dehataḥ // 
ekaṃ sāṃkhyaṃ ca yogaṃ ca yaḥ paśyati sa paśyati / yatsāṃkhyaiḥ prāpyate sthānaṃ paraṃ yogaistadeva hi // 
yatra prāṇamanovṛttiratyantaṃ nopalabhyate / vāsanāvāgurotkrāntā tadviddhi paramaṃ padam // 
vāsanāṃ cittamevāhuḥ kāraṇaṃ taddhi saṃsṛteḥ / tadakāraṇatāmeti vilīyobhayakarmasu // 
manaḥ paśyati vai dehaṃ bālo vetālakaṃ yathā / svātmānaṃ vilayaṃ nītvā na bhūyastaṃ prapaśyati // 
mano mudhaivābhyuditamasadevānavekṣaṇāt / svapne svamaraṇākāraṃ prekṣyamāṇaṃ na vidyate // 
manobhavastu saṃsāraḥ kva mamāhaṃ kva saṃtatiḥ / upadeśyopadeśādibandhamokṣau ca tatkutaḥ // 
ekatattvaghanābhyāsaḥ prāṇānāṃ vilayastathā / manovinigrahaśceti mokṣaśabdārthasaṃgrahaḥ // 
śrīrāma uvāca / yadi hi prāṇavilayo mune mokṣasya kāraṇam / mṛtā eva vimucyante tanmanye sarvajantavaḥ // 
śrīvasiṣṭha uvāca / triṣveteṣu prayogeṣu manaḥpraśamanaṃ varam / sādhyaṃ viddhi tadevāśu yathā bhavati tacchivam // 
yadā nirvāṇanaṃ prāṇāstyajantīdaṃ śarīrakam / tadānubhūya tanmātrairyānti vyomani saṃgamam // 
vāsanāsātmakānyeva viddhi tanmātrakāṇi vai / tadātmakairmanovadbhiḥ prāṇaiḥ śliṣyanti netaraiḥ // 
savāsanāstūtpadyante prāṇā muñcanti dehakam / tadvyomavāyusaṃśleṣaṃ yānti duḥkhāya gandhavat // 
manaḥ sāmburivāmbhodhau na śāmyati savāsanam / nāmanaskāḥ saṃbhavanti prāṇāḥ sūrya iva tviṣaḥ // 
na jahāti manaḥ prāṇānvinā jñānena karhicit / tṛṇāntareṇaiva vinā tṛṇāṅgamiva tittiriḥ // 
jñānādavāsanībhāvaṃ svanāśaṃ prāpnuyānmanaḥ / prāṇātspadaṃ ca nādatte tataḥ śāntirhi śiṣyate // 
jñānātsarvapadārthānāmasattvaṃ samudetyalam / tato'ṅga vāsanānāśādviyogaḥ prāṇacetasoḥ // 
tato na paśyati manaḥ praśāntaṃ dehatāṃ punaḥ / svanāśena padaṃ prāptaṃ vāsanaiva mano viduḥ // 
ceto hi vāsanāmātraṃ tadabhāve paraṃ padam / tattvaṃ saṃpadyate jñānaṃ jñānamāhurvicāraṇam // 
ityasyāḥ saṃsṛte rāma paryantaḥ saṃpravartate / svayaṃ vivekamātreṇa rajjusarpabhramākṛteḥ // 
ekārthābhyasanaprāṇarodhacetaḥparikṣayāḥ / ekasminneva saṃsiddhe saṃsiddhyanti parasparam // 
tālavṛntasya saṃspande śānte śānto yathānilaḥ / prāṇānilaparispande śānte śāntaṃ tathā manaḥ // 
prāṇaḥ śarīravilaye prayāti vyomavāyutām / yathā vāsitamevedaṃ sarvaṃ paśyati tatra vā // 
yathā videhāḥ paśyanti prāṇā vyomani dehakam / samanaskāstathācāraṃ sarvaṃ cānubhavanti te // 
śānte vātaparispande yathā gandhaḥ praśāmyati / tathā śānte manaḥspande śāmyanti prāṇavāyavaḥ // 
avinābhāvinī nityaṃ jantūnāṃ prāṇacetasī / kusumāmodavanmiśre tilataile iva sthite // 
manasaḥ spandanaṃ prāṇaḥ prāṇasya spandanaṃ manaḥ / etau viharato nityamanyonyaṃ rathasārathī // 
ādhārādheyavaccaitāvekābhāve vinaśyataḥ / kurutaśca svanāśena kāryaṃ mokṣākhyamuttamam // 
ekatattvaghanābhyāsācchāntaṃ śāmyatyalaṃ manaḥ / tallīnatvātsvabhāvasya tena prāṇo'pi śāmyati // 
vicārya yadanantātmatattvaṃ tanmayatāṃ naya / manastatastallayena tadeva bhavati sthiram // 
yadevātitarāṃ śreyo'nupalambhopalambhayoḥ / dvayorapyasatostatra śeṣe vāpi sthiro bhava // 
ekasminsudṛḍhe tattve tāvadbhāvaṃ vibhāvayet / bhāvo'bhāvatvamāyāti svabhyāsādyāvadātatam // 
pratyāhāravatāṃ cetaḥ svayaṃ bhogyakṣayādiva / vilīyate saha prāṇaiḥ paramevāvaśiṣyate // 
yadekatānaṃ bhavati cetastadbhavati kṣaṇāt / śāntāśeṣaviśeṣaughaṃ cirābhyāsasvabhāvataḥ // 
avidyeyaṃ tu nāstīti buddhvā yuktiyutaṃ dhiyā / jñānādeva parāvāptistadabhyāsastataḥ param // 
citte śānte śāmyatīyaṃ saṃsāramṛgatṛṣṇikā / jarāmupagate meghe mihikā tanmayī yathā // 
cittamātramavidyeti kuru tenaiva tatkṣayam / tadrūpaṃ rāma cittātmā nābhāvo hi paraṃ padam // 
muhūrtameva nirvāṇaṃ yadi cetaḥ pare pade / tattatpariṇataṃ viddhi tatraivāsvādamāgatam // 
yadi sāṃkhyena viśrāntaṃ ceto yogena vāpi te / kṣaṇaṃ tatsattvatāṃ yātaṃ na bhūya iha jāyate // 
ceto vigalitāvidyaṃ sattvaśabdena kathyate / dagdhasaṃsārabījaṃ tanna dadātyantaraṃ punaḥ // 
kaścidvigalitāvidyaḥ sattvasthaḥ śāntavāsanaḥ / paraṃ śūnyopamaṃ sadyo jyotiḥ paśyati śāmyati // 
vigalitātmapadaṃ vigalanmanaḥ subhaga sattvamitīha hi kathyate / na punareti kalāmalinaṃ padaṃ kanakatāmiva tāmramupāgatam // 
śrīvasiṣṭha uvāca / jīvo'jīvo bhavatyāśu yāti cittamacittatām / vicārādityavidyānto mokṣa ityabhidhīyate // 
mṛgatṛṣṇājalamiva mano'haṃtādi dṛśyate / asadeva manāgeva tadvicārātpralīyate // 
saṃsṛtisvapnavibhrāntau vetālodāhṛtānimān / praśnānākarṇaya śubhānprasaṅgātsmṛtimāgatān // 
asti vindhyamahāṭavyāṃ vetālo vipulākṛtiḥ / sa kiṃcinmaṇḍalaṃ garvādājagāma jighāṃsayā // 
sa vetālo'vasatpūrvaṃ kasmiṃścitsajjanāspade / bahubalyupahāreṇa nityatṛptatayā sukhī // 
nirnimittaṃ nirāgaskaṃ puro'pyabhyāgataṃ na saḥ / kṣudhito'pi naraṃ hanti santo hi nyāyadarśakāḥ // 
sa kālenāṭavīgeho jagāma nagarāntaram / nyāyayuktyā janaṃ bhoktuṃ kṣudhā samabhicoditaḥ // 
tatra prāpa sa bhūpālaṃ rātricaryāvinirgatam / tamāha ghanaghoreṇa śabdenograniśācaraḥ // 
vetāla uvāca / rāja~llabdho'si bhīmena vetālena mayādhunā / kva gacchasi vinaṣṭo'si bhava bhojanamadya me // 
rājovāca / he rātricara nirnyāyyaṃ māṃ cedatsi balādiha / tatte sahasradhā mūrdhā sphuṭiṣyati na saṃśayaḥ // 
vetāla uvāca / na tvāmadmyahamanyāyaṃ nyāyo'yaṃ hi mayocyate / rājāsi sakalāśāśca pūraṇīyāstvayārthinām // 
mamaitāmarthitāṃ rājansaṃbhavārthāṃ prapūraya / praśnānimānmayoktāṃstvaṃ samyagākhyātumarhasi // 
kasya sūryasya raśmīnāṃ brahmāṇḍānyaṇavaḥ kṛśāḥ / kasminsphuranti pavane mahāgaganareṇavaḥ // 
svapnātsvapnāntaraṃ gacchañchataśo'tha sahasraśaḥ / tyajanna tyajati svacchaṃ kaḥ svarūpaṃ prabhāsvaram // 
rambhāstambho yathā patramātramevaṃ punaḥpunaḥ / antarantastathāntaśca tathā ko'ṇuḥ sa eva hi // 
brahmāṇḍākāśabhūtaughasūryamaṇḍalameravaḥ / aparityajato'ṇutvaṃ kasyāṇoḥ paramāṇavaḥ // 
kasyānavayavasyaiva paramāṇumahāgireḥ / śilāntarniviḍaikāntarūpamajjā jagattrayī // 
iti kathayasi cenna me durātmaṃstadiha nigīrya bhavantamātmaghātin / phalamiva tava maṇḍalaṃ graseyaṃ prasabhamupetya jagadyathā kṛtāntaḥ // 
śrīvasiṣṭha uvāca / ityuktavati vetāle vaktuṃ praśnānvihasya saḥ / uvāca vacanaṃ rājā dantāṃśudhavalāmbaraḥ // 
rājovāca / āste kadāciccedaṃ hi brahmāṇḍamajaraṃ phalam / uttarottaraṃ daśaguṇabhūtatvakpariveṣṭitam // 
tādṛśānāṃ sahasrāṇi phalāni yatra santi hi / atyuccaistādṛśī śākhā vipulā calapallavā // 
tādṛśānāṃ sahasrāṇi śākhānāṃ yatra santyatha / tādṛśo'sti mahāvṛkṣo durlakṣyo vipulākṛtiḥ // 
tādṛśānāṃ sahasrāṇi yatra santi mahīruhām / tādṛśaṃ vanamatyuccairanantatarugulmakam // 
tādṛśānāṃ sahasrāṇi vanānāṃ yatra santyatha / tādṛgasti vṛhacchṛṅgamatyuccairbharitākṛti // 
tādṛśānāṃ sahasrāṇi śrṛṅgāṇāṃ yatra santyatha / tādṛśo'styativistīrṇo deśo vipulakoṭaraḥ // 
tādṛśānāṃ sahasrāṇi deśānāṃ yatra santyatha / tādṛgasti vṛhaddvīpaṃ mahāhradanadīyutam // 
tādṛśānāṃ sahasrāṇi dvīpānāṃ yatra santyatha / tādṛgasti mahīpīṭhaṃ vicitraracanānvitam // 
tādṛśānāṃ sahasrāṇi pṛthvīnāṃ yatra santyatha / tādṛgasti mahāsphāraṃ mahābhuvanaḍambaram // 
tādṛśānāṃ sahastrāṇi jagatāṃ yatra santyatha / tādṛgasti mahaccāṇḍaṃ caṇḍamambarapīṭhavat // 
tādṛśānāṃ sahasrāṇi yatrāṇḍāni karaṇḍakāḥ / tādṛśo'sti gataspando vipulābdhiśca sāgaraḥ // 
tādṛksāgaralakṣāṇi taraṅgo yatra pelavaḥ / tādṛśaḥ svavilāsātmā nirmalo'sti mahārṇavaḥ // 
tādṛgabdhisahasrāṇi yasyodarajalānyatha / tādṛśo'sti pumānkaścidatyuccairbharitākṛtiḥ // 
tādṛśānāṃ nṛṇāṃ lakṣairyasya mālorasi sthitā / pradhānaṃ sarvasattānāṃ tādṛśo'sti paraḥ pumān // 
tādṛśānāṃ sahasrāṇi puruṣāṇāṃ mahātmanām / sphuranti maṇḍale yasya svatanūruhajālavat // 
tādṛśo'sti mahādityaḥ śatamanyāsu dṛṣṭiṣu / yā etāḥ kalanāḥ sarvāstā etāstasya dīptayaḥ // 
asyādityasya dīptīnāṃ brahmāṇḍāstrasareṇavaḥ / mayā citsūrya ityuktaḥ sarvametattapatyasau // 
vijñānātmaiva paramo bhāskaro bhāvitāśayaḥ / ime ye bhuvanābhogāstasyaiva trasareṇavaḥ // 
vijñānaparamārkasya bhāsā bhānti bhavanti ca / imā jagadaharlakṣmyaḥ kvacillakṣmyo raveriva // 
vijñānamātrakacitātmani jantujāte trailokyamaṇḍapamaṇeravikāsabhāji / cijjanmanorbhavanasaṃbhramatāvalekhāḥ santīha re na hi manāgapi śāntamāssva // 
rājovāca / kālasattā nabhaḥsattā spandasattā ca cinmayī / śuddhacetanasattā ca sarvamityādi pāvanam // 
paramātmamahāvāyau rajaḥ sphurati cañcalam / kusumāṅga ivāmodastadatadrūpakaṃ svataḥ // 
jagadākhye mahāsvapne svapnātsvapnāntaraṃ vrajat / rūpaṃ tyajati no śāntaṃ brahmaśāntatvabṛṃhaṇam // 
rambhāstambho yathā patramātramevāntarāntaram / antarantastathedaṃ hi viśvaṃ brahma vivartyapi // 
sadbrahmātmādibhiḥ śabdairyadetābhirvigīyate / śūnyamavyapadeśaṃ te na tatkiṃcicca kiṃcana // 
yā yā vibhāvyate sattā sā sānubhavanirmitān / rambhāstambhavadetāvaccinmātramamalaṃ tatam // 
sūkṣmatvādapyalabhyatvātparamātmā paro'ṇukaḥ / anantatvādasāveva prāpto mervādimūlatām // 
aṇorapyatyanantasya puṃso'sya jagadādyapi / paramāṇuvadābhāti pratītatvādarūpavat // 
paro'ṇureṣo'labhyatvātpūrakatvānmahāgiriḥ / sarvāvayavarūpo'pi nirastāvayavaḥ pumān // 
asya vai jñaptimātrasya majjāmātraṃ jagattrayī / vijñānamātramadhyaṃ hi sādho viddhi jagattrayam // 
vijñānamātrakalanākalitaṃ jaganti śāntasvabhāvasukumāramanantarūpam / vetālabālaka padaṃ tadalaṅghanīyamevaṃ svayaṃ samanubhāvaya śāntamāssva // 
śrīvasiṣṭha uvāca / iti rājamukhācchrutvā vetālaḥ śāntimāyayau / bhāvitātmatayā tatra vicārocitayā dhiyā // 
upaśāntamanā bhūtvā matvaikāntamaninditam / babhūvāvicaladhyānī vismṛtya viṣamāṃ kṣudhām // 
etadrāma mayoktaṃ te vetālapraśnajālakam / evaṃkrameṇa cidaṇau tenedaṃ saṃsthitaṃ jagat // 
cidaṇoḥ kośagaṃ viśvaṃ vicāreṇa vilīyate / kāyo vetālakasyeva śiṣyate yatpadaṃ tu tat // 
saṃhṛtya sarvataścittaṃ stimitenāntarātmanā / svabhāvāpatitaṃ kurvanniricchaṃ tiṣṭha śāntadhīḥ // 
ākāśaviśadaṃ kṛtvā manasaiva mano mune / tiṣṭhaikaśamaśāntātmā sarvatra samadarśanaḥ // 
sthirabuddhirasaṃmūḍho yathāprāptānuvartinaḥ / rājño bhagīrathasyeva duḥsādhyamapi siddhyati // 
saṃpūrṇaśāntamanasaḥ paritṛptavṛtternityaṃ same sukhamayātmani tiṣṭhato'ntaḥ / siddhyanti durlabhatarā api vāñchitārthā gaṅgāvatāra iva sāgarakhātavastu // 
śrīrāma uvāca / yathā cittacamatkṛtyā rājño gaṅgāvatāraṇam / bhagīrathasya saṃpannaṃ tanme kathaya bho prabho // 
śrīvasiṣṭha uvāca / āsīdbhagīratho nāma rājā paramadhārmikaḥ / bhuvaḥ samudrayuktāyā maṇḍalītilakopamaḥ // 
saṃkalpānantaraṃ prāptā yathābhimatamarthinaḥ / candraprasannavadanādasmāccintāmaṇeriva // 
sādhūnāṃ yo vyavasthārthaṃ dhanānyavirataṃ dadau / tṛṇamātramupādatte kvaciccintāmaṇiryathā // 
vajrasāramiva protamujvalannemi yo'bhinat / adho maṇirayoyantraṃ sarvadurjanaceṣṭitam // 
adhūmavahnidehaśrīḥ śrānto'pi dainyamapyalam / tamo'harannṛṇāṃ naiśaṃ dyumaṇirveśmanāmiva // 
kirannagnikaṇāsāramabhitaḥ svapratāpajam / madhyāhnasūryakāntāgniriva jvalati yo'riṣu // 
mṛduśītalasaṃsparśo yaḥ samāhlādayanmanaḥ / sujñānāṃ dravati snigdhasyendorindumaṇiryathā // 
jagadyajñopavītasya svargapātālavāhinaḥ / gaṅgāvāhasya yenāsyāṃ tṛtīyaḥ pūrito guṇaḥ // 
agastyaśoṣito'mbhodhirgaṅgāpūreṇa pūritaḥ / yena duṣpūrabhūto'pi mahāsārtho'rthināmiva // 
gaṅgāsopānapaddhatyā yena pātālavāsinaḥ / yojitā brahmaṇo loke bāndhavā lokabandhunā // 
brahmāṇaṃ śaṃkaraṃ jahnuṃ tapasārādhayaṃśca yaḥ / bhūyobhūyo yayau khedamaśūnyādhyavasāyinaḥ // 
yauvane vartamānasya tasya bhūmipaterapi / pravicārayato lokayātrāṃ paryākulāmimām // 
suvirāgacamatkāravicārakaṇikodabhūt / vayasyapi ca tāruṇye daivādvallī marāviva // 
ekānte cintayāmāsa mahīpatirasāviti / jagadyātrāmimāṃ nityamasamañjasamākulam // 
punardinaṃ punaḥ śyāmā dānādānaśataṃ punaḥ / tadeva bhuktavirasaṃ lakṣyate karma kurvatām // 
yena prāptena loke'sminna prāpyamavaśiṣyate / tatkṛtaṃ sukṛtaṃ manye śeṣaṃ karma viṣūcikā // 
punaḥpunaḥ paryuṣitaṃ karma kurvanna lajjate / mūḍhbuddhirabuddhistu kaḥ kuryātkila bālavat // 
athaikadodvignamanāḥ kadācittritalaṃ gurum / ekāntaṃ saṃsṛterbhītaḥ samapṛcchadbhagīrathaḥ // 
bhagīratha uvāca / antaḥśūnyāsu suciraṃ bhramatsaṃsāravṛttiṣu / araṇyānīṣu caitāsu bhṛśaṃ khinnā vayaṃ vibho // 
jarāmaraṇamohādirūpāṇāṃ bhavakāriṇām / bhagavansarvaduḥkhānāṃ kathamantaḥ prajāyate // 
tritala uvāca / cirasāmyātmanotthena nirvibhāgavilāsinā / rājan jñeyāvabodhena pūrṇena bharitātmanā // 
kṣīyante sarvaduḥkhāni truṭyanti granthayo'bhitaḥ / saṃśayāḥ samatāṃ yānti sarvakarmāṇi cānagha // 
jñeyaṃ vidurathātmānaṃ saṃśuddhaṃ jñaptirūpiṇam / sa ca sarvagato nityaṃ nāstameti na codayam // 
bhagīratha uvāca / cinmātraṃ nirguṇaṃ śāntamasti nirmalamacyutam / dehādi netaratkiṃciditi vedmi munīśvara // 
kiṃ tatra pratipattirme sphuṭatāmeti netarā / etāvanmātrasaṃvittiḥ syāmahaṃ bhagavankatham // 
tritala uvāca / jñānena jñeyaniṣṭhatvameti ceto hṛdambare / tataḥ sarvavapurbhūtvā bhūyo jīvo na jāyate // 
asaktiranabhiṣvaṅgaḥ putradāragṛhādiṣu / nityaṃ ca samacittatvamiṣṭāniṣṭopapattiṣu // 
ātmano'nanyayogena tadbhāvanamanāratam / viviktadeśasevitvamaratirjanasaṃsadi // 
adhyātmajñānanityatvaṃ tattvajñānārthadarśanam / etajjñānamiti proktamajñānaṃ tadato'nyathā // 
rāgadveṣakṣayākāraṃ saṃsāravyādhibheṣajam / ahaṃbhāvopaśāntau tu rājan jñānamavāpyate // 
bhagīratha uvāca / śarīre'smiṃścirārūḍho girau taruriva svake / ahaṃbhāvo mahābhāga vada me tyajyate katham // 
tritala uvāca / pauruṣeṇa prayatnena tyaktvā bhogaughabhāvanām / gatvā vikasitāṃ sattāmahaṃkāro vilīyate // 
yantraṇāpañjaraṃ yāvadbhagnaṃ lajjādinākhilam / akiṃcanatvaśeṣeṇa sphuṭā tāvadahaṃkṛtiḥ // 
sarvametaddhiyā tyaktvā yadi tiṣṭhasi niścalaḥ / tadahaṃkāravilaye tvameva paramaṃ padam // 
śāntāśeṣaviśeṣaṇo vigatabhīḥ saṃtyaktasarvaiṣaṇo gatvānūnamakiṃcanatvamariṣu tyaktvā samagrāṃ śriyam / śāntāhaṃkṛtirastadehakalanasteṣveva bhikṣāmaṭa nmāmapyujjhitavānalaṃ yadibhavasyuccaistvamuccairasi // 
śrīvasiṣṭha uvāca / atha tasya gurorvaktrādityākarṇya bhagīrathaḥ / manasyāhitakartavyaḥ svavyāpāraparo'bhavat // 
tataḥ katipayeṣveva vāsareṣu gateṣu saḥ / agniṣṭomamakhaṃ cakre sarvatyāgekasiddhaye // 
gobhūmyaśvahiraṇyādi dadau dhanamaśeṣataḥ / dvijebhyo nijabandhubhyo guṇyaguṇyavicārayan // 
divasatrayamātreṇa sarvameva parityajan / asumātrāvaśeṣo'sāvāsīdrājā bhagīrathaḥ // 
atha sarvārthariktaṃ tatkhinnaprakṛtipaurakam / sīmāntine tṛṇamiva rājyaṃ svamaraye dadau // 
ākrānte dviṣatā rājye muniḥ sadmani maṇḍale / adhovāsovaśeṣo'sau nirjagāma svamaṇḍalāt // 
yatra na jñāyate nāmnā yatra na jñāyate mukhāt / tatra grāmeṣvaraṇyeṣu dūreṣūvāsa dhairyavān // 
ityalpenaiva kālena praśāntasakalaiṣaṇaḥ / parameṇa śamenāsāvāpa viśrāntimātmani // 
bhramandvīpāni bhūpīṭhe kadācitkālayogataḥ / avaśaḥ śatruṇākrāntaṃ svameva prāpa tatpuram // 
nānāgārāṃśca tatrāsau pravāhapatitāṃśca tān / paurāṃśca mantriṇaścaiva śamī bhikṣāmayācata // 
vividuste nṛpaṃ paurā mantriṇaśca bhagīratham / pūjayāmāsuratha taṃ saviṣādāḥ saparyayā // 
prabho rājyaṃ gṛhāṇeti prārthito'pyariṇā muniḥ / nādatte'nādṛtāśeṣastṛṇamapyaśanādṛte // 
katiciddivasāṃstatra nītvā'nyatra jagāma saḥ / bhagīratho'yaṃ hā kaṣṭamiti lokena śocitaḥ // 
athānyatropaśāntātmā pariviśrāntadhīḥ sukhī / ātmārāmaṃ kadācittu sa prāpa tritalaṃ gurum // 
svameva svāgataṃ kṛtvā tena sārdhaṃ bhagīrathaḥ / kaṃcitkālamuvāsādrau vane grāme pure jane // 
samatāmupayātau tau guruśiṣyau samau sthitau / kalayāmāsatuḥ svasthau vinodaṃ dehadhāraṇam // 
kimayaṃ dhāryate dehaḥ kiṃ vānenojjhitena naḥ / yathākramaṃ yathācāraṃ tiṣṭhatveṣa yathāsthitam // 
iti niścitya tiṣṭhantau tau vanādvanagāminau / anānandaṃ parānandaṃ nāsukhaṃ na ca madhyamam // 
dhanāni vājivibhavādyaiśvaryaṃ cāṣṭadhoditam / siddhairapyarpitaṃ tuṣṭairmenāte jarjaraṃ tṛṇam // 
svakarmaṇaiva deho'yaṃ yāvatsattvamanicchayā / dhāraṇīya iti svena karmaṇaivātha tasthatuḥ // 
abhinanandaturāgatamuttamau nijasamācaraṇakramajaṃ munī / sukhamasaukhyamabhīpsitavarjitau samasame'tisamau śaminau svataḥ // 
śrīvasiṣṭha uvāca / athaikadā pure śreṣṭhe kasmiṃścinmaṇḍalāntare / anapatye nṛpaṃ mṛtyurahanmatsya ivāmiṣam // 
tatra prakṛtayaḥ khinnā naṣṭadeśakramā nṛpam / anviṣyanti sma saṃyuktaṃ guṇalakṣmyā viśālayā // 
taṃ bhagīrathamāsādya sthiraṃ bhikṣācaraṃ munim / parijñāya samānīya sainye cakrurmahīpatim // 
bhagīrathaḥ kṣaṇenaiva prāvṛṣīvāmbunā saraḥ / valitaḥ senayā gurvyā jhaṭityāśiśriye gajam // 
bhagīratho jagannātho jayatīti janāravaiḥ / nīrandhratāmupājagmurgirīndrāṇāṃ mahāguhā // 
tatra taṃ pālayantaṃ tadrājyaṃ rājānamādṛtāḥ / ājagmuḥ prākprakṛtayaḥ prāhuritthaṃ nṛpādhipam // 
prakṛtaya ūcuḥ / rājannasmākamadhipo yastvayā sa puraskṛtaḥ / mṛtyunā vinigīrṇo'sau matsyenevāmiṣaṃ mṛdu // 
tattatpālayituṃ rājyaṃ prasādaṃ kartumarhasi / aprārthitopayātānāṃ tyāgo'rthānāṃ ca nocitaḥ // 
śrīvasiṣṭha uvāca / iti saṃprārthito rājā tadaṅgīkṛtya tadvacaḥ / saptasāgaracihnāyāḥ sa babhūva bhuvaḥ patiḥ // 
samaḥ śāntamanā maunī vītarāgo vimatsaraḥ / prāptakāryaikakaraṇaḥ sa tirohitavismaya // 
pātālatalanaṣṭānāṃ sāgarākārakāriṇām / pitāmahānāṃ gaṅgāmbu śuśruve tāraṇakṣamam // 
tadā kila svarganadī vahati sma na bhūtale / pitṝṇāṃ bhūtavikhyo'bhūttena gaṅgājalāñjaliḥ // 
bhagīrathena ca mahīmavatārayituṃ divaḥ / gaṅgāṃ gṛhīto niyamastataḥprabhṛti bhūbhṛtā // 
tato rājyaṃ parityajya mantriṇāṃ bhūpatiḥ śamī / tapase kāryakāryeho jagāma vijanaṃ vanam // 
tatra varṣasahasraiśca samārādhya punaḥpunaḥ / brahmāṇaṃ śaṃkaraṃ jahnuṃ bhuvi gaṅgāmayojayat // 
tataḥ prabhṛtyamalataraṅgabhaṅginī jagatpateḥ śaśivibhṛdaṅgasaṅginī / nabhastalānnipatati gāṃ trimārgagā mahātmanāmiva bahupuṇyasaṃtatiḥ // 
sphurattaraṅgabhaṅginī svaphenapuñjahāsinī prasannapuṇyamañjarīyuteva dharmasaṃtatiḥ / bhagīrathe mahīpatau yaśaḥpracāravīthikā tadā hi sā trimārgagā mahītale babhūva ha // 
śrīvasiṣṭha uvāca / etāmavaṣṭabhya dṛśaṃ bhagīrathadhiyā dhṛtām / samaḥ svastho yathāprāptaṃ kāryamāhara śāntadhīḥ // 
idaṃ pūrvaṃ parityajya kroḍīkṛtya manaḥkhagam / śāntamātmani tiṣṭha tvaṃ śikhidhvaja ivācalaḥ // 
śrīrāma uvāca / ko'sau śikhidhvajo nāma kathaṃ vā labdhavānpadam / etanme kathaya brahmanbhūyo bodhavivṛddhaye // 
śrīvasiṣṭha uvāca / dvāpare bhavatāṃ pūrvamidānīṃ ca bhaviṣyataḥ / tenaiva saṃniveśena daṃpatī snigdhatāṃ gatau // 
śrīrāma uvāca / yatpūrvamāsīdbhagavaṃstadidānīṃ tathaiva hi / bhaviṣyati kimarthaṃ vai vada me vadatāṃ vara // 
śrīvasiṣṭha uvāca / jagannirmāṇaniyaterasyā brahmādisaṃvidaḥ / īdṛśyavasthitirnityamanivāryasvabhāvajā // 
yadanyadbahuśo bhūtvā punarbhavati bhūriśaḥ / abhūtvaiva bhavatyanyaḥ punaśca na bhavatyalam // 
anyatprāksaṃniveśāḍhyaṃ sādṛśyena vivalgati / sadṛśā viṣamāścaiva yathā sarasi vīcayaḥ // 
tā evānyāśca dṛśyante vyavasthāḥ saṃsṛtau tathā / tasmādrājeva bhūyo'pi vakṣyamāṇakatheśvaraḥ // 
bhaviṣyati mahātejāstadvṛttāntamimaṃ śrṛṇu / dvāpare pūrvamabhavadatīte saptame manau // 
caturyuge caturthe tu sarge'sminkuruṇāṃ kule / jambūdvīpe prasiddhasya vindhyasyādūrasaṃsthite // 
mālavānāṃ pure śrīmāñchikhidhvaja itīśvaraḥ / dhairyaudāryadaśāyuktaḥ kṣamāśamadamānvitaḥ // 
śūraḥ śubhasamācāro maunī guṇagaṇākaraḥ / āhartā sarvayajñānāṃ jetā sarvadhanuṣmatām // 
kartā sakalakāryāṇāṃ bhartā pūrvavapurbhuvaḥ / peśalasnigdhamadhuro vidagdhaḥ prītisāgaraḥ // 
sundaraḥ śāntasubhagaḥ pratāpī dharmavatsalaḥ / vaditā vinayārthānāṃ dātā sakalasaṃpadām // 
bhoktā satsaṅgasahitaḥ suśrotā sakalaśruteḥ / vedāsau mānanāśūnyaḥ straiṇaṃ tṛṇavadaspṛśan // 
pitari svargamāpanne bāla evottamaujasā / kṛtvā ṣoḍaśavarṣāṇi svayaṃ digvijayaṃ vaśī // 
nūnaṃ sāmrājyasaṃpattyā bhūmaṇḍalamayojayat / atiṣṭhadvigatāśaṅkaṃ pālayandharmataḥ prajāḥ // 
sa dhīmānmantribhiḥ sārdhaṃ yaśasā śuklayandiśaḥ / atha gacchatsu varṣeṣu vasante prollasatyalam // 
puṣpeṣu jṛmbhamāṇeṣu sphuratsu śaśiraśmiṣu / mañjarījāladolāsu viṭapāntaḥpurāntare // 
rajaḥkarpūradhavale valaddalakapāṭake / āmodavilasatpuṣpagulucchakavitānake // 
gāyatsu gahaneṣūccairmithuneṣvalināṃ mithaḥ / āvāti madhure vāyau śaśiśīkaraśītale // 
kadalīkandalīkacchatalapallavalāsini / kāntāṃ prati babhūvāsya vasaccetaḥ samu'tsukam // 
kṣībaṃ kusumasaṃbhārasaugandhyamadhurāsavaiḥ / mano nānyāspadaṃ cakre savasantamivoditam // 
udyānavanadolāsu līlākamalinīṣu ca / kadā praṇayinīṃ mugdhāṃ hemābjamukulastanīm // 
kariṣye kāminīmaṅke paryaṅke kuṅkumāṅkitām / kadā kamalavallīnāṃ dolāsvalirivālinīm // 
ālolā tāṃ nivekṣyāmi bālāṃ bhujalatānugām / mṛṇālahārakundenduvṛndavallayabhilāṣiṇī // 
matkṛte madanātaptā kadā syādindusundarī / iti cintāparo bhūtvā kusumāvacayonmukhaḥ // 
vijahāra vanānteṣu kusumopavaneṣu ca / vanopavanalekhāsu līlākamalinīṣu ca // 
vallīvalayageheṣu vividhodyānabhūmiṣu / vanopavanavinyāsavarṇanāvalitāsu ca // 
śrṛṅgārarasagarbhāsu kathāsvaramatonmanāḥ / hṛdi hāralasatkāyavilolālakavallarīḥ // 
kumārīḥ pūjayāmāsa suvarṇakalaśastanīḥ / etanmanye vidurbhavyā mantriṇo nṛpaniścayam // 
iṅgitākāraveditvameva mantripadaṃ param / atha tasya vivāhāya mantrivargo vicārayan // 
surāṣṭrādhipateḥ kanyāṃ yayāce yauvatānvitām / navayauvanasaṃpannāṃ bhāryātve vidhinottamām // 
upayeme sa tāmātmasadṛśīṃ pratimāmiva / cūḍāleti bhuvi khyātā nāmnā nṛpatisundarī // 
sā taṃ bhartāramāsādya reje phulleva padminī / nīlanīrajanetrāṃ tāṃ cūḍālāṃ sa śikhidhvajaḥ // 
snehādvikāsayāmāsa sūryo devo yathābjinīm / avardhata tayoḥ prītiranyonyārpitacetasoḥ // 
hāvabhāvavilāsāḍhyairaṅgairnavalateva sā / sumantryarpitasarvārthaḥ sa sukhī susthitaprajāḥ // 
rājahaṃsa ivābjinyā reme dayitayā tayā / antaḥpureṣu dolāsu līlākamalinīṣu ca // 
udyāneṣu vihāreṣu latāpuṣpagraheṣu ca / kadambavanalekhāsu candanāguruvīthiṣu // 
mandāradāmalolāsu kadalīkandalīṣu ca / purānteṣu vanānteṣu diganteṣu sarassu ca // 
jaṃgaleṣu janānteṣu jambūjambīrajātiṣu / babhūvāhlādakaṃ sarvaṃ tayoranyonyaceṣṭitam // 
sadvarṣayordhuravarairdyubhūmyoriva kāntayoḥ / nityameva viyuktatvātpriyatvācceṣṭitasya ca // 
mithaḥ kalākalāpasya kovidau tau babhūvatuḥ / svarūpamekamevaitau dadhaturmitratāṃ gatau // 
anyonyahṛdayasthatvādiva saṃkrāntamakṣatam / sarvaśāstrārthavaidagdhyaṃ citrādyapi mukhātprabhoḥ // 
bālaḥ kālādivāgṛhya sā'sītsarvārthapaṇḍitā / nṛtyavādyādi yāvacca cūḍālāvadanādasau // 
aśikṣata babhūvātha kalānāmatikovidaḥ / amāvāsyāmivendvarkāvanyonyavilasatkalau // 
mitho hṛdayasaṃsthau tau dvāvapyaikyamupāgatau / tau saṃsthitāvekarasāvanyonyaṃ dayitāvubhau // 
puṣpāmodāvivābhinnau bhūtalasthau śivāviva / vaidagdhyasundaramatī sarvaśāstrārthapaṇḍitau // 
kāryārthaṃ ca bhuvaṃ prāptau kamalākamalādhavau / snehātprasannamadhurau samavijñātavādinau // 
anuvṛttiparāvāstāṃ lokavṛttāntatadvidau / kalākalāpasaṃpannau lasadrasarasāyanau / śītalasnigdhamugdhāṅgau śaśāṅkau dvāvivoditau // 
reje lasacca ratibhogavilāsakāntamantaḥpureṣu mithunaṃ tadanuttamaśri / brahmāṇḍakhaṇḍakuhareṣviva rājahaṃsayugmaṃ vikāsimadamanmathamandacāri // 
śrīvasiṣṭha uvāca / evaṃ bahūni varṣāṇi mithunaṃ nirbharaspṛham / reme yauvanalīlābhiramandābhirdine dine // 
atha yāteṣu bahuṣu varṣeṣvāvṛttiśāliṣu / śanairgalitatāruṇye bhinnakumbhādivāmbhasi // 
taraṅganikarākārabhaṅguravyavahāriṇi / pātaḥ pakvaphalasyeva maraṇaṃ durnivāraṇam // 
himāśanirivāmbhoje jarā nipatanonmukhī / āyurgalatyavirataṃ jalaṃ karatalādiva // 
prāvṛṣīva latātumbī tṛṣṇaikā dīrghatāṃ gatā / śailanadyā raya iva saṃprayātyeva yauvanam // 
indrajālamivāsatyaṃ jīvanaṃ jīrṇasaṃsthiti / sukhāni prapalāyante śarā iva dhanuścyutāḥ // 
patanti ceto duḥkhāni tṛṣṇā gṛdhra ivāmiṣam / budbudaḥ prāvṛṣīvāpsu śarīraṃ kṣaṇabhaṅguram // 
rambhāgarbha ivāsāro vyavahāro vicāragaḥ / satvaraṃ yuvatā yāti kāntevāpriyakāminaḥ // 
balādaratirāyātā vairasyamiva pādapam / tadiha syācchubhākāraṃ sthiraṃ kimatiśobhanam // 
yadāsādya punaśceto daśāsu na vidūyate / iti nirṇīya yugmaṃ tatsaṃsāravyādhibheṣajam // 
ciraṃ vicārayāmāsa śāstramadhyātmasaṃmatam / ātmajñānaikamātreṇa saṃsṛtyākhyā viṣūcikā // 
saṃśāmyatīti niścitya tāvāstāṃ tatparāyaṇau / taccittau tadgataprāṇau tanniṣṭhau tadvidāśrayau // 
tadā tadarcanaparau tadīhau tau virejatuḥ / tatraivātighanābhyāsau bodhayantau parasparam // 
tatprītau tatsamārambhāvanyonyaṃ tau babhūvatuḥ / atha sāvirataṃ rāma ramaṇīyapadakramān // 
śrutvādhyātmavidāṃ vakrācchāstrārthāṃstāraṇakṣamān / itthaṃ vicārayāmāsa svamātmānamaharniśam // 
avyāpṛtā vyāpṛtā vā dhiyā dhavalayeddhayā / prekṣe tāvatsvamātmānaṃ kimahaṃ syāmiti svayam // 
kasyāyamāgato mohaḥ kathamabhyutthitaḥ kva vā / dehastāvajjaḍo mūḍho nāhamityeva niścayaḥ // 
ābālametatsaṃsiddhaṃ matau caivānubhūyate / karmendriyagaṇaścāsmādabhinnāvayavātmakaḥ // 
avayavāvayavinorna bhedo jaḍa eva ca / buddhīndriyagaṇo'pyevaṃ jaḍa eveti dṛśyate // 
preryate manasā yasmādyaṣṭyeva bhuvi loṣṭakaḥ / manaścaiva jaḍaṃ manye saṃkalpātmakaśakti yat // 
kṣepaṇairiva pāṣāṇaḥ preryate buddhiniścayaiḥ / buddhirniścayarūpaivaṃ jaḍā sattaiva niścayaḥ // 
khāteneva sarinnūnaṃ sā'haṃkāreṇa vāhyate / ahaṃkāro'pi niḥsāro jaḍa eva śavātmakaḥ // 
jīvena janyate yakṣo bāleneva bhramātmakaḥ / jīvaśca cetanākāśo vātātmā hṛdaye sthitaḥ // 
sukumāro'ntaranyena kenāpi parijīvati / aho nu jñātametena cetyollekhakalaṅkinā // 
jīvo jīvati jīrṇena cidrūpeṇātmarūpiṇā / cetyabhramavatā jīvaścidrūpeṇaiva jīvati // 
āmodaḥ pavaneneva khāteneva saridrayaḥ / asatyajaḍacetyāṃśacayanāccidvapurjaḍam // 
mahājalagato hyagniriva rūpaṃ svamujjhati / sadvāsadvā yadābhāti citsamādhau sati svataḥ // 
svarūpamalamutsṛjya tadeva bhavati kṣaṇāt / evaṃ cidrūpamapyetaccetyonmukhatayā svayam // 
jaḍaṃ śūnyamasatkalpaṃ caitanyena prabodhyate / iti saṃcintya cūḍālā kenaiṣā citpracetanī // 
iti saṃcintayāmāsa cirāyetthaṃ vyabudhyata / aho nu cirakālena jñātaṃ jñeyamanāmayam // 
yadvai vijñeyatāṃ kṛtvā na kaściddhīyate punaḥ / ete hi cidvilāsāntā manobuddhīndriyādayaḥ // 
asantaḥ sarva evāho dvitīyendupadasthitāḥ / mahācidekaivāstīha mahāsatteti yocyate // 
niṣkalaṅkā samā śuddhā nirahaṃkārarūpiṇī / śuddhasaṃvedanākārā śivaṃ sanmātramacyutam // 
sakṛdvibhātā vimalā nityodayavatī sadā / sā brahmaparamātmādināmabhiḥ parigīyate // 
cetyacetanacittādi nāsyā bhinnaṃ na mānataḥ / tayaiṣā caityate cicchrīḥ saiṣādyā ciditi smṛtā // 
acetyaṃ yadidaṃ cittvaṃ tattasyā rūpamakṣatam / manobuddhīndriyādyartharūpaiḥ saiva vijṛmbhate // 
taraṅgakaṇakallolakalaneyaṃ cidātmani / jagadrūpapadārthānāṃ sattā sphurati mātari // 
yadidaṃ tatparaṃ rūpaṃ tasyāḥ khalu mahāciteḥ / śuddhacinmaṇivatsā hi seyaṃ samasamoditā // 
ananyayaiva yā śattayā jagajjṛmbhikayā sthitā / sattā māyātirekeṇa nānyā saṃbhavatīha hi // 
vicitrateva bhāṇḍānāṃ nanu hematayā yathā / sā tathodeti tadrūpamātmānaṃ cetati svayam // 
svacittena dravatvena taraṅgāditvamambuṣu / mahācitau jagaccittādudetīvānudetyapi // 
tadātmaiva yathā yāto rūpavān jaladhau dravāt / evaṃ cinmātramevāhamanahaṃbhāvamātatam // 
na tasya janmamaraṇe na tasya sadasadgatī / na nāśaḥ saṃbhavatyasya cinmātranabhasaḥ kvacit // 
acchedyo'yamadāhyo'yaṃ cidādityo'tinirmalaḥ / āho nu cirakālena śāntāsmi parinirvṛtā // 
nirvāmi bhramanirmuktamāse nirmandarābdhivat / asadābhāsamatyacchamanantamajamacyutam // 
ātmākāśamanābādhamamalaṃ paramaṃ ciram / anantamidamākāśaṃ phalaughāścāphalādikāḥ // 
surāsurayutaṃ viśvametanmayamakṛtrimam / puṃstvakarmamayī senā sarvaṃ mṛnmātrakaṃ yathā // 
draṣṭṛdṛśyamayī sattā cinmātraikyamayī tathā / idamaikyamidaṃ dvitvamahaṃ nāhamitīti ca // 
ka iva bhramasaṃmohaḥ kathaṃ kasya kutaḥ kva vā / svamanantamanāyāsamupaśāntāsmi saṃsthitā // 
nirvāṇaparinirvāṇā gatamāse gatajvaram / acetanaṃ cetana vā yo'yamābhāti cetati // 
bhāsamānātma tadrūpaṃ khaṃ mahāciti saṃsthitam / nedaṃ nāhaṃ na cānyacca na bhāvābhāvasaṃbhavaḥ / śāntaṃ sarvaṃ nirālambaṃ kevalaṃ saṃsthitaṃ param // 
itthaṃvicāraṇaparā paramaprabodhādbuddhvā yathāsthitamidaṃ paramātmatattvam / saṃśāntarāgabhayamohatamovilāsā śāntā babhūva śaradambaralekhikeva // 
śrīvasiṣṭha uvāca / dinānudinamityeṣā svātmārāmatayā tayā / nityamantarmukhatayā babhūva prakṛtisthitā // 
nīrāgā nirupāsaṅgā nirdvandvā niḥsamīhitā / na jahāti na cādatte prakṛtācāracāriṇī // 
paritīrṇabhavāmbhodhiḥ śāntasaṃdehajālikā / paramātmamahālābhaparipūrṇāntarātmanā // 
viśrāntā suciraṃ śrāntā ghanalabdhapadāntare / sarvopamātītatayā jagāmāvyapadeśyatām // 
iti sā bhāminī tasya cūḍālā varavarṇinī / svalpenaiva hi kālena yayau viditavedyatām // 
yathāyamāgataḥ kaścijjāgataḥ spandavibhramaḥ / tathā vilīyate sarvaṃ tattvajñānavati svayam // 
adṛṣṭasakale śānte pade viśrāntimetya sā / rarāja śaradacchābhramāleva gatasaṃbhramā // 
anākulā samālokamasaṃbandhātmanātmani / jaradgavīva śailāgraṃ satṛṇaṃ prāpya saṃsthitā // 
svavivekaghanābhyāsavaśādātmodayena sā / śuśubhe śobhanā puṣpalatevābhinavodgatā // 
atha tāmanavadyāṅgīṃ kadācitsa śikhidhvajaḥ / apūrvaśobhāmālokya smayamāna uvāca ha // 
bhūyo yauvanayukteva maṇḍiteva punaḥpunaḥ / adhikaṃ rājase tanvi jagadrājavatī yathā // 
prapītāmṛtasāreva labdhā labhyapadeva ca / ānandāpūrapūrṇeva rājase nitarāṃ priye // 
upaśāntaṃ ca kāntaṃ ca dadhānā sundaraṃ vapuḥ / abhibhūyendumāyāsi śriyaṃ kāmapi kāmini // 
abhogakṛpaṇaṃ śāntamūrjitaṃ samatāṃ gatam / gambhīraṃ ca praśāntaṃ ca cetaḥ paśyāmi te priye // 
tṛṇīkṛtya tribhuvanaṃ pītākhilajagadrasam / anantoḍḍāmaraṃ saumyaṃ manaḥ paśyāmi te priye // 
na kenacinmahābhāge vibhavānandavastunā / cetastava tulāmeti marukṣīrābdhisundaram // 
taireva bālakadalīmṛṇālāṅkurakomalaiḥ / aṅgaiḥ sthitimanuprāptairvṛddhiṃ yāteva lakṣyase // 
tathā tenaiva tenaiva saṃniveśena saṃsthitā / anyatāmupayātāsi lateva ṛtuparyaye // 
kiṃ tvayā pītamamṛtaṃ prāptaṃ sāmrājyameva vā / amṛtyumeva saṃprāptā prayogāyogayuktitaḥ // 
rājyāccintāmaṇervāpi trailokyādvā tvayādhikam / aprāptaṃ kimanuprāptaṃ nīlotpalavilocane // 
cūḍālovāca / nākiṃcitkiṃcidākāramidaṃ tyaktvāhamāgatā / nakiṃcitkiṃcidākāraṃ tenāsmi śrīmatī sthitā // 
idaṃ sarvaṃ parityajya sarvamanyanmayāśritam / yattatsatyamasatyaṃ ca tenāsmi śrīmatī sthitā // 
yatkiṃcidyanna kiṃcicca tajjānāmi yathāsthitam / yathodayaṃ yathānāśaṃ tenāsmi śrīmatī sthitā // 
bhogairabhuktaistuṣyāmi bhuktairiva sudūragaiḥ / na hṛṣyāmi na kupyāmi tenāsmi śrīmatī sthitā // 
ekaivākāśasaṃkāśe kevale hṛdaye rame / na rame rājalīlāsu tenāsmi śrīmatī sthitā // 
ātmanyeva hi tiṣṭhāmi hyāsanodyānasadmasu / na bhogeṣu na lajjāsu tenāhaṃ śrīmatī sthitā // 
jagatāṃ prabhurevāsmi nakiṃcinmātrarūpiṇī / ityātmanyeva tuṣyāmi tenāhaṃ śrīmatī sthitā // 
idaṃ cāhamidaṃ nāhaṃ satyā cāhaṃ na cāpyaham / sarvamasmi na kiṃcicca tenāhaṃ śrīmatī sthitā // 
na sukhaṃ prārthaye nārthaṃ nānarthaṃ netarāṃ sthitim / yathāprāptena hṛṣyāmi tenāhaṃ śrīmatī sthitā // 
tanuvidveṣarājābhiḥ prajñābhiḥ śāstradṛṣṭibhiḥ / rame saha vayasyābhistenāhaṃ śrīmatī sthitā // 
paśyāmi yannayanaraśmibhirindriyairvā cittena ceha hi tadaṅga nakiṃcideva / paśyāmi tadvirahitaṃ tu nakiṃcidantaḥ paśyāmi samyagiti nātha cirodayāsmi // 
śrīvasiṣṭha uvāca / evamātmani viśrāntāṃ vadantīṃ tāṃ varānanām / abuddhvā tadgirāmarthaṃ vihasyovāca bhūpatiḥ // 
śikhidhvaja uvāca / asaṃbaddhapralāpāsi bālāsi varavarṇini / ramase rājalīlābhī ramasvāvanipātmaje // 
kiṃcittyaktvā nakiṃcidyo gato pratyakṣasaṃsthitam / tyaktapratyakṣasadrūpaḥ sa kathaṃ kila śobhate // 
bhogairabhuktaistuṣṭo'hamiti bhogānjahāti yaḥ / ruṣevāsanaśayyādīnsa kathaṃ kila śobhate // 
bhogābhoge parityajya khe śūnye ramate tu yaḥ / eka evākhilaṃ tyaktvā sa kathaṃ kila śobhate // 
vasanāśanaśayyādīnsarvānsaṃtyajya dhīradhīḥ / yastiṣṭhatyātmanaivaikaḥ sa kathaṃ kila śobhate // 
nāhaṃ deho'nyathā cāhaṃ nakiṃcitsarvameva ca / evaṃ pralāpo yasyāsti sa kathaṃ kila śobhate // 
yatpaśyāmi na paśyāmi tatpaśyāmyanyadeva yat / pralāpa ityasaṃnyasya sa kathaṃ kila śobhate // 
tasmādbālāsi mugdhāsi capalāsi vilāsini / nānālāpavilāsena krīḍāmi krīḍa sundari // 
pravihasyāṭṭahāsena śikhidhvaja iti priyām / madhyāhne snātumutthāya nirjagāmāṅganāgṛhāt // 
kaṣṭaṃ nātmani viśrānto madvacāṃsi na buddhavān / rājeti khinnā cūḍālā svavyāpāraparābhavat // 
tadā tathāṅga tatrātha tādṛgāśayayostayoḥ / tābhiḥ pārthivalīlābhiḥ kālo bahutitho yayau // 
ekadā nityatṛptāyā niricchāyā api svayam / cūḍālāyā babhūvecchā līlayā khagamāgame // 
khagamāgamasiddhyarthamatha sā nṛpakanyakā / sarvabhogānanādṛtya samāgamya ca nirjanam // 
ekaivaikāntaniratā svāsanāvasthitāṅgikā / ūrdhvagaprāṇapavanacirābhyāsaṃ cakāra ha // 
śrīrāma uvāca / yadidaṃ dṛśyate kiṃcijjagatsthāvarajaṃgamam / spandacyutaṃ kriyānāmnaḥ kathamityanubhūyate // 
kasya spandavilāsasya ghanābhyāsasya me vada / brahmankhagamanādyetatphalaṃ yatnaikaśālinaḥ // 
ātmajño vāpyanātmajñaḥ siddhyarthe līlayāthavā / kathaṃ saṃsādhayatyetadyathā tadvada me prabho // 
śrīvasiṣṭha uvāca / trividhaṃ saṃbhavatyaṅga sādhyaṃ vastviha sarvataḥ / upādeyaṃ ca heyaṃ ca tathopekṣyaṃ ca rāghava // 
ātmabhūtaṃ prayatnena upādeyaṃ ca sādhyate / heyaṃ saṃtyajyate jñātvā upekṣyaṃ madhyametayoḥ // 
yadyadāhlādanakaramādeyaṃ tacca sanmate / tadviruddhamanādeyamupekṣyaṃ madhyamaṃ viduḥ // 
sanmaterviduṣo jñasya sarvamātmamayaṃ yadā / traya ete tadā pakṣāḥ saṃbhavanti na kecana // 
kevalaṃ sarvamevedaṃ kadācillīlayā tayā / upekṣāpakṣanikṣiptamālokayati vā na vā // 
jñasyopekṣātmakaṃ nāma mūḍhasyādeyatāṃ gatam / heyaṃ sphāravirāgasya śrṛṇu siddhikramaḥ katham // 
deśakālakriyādravyasādhanāḥ sarvasiddhayaḥ / jīvamāhlādayantīha vasanta iva bhūtalam // 
madhye caturṇāmevaiṣāṃ kriyāprādhānyakalpanā / siddhyādisādhane sādho tanmayāste yataḥ kramāḥ // 
guṭikāñjanakhaṅgādikriyākramanirūpaṇam / tatrāsatāṃ ca doṣo'tra vistāraḥ prakṛtārthahā // 
ratnauṣadhitapomantrakriyākramanirūpaṇam / āstāmeva kilaiṣo'pi vistāraḥ prakṛtārthahā // 
śrīśaile siddhadeśe ca mervādau vā nivāsataḥ / siddhirityapi vistāraḥ kṛtārtha prakṛtārthahā // 
tasmācchikhidhvajakathāprasaṅgapatitāmimām / prāṇādipavanābhyāsakriyāṃ siddhiphalāṃ śrṛṇu // 
antasthā hyakhilāstyaktvā sādhyārthetaravāsanāḥ / gudādidvārasaṃkocānsthānakādikriyākramaiḥ // 
bhojanāsanaśuddhyā ca sādhuśāstrārthabhāvanāt / svācārātsujanāsaṅgātsarvatyāgātsukhāsanāt // 
prāṇāyāmaghanābhyāsādrāma kālena kenacit / kopalobhādisaṃtyāgādbhogatyāgācca suvrata // 
tyāgādānanirodheṣu bhṛśaṃ yānti vidheyatām / prāṇāḥ prabhutvāttajjñasya puṃso bhṛtyā ivākhilāḥ // 
rājyādimokṣaparyantāḥ samastā eva saṃpadaḥ / dehānilavidheyatvātsādhyāḥ sarvasya rāghava // 
parimaṇḍalitākārā marmasthānaṃ samāśritā / āntraveṣṭanikā nāma nāḍī nāḍīśatāśritā // 
vīṇāgrāvartasadṛśī salilāvartasaṃnibhā / lipyārdhaukārasaṃsthānā kuṇḍalāvartasaṃsthitā // 
devāsuramanuṣyeṣu mṛganakrakhagādiṣu / kīṭādiṣvabjajānteṣu sarveṣu prāṇiṣūditā // 
śītārtasuptabhogīndrabhogavadbaddhamaṇḍalā / sitā kalpāgnivigaladinduvadbaddhakuṇḍalī // 
ūrorbhrūmadhyarandhrāṇi spṛśantī vṛtticañcalā / anārataṃ ca saspandā pavamānena tiṣṭhati // 
tasyāstvabhyantare tasminkadalīkośakomale / yā parā śaktiḥ sphurati vīṇāvegalasadgatiḥ // 
sā coktā kuṇḍalīnāmnā kuṇḍalākāravāhinī / prāṇināṃ paramā śaktiḥ sarvaśaktijavapradā // 
aniśaṃ niḥśvasadrūpā ruṣiteva bhujaṃgamī / saṃsthitordhvīkṛtamukhī spandanāhetutāṃ gatā // 
yadā prāṇānilo yāti hṛdi kuṇḍalinīpadam / tadā saṃvidudetyantarbhūtatanmātrabījabhūḥ // 
yathā kuṇḍalinī dehe sphuratyabja ivālinī / tathā saṃvidudetyantarmṛdusparśavaśodayā // 
sparśanaṃ mṛdunānyonyāliṅgikā tatra yantrayoḥ / yathā saṃvidudetyuccaistathā kuṇḍalinī javāt // 
tasyāṃ samastāḥ saṃbaddhā nāḍyo hṛdayakośagāḥ / utpadyante vilīyante mahārṇava ivāpagāḥ // 
nityaṃ pātotsukatayā praveśonmukhayā tayā / sā sarvasaṃvidāṃ bījaṃ hyekā sāmānyudāhṛtā // 
śrīrāma uvāca / ākalpādanavacchinnā citsaṃvitsarvamasti hi / tasmātkuṇḍalinīkośātkenārthenodayaḥ sphuṭaḥ // 
śrīvasiṣṭha uvāca / sarvatra sarvadā sarvaṃ citsaṃvidvidyate'nagha / kiṃtvasyā bhūtatanmātravaśādabhyudayaḥ kvacit // 
sarvatra vidyamānāpi deheṣu taralāyate / sarvago'pyātapaḥ sauro bhityādau vai vijṛmbhate // 
kvacinnaṣṭaṃ kvacitspaṣṭaṃ kvaciducchannatāṃ gatam / vastu vastuni dṛṣṭaṃ tattatsadbhāvairvijṛmbhitam // 
etadbhūyaḥ krameṇāhaṃ śṛṇu vakṣyāmi te'nagha / dehe sve ca yathodeti bhṛśaṃ saṃvinmayakramaḥ // 
cetanācetanaṃ bhūtajātaṃ vyoma tathākhilam / sarvaṃ cinmātrasanmātraṃ śūnyamātraṃ yathā nabhaḥ // 
taddhi cinmātrasanmātramavikāraṃ svanāmayam / kvacitsthitaṃ saṃvideva bhūtatanmātrapañcakam // 
tatpañcadhā gataṃ dvitvaṃ lakṣase tvaṃ svasaṃvidam / antarbhūtavikārādi dīpāddīpaśataṃ yathā // 
svasattāmātrakeṇaiva saṃkalpalavarūpiṇā / pañcakāni vrajantīha dehatvaṃ tāni kānicit // 
kānicittiryagāditvaṃ hemāditvaṃ ca kānicit / kāniciddeśatāditvaṃ dravyāditvaṃ ca kānicit // 
evaṃ hi pañcakaspandamātraṃ jagaditi sthitam / citsaṃvidatra sarvatra vidyate raghunandana // 
kevalaṃ pañcakavaśāddehādau cetanābhidhā / jaḍaspandābhidhā kvāpi sthāvarādau jaḍābhidhā // 
yathā stabdhaḥ sthito vīciriva sthalamivāsthitaḥ / pañcakeṣu tathaitaccillolarūpā jaḍānvitā // 
itaḥ saumya ito lolaḥ kimabdhiriti no yathā / vikalpādau tathaivaitatpañcakaṃ hi jaḍājaḍam // 
dehādipañcakaṃ jīvaḥ spandaḥ śailādikaṃ jaḍam / sthāvarādyanilaspandi svabhāvavaśato'nagha // 
vācaḥ paryanuyoktavyāḥ svabhāvādraghunandana / śītoṣṇādi himāgnyādi vākceti paridṛśyate // 
gṛhītavāsanāṃśānāṃ puṣṭābhāvavikāriṇām / sthitayaḥ pañcakānāṃ hi yojyāḥ paryanuyojane // 
vāsanāstu viparyastā ito netumitaśca tāḥ / puṃsā prājñena śakyante sukhaṃ paryanuyojitum // 
aśubhe vā śubhe vāpi tena paryanuyojyate / prabuddhavāsanaṃ cānyatpañcakaṃ suptavāsanam // 
yatra paryanuyogasya phalaṃ samanubhūyate / tatra taṃ saṃprayuñjīta nākāśaṃ muṣṭibhiḥ kṣipet // 
tṛṇāgraniṣṭhā mervādyāḥ pañcakānāṃ hi rāśayaḥ / vivekaniṣṭhāḥ kīṭādyā ete sthāvarajaṃgamāḥ // 
prasuptavāsanāḥ kecidyathā sthāvarajātayaḥ / prabuddhavāsanāḥ kecidyathā narasurādayaḥ // 
savāsanāvilāḥ kecidyathaite tiryagādayaḥ / prakṣiptavāsanāḥ kecidyathaite mokṣagāminaḥ // 
atha svāsveva saṃvitsu manobuddhyādikāḥ kṛtāḥ / hastapādādisaṃyuktaiḥ saṃjñāḥ pañcakarāśibhiḥ // 
tiryagādibhirapyanyairanyāḥ saṃjñāḥ prakalpitāḥ / sthāvarādibhirapyanyairanyānyāḥ saṃvidaḥ kṛtāḥ // 
iti sādho sphurantīme citrāḥ pañcakarāśayaḥ / rūpairādyantamadhyeṣu calācalajaḍājaḍaiḥ // 
eṣāmeko'bhisaṃkalpaḥ paramāṇurmahīpate / bījamākāśavṛkṣāṇāṃ sargāṇāṃ teṣvimāni tu // 
indriyāṇi ca puṣpādi viṣayāmodavarti hi / icchābhramaryo rājantyo mañjaryaścañcalakriyāḥ // 
lokāntarāṇi svacchāni gulmā mūlaṃ sameravaḥ / pallavā nīlajaladā latā lolā diśo daśa // 
vartamānāni bhūtāni bhaviṣyanti ca yāni tat / jayanti tānyasaṃkhyāni phalāni raghunandana // 
pañcabījāsta ete hi rāma pañcakapādapāḥ / svayaṃ svabhāvājjāyante svayaṃ naśyanti kālataḥ // 
svayaṃ nānātvamāyānti ciraṃ jāḍyātsphuranti ca / svaviviktāḥ śamaṃ yānti taraṅgā iva vāridhau // 
ito yānti samutsedhamito yānti śamaṃ svayam / ete jāḍyavivekābhyāṃ taraṅgā iva toyadhau // 
ye vivekavaśamālayaṃ gatā rāma pañcakavilāsarāśayaḥ / tena bhūya iha yānti saṃsthitiṃ prabhramanti jagatītare muhuḥ // 
śrīvasiṣṭha uvāca / etatpañcakabījaṃ tu kuṇḍalinyāṃ tadantare / prāṇamārutarūpeṇa tasyāṃ sphurati sarvadā // 
sāntaḥkuṇḍalinīspandasparśasaṃvitkalāmalā / kaloktā kalanenāśu kathitā cetanena cit // 
jīvanājjīvatāṃ yātā mananācca manaḥsthitā / saṃkalpāccaiva saṃkalpā bodhādbuddhiriti smṛtā // 
ahaṃkārātmatāṃ yātā saiṣā puryaṣṭakābhidhā / sthitā kuṇḍalinī dehe jīvaśaktiranuttamā // 
apānatāmupāgatya satataṃ pravahatyadhaḥ / samānā nābhimadhyasthā udānākhyopari sthitā // 
adhastvapānarūpaiva madhye saumyaiva sarvadā / puṣṭāpyudānarūpaiva puṃsaḥ svasyaiva tiṣṭhati // 
sarvayatnamadho yāti yadi yatnānna dhāryate / tatpumānmṛtimāyāti tayā nirgatayā balāt // 
samastaivordhvamāyāti yadi yuktyā na dhāryate / tatpumānmṛtimāyāti tayā nirgatayā balāt // 
sarvathātmani tiṣṭheccettyaktvordhvādhogamāgamau / tajjantorhīyate vyādhirantarmārutarodhataḥ // 
sāmānyanāḍīvaidhuryātsāmānyavyādhisaṃbhavaḥ / pradhānanāḍīvaidhuryātpradhānavyādhisaṃbhavaḥ // 
śrīrāma uvāca / kiṃvināśāḥ kimutpādāḥ śarīre'sminmunīśvara / ādhayo vyādhayaścaiva yathāvatkathayāśu me // 
śrīvasiṣṭha uvāca / ādhayo vyādhayaścaiva dvayaṃ duḥkhasya kāraṇam / tannivṛttiḥ sukhaṃ vidyāttatkṣayo mokṣa ucyate // 
mithaḥ kadācijjāyete kadācitsamameva ca / paryāyeṇa kadācicca ādhivyādhī śarīrake // 
dehaduḥkhaṃ vidurvyādhimādhyākhyaṃ vāsanāmayam / maurkhyamūle hi te vidyāttattvajñāne parikṣayaḥ // 
atattvajñānavaśataḥ svendriyākramaṇaṃ vinā / hṛdi tānavamutsṛjya rāgadveṣeṣvanāratam // 
idaṃ prāptamidaṃ neti jāḍyādvā ghanamohadāḥ / ādhayaḥ saṃpravartante varṣāsu mihikā iva // 
bhṛśaṃ sphurantīṣvicchāsu maurkhye cetasyanirjite / durannābhyavahāreṇa durdeśākramaṇena ca // 
duṣkālavyavahāreṇa duṣkriyāsphuraṇena ca / durjanāsaṅgadoṣeṇa durbhāvodbhāvanena ca // 
kṣīṇatvādvā prapūrṇatvānnāḍīnāṃ randhasaṃtatau / prāṇe vidhuratāṃ yāte kāye tu vikalīkṛte // 
dauḥsthityakāraṇaṃ doṣādvyādhirdehe pravartate / nadyāḥ prāvṛṇnidāghābhyāmivākāraviparyayaḥ // 
prāktanī caihikī vāpi śubhā vāpyaśubhā matiḥ / yaivādhikā saiva tathā tasminyojayati krame // 
ādhayo vyādhayaścaiva jāyante bhūtapañcake / kathaṃ śṛṇu vinaśyanti rāghavāṇāṃ kulodvaha // 
dvividho vyādhirastīha sāmānyaḥ sāra eva ca / vyavahārastu sāmānyaḥ sāro janmamayaḥ smṛtaḥ // 
prāptenābhimatenaiva naśyanti vyāvahārikāḥ / ādhikṣayeṇādhibhavāḥ kṣīyante vyādhayo'pyalam // 
ātmajñānaṃ vinā sāro nādhirnaśyati rāghava / bhūyo rajjvavabodhena rajjusarpo hi naśyati // 
ādhivyādhivilāsānāṃ rāma sārādhisaṃkṣayaḥ / sarveṣāṃ mūlahā prāvṛṇnadīva taṭavīrudhām // 
anādhijā vyādhayastu dravyamantraśubhakramaiḥ / cikitsakādiśāstroktairnaśyantyanyairihāthavā // 
snānamantrauṣadhopāyā vaktuścādhigatāni ca / tvayā cikitsāśāstrāṇi kimanyadupadiśyate // 
śrīrāma uvāca / ādheḥ kathaṃ bhavedvyādhiḥ kathaṃ ca sa vinaśyati / dravyāditarayā yuktyā mantrapuṇyādirūpayā // 
śrīvasiṣṭha uvāca / citte vidhurite dehaḥ saṃkṣobhamanuyātyalam / tathāhi ruṣito janturagrameva na paśyati // 
anavekṣya puro mārgamamārgamanudhāvati / prakṛtaṃ mārgamutsṛjya śarārto hariṇo yathā // 
saṃkṣobhātsāmyamutsṛjya vahanti prāṇavāyavaḥ / dehe gajapraviṣṭena payāṃsīva sarittaṭe // 
asamaṃ vahati prāṇe nāḍyo yānti visaṃsthitim / asamyaksaṃsthite bhūpe yathā varṇāśramakramāḥ // 
kāścinnāḍyaḥ prapūrṇatvaṃ yānti kāścicca riktatām / prāṇā''vidhurite dehe sarvataḥ sarito yathā // 
kujīrṇatvamajīrṇatvamatijīrṇatvameva vā / doṣāyaiva prayātyannaṃ prāṇasaṃcāraduṣkramāt // 
yathā kāṣṭhāni nayati prācīdeśaṃ saridrayaḥ / tathānnāni nayatyantaḥ prāṇavātaḥ svamāśrayam // 
yānyannāni nirodhena tiṣṭhantyantaḥśarīrake / tānyeva vyādhitāṃ yānti pariṇāmasvabhāvataḥ // 
evamādherbhavedvyādhistasyābhāvācca naśyati / yathā mantrairvinaśyanti vyādhayastatkramaṃ śṛṇu // 
yathā virekaṃ kurvanti harītakyaḥ svabhāvataḥ / bhāvanāvaśataḥ kāyaṃ tathā yaralavādayaḥ // 
śuddhayā puṇyayā sādho kriyayā sādhusevayā / manaḥ prayāti nairmalyaṃ nikaṣeṇeva kāñcanam // 
ānando vardhate dehe śuddhe cetasi rāghava / pūrṇendāvudite hyatra nairmalyaṃ bhuvane yathā // 
sattvaśuddhyā vahantyete krameṇa prāṇavāyavaḥ / jarayanti tathānnāni vyādhistena vinaśyati // 
ādhivyādhyoriti proktau nāśotpattikramau tvayi / kuṇḍalinyāḥ kathāyogādadhunā prakṛtaṃ śṛṇu // 
puryaṣṭakaparākhyasya jīvasya prāṇanāmikām / viddhi kuṇḍalinīmantarāmodasyeva mañjarīm // 
tāṃ yadā pūrakābhyāsādāpūrya sthīyate samam / tadaiti mairavaṃ sthairyaṃ kāyasyāpīnatā tathā // 
yadā pūrakapūrṇāntarāyataprāṇamārutam / nīyate saṃvidevordhvaṃ soḍhuṃ gharmaklamaṃ śramam // 
sarpīva tvaritaivordhvaṃ yāti daṇḍopamāṃ gatā / nāḍīḥ sarvāḥ samādāya dehabaddhā latopamāḥ // 
tadā samastamevedamutplāvayati dehakam / nīrandhraṃ pavanāpūrṇaṃ bhastrevāmbu tatāntaram // 
ityabhyāsavilāsena yogena vyomagāminā / yoginaḥ prāpnuvantyuccairdīnā indradaśāmiva // 
brahmanāḍīpravāheṇa śaktiḥ kuṇḍalinī yadā / bahirūrdhvaṃ kapāṭasya dvādaśāṅgulamūrdhani // 
recakena prayogeṇa nāḍyantaranirodhinā / muhūrte sthitimāpnoti tadā vyomagadarśanam // 
śrīrāma uvāca / darśanaṃ kīdṛśaṃ brahmannayanāṃśugaṇaṃ vinā / adivyānāmindriyāṇāṃ tattvameva kathaṃ bhavet // 
śrīvasiṣṭha uvāca / na kecana mahābāho bhūcareṇa nabhasvataḥ / adivyenāśritā jñānairdṛśyante puruṣendriyaiḥ // 
vijñānāddūrasaṃsthena buddhinetreṇa rāghava / dṛśyante vyomagā siddhāḥ svapnavatsvārthadā api // 
svapnāvalokanaṃ yadvattadvatsiddhāvalokanam / kevalo'tha viśeṣo'yaṃ siddhaprāptau sthirārthatā // 
mukhādbahirdvādaśānte recakābhyāsayuktitaḥ / prāṇe ciraṃ sthitiṃ nīte praviśatyaparāṃ purīm // 
śrīrāma uvāca / vada svabhāvasya kathaṃ brahmannacalasaṃsthitiḥ / vaktāraḥ sānukampā hi duṣpraśne'pi na khedinaḥ // 
śrīvasiṣṭha uvāca / śaktiryā tu svabhāvākhyā yathā sphurati cātmanaḥ / sargādiṣu tathaivāsau sthitiṃ yātīti niścayaḥ // 
avastutvādavidyāyā vastuśaktirapi kvacit / bhidyate dṛśyate hyaṅga vasante śāradaṃ phalam // 
sarvamevamidaṃ brahma nānā'nānātayā sthitam / jṛmbhate vyavahārārthaṃ kevalaṃ kathitasthiti // 
śrīrāma uvāca / sūkṣmacchidrādigatyarthaṃ pūraṇārthaṃ ca khasya vā / aṇutāṃ sthūlatāṃ vāpi kāyo'yaṃ nīyate katham // 
śrīvasiṣṭha uvāca / kāṣṭhakrakacayoḥ śleṣādyathā chedaḥ pravartate / dvayoḥ saṃgharṣaṇādagniḥ svabhāvājjāyate tathā // 
māṃsaṃ kuyantrajaṭhare sthitaṃ śliṣṭamukhaṃ mithaḥ / ūrdhvādhaḥsaṃmilatsthūladdhyambhaḥsthairiva vaitasam // 
tasya kuṇḍalinī lakṣmīrnilīnāntarnijāspade / padmarāgasamudgasya kośe muktāvalī yathā // 
āvartaphalamāleva nityaṃ salasalāyate / daṇḍāhateva bhujagī samunnativivartinī // 
dyāvāpṛthivyormadhyasthā kriyeva spandadharmiṇī / saṃvinmadhuvibodhārko hṛtpadmapuṭaṣaṭpadī // 
tatsarvaṃ śaktipadmādi bāhyenābhyantaraistayā / hṛdi vyādhūyate vātaiḥ patravṛndamivābhitaḥ // 
yadvadvyoma sphuratyaṅga syabhāvāttatra vāyavaḥ / balavanmṛdu yatkiṃcidbhṛśaṃ kavalayanti tat // 
vātairāhanyamānaṃ tatpadmādi taralāyate / hṛdyanyānyaiti kāryeṇa pallavādi yathā taroḥ // 
deheṣvājaraṇaṃ sarvarasānāṃ pavano'nvaham / janayatyagnimanyonyasaṃgharṣādvanaveṇuvat // 
svabhāvaśītavātātmā dehastenauṣṇyametyatha / uditena sa sarvāṅge bhuvanaṃ bhānunā yathā // 
sarvato vicaredasmiṃstattejastārakākṛti / hṛtpadmahemabhramaro yogināṃ cintyatāṃ gatam // 
tatprakāśamayaṃ jñānaṃ cintitaṃ satprayacchati / yena yojanalakṣasthaṃ vastu nityaṃ hi dṛśyate // 
tasyāgnervāḍavasyeva jalaṃ saṃśuṣkamindhanam / māṃsapaṅkajakhaṇḍāḍhyaṃ hṛtsaraḥ kośavāsinaḥ // 
yadacchaṃ śītalatvaṃ ca tadasyātmendurucyate / itīndorutthitaḥ so'gniragnīṣomau hi dehakaḥ // 
sarvaṃ tūṣṇātmakaṃ kiṃcittejo'rkāgnyabhidhaṃ viduḥ / śītātmakaṃ tu somākhyamābhyāmeva kṛtaṃ jagat // 
vidyāvidyāsvarūpeṇa sarvaṃ sadasadātmanā / jagadvā yena nirvṛttaṃ tadevaivaṃ vibhajyate // 
saṃvitprakāśaṃ vidyādi sūryamagniṃ vidurbudhāḥ / asajjāḍyaṃ tamo vidyādyāhuḥ somaṃ manīṣiṇaḥ // 
śrīrāma uvāca / vahnirvāyvātmanaḥ somādudetīti munīśvara / somasyotpattimadhunā vada me vadatāṃ vara // 
śrīvasiṣṭha uvāca / agnīṣomau mithaḥ kāryakāraṇe ca vyavasthite / paryāyeṇa samaṃ caitau prajīṣete parasparam // 
janmāṅgabījāṅkuravattathā divasarātrivat / sthitiśchāyātapasamā kevalā saitayorbhavet // 
tulyakālopalambhāsāvitthaṃ chāyātapasthitiḥ / kevalaikopalambhāḍhyā sthitirdivasarātrivat // 
kāryakāraṇabhāvaśca dvividhaḥ kathito'nayoḥ / sadrūpapariṇāmottho vināśapariṇāmajaḥ // 
ekasmādyaddvitīyasya saṃbhavo'ṅkurabījavat / kāryakāraṇabhāvo'sau sadrūpapariṇāmajaḥ // 
ekanāśe dvitīyasya yadbhāvo dinarātrivat / kāryakāraṇabhāvo'sau vināśapariṇāmajaḥ // 
sadrūpapariṇāmasya mṛdghaṭakramasaṃsthiteḥ / akṣopalambhāditaratpramāṇaṃ nopayujyate // 
vināśapariṇāmasya dinarātrikramasthiteḥ / abhāvo'pyekavastustho gato mukhyapramāṇatām // 
anāsthā nāsti kartṛtvamityādyā''yuktivādinaḥ / avajñayā bahiṣkāryāḥ svānubhūtyapalāpinaḥ // 
pratyakṣavadabhāvo'pi pramaiva raghunandana / agnyabhāvo'pi śītasya pramāṇaṃ sarvajantuṣu // 
agnirdhūmatayā bhāgādyāṃ prayāti payodatām / sadrūpapariṇāmena tadagniḥ somakāraṇam // 
agnirnaṣṭatayā śaityādasāveva prayāti yat / vināśapariṇāmena tadagniḥ somakāraṇam // 
saptāmbudhipayaḥ pītvā dhūmodgāreṇa vāḍavaḥ / payodatāṃ prayātena tadeva janayatyalam // 
arkaḥ pītvā niśānāthamāmāvāsyaṃ punaḥpunaḥ / udgiratyamale pakṣe mṛṇālamiva sārasaḥ // 
pītvāmṛtopamaṃ śītaṃ prāṇaḥ somamukhāgame / abhrāgamātpūrayati śarīraṃ pīnatāṃ gataḥ // 
jalamapyudapāṃ bhoge prayātyarkasya raśmitām / sadrūpapariṇāmena tajjalaṃ vahnikāraṇam // 
nāśātmakatayā toyamauṣṇyatvādeti hyagnitām / bināśapariṇāmena tattoyaṃ vahnikāraṇam // 
agnervināśe sadrūpapariṇāmo niśākaraḥ / indorvināśe sadrūpapariṇāmo hutāśanaḥ // 
hutāśo nāśamāgatya somo bhavati vai tathā / divaso nāśamāgatya rātrirbhavati vai yathā // 
tamaḥprakāśayośchāyātapayordinarātrayoḥ / madhye vilakṣaṇaṃ rūpaṃ prājñairapi na labhyate // 
saṃdhirapyavilopaḥ syādetayoreva tadvapuḥ / bhāvābhāvairyathaikāsthāniṣṭhāvetau tathaiva hi // 
dvābhyāṃ caitanyajāḍyābhyāṃ bhūtāni prasphuranti hi / yathā tamaḥprakāśābhyāmahorātrā mahītale // 
cidūpajaḍarūpābhyāmāravdheyaṃ jagatsthitiḥ / jalāmṛtābhyāṃ miśrābhyāṃ śītā tanurivaindavī // 
prakāśamanalaṃ sūryaṃ cidrūpaṃ viddhi rāghava / jaḍātmakaṃ tamorūpaṃ viddhi somaśarīrakam // 
citsūrye nirmale dṛṣṭe nāma naśyedbhavodayam / vyomasūrye bahirdṛṣṭe yathā kṛṣṇaniśātamaḥ // 
somadehe jaḍe dṛṣṭe cinnije satyavadbhavet / niśīthe vilasatyabje yathā sauraprabhābharaḥ // 
somaṃ prakaṭayatyagniściddehasya ciraṃ prabhām / svasaṃvinmayaminduściddehasthaṃ rūpamarkajam // 
cinniṣkriyā tvanāmā sā kevalā nopalabhyate / āloka iva dīpena dehenaivāvagamyate // 
citaścetyonmukhatvena lābhaḥ saiva ca saṃsṛtiḥ / niścetyāyāḥ śubho lābho nirvāṇaṃ vā tadeva hi // 
anyonyalabdhasadvākyāvevaṃ kuḍyaprakāśavat / agnīṣomāvimau jñeyo saṃpṛktau dehadehinau // 
atiśāyini nirvāṇe jāḍye caivātiśāyini / agnīṣomasya caivāṅga sthitirbhavati kevalā // 
prāṇo'gniruṣṇaprakṛtirapānaḥ śītalaḥ śaśī / chāyātapavadityetau saṃsthitau mukhamārgagau // 
apāne śītale sattāmetyuṣṇaḥ prāṇapāvakaḥ / pratibimbamivādarśe sa ca tasmiṃstathaiva hi // 
cidagniḥ padmapatrasthaṃ somaṃ vācātmakaṃ tviṣā / janayatyanubhūtyeha kuḍyālokaṃ yathā bahiḥ // 
saṃsṛtyādau yathā kācitsaṃvicchītoṣṇarūpiṇī / agnīṣomābhidhāṃ prāptā saiva sarge nṛṇāmiha // 
yatra somakalā grastā kṣaṇaṃ sūryeṇa ṣoḍaśī / mukhādvitastimātraṃ syāttatra baddhapado bhava // 
śrīvasiṣṭha uvāca / aṇutāṃ sthūlatāṃ vāpi yathā gacchati yoginām / deho nāma tathā samyagvakṣyamāṇamidaṃ śrṛṇu // 
hṛdyabjacakrakośordhvaṃ prasphuratyānalaḥ kaṇaḥ / hemabhramaravatsāṃdhyavidyullava ivāmbude // 
sa pravardhanasaṃvittyā vātyayevāśu vardhate / saṃvidrūpatayā nūnamarkavadyāti codayam // 
saṃdhyābhraprathamārkābho vṛddhimabhyāgataḥ kṣaṇāt / gālayatyakhilaṃ sāṅgaṃ dehaṃ hema yathānalaḥ // 
jalasparśāsaho yuktyā galayetprapadādapi / bāhya evānalaḥ sparśātsvānte vastuviśeṣataḥ // 
sa śarīradvayaṃ paścādvidhūya kvāpi līyate / vikṣobhitena prāṇena nīhāro vātyayā yathā // 
ādhāranāḍīnirhīnā vyomasthaivāvaśiṣyate / śaktiḥ kuṇḍalinī vahnerdhūmalekheva nirgatā // 
kroḍīkṛtamanobuddhimayajīvādyahaṃkṛtiḥ / antaḥsphuraccamatkārā dhūmalekheva nāgarī // 
vise śaile tṛṇe bhittāvupale divi bhūtale / sā yathā yojyate yatra tena niryātyalaṃ tathā // 
saṃvittiḥ saiva yātyaṅga rasādyantaṃ yathākramam / rasenāpūrṇatāmeti tantrībhāra ivāmbunā // 
rasāpūrṇā yamākāraṃ bhāvayatyāśu tattathā / dhatte citrakṛto buddhau rekhā rāma yathā kṛtim // 
dṛḍhabhāvavaśādantarasthīnyāpnoti sā tataḥ / mātṛgarbhaniṣaṇṇeṣu susūkṣmevāṅkurasthitiḥ // 
yathābhimatamākāraṃ pramāṇaṃ vetti rāghava / jīvaśaktiravāpnoti sumervādi tṛṇādi ca // 
śrutaṃ tvayā yogasādhyamaṇimādyarthasādhanam / jñānasādhyamidānīṃ tvaṃ śrṛṇu śravaṇabhūṣaṇam // 
ekaṃ cinmātramastīha śuddhaṃ saumyamalakṣitam / sūkṣmātsūkṣmataraṃ śāntaṃ na jaganna jagatkriyā // 
taccinotyātmanātmānaṃ saṃkalponmukhatāṃ gatam / yadā tadā jīva iti proktamāvilatāṃ gatam // 
asatyameva saṃkalpabhrameṇedaṃ śarīrakam / jīvaḥ paśyati mūḍhātmā bālo yakṣamivoddhatam // 
yadā tu jñānadīpena samyagāloka āgataḥ / saṃkalpamoho jīvasya kṣīyate śaradabhravat // 
śāntimāyāti deho'yaṃ sarvasaṃkalpasaṃkṣayāt / tadā rāghava niḥśeṣaṃ dīpastailakṣaye yathā // 
nidrāvyapagame janturyathā svapnaṃ na paśyati / jīvo hi bhāvite satye tathā dehaṃ na paśyati // 
atattve tattvabhāvena jīvo dehāvṛtaḥ sthitaḥ / nirdeho bhavati śrīmān sukhī tattvaikabhāvanāt // 
anātmani śarīrādāvātmabhāvanamaṅga yat / sūryādyālokadurbhedaṃ hārdaṃ taddāruṇaṃ tamaḥ // 
ātmanyevātmabhāvena sarvavyāpi nirañjanam / cinmātramamalo'smīti jñānādityena naśyati // 
anye ca viditātmāno bhāvayanti yathaiva yat / tattathaivāśu paśyanti dṛḍhabhāvanayā tayā // 
dṛḍhabhāvānusaṃdhānādvimūḍhā api rāghava / viṣaṃ nayantyamṛtatāmamṛtaṃ viṣatāmapi // 
evaṃ yathā yadeveha bhāvyate dṛḍhabhāvanāt / bhūyate hi tadevāśu tadityālokitaṃ muhuḥ // 
satyabhāvanadṛṣṭo'yaṃ deho deho bhavatyalam / dṛṣṭastvasatyabhāvena vyomatāṃ yāti dehakaḥ // 
aṇimādipadaprāptau jñānayuktiriti śrutā / bhavatā sādhunā rāma yuktimanyāmimāṃ śrṛṇu // 
recakābhyāsayogena jīvaḥ kuṇḍalinīgṛhāt / uddhṛtya yojyate yāvadāmodaḥ pavanādiva // 
tyajyate virataspando deho'yaṃ kāṣṭhaloṣṭavat / dehe'pi jīve'pi matāvāsecaka ivādaraḥ // 
sthāvare jaṃgame vāpi yathābhimatayecchayā / bhoktuṃ tatsaṃpadaṃ samyagjīvo'ntarviniveśyate // 
iti siddhiśriyaṃ bhuktvā sthitaṃ cettadvapuḥ punaḥ / praviśyate svamanyadvā yadyattāta virocate // 
dehādayastathā bimbānvyāptavatyākhilānatha / saṃvidā jagadāpūrya saṃpūrṇa sthīyate'thavā // 
jñātvā sadābhyuditamujjhitadoṣamīśo yadyadyathā samabhivāñchati citprakāśaḥ / prāpnoti tattadacireṇa tathaiva rāma samyakpadaṃ viduranāvaraṇatvameva // 
śrīvasiṣṭha uvāca / aṇimādiguṇaiśvaryayuktā sā nṛpabhāminī / evaṃ babhūva cūḍālā ghanābhyāsavatī satī // 
jagāmākāśamārgeṇa viveśāmbudhikoṭaram / cacāra vasudhāpīṭhaṃ gaṅgevāmalaśītalā // 
kṣaṇamapyagatā bharturvakṣasaścetasastathā / sarveṣūvāsa rājyeṣu lakṣmīriva jagatsu ca // 
ākāśagāminī śyāmā vidyutprārambhabhūṣaṇā / babhrāma meghamāleva girimālā mahītale // 
kāṣṭhaṃ tṛṇopalaṃ bhūtaṃ khaṃ vātamanalaṃ jalam / nirvighnamaviśatsarvaṃ tanturmuktāphalaṃ yathā // 
merorupari śrṛṅgāṇi lokapālapurāṇi ca / digvyomodararandhrāṇi vijahāra yathāsukham // 
tiryagbhūtapiśācādyaiḥ sahanāgāmarāsuraiḥ / vidyādharāpsaraḥsiddhairvyavahāraṃ cakāra sā // 
yatnena taṃ ca bhartāramātmajñānāmṛtaṃ prati / bahuśo bodhayāmāsa cūḍālā na viveda saḥ // 
kalāvidagdhā mugdhā ca bāleyaṃ gṛhiṇī mama / ityevaṃ kevalaṃ rājā sa cūḍālāṃ viveda tām // 
etāvatāpi kālena tāmevaṃguṇaśālinīm / bālo vidyāmiva nṛpaścūḍālāṃ na viveda saḥ // 
sāpyalabdhātmaviśrāntestāṃ siddhiśriyamātmanaḥ / darśayāmāsa no rājñaḥ śūdrasyeva makhakriyām // 
śrīrāma uvāca / mahatyāḥ siddhayoginyāstasyā api śikhidhvajaḥ / yatnena prāpa no bodhaṃ budhyate'nyaḥ kathaṃ prabho // 
śrīvasiṣṭha uvāca / upadeśakramo rāma vyavasthāmātrapālanam / jñaptestu kāraṇaṃ śuddhā śiṣyaprajñaiva rāghava // 
na śrutena na puṇyena jñāyate jñeyamātmanaḥ / jānātyātmānamātmaiva sarpaḥ sarpapadāni va // 
śrīrāma uvāca / evaṃsthite vātha mune kathametajjagatsthitau / kramo gurūpadeśākhyaḥ svātmajñānasya kāraṇam // 
śrīvasiṣṭha uvāca / atyantakṛpaṇaḥ kaścitkirāṭo dhanadhānyavān / asti vindhyāṭavīkakṣe kuṭumbī brāhmaṇo yathā // 
tasyaikadā nipatitā gacchato vindhyajaṅgale / ekā varāṭikā rāma tṛṇajālakasaṃvṛte // 
kārpaṇyātsa prayatnena sarvaṃ tṛṇatuṣādikam / kapardakārthamabhito dudhāva divasatrayam // 
kapardakāḥ syurbhavatā catvāro'ṣṭau ca kālataḥ / tataḥ śataṃ sahasraṃ ca sahasre ceti cetasā // 
kalayañjaṅgale dīno rātriṃdivamatandritaḥ / janahāsasahasrāṇi bubudhe na paraṃ tu saḥ // 
tato dinatrayasyānte tena tasmācca jaṅgalāt / pūrṇendubimbapratimo labdhaścintāmaṇirmahān // 
taṃ prāpya tuṣṭahṛdayaḥ samāgamya gṛhaṃ sukham / prāptākhilajagadbhūtiḥ śāntasarvatayā sthitaḥ // 
evaṃ yathā kirāṭena kapardānveṣaṇena tat / ratnaṃ labdhaṃ jaganmūlyamahorātramakhedinā // 
tathā śrutopadeśena svātmajñānamavāpyate / anyadanviṣyate cānyallabhyate hi gurukramāt // 
brahma sarvendriyātītaṃ śrutādīndriyasaṃvidaḥ / tenopadeśādanagha nātmatattvamavāpyate // 
gurūpadeśaṃ ca vinā nātmatattvāgamo bhavet / kena cintāmaṇirlabdhaḥ kapardānveṣaṇaṃ vinā // 
tattvasyāsya mahārthasya gurūpakathanaṃ gatam / akāraṇaṃ kāraṇatāṃ maṇeriva kapardakaḥ // 
paśya rāghava māyeyaṃ mohinī mahatāmapi / anyadanviṣyate yatnādanyadāsādyate phalam // 
anyatkaroti puruṣaḥ phalamanyadeva prāpnoti yatrtriṣu jagatsvavalokyate ca / tasmādanantarabhavasya jagadbhramasya śreyo'tivāhanamasaṅgamanicchayaiva // 
śrīvasiṣṭha uvāca / tataḥ śikhidhvajo rājā tattvajñānapadaṃ vinā / ājagāma paraṃ mohaṃ tamondhatvamivāprajāḥ // 
duḥkhāgnidīpitamanā manāgapi vibhūtiṣu / tāsvabhīṣṭopanītāsu na reme'gniśikhāsviva // 
ekānteṣu diganteṣu nirjhareṣu guhāsu ca / ājagāma ratiṃ janturmukteṣurvyādhato yathā // 
rāghava tvamivāśeṣāḥ sāntvānunayabodhanaiḥ / prārthitaḥ kāryate bhṛtyairmahīpo divasakriyāḥ // 
nityamuddāmavairāgyaḥ parivrāḍiva śāntadhīḥ / khidyate ca mahābhogānsa bhoktuṃ ca śriyaṃ sthitaḥ // 
dadāvatitarāṃ dānaṃ gobhūmikanakādikam / devebhyo brāhmaṇebhyaśca svajanebhyaśca mānada // 
cacāra ca tapaḥ kartuṃ kṛcchracāndrāyaṇādikam / paribabhrāma tīrthāni vanānyāyatanāni ca // 
sa tathāpi viśokatvaṃ na manāgapi labdhavān / anidhānāṃ khananbhūmiṃ nidhānārthī nidhiṃ yathā // 
rātriṃdivaṃ mahāneṣa śuṣyatyeva kṛśānunā / cintayā cintayāmāsa saṃsāravyādhibheṣajam // 
cintāparavaśo dīno rājyaṃ svasya viṣopamam / mahāvibhavamapyagre nāpaśyatkhinnayā dhiyā // 
athaikadaikāntagatāṃ cūḍālāmaṅkamāgatām / idaṃ madhurayā vācā samuvāca śikhidhvajaḥ // 
śikhidhvaja uvāca / bhuktaṃ rājyaṃ ciraṃ kālaṃ bhuktā vibhavabhūmayaḥ / adhunāsmi virāgeṇa yukto gacchāmi kānanam // 
na sukhāni na duḥkhāni nāpado na ca saṃpadaḥ / kroḍīkurvanti tanvaṅgi muniṃ vananivāsinam // 
na deśabhaṅgasaṃmoho na saṃgrāme janakṣayaḥ / rājyādapyadhikaṃ manye sukhaṃ vananivāsinām // 
stabakastanadhāriṇyo raktapallavapāṇayaḥ / mañjarījālahāriṇyo lolaśubhrāmbudāṃśukāḥ // 
svaparāgāṅgarāgiṇyaḥ kṛtakausumamaṇḍanāḥ / āsevyakāñcanaśilānitambataṭaśobhitāḥ // 
taraṅgamauktikaprotasarinmuktālatāvṛtāḥ / latāvayasyāvalitā mugdhamugdhamṛgātmajāḥ // 
svabhāvoddāmasaugandhyā vitīrṇaphalabhojanāḥ / ṣaṭpadaśreṇinayanāḥ puṣpāpūralatāṅgikāḥ // 
āsvādyasyandatāṃ yātāḥ śītalāmalagātrikāḥ / ramayanti tvamiva māṃ vanavīthyo varānane // 
yathā viviktamekānte mano bhavati nirvṛtam / na tathā śaśibimbeṣu na ca brahmendrasadmasu // 
asminsanmantraṇe tanvi na vighnaṃ kartumarhasi / bharturvighaṭayantīcchāṃ na svapne'pi kulastriyaḥ // 
cūḍālovāca / prāptakālaṃ kṛtaṃ kāryaṃ rājate nātha netarat / vasante rājate puṣpaṃ phalaṃ śaradi rājate // 
jarājaraṭhadehānāṃ yukto vanasamāśrayaḥ / na yūnāṃ tvādṛśāmeva tenaitanme na rocate // 
yauvanena mahārāja na yāvadvayamujjhitāḥ / puṣpaugheṇeva taravastāvacchobhāmahe gṛhe // 
puṣpadhānā puṣpamitajarasā saha kānanam / samaṃ gṛhādgamiṣyāmo haṃsā iva sarovarāt // 
aprāptakālaṃ nṛpateḥ prajāpālanamujjhataḥ / rājanyasyaiva randhrasya mahadeno bhaviṣyati // 
aprāptakāriṇaṃ bhūpaṃ rodhayanti ca vai prajāḥ / rodhayanti hyakāryebhyaḥ prabhuṃ bhṛtyāḥ parasparam // 
śikhidhvaja uvāca / alamutpalapatrākṣi vighnenābhimatasya me / viddhi māṃ gatameveto dūramekāntakānanam // 
bālā tvamanavadyāṅgi nāgantavyaṃ vanaṃ tvayā / puṃsāmapi hi mṛdvaṅgi durvigāhyo vanāśrayaḥ // 
samarthā na vanāvāse yoṣitaḥ kaṭhinā api / kānane puṣpamañjaryaḥ soḍhuṃ śastrālimakṣamāḥ // 
bhavatyā pālayantyeha rājye sthātavyamuttame / kuṭumbabhārodvahanaṃ patyau yāte vrataṃ striyaḥ // 
śrīvasiṣṭha uvāca / ityuktvā dayitāṃ rājā tāminduvadanāṃ vaśī / uttasthau snātumakhilaṃ dinakāryaṃ cakāra ca // 
athojjhitaprajāceṣṭo ravirastācalaṃ yayau / śikhidhvajo vanamiva samastajanadurgamam // 
saṃhṛtya vitataṃ rūpaṃ tamevānuyayau prabhā / nāthaṃ bhavananiṣkrāntaṃ cūḍālevānurāgiṇī // 
āyayau yāminī śyāmā bhuvanaṃ bhasmadhūsaram / dhṛtavyomāpagaṃ śarvaṃ saṃśleṣā yamuneva sā // 
dikṣu saṃdhyābdadantāsu sthitāsu kṛtamaṇḍalam / tamālabālakāṅkāsu jyotsnāhāsodayāṅkitam // 
gacchatoraparaṃ pāraṃ daṃpatyormairava padam / devodyānamayaṃ rantuṃ dinaśrīdinanāthayoḥ // 
āgacchatoridaṃ pāraṃ hyaghatīkṣṇakarojjhitam / niśāniśānāyakayordaṃpatyormairavaṃ punaḥ // 
tārāgaṇo'tha dadṛśe vikīrṇo vyomakuṭṭime / mukto maṅgalalājānāṃ digvadhūbhirivāñjaliḥ // 
candrānanā tamaḥśyāmā śrāntā kusumahāsinī / yāminī yauvanaṃ prāpa sarojamukulastanī // 
kṛtasaṃdhyāsamācāraḥ sahacūḍālayeṣṭayā / suṣvāpa śayane bhūyo maināka iva sāgare // 
athārdharātrasamaye deśe niḥśabdatāṃ gate / ghananidrāśilākośanilīne sakale jane // 
sa tasyāṃ saṃprasuptāyāṃ śayane komalāṃśuke / bhṛśaṃ nidrāvimūḍhāyāṃ bhramaryāmiva paṅkaje // 
tatyāja dayitāṃ suptāmaṅkādrājā śikhidhvajaḥ / svairaṃ svairaṃ mukhaṃ rāhordiśaṃ cāndraprabhāmiva // 
uttasthau śayanāllīnavadhūkārdhāñcalāṃśukāt / salakṣmīkāntilolormerhariḥ kṣīrārṇavādiva // 
vīrakramārthaṃ yāmīti tatraivānucaravrajam / yojayitvā jagāmāsau purānnirgatya pūrṇadhīḥ // 
rājyalakṣmi namastubhyamityuktvā maṇḍalādgataḥ / viveśogrāmaraṇyānīmeko nada ivārṇavam // 
ghanāndhakāragulmāḍhyā kṣudrabhūtaughakarkaśā / sāraṇyānī niśā sārdhaṃ samaṃ tenātivāhitā // 
prātaḥ śūnyāmaraṇyānīṃ sa nītvā vitataṃ dinam / samamarkeṇa kasyāṃcidviśaśrāma vanāvanau // 
bhānāvadṛśyatāṃ yāte tatra snānādipūrvakam / kiṃcitphalādikaṃ bhuktvā tāṃ nināya tamasvinīm // 
punaḥ prātaḥ purāṇyuccairmaṇḍalāni girīnnadīḥ / javādullaṅghayāmāsa rājā dvādaśaśarvarīḥ // 
tato mandaraśailasya taṭasthaṃ janadurgamam / prāpa kānanamatyantadūrasthajanatāpuram // 
raṭatpraṇālasalilavāpīvalitapādapam / śīrṇavedyālayajñātabhūtapūrvadvijāśramam // 
kṣudraprāṇivinirmuktasiddhasevyalatālayam / āpūrṇapādapalataṃ prāṇavṛttikraraiḥ phalaiḥ // 
tatraikasminsame śuddhe sthale salilamālite / śītale śādvalaśyāme snigdhe saphalapādape // 
samañjarībhirvallībhiḥ sa cakāroṭajālayam / prāvṛṭkālaḥ savidyudbhirnīlābhrairiva pañjaram // 
masṛṇaṃ vaiṇavaṃ daṇḍaṃ phalabhojanabhājanam / arghapātraṃ puṣpabhāṇḍamakṣamālāṃ kamaṇḍalum // 
kanthāṃ śītāpanodāya bṛsīṃ caiva mṛgājinam / ānīyāyojayattasminmaṭhikāmandire nṛpa // 
yatkiṃcidanyadvā vastu yogyaṃ tāpasakarmaṇi / tattatra sthāpayāmāsa jagatīva kramaṃ vidhiḥ // 
saṃdhyāpūrvaṃ japaṃ prātaḥ prahare sa tadākarot / puṣpoccayaṃ dvitīye tu snānaṃ devārcanaṃ tataḥ // 
paścādvanaphalaṃ kiṃcidvanakandaṃ visādi ca / bhuktvā japyaparo bhūtvā nināyaiko niśāṃ vaśī // 
iti divasamakhedaṃ mandaropāntakacche viracita uṭaje'ntarmālaveśo nināya / navanṛpativilāsaṃ taṃ na sasmāra kaṃ vā sphurati hṛdi viveke rājyalakṣmyo haranti // 
śrīvasiṣṭha uvāca / evaṃ śikhidhvajaḥ pūrṇamaṭhikāyāṃ vane sthitaḥ / idānīṃ śrṛṇu cūḍālā sā kiṃ kṛtavatī gṛhe // 
tatrārdharātrasamaye dūraṃ yāte śikhidhvaje / hariṇī grāmasupteva cūḍālā bubudhe bhayāt // 
apaśyatpatinirhīnā śayanaṃ śūnyatā gatam / abhāskaramapūrṇendu śāntaśobhamivāmbaram // 
uttasthau kiṃcidāmlānavadanā khedaśālinī / kusikteva mahāvallī nirutsāhāṅgapallavā // 
na prasannā na vimalā babhūvākulatāṃ gatā / dinaśrīriva nīhāradhūsarā sā vyatiṣṭhata // 
kṣaṇaṃ śayyopaviṣṭaiva cintayāmāsa cintayā / kaṣṭaṃ rājyaṃ prabhustyaktvā vanaṃ yāto gṛhāditi // 
tanmayehādya kiṃ kāryaṃ tatsamīpaṃ vrajāmyaham / bhartaiva gatiruddiṣṭā vidhinā prakṛtā striyaḥ // 
iti saṃcintya bhartāramanugantuṃ samutthitā / cūḍālā vātarandhreṇa nirgatyāmbaramāyayau // 
babhrāmāmbaramārgeṇa vātaskandhena yoginī / kurvatī siddhasārthasya mukhenānyenduvibhramam // 
dadarśātha yathāyātaṃ rātrau khaṅgadharaṃ patim / bhramantamekamekānte vetālasamayoditam // 
tādṛśaṃ patimālokya sthitvā gaganakoṭare / bhaviṣyaccintayāmāsa sarvaṃ bharturakhaṇḍitam // 
yathā yena yadā yatra yāvatkāryaṃ yathodayam / yathā ca nirvṛtiḥ sphārā gantavyā tena rāghava // 
avaśyaṃ bhavitavyaṃ tadbharturdṛṣṭvā puraḥ sthitam / tadeva saṃvādayituṃ gamanātsā nyavartata // 
āstāṃ mamādya gamanaṃ kāle nāticireṇa hi / mayāsya pārśve gantavyaṃ niyatereṣa niścayaḥ // 
iti saṃcintya cūḍālā praviśyāntaḥpuraṃ punaḥ / suṣvāpa śayane śaṃbhoḥ śirasīvaindavī kalā // 
kenacitkāraṇenāsau gataḥ saṃprati bhūpatiḥ / iti pauraṃ janaṃ sarvamāśvāsyātiṣṭhadaṅganā // 
rājyaṃ rarakṣa bhartustatkrameṇa samadarśanāt / yathā kālena kedāraṃ pakvaṃ kalamagopikā // 
tayostadā'vahatkālo daṃpatyoḥ sthitayostathā / adṛṣṭānyonyamukhayo rājyakānanapālayoḥ // 
jagāmātha dinaṃ pakṣo māso'tha ṛtuvatsaraḥ / śikhidhvajasya vipine cūḍālāyāḥ svamandire // 
bahunātra kimuktena varṣāṇyaṣṭādaśāṅganā / cūḍālovāsa sadane vanagucche śikhidhvajaḥ // 
atha yāteṣu bahuṣu varṣeṣu jarasā vṛte / śikhidhvaje mahāśailataṭakoṭaravāsini // 
bhartuḥ kaṣāyapākaṃ tadālakṣya pālitaṃ cirāt / tadā tasyātha yāteṣu varṣeṣu jarasā vane // 
tadā tasyātmakāryasya bhavitavyatayā tathā / bhartuḥ samīpagamane mama kālo'yamityatha // 
saṃcintya mandaropāntaṃ gantuṃ buddhiṃ cakāra sā / cacārāntaḥpurādrātrau tatāra nabhasaḥ patham // 
jagāma vātaskandhena gacchantī khe dadarśa sā / kalpavṛkṣāṃśukacchannaratnastabakabhūṣitāḥ // 
nandanodyānanilayā raktāḥ siddhābhisārikāḥ / parāmṛṣṭenduśakalānprāleyakaṇavarṣiṇaḥ // 
siddhottamāttasaugandhyānsparśayāmāsa mārutān / candrabimbāmṛtāmbhodhermahāvīciparamparām // 
apaśyannirmalajyotsnāmambarāntaratāṃ gatā / meghāntareṇa gacchantī meghalagnāśca vidyutaḥ // 
aviyuktāḥ svabhartrā sā bhūyo bhūyo vyalokayat / uvāca cātmanaivāho yāvajjīvaṃ śarīriṇām // 
na svabhāvaḥ śamaṃ yāti mamāpyutkaṇṭhitaṃ manaḥ / kadā mṛgendraskandhaṃ taṃ praṇayapravaṇaṃ punaḥ // 
paśyāmi kāntamityuktaṃ mamāpyutkaṇṭhate manaḥ / mañjarījālavalitāstaruṃ vallyaḥ svakaṃ patim // 
na muñcanti kṣaṇamiti mamāpyutkaṇṭhate manaḥ / yatheyamagrajā kāntameti siddhābhisārikā // 
tathā kadāhameṣyāmi mamāpīti manaḥ sthitam / ime mandāśca maruta ete ca śaśinaḥ karāḥ // 
vanarājaya etāśca mamāpyutkaṇṭhayantyaho / he cittājña mudhaivāntaḥ kiṃ tvaṃ tāṇḍavitaṃ sthitam // 
sā vyomanirmalā sādho kva te yātā vivekitā / athavā citta bhartāraṃ svaṃ pratyutkaṇṭhase sakhe // 
tiṣṭhotkaṇṭhābhivalitaṃ kiṃ samutkaṇṭhitena me / kiṃ vṛthotkaṇṭhase vāme bhartā yāto jarāṃ bhavet // 
tapasvī kṛśagātraśca bhavennirvāsanastathā / mano rājyādyabhogebhyo manye'syāmūlatāṃ gatam // 
vāsanālatikā prāvuṇnadī nadagatā yathā / ekāntarata ekātmā nīrasaḥ śāntavāsanaḥ // 
manye bhavati me bhartā śuṣkavṛkṣasamasthitiḥ / tathāpi citta kotkaṇṭhā bhavatotkaṇṭhayānvitam // 
matimudbodhya yogena śleṣayiṣyāmyahaṃ patim / pramṛṣṭakalanaṃ bhartuḥ samīkṛtya mano muneḥ // 
rājya eva niyokṣyāmi nivatsyāvaḥ sukhaṃ ciram / aho nu cirakālena manorathamimaṃ śubham // 
ahamāsādayiṣyāmi yadbhartā samacintitaḥ / samagrānandavṛndānāmetadevopari sthitam // 
yatsamānamanovṛttisaṅgamāsvādane sukham / iti cintayatī vyomnā cūḍālollaṅghya parvatān // 
deśānabdāndigantāṃśca prāpa mandarakandaram / adṛśyaiva nabhaḥsthaiva praviveśa vanāntaram // 
vātyeva pādapalatāspandavedyagamāgamā / vanaikadeśe kasmiṃścitkṛtaparṇoṭaje patim // 
dṛṣṭvā yogena bubudhe dehāntaramivāsthitam / hārakeyūrakaṭakakuṇḍalādivibhūṣitaḥ // 
abhavanmerukāntiryastamevātra dadarśa sā / kṛśāṅgaṃ kṛṣṇavarṇaṃ ca jīrṇaparṇamiva sthitam // 
kajjalāmbubharasnātaṃ bhṛṅgīśamiva nispṛham / cīrāmbaradharaṃ śāntamekākinamavasthitam // 
sthalīniṣaṇṇaṃ puṣpāṇi grathayantaṃ jaṭāṅkitam / tamālokyānavadyāṅgī cūḍālā pīvarastanī // 
kiṃcijjātaviṣādaivamuvācātmani cetasā / aho nu viṣamaṃ maurkhyaṃ tadanātmajñatātmakam // 
evaṃvidhāḥ samāyānti daśā maurkhyaprasādataḥ / ayaṃ sa rājā lakṣmīvānyato me'tipriyaḥ patiḥ // 
hṛdi mohaghanakṣu'ṇṇāmimāmabhyāgato daśām / tadavaśyamihādyaiva nāthaṃ viditavedyatām // 
nayāmyatra na saṃdeho bhogamokṣaśriyaṃ tathā / idaṃ rūpaṃ parityajya rūpeṇānyena kenacit // 
sakāśamasya gacchāmi bodhaṃ dātumanuttamam / bāleyaṃ mama kānteti maduktaṃ na karotyalam // 
tasmāttāpasarūpeṇa bodhayāmi patiṃ kṣaṇāt / bhartā kaṣāyapākena paripakvamatiḥ sthitaḥ // 
cetasyasyādya vimale svaṃ tattvaṃ pratibimbati / iti saṃcitya cūḍālā babhūva dvijadārakaḥ // 
īṣaddhyānādgatānyatvaṃ kṣaṇādambutaraṅgavat / papāta vipine tasmindvijaputrakarūpiṇī // 
bharturadhyājagāmāgraṃ mandasmitalasanmukhī / dadarśa dvijaputraṃ taṃ puro yātaṃ śikhidhvajaḥ // 
vanāntarādupāyātaṃ tapo mūrtimivāsthitam / dravatkanakagaurāṅgaṃ muktāhāravibhūṣitam // 
śuklayajñopavītāṅgaṃ śuklāmbarayugāvṛtam / kamaṇḍaludharaṃ kāntaṃ puro yātaṃ śikhidhvajaḥ // 
vyāptaprakoṣṭhadviguṇenākṣasūtreṇa cāruṇā / bhūmāvalagnagātreṇa kiṣkumātreṇa ca sthitam // 
kuntalavyāptamūrdhānaṃ sālimālamivāmbujam / bhāsayantaṃ pradeśaṃ taṃ śārīrairdīptimaṇḍalaiḥ // 
kuṇḍalābhūṣitamukhaṃ navamarkamivoditam / śikhāsaṃprotamandāraṃ śrṛṅgasthendumivācalam // 
kāntopaśāntavapuṣamūrjitaṃ vijitendriyam / himābhabhasmatilakaṃ bhūṣitālokasundaram // 
meruhemataṭīlīnapūrṇendumiva cañcalam / tamālokya dvijasutaṃ samuttasthau śikhidhvajaḥ // 
devaputrāgamadhiyā saṃparityaktapādukaḥ / devaputra namaskāra idamāsanamāsyatām // 
ityasya darśayāmāsa pāṇinā patraviṣṭaram / dadau ca dvijaputrasya puṣpamuṣṭiṃ karotkare // 
candraḥ kumudakhaṇḍasya prāleyamiva pallave / he rājarṣe namastubhyamiti dvijasuto'vadat // 
gṛhītvā kusumānyasmādviveśa patraviṣṭare / śikhidhvaja uvāca / devaputra mahābhāga kuta āgamanaṃ kṛtam / divasaḥ saphalo manye yattvāmadyāsmi dṛṣṭavān // 
idamarghyamidaṃ pādyaṃ puṣpāṇīmāni mānada / imā pragrathitā mālā gṛhyantāṃ bhadramastu te // 
śrīvasiṣṭha uvāca / ityuktvā pādyamarghyaṃ ca mālāṃ puṣpāṇi cānagha / śikhidhvajastadiṣṭāyai dadau devyai yathākhilam // 
cūḍālovāca / subahūni paribhrānto bhūtalāyatanānyaham / tvattaḥ pūjā yathā prāptā mayeyaṃ na tathānyataḥ // 
peśalenānurūpeṇa praśrayeṇāmunānagha / manye'haṃ nūnamatyantaciraṃjīvī bhaviṣyasi // 
śāntena manasodāramārādunmuktakalpanam / nirvāṇārthaṃ tapaḥ sādho kaccitsaṃbhṛtavānasi // 
asidhārāsamaṃ saumya śāntavratamidaṃ tava / sphītaṃ yadrājyamutsṛjya mahāvananiṣevaṇam // 
śikhidhvaja uvāca / jānāsi bhagavansarvaṃ devastvaṃ ko'tra vismayaḥ / śriyaiva lokottarayā jñāyase cihnarūpayā // 
etānyaṅgāni te candrāddhaṭitānīti me matiḥ / athavā kiṃ samālokādamṛteneva siñcasi // 
asti me dayitā kāntā pāti madrājyamadya tat / taveva tasyā dṛṣṭāni tānyaṅgānīha sundara // 
upaśāntaṃ ca kāntaṃ ca vapurāpādamastakam / śrṛṅgaṃ śubhrāmbudeneva puṣpeṇācchādayāmunā // 
niṣkalaṅkendusaṃkāśamaṅgamādityatejasā / manye te glānimāyāti sumanaḥpatrapelavam // 
devārcanāyopacitamidamitthaṃ sitaṃ mayā / aṅga tvadaṅgasaṅgena tatprayātu kṛtārthatām // 
jīvitaṃ yāti sāphalyaṃ svamabhyāgatapūjayā / devādapyadhikaṃ pūjyaḥ satāmabhyāgato janaḥ // 
tatkastvaṃ kasya putrastvaṃ kimāyāto'syanugrahāt / etanme saṃśayaṃ chindhi vimalendusamānana // 
brāhmaṇa uvāca / rājanme śṛṇu vakṣyāmi yathāpṛṣṭamakhaṇḍitam / ko nāma paripṛcchantaṃ vinītaṃ vañcayetpumān // 
astyasmiñjagatīkośe śuddhātmā nārado muniḥ / puṇyalakṣmyā mukhe kānte karpūratilakopamaḥ // 
sa kadācinmunirdevo guhāyāṃ dhyānamāsthitaḥ / tatra hemataṭe gaṅgā vahatyurutaraṅgiṇī // 
merulakṣmyāṃ sphuradrūpā bhānti hāralatā yathā / ekadā nāradamunirdhyānānte sa sarittaṭe // 
dhvanadvalayamaśrauṣīllīlākalakalāravam / kimetadityasau kiṃcijjātaprāyakutūhalaḥ // 
helayālokayannadyāmapaśyallalanāgaṇam / rambhātilottamāprāyaṃ niryātaṃ jalalīlayā // 
krīḍantaṃ tyaktavasanaṃ deśe puruṣavarjite / kāñcanāmbhojamukulasaṃkāśaiḥ stanamaṇḍalaiḥ // 
parivellitamanyonyaṃ phalakāntaṃ drumaṃ yathā / drutahemarasāpūranirbharābhogabhāsuraiḥ // 
kurvantamurubhiḥ kāmamandirastambhasaṃcayam / nirmalīkṛtacandreṇa vyāptāṃ vyomavilāsinīm // 
lāvaṇyarasapūreṇa tarjayantamivāpagām / prākārairamarodyānarathacakrairmanobhuvaḥ // 
utpathārpitagaṅgāmbu nitambataṭasetubhiḥ / sarvatra dṛṣṭasarvāṅgaṃ viśvarūpamiva sthitam // 
pratibimbitasarvāṅgamanyonyādarśatāṃ gatam / kālakalpatarorvarṣaviṭapātpakṣapallavāt // 
vividhartulatājālāddinaśrīkalikākulāt / ālokapuṣparajaso jātādgaganakānane // 
sphurajjalakhagaprotātsaptābdhyekālavāḍakāt / stanastabakavṛndeṣu spardhayātirasānvitam // 
uddhṛtyoddhṛtya saṃpūrṇadalitāmbhojapallavam / ālolālakakeśākṣitārakādimadhuvratam // 
amṛtāpadvighātāya kośasaṃcayakāribhiḥ / duṣprāpe bhūtasaṃghānāṃ vikasatkanakāmbuje // 
padminīpallavācchanne gupte merorguhāntare / śītale svardhunītīre toyonmṛṣṭamale suraiḥ // 
candrabimbakalāpūramekatraivopasaṃhṛtam / straiṇamālokya tatkāntaṃ sahasaiva mano muneḥ // 
anāśritavivekāṃśaṃ babhūvānanditaṃ sphurat / ānandavalite citte kṣubdhe prāṇānile sthite // 
babhūva tasya hṛṣṭasya madanaskhalitaṃ tadā / phalaṃ rasāpūrṇamiva grīṣmānta iva toyadaḥ // 
pratyagrapādapaśchinnalatāvṛnta ivottama / avaśyāyakaṇaspandī śaśāṅka iva vā muniḥ // 
visaṃ dvidhāpātamiva galatsāraraso'bhavat // 
śikhidhvaja uvāca / tādṛśo'pi bahujñopi jīvanmukto'pyasau muniḥ / niriccho'pi nirāgopi na kiṃcidupamo'pyalam / sabāhyābhyantaraṃ nityamākāśaviśadopi ca // 
nāradopi kathaṃ brahman madanaskhalito'bhavat // 
cūḍālovāca / sarvasyā eva rājarṣe bhūtajāterjagatrtraye / devāderapi dehoyaṃ dvayātmaiva svabhāvataḥ // 
ajñamastvatha tajjñaṃ vā yāvatsvāntaṃ śarīrakam / sarvameva jagatyaṅga sukhaduḥkhamayaṃ smṛtam // 
tṛptyādinā padārthena kenacidvardhate sukham / āloka iva dīpena mahāmbudhirivendunā // 
kṣudhādinā padārthena duḥkhaṃ kenacideva hi / tamo meghapaṭeneva svabhāvo hyatra kāraṇam // 
svarūpe nirmale satye nimeṣamapi vismṛte / dṛśyamullāsamāpnoti prāvṛṣīva payodharaḥ // 
anāratānusaṃdhānādapyunmeṣamavismṛte / svarūpe nollasatyeṣa citte dṛśyapiśācakaḥ // 
yathā tamaḥprakāśābhyāmahorātrau sthitiṃ gatau / tathaiva sukhaduḥkhābhyāṃ śarīraṃ sthitimāgatam // 
evaṃ hi sukhaduḥkhe dve janmakāraṇadarśanāt / akṣasya gāḍhatāṃ yāte paṭe kuṅkumavaddṛḍham // 
tajjñasya tvaṅga lagato manāgapi na tadvaśāt / yathā śubhāśubhau rāgādinākrāntatarau maṇeḥ // 
puraḥsthavastubhāvena rañjanāṃ sphaṭiko yathā / tajjñastathā naiti bodhājjīvanmuktamatirmuniḥ // 
vastunaḥ śleṣamātreṇa ghanarañjitameti dhīḥ / gate'pi vastuni dṛḍhaṃ buddhiryatparitāpitā // 
gate'pi kuṅkume vastraṃ tadīyamanurañjanam / na jahāti yathā mūḍhastathā viṣayarañjanam // 
anenaiva krameṇaitau bandhamokṣau vyavasthitau / bhāvanātānavaṃ mokṣo bandho hi dṛḍhabhāvanā // 
śikhidhvaja uvāca / svotpattikāraṇaprāptau kathaṃ duḥkhaṃ sukhaṃ ca vā / abhyudetīti vada me dūrasthānāmapi prabho // 
atyudāramatīvācchaṃ bahvarthaṃ vacanaṃ tava / śrotuṃ tṛptiṃ na gacchāmi mayūro'bhraraveṣviva // 
cūḍālovāca / svotpattikāraṇaṃ hṛdyaṃ labdhvā kāyākṣipāṇibhiḥ / sukhasaṃvidiyaṃ bālā nūnamullasati svataḥ // 
hṛdgatā kṣobhamāyātā jīvaṃ kuṇḍalinīgatam / jīvasya niyatā nāḍyaḥ pṛthagdehe sthitiṃ gatāḥ // 
prāṇāvapūritā nāḍīrjīva ākrāmati sphuran // 
saṃsparśaikaprabuddhātmā raso drumalatā iva / sukhaprabodhasaṃcāre duḥkhabodhāgame tathā // 
jīvasya niyatā nāḍyaḥ pṛthagdehasthitiṃ gatāḥ / sukhinaḥ prasphuratyeṣā dhīratāśu na duḥkhinaḥ // 
te hi mārgāḥ suveṣasya kuveṣasya na te śubhāḥ / yāvatpramāṇaṃ jīvo'yaṃ saṃśāmyatyaparisphuran / tāvatpramāṇamevainaṃ muktaṃ muktamavehi vai / yāvatpramāṇamadhikaṃ sphurati kṣubdhamārutam / tāvatpramāṇamevainaṃ baddhaṃ baddhamavehi me // 
sukhaduḥkhakalāspando bandho jīvasya netaraḥ / tadabhāve hi mokṣaḥ syāditi dvedhā vyavasthitiḥ // 
sukhaduḥkhadaśe yāvadānīte nendriyaiḥ śaṭhaiḥ / tāvatsukhasamaḥ saumyo jīvastiṣṭhati śāntavat // 
sukhamālokya vā duḥkhamakṣātītaścaladvapuḥ / samullasati jīvo'ntardṛṣṭvendumiva toyadhiḥ // 
jīvaḥ kṣubhyati dṛṣṭena saṃvidāṃga sukhādinā / āmiṣeṇeva mārjāro maurkhyamevātra kāraṇam // 
śuddhena bodhyabodhena svātmajñānamayātmanā / sukhaduḥkhādi nāstīti tenāsau yāti saumyatām // 
na tatsukhādi no tanme mudhā cāyamahaṃ sthitaḥ / iti jīvaḥ prabuddho hi nirvāṇaṃ yāti śāmyati // 
sukhādyavastvatadrūpamityantarbodhasaṃvidā / na tadunmukhatāṃ yāti jīvaḥ śāmyati kevalam // 
sarvameva cidākāśaṃ brahmeti ghananiścaye / sthitiṃ yāte śamaṃ yāti jīvo niḥsnehadīpavat // 
dīpavacchamamāyāti sukhādisnehasaṃkṣaye / sarvamevamiti jñānājjīvo'dvitvavibhāvanāt // 
sarvamākāśameveti buddhvā kṣobhaṃ na gacchati / jīvasyānena śūnyasya kaḥ kila kṣobhavibhramaḥ // 
jīvenedṛgvidhenaiva yathā prathamasargataḥ / svayaṃ saṃvidito mārgastenaivādyāpi gacchati // 
śikhidhvaja uvāca / sukhasaṃcārayogyāsu jīve sarati nāḍiṣu / devaputra bhavatyeva tadvīryacyavanaṃ katham // 
cūḍālovāca / jīvaḥ kṣobhayati kṣubdhaḥ prāṇādipavanāvalim / saṃvidā jñāṃśamātreṇa senāmiva mahīpatiḥ // 
vātaspandena medo'ntarmajjāsāraśca saṃsthitaḥ / tyajatyāśu prasaugandhyaṃ rajaḥ patraphalādikam // 
calitaṃ tattvadho yāti garjādiva ghanādi khe // 
dehanāḍīpraṇālena yāti śukraṃ bahiḥ svataḥ // 
śikhidhvaja uvāca / devaputramahājño'si vetsi pūrvāṃ ca tatsthitim / jñāyase vacanādeva svabhāvo hi kimucyate // 
cūḍālovāca / ādyasarge yathā sadyaḥ sphuritaṃ brahma brahmaṇi / ghaṭāvaṭapaṭādyātma tathaivādyavyavasthitam // 
kākatālīyavadvāribudbudotpattināśavat / ghuṇākṣaravaducchūnaṃ taṃ svabhāvaṃ vidurbudhāḥ // 
asminsvabhāvavaśato jagati prarūḍhe dehā bhramanti parito vividhā vikārāḥ / prakṣīṇavāsanatayā na bhavanti kecidbhūyo bhavanti ca punastvitare ghanāsthāḥ // 
cūḍālovāca / ātmasvabhāvavaśato jātaṃ jagadidaṃ mahat / sthitiṃ vāsanayābhyetya dharmādharmavaśe sthitam // 
vāsanāhrāsamānīya dharmādharmairna gṛhyate / tato na jāyate janturiti no darśanaṃ mune // 
śikhidhvaja uvāca / atyudāraṃ mahārthaṃ ca vakṣi tvaṃ vadatāṃ vara / anubhūtimupārūḍhaṃ gūḍhaṃ ca paramārthavat // 
tvadvākyavibhavenādya śrutenānena sundara / pītenevāmṛtenāhamantaryāto'smi śītatām // 
tatsamāsena tāṃ tāvadātmotpattiṃ vadāśu me / tataḥ śroṣyāmi yatnena jñānagarbhāṃ giraṃ tava // 
tena padmajaputreṇa muninā nāradena tat / kva kṛtaṃ vīryamāryeṇa kathayādya yathāsthitam // 
cūḍālovāca / tato nibadhnatā tena manomattamataṅgajam / vivekavipulālāne śuddhayā dhīvaratrayā // 
tadvīryaṃ kalpakālāgnigalitendudravopamam / rasānāṃ pāradādīnāṃ divyānāmanurañjanam // 
muninā pārśvage kumbhe sphāṭike vilasadrucau / adbhute vidrutākāraṃ candre candra ivārpitam // 
tatra śaile bṛhatkānte sthūlaḥ pārśveṣu cābhitaḥ / gambhīrakukṣiḥ sudṛḍhaścopalāhananakṣamaḥ // 
saṃkalpitena kṣīreṇa sa kumbhastena pūritaḥ / amṛtāpūrabhinnena vidhinevāmṛtārṇavaḥ // 
tatra māsādgato vṛddhiṃ munimandāhutikramaḥ / amṛtābdhau śubho garbha indorindurivānujaḥ // 
induṃ māsa ivāpūrṇaṃ kālena suṣuve ghaṭaḥ / garbhaṃ kamalapatrākṣaṃ prasūnamiva mādhavaḥ // 
paripūrṇasamastāṅgaḥ kumbhādgarbho viniryayau / induḥ sūkṣmādivāmbhodheraparaḥ kṣayavarjitaḥ // 
dinaiḥ katipayaireva vṛddhimabhyājagāma saḥ / aprameyāṅgasaundaryaḥ śuklapakṣe śaśī yathā // 
sarvasaṃskārasaṃpanne sa tasminnārado muniḥ / bhāṇḍādbhāṇḍa ivāśeṣaṃ vidyādhanamayo'jayat // 
dinaiḥ katipayaireva vijñātāśeṣavāṅmayam / cakārainaṃ munivaraḥ pratibimbamivātmanaḥ // 
tenārājata putreṇa muninā munināyakaḥ / ratnādrau pratibimbena saṃdhyodita ivoḍurāṭ // 
athainaṃ putramādāya brahmalokaṃ sa nāradaḥ / jagāmātha svapitaraṃ brahmāṇaṃ cābhyavādayat // 
kṛtābhivandanaṃ brahmā pautramādāya taṃ tadā / abhivāditavedādiṃ svayamaṅke nyaveśayat // 
athāśīrvādamātreṇa sarvajñaṃ jñānapāragam / pautraṃ taṃ kumbhanāmānaṃ cakāra kamalodbhavaḥ // 
sādho so'hamayaṃ kumbhaḥ pautro'haṃ padmajanmanaḥ / putro'haṃ nāradamuneḥ kumbhanāmāsmi kumbhajaḥ // 
nivasāmyabjajapure pitrā saha yathāsukham / catvāraḥ suhṛdo vedā mama līlāvilāsinaḥ // 
mātṛṣvasā me gāyatrī mama mātā sarasvatī / brahmaloke mama gṛhaṃ pautrastatrāsmi susthitaḥ // 
yathākāmamaśeṣeṇa jaganti viharāmyaham / līlayā paripūrṇatvānna tu kāryeṇa kenacit // 
dharāṃ patati me pādau patato na mahītale / rajaḥ spṛśanti nāṅgāni glāniṃ nāyāti me vapuḥ // 
adyākāśapathā gacchandṛṣṭavāṃstvāmahaṃ puraḥ / iha tenāgato'smyaṅga sarvaṃ kathitavāniti // 
eṣo'hamityakhilameva yathānubhūtaṃ te varṇitaṃ nanu mayā vanavāsatajjña / santo hi saṃkathanamāryajanottameṣu nirmāntyalaṃ subhagasaṃvyavahāradakṣāḥ // 
śrīvālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śikhidhvaja uvāca / sarge sphuradbhirmatpuṇyairmanye saṃpreṣito bhavān / alakṣyaiḥ saṃbhṛtairadrau bṛhadvātairivāmbudaḥ // 
adya tiṣṭhāmyahaṃ sādho dhanyānāṃ dhuri dharmataḥ / amṛtasyandivacasā yattvayāsmi samāgataḥ // 
na kecana tathā bhāvāścetaḥ śītalayanti me / rājyalābhādayo'pyete yathā sādhusamāgamaḥ // 
nirargalaraso yatra sāmānyena vijṛmbhate / muktarāgādimananaṃ tatkalpanasukhāvaham // 
śrīvasiṣṭha uvāca / evaṃvādini saivāsya vākyamākṣipya bhūpateḥ / bhūyaḥ provāca cūḍālā munidārakarūpiṇī // 
cūḍālovāca / āstāmeṣā kathā tāvatsarvaṃ te varṇitaṃ mayā / tvaṃ me kathaya he sādho kastvamadrau karoṣi kim // 
kiyatparyavasāneyaṃ bhavato vanavāsitā / satyaṃ kāryaṃ ca no'satyaṃ vaktuṃ jānanti tāpasāḥ // 
śikhidhvaja uvāca / devaputro'si jānāsi sarvameva yathāsthitam / lokavṛttāntatajjño'si kimanyatkathayāmyaham // 
saṃsārabhayabhītatvānnivasāmi vanāntare / jānatopi hi māmārya kathayāmyeva te manāk // 
śikhidhvajo'haṃ bhūpālastyaktvā rājyamihāsthitaḥ / bhṛśaṃ bhītosmi tattvajña saṃsṛtau janmanaḥ punaḥ // 
sukhaṃ punaḥ punarduḥkhaṃ punarmaraṇajanmanī / bhavatastena tapye'haṃ tattvajña vanavīthiṣu // 
bhramannapi diganteṣu carannapi paraṃtapaḥ / nāsādayāmi viśrāntimekāṃ nidhimivādhanaḥ // 
ayatno'pyaphalo'pyeko hyapūrṇo'pyastasaṃgatiḥ / śuṣyāmyatra vane sādho ghuṇakṣuṇṇa iva drumaḥ // 
imāmakhaṇḍitāṃ samyak kriyāṃ saṃpādayannapi / duḥkhādgacchāmi duḥkhaughamamṛtaṃ me viṣaṃ sthitam // 
cūḍālovāca / pitāmahamahaṃ pūrvaṃ kadācitpṛṣṭavānidam / yatkriyājñānayorekaṃ śreyastadbrūhi me prabho // 
brahmovāca / jñānaṃ hi paramaṃ śreyaḥ kaivalyaṃ tena vettyalam / kālātivāhanāyaiva vinodāyoditā kriyā // 
alabdhajñānadṛṣṭīnāṃ kriyā putraparāyaṇam / yasya nāstyambaraṃ paṭṭaṃ kambalaṃ kiṃ tyajatyasau // 
vāsanāmātrasāratvādajñasya saphalāḥ kriyāḥ / sarvā evāphalā jñasya vāsanāmātrasaṃkṣayāt // 
sarvā hi vāsanābhāve prayāntyaphalatāṃ kriyāḥ / aśubhāḥ phalavantyopi sekābhāve latā iva // 
ṛtvantare yathā yāti vilayaṃ pūrvamārtavam / tathaiva vāsanānāśe nāśameti kriyāphalam // 
na svabhāvena phalati yathā śaralatā phalam / kriyā nirvāsanā putra phalaṃ phalati no tathā // 
sayakṣavāsano bālo yakṣaṃ paśyati nānyathā / saduḥkhavāsano mūḍho duḥkhaṃ paśyati nānyathā // 
ākārabhāsurātyuccairna dadāti phalaṃ kriyā / śubhāśubhā vā tajjñasya phullā śaralatā yathā // 
vāsanā ceha nāstyeva sāhaṃkārādirūpiṇī / asatyaivoditā maurkhyānmarubhūmāvivāmbudhiḥ // 
yasya maurkhyaṃ kṣayaṃ yātaṃ sarvaṃ brahmeti bhāvanāt / nodeti vāsanā tasya prājñasyevāmbudhirmarau // 
vāsanāmātrasaṃtyāgājjarāmaraṇavarjitam / padaṃ bhavati jīvo'ntarbhūyo janmavivarjitam // 
savāsanaṃ mano jñeyaṃ jñānaṃ nirvāsanaṃ manaḥ / jñānena jñeyamabhyetya punarjīvo na jāyate // 
cūḍālovāca / jñānameva paraṃ śreya iti brahmādayo'pi te / prāhurmahānto rājarṣe tvaṃ kimajñānavānsthitaḥ // 
itaḥ kamaṇḍalurito daṇḍakāṣṭhamito bṛsī / ityanarthavilāse'sminramase kiṃ mahīpate // 
ko'haṃ kathamidaṃ jātaṃ kathaṃ śāmyati ceti bhoḥ / rājannāvekṣase kasmātkimajña iva tiṣṭhasi // 
kathaṃ bandhaḥ kathaṃ mokṣa iti praśrānudāharan / pārāvāravidāṃ pādānkasmādrājanna sevase // 
duḥspandasaṃvidā śailakoṭare kriyayānayā / jīvitaṃ kṣipayankiṃ tvaṃ śilākīṭavadāsthitaḥ // 
sādhūnāṃ samadṛṣṭīnāṃ paripraśnena sevayā / saṃgamena ca sā yuktirlabhyate mucyate yayā // 
sādhunaiva samaṃ grāsaṃ bhuñjāno vanakoṭare / tiṣṭhāvaṣṭabdhaduśceṣṭo dharāvivarakīṭavat // 
śrīvasiṣṭha uvāca / kāntayā devarūpiṇyā tayaivaṃ pratibodhitaḥ / aśrupūrṇamukho vākyaṃ śikhidhvaja uvāca ha // 
śikhidhvaja uvāca / aho nu bodhito'smyadya cirātsurasuta tvayā / maurkhyādāryasamāsaṅgaṃ muktvāhamavasaṃ vane // 
aho nu me kṣayaṃ yātaṃ manye pāpamaśeṣataḥ / yattvameva samāgatya saṃprabodhayasīha mām // 
gurustvaṃ me pitā tvaṃ me mitraṃ tvaṃ me varānana / śiṣyo namaskaromyadya pādau tava kṛpāṃ kuru // 
yadudāratamaṃ vetsi yasmin jñāte na śocyate / bhavāmi nirvṛto yena tadbrahmopadiśāśu me // 
ghaṭajñānādayo jñāne vibhāgāḥ santyanekaśaḥ / jñānānāṃ paramaṃ jñānaṃ katarattārakaṃ bhavet // 
cūḍālovāca / yadyupādeyavākyo'haṃ rājarṣe tadvadāmi te / yathā jñānamidaṃ kiṃcinna vakṣye sthāṇukākavat // 
anupādeyavākyasya vaktuḥ pṛṣṭasya līlayā / vrajantyaphalatāṃ vācastamasīvākṣasaṃvidaḥ // 
śikhidhvaja uvāca / yadvakṣi tadupādeyaṃ mayā vidhiriva śruteḥ / avicāritamevāśu satyametadvaco mama // 
cūḍālovāca / yathā bālaḥ piturvākyaṃ muktahetūpapādanam / ādatte hi tathaiva tvaṃ gṛhāṇaitadvaco mama // 
śravaṇānantaraṃ buddhyā śubhamityeva bhāvayan / śrṛṇu gītamiva tyaktvā hetvarthitvaṃ vaco mama // 
svacaritasadṛśaṃ tathodayantyāścirasamayena vibodhanaṃ ca buddheḥ / bhavabhayasutaraṃ mahāmatīnāṃ śrṛṇu kathayāmi kathākramaṃ manojñam // 
cūḍālovāca / asti kaścitpumān śrīmān sthānaṃ nityaviruddhayoḥ / guṇalakṣmyoraśeṣeṇa yathābdhirvāḍavāmbunoḥ // 
kalāvānastrakuśalo vyavahāravicakṣaṇaḥ / sarvasaṃkalpasīmānto na tu jānāti tatpadam // 
anantayatnasaṃsādhye sa cintāmaṇisādhane / pravṛtto vāḍavo vahnirabdhisaṃśoṣaṇe yathā // 
tasya yatnena mahatā kālenādhyavasāyinaḥ / siddhaścintāmaṇiḥ kiṃvā na siddhyatyudyatātmanām // 
pravṛttimudyamaṃ prajñāṃ prayuṃkte cedakhedavān / akiṃcano'pi śaktatvaṃ samavāpnotyavighnataḥ // 
maṇimagre sthitaprāyaṃ hastaprāpyaṃ dadarśa saḥ / merāvudayaśrṛṅgastho munirindumivoditam // 
babhūva maṇirājendre na tu niścayavānasau / rājye drāgiti saṃprāpte sudīna iva pāmaraḥ // 
idaṃ saṃcintayāmāsa manasā smayaśālinā / saṃprāptopekṣayā dīrghaduḥkhasaṃbhramaśālinā // 
ayaṃ maṇirmaṇirnāyaṃ maṇiścettadbhavenna saḥ / spṛśāmi na spṛśāmyenaṃ kadācitsparśato vrajet // 
naitāvataiva kālena maṇīndraḥ kila siddhyati / yatnena jīvitāntena siddhyatītyāgamakramaḥ // 
kṛpaṇaḥ kūṇitenākṣṇā lolālātalatopamam / ratnālokaṃ prapaśyāmi dvicandratvamiva bhramāt // 
kuta etāvatī sphītā bhāgyasaṃpanmamāgatā / adhunaiva yadāpnomi maṇīndraṃ sarvasiddhidam // 
kecideva mahāntaste mahābhāgyā bhavanti hi / yeṣāmalpena kālena bhavantyabhimukhāḥ śriyaḥ // 
ahamalpatapāḥ sādhuvarāko mānuṣaḥ kila / siddhayaḥ kathamāyānti māmabhāgyaikabhājanam // 
evaṃ vikalpasaṃkalpaiściramajñaḥ parāmṛśan / na maṇigrahaṇe yatnamakārṣīnmaurkhyamohitaḥ // 
na yadā yena labdhavyaṃ na tatprāpnotyasau tadā / cintāmaṇiravāpto'pi durdhiyā helayojjhitaḥ // 
iti tasminsthite yāto maṇiruḍḍīya siddhayaḥ / tyajanti hyavamantāraṃ śaro guṇamivojjhitaḥ // 
hatvā prājñapadaṃ puṃsaḥ saṃyānti kila siddhayaḥ / āgatāḥ saṃprayacchanti sarvaṃ yāntyasahatyalam // 
pumānbhūyaḥ kriyāyatnaṃ cakre ratnendrasādhane / nodvijante svakāryeṣu janā adhyavasāyinaḥ // 
dadarśātha kacadrūpaṃ kācakhaṇḍamakhaṇḍitam / hasadbhirvañcakaiḥ siddhaiḥ puraskṛtamalakṣitaiḥ // 
ayaṃ cintāmaṇiriti mūḍhastasminsa vastutām / bubudhe mohito hyajño mṛdaṃ hemeti paśyati // 
aṣṭau ṣaṣṭhaṃ dviṣaṃ mitraṃ rajjuṃ sarpaṃ sthalaṃ jalam / candrau dvau kurute cittagato moho'mṛtaṃ viṣam // 
taṃ dagdhamaṇimādāya prāktanīṃ ca śriyaṃ jahau / sarvaṃ citāmaṇerasmātprāpyate kiṃ dhanairiha // 
deśo'yamasukho rūkṣo janaiḥ pāpibhirāvṛtaḥ / kiṃ tadgehaṃ gataprāyaṃ kiṃ nāma mama bandhavaḥ // 
dūraṃ gatvā yathākāmaṃ sukhaṃ tiṣṭhāmi saṃpadā / ityādāya maṇiṃ mūḍhaḥ śūnyakānanamāyayau // 
tatra kācakaṇenāsau tena tāmāpadaṃ yayau / kajjalādreriva nibhā maurkhyasyaivāṅga yā samā // 
duḥkhāni maurkhyavibhavena bhavanti yāni naivāpado na ca jarāmaraṇena tāni / sarvāpadāṃ śirasi tiṣṭhati maurkhyamekaṃ kṛṣṇaṃ janasya vapuṣāmiva keśajālam // 
cūḍālovāca / athemamaparaṃ ramyaṃ vṛttāntaṃ śṛṇu bhūmipa / paraṃ prabodhanaṃ buddheḥ sādho sadṛśamātmanaḥ // 
asti vindhyavane hastī mahāyūthapayūthapaḥ / āgastyā śuddhayā buddhyā vindhyenevoditaḥ svataḥ // 
vajrārcirviṣamau dīrghau tasyāstāṃ daśanau sitau / kalpānalaśikhātulyau sumerūnmūlanakṣamau // 
sa baddho lohajālena hastipena kilābhitaḥ / munīndreṇeva vindhyādrirupendreṇeva vā baliḥ // 
nibaddho yantraṇāmāpa śastrakumbhardito gajaḥ / tāṃ jagāma vyathāṃ dhīro navāgnau purameti yām // 
ripau hastipake dūrādapaśyati sa vāraṇaḥ / ayaḥsamudgake yasminnināya divasatrayam // 
khedānnigaḍanirbhede yatnavānsa mataṃgajaḥ / cakāra kikiṇīkvāṇaṃ mukhoddhātairathānyadā // 
dantābhyāṃ yatnatastābhyāṃ muhūrtadvitayena saḥ / babhañja śṛṅkhalājālaṃ svargārgalamivāsuraḥ // 
taṃ tasya nigaḍacchedamapaśyaddūrato ripuḥ / baleḥ svargāvadalanaṃ harirmerutalādiva // 
tasya vicchinnapāśasya mūrdhni tālataro ripuḥ / papāta kramataḥ svargaṃ harirmerorbaleriva // 
sa patanpādapadmābhyāmaprāpya kariṇaḥ śiraḥ / papātorvyāṃ phalaṃ pakvaṃ vātāhatamivākulaḥ // 
taṃ puraḥ patitaṃ dṛṣṭvā mahebhaḥ karuṇāṃ yayau / sphuratsphāraguṇāḥ santaḥ santi tiryaggatāvapi // 
patitaṃ dalayāmīti kiṃ nāma mama pauruṣam / vāraṇo'pīti kalayanna jaghāna sa taṃ ripum // 
kevalaṃ nigaḍavyūhaṃ vidāryābhijagāma ha / vitataṃ setumutsārya vipulaugha ivāmbhasaḥ // 
dayāmāśritya mātaṅgo bhaṅktvā jālaṃ jagāma ha / vidārya meghasaṃghātaṃ nabhasīva divākaraḥ // 
gate gaje samuttasthau hastipaḥ svasthadehadhīḥ / gajenaiva samaṃ tasya vyathā dūrataraṃ gatā // 
proccalattālaśikharātsa tathā patito'pi san / na bhedamāpa durbhedā manye dehā durātmanām // 
vardhate prāvṛṣīvābhraṃ kukāryeṣvasatāṃ balam / āsīdadhikamutsāhī sa ca caṃkramaṇe tadā // 
vāraṇārirasiddhāṅgo gatebho duḥkhamāyayau / āgatyopagate'ntardhiṃ nidhāna iva vardhanaḥ // 
so'nviyeṣa gajaṃ yatnādgulmakāntaritaṃ vane / payodapiṇḍitaṃ bhoktuṃ rāhurindumivāmbare // 
cireṇālabhatebhendraṃ kasmiṃścitkānane sthitam / viśrāntaṃ taṃ tarutale samarādiva nirgatam // 
atha yatra sthito nāgastatra tadbandhanakṣamam / parayā rājasāmagryā gajalampaṭabhūmayā // 
sa khātavalayaṃ cakre hastipaḥ kānane'bhitaḥ / sarvadikkaṃ vidhirbhūmau samudravalayaṃ yathā // 
uparyasthagayadvālalataughena sa taṃ śaṭhaḥ / śūnyatātantujālena śaratkāla ivāmbaram // 
dinaiḥ katipayaireva vāraṇo viharanvane / tasminnipatitaḥ khāte śuṣkābdhāviva parvataḥ // 
vrajanparyākṛtau kūpe pātālatalabhīṣaṇe / khātaśuṣkābdhyadhobhāge gajaratnasamudgake // 
iti bhūyo dṛḍhaṃ baddhastena hastipakena saḥ / tiṣṭhatyadyāpi duḥkhena bhūsadmani yathā baliḥ // 
ahaniṣyatpuraivāsau yadyagre patitaṃ ripum / tannālapsyattato duḥkha gajaḥ khātanibandhanam // 
maurkhyādāgāmina kālaṃ vartamānakriyākramaiḥ / aśodhayannaro duḥkhaṃ yāti vindhyagajo yathā // 
mukto'smi śastranigaḍāditi tuṣṭo hi vāraṇaḥ / dūrastho'pi punarbaddho maurkhyaṃ kva ca na bādhate // 
maurkhyaṃ hi bandhanamavehi paraṃ mahātmanbaddho na baddha iti cetasi tadvimuktyai / ātmodayaṃ trijagadātmamayaṃ samastaṃ maurkhye sthitasya sahasā nanu sarvabhūmiḥ // 
śikhidhvaja uvāca / maṇisādhakavindhyebhabandhanādyamarātmaja / sūcitaṃ yatkathājālaṃ punarme prakaṭīkuru // 
cūḍālovāca / vākyārthadṛṣṭerniṣpattyā hṛdgṛhe cittabhittiṣu / śṛṇu svayaṃ kathāṃ citrāṃ citramunmīlayāmi te // 
yo'sau śāstrārthakuśalastattvajñāne tvapaṇḍitaḥ / ratnasaṃsādhakaḥ proktaḥ sa tvameva mahīpate // 
tajjño bhavasi śāstreṣu ravirmerutaṭeṣviva / tattvajñāne tu viśrānto na tvaṃ dṛṣadivāmbhasi // 
viddhi cintāmaṇiṃ sādho sarvatyāgamakṛtrimam / tamantaṃ sarvaduḥkhānāṃ tvaṃ sādhayasi śuddhadhīḥ // 
sarvatyāgena śuddhena sarvamāsādyate'nagha / sarvatyāgo hi sāmrājyaṃ kiṃ cintāmaṇito bhavet // 
siddhaḥ sarvaparityāgaḥ sādho saṃsādhyatastava / kharvīkṛtajagadbhūtirvidyāsvātmodayastathā // 
saṃtyaktaṃ bhavatā rājyaṃ sadāradhanabāndhavam / brahmaṇeva jagatsargavyāpāraḥ svaniśāgame // 
svadeśasyātidūrasthamāgato'si mamāśramam / bhuvo'ntamiva viśrāntyai vainateyaḥ sakacchapaḥ // 
kevalaṃ sarvasaṃtyāge śeṣitāhaṃmatistvayā / mṛṣṭākhilakalaṅkena svasattevānilena khe // 
manomātre hṛdastyakte jagadāyāti pūrṇatām / tyāgātyāgavikalpaistvaṃ khamambhodairivāvṛtaḥ // 
nāyaṃ sa paramānandaḥ sarvatyāgo mahodayaḥ / ko'pyuccairanya evāsau cirasādhyo mahāniti // 
cintayeti gate vṛddhiṃ saṃkalpagrahaṇe śanaiḥ / vātyayeva vanaspande tyāgaḥ proḍḍīya te gataḥ // 
tyāgitā syātkutastasya cintāmapyāvṛṇoti yaḥ / pavanaspandayuktasya niḥspandatvaṃ kutastaroḥ // 
cintaiva cittamityāhuḥ saṃkalpetaranāmakam / tasyāmeva sphurantyāṃ tu cittaṃ tyaktaṃ kathaṃ bhavet // 
citte cintāgṛhīte tu trijagajjālake kṣaṇāt / kathamāsādyate sādho sarvatyāgo nirañjanaḥ // 
saṃkalpagrahaṇenāntastyāgaḥ proḍḍīya te gataḥ / śabdasaṃśravaṇenāṅga yathā grāmavihaṃgamaḥ // 
niścintatvaṃ paraṃ sarvaṃ tyāga ādāya te gataḥ / āmantryāpūjito jantuḥ sa duḥkhaṃ na karoti kim // 
sarvatyāgamaṇāvevaṃ gate kamalalocana / tapaḥkācamaṇirdṛṣṭastvayā saṃkalpacakṣuṣā // 
tvayā tasmiṃstapasyeva duḥkhe dṛṣṭibhramodite / grāhyaikabhāvanā baddhā jalendau śaśino yathā // 
avāsanamanāsaktyā kṛtānantā savāsanā / ādyantamadhyaviṣamā duḥkhāyaiva tapaḥkriyā // 
amitānandamutsṛjya susādhyaṃ yaḥ pravartate / mite vastuni duḥsādhye svātmahā sa śaṭhaḥ smṛtaḥ // 
sarvatyāgaṃ samārabhya na caiṣa sādhitastvayā / tathā duḥkhaikatājñānabaddhena vanasadmani // 
rājyabandhādviniṣkramya prasaraduḥkhapūritāt / vanavāsābhidhaiḥ sādho baddho'si dṛṣṭabandhanaiḥ // 
dviguṇā eva te cintāḥ śītavātātapādayaḥ / bandhanādadhikaṃ manye vanavāsamajānatām // 
cintāmaṇirmayā prāpta ityalaṃ buddhavānasi / na labdhavānbhavānsādho sphaṭikasyāpi khaṇḍikām // 
ityetadaṅga maṇiyatnakathāsamānaṃ samyaṅmayā prakathitaṃ tava padmanetra / tadbodhyamevamamalaṃ svayameva buddhvā yadvetsi tatpariṇatiṃ naya cittakośe // 
cūḍālovāca / idānīṃ rājaśārdūla vastusaṃpratipattaye / śṛṇu vindhyebhavṛttāntavivṛtiṃ smayakāriṇīm // 
yo'sau vindhyavane hastī so'sminbhūmitale bhavān / yau vairāgyavivekau tau dvau tasya daśanau sitau // 
yaścāsau vāraṇākrāntitatparo hastipaḥ sthitaḥ / tadajñānaṃ tavākrāntitatparaṃ tava duḥkhadam // 
atiśakto'pyaśaktena duḥkhādduḥkhaṃ bhayādbhayam / hastī hastipakeneva rājanmaurkhyeṇa nīyase // 
yallohavajrasāreṇa vāraṇaḥ pariyantritaḥ / tadāśāpāśajālena bhavānāpadamāvṛtaḥ // 
āśā hi loharajjubhyo viṣamā vipulā dṛḍhā / kālena kṣīyate lohaṃ tṛṣṇā tu parivardhate // 
yaddvandvaṃ prekṣate vairī gajamārādalakṣitaḥ / prekṣate tvāṃ tadajñānaṃ krīḍārthaṃ baddhamekakam // 
yadbabhañja gajaḥ śatroḥ śṛṅkhalājālabandhanam / tattatyāja bhavānbhogabhūmiṃ rājyamakaṇṭakam // 
kadācitsukaraṃ śastraśṛṅkhalābandhabhedanam / na tvasya manasaḥ sādho bhogāśāvinivāraṇam // 
yadibhe pāṭayatyuccairbandhaṃ hastipako'patat / tvayi tyajati tadrājyamajñānaṃ patitaṃ kṛtam // 
yadā viraktaḥ puruṣo bhogāśāṃ tyaktumicchati / tadā prakampate'jñānaṃ chedye vṛkṣe piśācavat // 
yadā vivekī puruṣo bhogānsaṃtyajya tiṣṭhati / tadā palāyate'jñānaṃ chinne vṛkṣe piśācavat // 
bhogaughe nūnamunmukte patatyajñānasaṃsthitiḥ / pādape krakacacchinne kulāyastadgato yathā // 
yadā vanaṃ prayātastvaṃ tadā'jñānaṃ kṣataṃ tvayā / patitaṃ sanna nihataṃ manastyāgamahāsinā // 
tena bhūyaḥ samutthāya smṛtvā paribhavaṃ kṛtam / tapaḥprapañcakhāte'smingahane tvaṃ niyojitaḥ // 
tadaivāghātayiṣyastvaṃ yadyajñānaṃ tathāgatam / rājyatyāgavidhau tattvāṃ nāhaniṣyatkṣayaṃ gatam // 
yatkhātavalayastena vairiṇā hastinaḥ kṛtaḥ / tattapoduḥkhamakhilamajñānena tavārpitam // 
yā tasya rājarājaśrīrgajārernṛpasattama / sā tvavajñānanṛpateścintābhyantaracāriṇī // 
tvaṃ gajendrastvayaṃ sādho dīrghe vane'gajo'pi san / ajñānavairiṇā tena nikṣiptastarasāmitaḥ // 
yatkhātavalayo bālalatābhiravaguṇṭhitaḥ / āvṛtaṃ tattapoduḥkhamīṣatsajjanavṛttimiḥ // 
ityadyāpi tapaḥkhāte duḥkhe hyasminsudāruṇe / sthito'si pātālatale nṛpa baddho yathā baliḥ // 
gajastvamāśā nigaḍāni vairī moho nikhātaḥ punarugrabandhaḥ / mahītalaṃ vindhya udanta itthaṃ tvadīya uktaḥ kuru yatkaroṣi // 
cūḍālovāca / yaduktaṃ nayaśālinyā tayā viditavedyayā / tadā cūḍālayā jñānaṃ tatkasmānnorarīkṛtam // 
sā hi tattvavidāṃ mukhyā yadyadvakti karoti ca / tatsarvaṃ satyamevāṅga tadanuṣṭheyamādarāt // 
atha cedvacanaṃ tasyāstvayā nānuṣṭhitaṃ nṛpa / tatsarvasaṃparityāgaḥ kasmānna nipuṇīkṛtaḥ // 
śikhidhvaja uvāca / rājyaṃ tyaktaṃ gṛhaṃ tyaktaṃ deśastyaktastathāvidhaḥ / dārāstyaktāstathāpyaṅga sarvatyāgo na kiṃ kṛtaḥ // 
cūḍālovāca / dhanaṃ dārā gṛhaṃ rājyaṃ bhūmiśchatraṃ ca bāndhavāḥ / iti sarvaṃ na te rājansarvatyāgo hi kastava // 
tavāstyevāparityaktaḥ sarvasmādbhāga uttamaḥ / taṃ parityajya niḥśeṣamāyāsyasi viśokatām // 
śikhidhvaja uvāca / rājyaṃ cenmama no sarvaṃ tatsarvaṃ vanameva me / śailavṛkṣādigulmāḍhyaṃ tadapyetattyajāmyaham // 
śrīvasiṣṭha uvāca / iti rāma vadanneva kumbhavākyapraṇoditaḥ / nimeṣāntaramātreṇa vaśī vīraḥ śikhidhvajaḥ // 
pramamārja vanāsthāṃ tāṃ kṛtaḥ sudṛḍhaniścayaḥ / prāvṛḍoghastaṭagatāṃ rajolekhāmivātmanā // 
śikhidhvaja uvāca / savṛkṣādrivanaśvabhrādvipinādapi vāsanā / parityaktā mayā nūnaṃ parityāgaḥ sthito mama // 
kumbha uvāca / adrestaṭaṃ vanaṃ śvabhraṃ salilaṃ pādapasthalam / ityādi tava no sarvaṃ sarvatyāgaḥ kathaṃ tava // 
tavāstyevāparityaktaḥ sarvasmādbhāga uttamaḥ / taṃ parityajya niḥśeṣaṃ parāmāyāsyaśokatām // 
śikhidhvaja uvāca / etaccenmama no sarvaṃ tatsarvaṃ svāśramo mama / vāpīsthaloṭajayutastamevāśu tyajāmyaham // 
śrīvasiṣṭha uvāca / iti rāma vadanneva kumbhavākyaprabodhitaḥ / nimeṣadhyānamātreṇa vaśī vīraḥ śikhidhvajaḥ // 
pramamārjāśramāsthāṃ tāṃ saṃvidā śuddhayā hṛdi / sphurantīṃ sphuraṇenaiva rajolekhāmivānilaḥ // 
śikhidhvaja uvāca / sa vṛkṣoṭajavīrutkādvāsanā svāśramādapi / parityaktā mayā nūnaṃ sarvatyāgaḥ sthito mama // 
kumbha uvāca / vṛkṣo vāpī sthalaṃ gulmamuṭajaṃ vratatīvṛtiḥ / iti kiṃcinna te sarvaṃ sarvatyāgaḥ kutastava // 
tavāstyanyo'parityaktaḥ sarvasmādbhāga uttamaḥ / taṃ parityajya niḥśeṣaṃ parāmāyāsyaśokatām // 
śikhidhvaja uvāca / etaccenmama no sarvaṃ tatsarvaṃ bhājanādi me / carmakuḍyakuṭīrādi tattāvatsaṃtyajāmyaham // 
śrīvasiṣṭha uvāca / ityuktvā sa samuttasthāvavikṣubdhamatiḥ śamī / viṣṭarādavadātātmā śrṛṅgādiva śaraddhanaḥ // 
kumbhastvālokayanneva tatkriyāḥ sasmitaḥ svayam / āsane lokakāryeṣu svasyandana ivāṃśumān // 
yatkaroti karotvetadasyaitatpāvanaṃ param / iti tūṣṇīṃ sthitaḥ kumbhaḥ śikhidhvajamavaikṣata // 
śikhidhvajastu tatsarvaṃ bhāṇḍopaskaramāśramāt / ekatraivānayāmāsa bhuvo vāryabdhibhūriva // 
tatsaṃsthāpyendhanaiḥ śuṣkairjvālayāmāsa pāvakam / karaiḥ saṃcāravānarkaḥ sūryakāntapadaṃ yathā // 
bhāṇḍopaskarajālaṃ tadagnau tyaktvā viveśa saḥ / dhvaṃsikāyāṃ jagaddhutvā meruśrṛṅge yathā raviḥ // 
etāvantaṃ mayā kālaṃ vṛttā yattvaṃ patipriye / ajātabuddhibhedena tenaiva kṛtamastu te // 
bhrāntau tu vinivartinyāṃ nādhunopakaroṣi mām / mantrāṭavyāṃ ciraṃ bhrāntaṃ vihṛtaṃ kāryavartmasu // 
dṛṣṭāni dharmasthānāni viśrāmyāmyadhunā sakhi / ityakṣamālāṃ jvalane cikṣepoktvā śikhidhvajaḥ // 
kalpāntāgnāviva vyoma tārālīṃ pavano'malām / mayā naramṛgeṇa tvaṃ ciraṃ vanamṛgāccyutam // 
abodhena dhṛtaṃ vṛsyāmidameva mṛgājinam / idānīṃ gaccha tucchāya panthānaḥ santu te śivāḥ // 
vahninā vyomatāṃ gaccha satāraṃ vyoma te samam / tadvṛsyaṅgātkarābhyāṃ sa dhṛtvā carmājahāviti // 
nṛpo'gnāvambudhervāto davavahnāvivācalāt / mahāvṛttena bhavatā tvayā vāri dhṛtaṃ mama // 
sādho kamaṇḍalo samyaṅ na te pratikṛtaṃ kṛtam / sauhṛdasya manojñasya saujanyasyasthirasya ca // 
sādhutvasya ca sarvasya tvameva paramāspadam / yenaiva vahninā dehaṃ saṃśodhyābhyāgato'si mām // 
tenaiva gaccha he mitra panthānaḥ santu te śivāḥ / ityuktvā śrotriyāyaiva kamaṇḍalumadāttadā // 
agnaye mahate vāpi dātavyaṃ sādhu yadbhavet / mūrkhasyeva matirgupte nityameva patasyadhaḥ // 
ucitā te gatiḥ saiva bṛsike bhasmatāṃ vraja / ityuktvādāya bṛsikāmagnāveva sa mṛdvikām // 
śuddhyarthamāsanārthaṃ vai citi tatyāja bhāsure / yattyājyamacireṇaiva tyaktavyaṃ kila tatsadā // 
vistaraḥ kriyate sadbhirupādeye iti sthitiḥ / śīghramagnāvidaṃ sarvaṃ bhāṇḍajātaṃ tyajāmyaham // 
ekavāraṃ dahatyagnirdāhyaṃ bhavati tuṣṭaye / sādho kriyopakaraṇaṃ niṣkriyāya tyajāmyaham / na khedastatra kartavyo nanvayogyaṃ bibharti kaḥ // 
ityuktavānjhaṭiti bhojanabhājanādyaṃ sarvaṃ juhāva vanavāsavilāsayogyam / tadbhāṇḍajālamanale samameva rājā kalpāntatejasi jagajjvalatīva kālaḥ // 
śrīvasiṣṭha uvāca / athotthāya dadāhāsau śuṣkaṃ tattṛṇamandiram / ajñena svena manasā vṛthā saṃkalpakalpitam // 
śiṣṭaṃ yatkiṃcidabhavattatsarvaṃ sa śikhidhvajaḥ / asaṃrabdhamanā maunī krameṇa samayā dhiyā // 
dadāha ca sa cikṣepa tatyāja ca babhañja vā / bhāṇḍajātaṃ svavasanaṃ bhojanādyapi tuṣṭavat // 
sa babhūvāśramastasya dṛṣṭanaṣṭajanasthitiḥ / vīrabhadrabaladhvastadakṣayajñāśramopamaḥ // 
āśramātte mṛgagaṇāstyaktaromanthamudyayuḥ / sāgnidāhātpuravarādbhītabhītajanā iva // 
bhāṇḍajātaṃ dahatyagnau sahaśuṣkendhanena tat / kevalākṛtirasnehastuṣṭimānāha bhūpatiḥ // 
śikhidhvaja uvāca / vāsanāṃ tatra saṃtyajya sarvatyāgī sthito hyaham / aho nu cirakālena devaputra prabodhitaḥ // 
saṃpannaḥ kevalaḥ śuddhaḥ sukhenodbodhavānaham / kiṃ nāma kila vastvetadbhavetsāṃkalpikakramam // 
yāvadyāvatprahīyante vividhā bandhahetavaḥ / tāvattāvatsamāyāti paramāṃ nirvṛtiṃ manaḥ // 
śāmyāmi parinirvāmi sukhito'smi jayāmyaham / vibandhāḥ prakṣayaṃ yātāḥ sarvatyāgo mayā kṛtaḥ // 
digambaro diksadano diksamo'yamahaṃ sthitaḥ / devaputra mahātyāgātkimanyadavaśiṣyate // 
kumbha uvāca / sarvameva na saṃtyaktaṃ tvayā rājan śikhidhvaja / sarvatyāgaparānande mā mudhābhinayaṃ kuru // 
tavāstyevāparityaktaḥ sarvasmādbhāga uttamaḥ / yaṃ parityajya niḥśeṣaṃ parāmāyāsyaśokatām // 
śrīvasiṣṭha uvāca / iti śrutavatā tena kiṃcitsaṃcintya bhūbhṛtā / idamuktaṃ mahābāho rāma rājīvalocana // 
śikhidhvaja uvāca / indriyavyālasaṃghāto raktamāṃsamayākṛtiḥ / śiṣyate sarvasaṃtyāge deho me devatātmaja // 
tadutthāya punardehaṃ bhṛgupātādavighnataḥ / vināśātmakatāṃ nītvā sarvatyāgī bhavāmyaham // 
śrīvasiṣṭha uvāca / ityuktvā dehamagrasthe śvabhre tyaktumasau javāt / karoti yāvadutthānaṃ tāvatkumbho'pyuvāca ha // 
kumbha uvāca / rājankimiti dehaṃ tvaṃ nirāgaskaṃ mahāvaṭe / tyajasyajño hi vṛṣabhaḥ kupito hanti tarṇakam // 
jaḍo varāko mūkātmā tapasvī dehako hyayam / na kaścana tavaitasminmā mudhaiva tanuṃ tyaja // 
ātmanyevaiṣa mūkātmā dhyānavānavatiṣṭhate / saṃcālyate pareṇaiva taraṅgeṇaiva kāṣṭhakam // 
kṣobhayatyanya evainaṃ nigrahārho muhurbalāt / tapasvinaṃ yathaikāntaṃ saṃsthitaṃ mattataskaraḥ // 
sukhaduḥkhādibhūtyā hi nāparādhi śarīrakam / nātmanaḥ phalavānātmaspande vṛkṣo'parādhavān // 
vātaḥ phalaśiraḥpuṣpapātanaṃ kurute sphuran / taruṇā sādhunā dhīrāparāddhaṃ kimātmanaḥ // 
tyaktenāpi śarīreṇa kila tāmarasekṣaṇa / sarvatyāgo na te yāti niṣpattiṃ viṣamo hi saḥ // 
bhṛgau kevalametattvaṃ nirāgaskaṃ śarīrakam / mudhā kṣipasi no dehatyāge tattyāgitā bhavet // 
yenāyaṃ kṣobhyate deho mattebheneva pādapaḥ / tatsaṃtyajasi cetpāpaṃ tanmahātyāgavānbhavān // 
tasmiṃstyakte bhavettyaktaṃ sarvaṃ dehādi bhūpate / no cennimagnamapyetadbhūyobhūyaḥ prarohati // 
śikhidhvaja uvāca / kenāyaṃ cālyate dehaḥ kiṃ bījaṃ janmakarmaṇām / kasmiṃstyakte parityaktaṃ sarvaṃ bhavati sundara // 
kumbha uvāca / sādho na dehatyāgena na rājyatyajanena ca / na coṭajādiśoṣeṇa sarvatyāgo bhavennṛpa // 
yatsarvaṃ sarvato yacca tasminsarvaikakāraṇe / sarvasminsaṃparityakte sarvatyāgaḥ kṛto bhavet // 
śikhidhvaja uvāca / sarvaṃ sarvagataṃ sarvaheyaṃ tyājyaṃ ca sarvadā / sarvaṃ kimucyate brūhi sarvatattvavidāṃ vara // 
kumbha uvāca / sādho sarvagatākāraṃ jīvaprāṇādināmakam / na jaḍaṃ nājaḍaṃ bhrāntaṃ cittaṃ sarvamiti smṛtam // 
cittameva bhramaṃ viddhi viddhi ceto naraṃ nṛpa / cittaṃ viddhi jagajjālaṃ cittaṃ sarvamiti smṛtam // 
rājyāderatha dehāderāśramādermahīpate / sarvasyaiva mano bījaṃ tarubījaṃ taroriva // 
sarvasya bīje saṃtyakte sarvaṃ tyaktaṃ bhavatyalam / saṃbhavāsaṃbhavādbhūpa sarvatyāgo bhavediti // 
sarvadharmādyadharmā vā rājyādi vipinādi vā / sacittasya paraṃ duḥkhaṃ niścittasya paraṃ sukham // 
idaṃ vivartate sarvaṃ cittameva jagattayā / dehādyākārajālena bījaṃ vṛkṣatayā yathā // 
pādapaḥ pavaneneva bhūkampeneva parvataḥ / bhastrā bhastrābhareṇāyaṃ dehaścittena cālyate // 
sarvabhūtopabhogānāṃ jarāmaraṇajanmanām / mahāmunīnāṃ sudṛḍhaṃ cittaṃ viddhi samudgakam // 
idaṃ pravartate sarvaṃ cittameva jagattayā / dehādyākārajālena cittaṃ jīvo manomayam // 
buddhirmahadahaṃkāraḥ prāṇaścetyādibhirmune / kriyānurūpairabhidhāvyāpāraiḥ śāntamucyate // 
cittaṃ sarvamiti prāhustasmiṃstyakte mahīpate / sarvādhivyādhisīmāntaḥ sarvatyāgaḥ kṛto bhavet // 
cittatyāgaṃ viduḥ sarvatyāgaṃ tyāgavidāṃ vara / tasminsiddhe mahābāho satyaṃ kiṃ nānubhūyate // 
citte tyakte layaṃ yāti dvaitamaikyaṃ ca sarvataḥ / śiṣyate paramaṃ śāntamacchamekamanāmayam // 
asyāścittaṃ viduḥ kṣetraṃ saṃsṛteḥ sasyasaṃtateḥ / kṣetre tvakṣetratāṃ yāte śāleḥ ka iva saṃbhavaḥ // 
cittameva vicitrehaṃ bhāvābhāvavilāsinā / vivartate'rthabhāvena jalamūrmitayā yathā // 
cittotsādanarūpeṇa sarvatyāgena bhūpate / sarvamāsādyate samyak sāmrājyeneva sarvadā // 
sarvatyāgasya viṣayo yathaivānyo'sti te tathā / tvamapyanyasya bhavasi tyāgingṛhṇāsi vai nṛpa // 
sūtraṃ muktāphaleneva jagajjālaṃ trikālakam / sarvamantaḥ kṛtaṃ tena yena sarvaṃ samujjhitam // 
yena sarvaṃ parityaktaṃ tasmiñchūnye'pi saṃsthitam / jagatsarvaṃ trikālasthaṃ tantau muktāvalī yathā // 
asneheneva dīpena yena sarvaṃ samujjhitam / sasneheneva dīpena tena sarvaṃ prakāśitam // 
sthitaṃ sarvaṃ parityajya yaḥ śete'snehadīpavat / sa rājate prakāśātmā samaḥ sasnehadīpavat // 
samastavastuniṣkāse yathā tvamavaśiṣyase / sarvatyāge kṛte tādṛgvijñānamavaśiṣyate // 
samastavastudāhe'pi yathā tvaṃ netaro nṛpa / sarvatyāgata evāṅga tathā nirvāṇamucyate // 
sarvatyāgo hi śūnyātmā āśrayaḥ sarvasaṃvidām / anantānāmudārāṇāṃ khamivedaṃ divaukasām // 
sarvatyāgarasāpāne jarāmaraṇabhītayaḥ / na kāścana prabādhante khasyeva vyomalekhikāḥ // 
sarvatyāgo mahattvasya kāraṇaṃ nirmaladyuteḥ / sarvaṃ tyajasi cedyasmādbuddhisthairyaṃ bṛhattamam // 
sarvatyāgaḥ parānando duḥkhamanyatsudāruṇam / ityomityurarīkṛtya yadicchasi tadācara // 
sarvaṃ tyajati yastasya sarvamevopatiṣṭhate / yathaivāmbu viśatyagnau tathaivāyāti vāridhau // 
sarvatyāgāntarevāsti jñānamātmaprasādakam / yacchūnyaṃ kila bhāṇḍasya tatra ratnādi tiṣṭhati // 
sarvatyāgavaśādeva hṛtakāle kalāvapi / śākyena vigatāśaṅkaṃ muninā meruvatsthitam // 
sarvatyāgo mahārāja sarvasaṃpatsamāśrayaḥ / na gṛhṇāti hi yatkiṃcitsarvaṃ tasmai pradīyate // 
kṛtvā sarvaparityāgaṃ śāntaḥ svastho viyatsamaḥ / saumyo bhavasi yadrūpastadrūpo bhava bhūpate // 
sarvaṃ parityajya mahāsvabhāva tyajasyatho yena ca tadvihāya / tyāgābhimānaṃ ca malaṃ vimucya vimuktarūpo bhava bhūmipāla // 
śrīvasiṣṭha uvāca / evaṃ vadati vai kumbhe cittatyāgaṃ muhurmuhuḥ / antarvicārayansaumyo rājā vacanamabravīt // 
śikhidhvaja uvāca / hṛdayākāśavihago hṛdayadrumamarkaṭaḥ / bhūyobhūyo nirastaṃ hi samabhyetyeva me manaḥ // 
jānāmi caitadādātuṃ matsyaṃ jāla ivākulam / tyāgamasya na jānāmi cittaṃ dravya ivottama // 
cittasyādau svarūpaṃ me yathāvadbhagavanvada / tataścittaparityāgaṃ yathāvadvada me prabho // 
kumbha uvāca / vāsanaiva mahārāja svarūpaṃ viddhi cetasaḥ / cittaśabdastu paryāyo vāsanāyā udāhṛtaḥ // 
tyāgastasyātisukaraḥ susādhyaḥ spandanādapi / rājyādapyadhikānandaḥ kusumādapi sundaraḥ // 
mūrkhasya tu manastyāgo nūnaṃ duḥsādhyatāṃ gataḥ / pāmarasyeva sāmrājyaṃ tṛṇasyeva sumerutā // 
śikhidhvaja uvāca / svarūpaṃ vedmi cittasya vāsanāmayamākulam / tyāgaḥ sa manye duḥsādhyo vajranirgilanādapi // 
saṃsṛtyāmodapuṣpasya duḥkhadāhānalasya ca / jagadabjamṛṇālasya mohamārutakhasya ca // 
śarīrayantravāhasya dṛtpadmabhramarasya ca / ayatnāccetasastyāgo yathā bhavati tadvada // 
kumbha uvāca / sarvanāśo'sya yaḥ sādho cetasaḥ saṃsṛtikṣayaḥ / sa eva cittasaṃtyāga ityuktaṃ dīrghadarśibhiḥ // 
śikhidhvaja uvāca / cittatyāgādahaṃ manye cittanāśaḥ susiddhaye / abhāvaḥ śataśo vyādheḥ kathamasyānubhūyate // 
kumbha uvāca / ahaṃbījaścittadrumaḥ saśākhāphalapallavaḥ / unmūlaya samūlaṃ tamākāśahṛdayo bhava // 
śikhidhvaja uvāca / cetasaḥ kiṃ mune mūlaṃ ko'kuṃraḥ ko'sya saṃbhavaḥ / kāḥśāstrāḥkeca vā skandhāḥ kathamunmūlyate ca saḥ // 
kumbha uvāca / ahamarthodayo yo'yaṃ sa cittāvedanātmakaḥ / etaccittadrumasyāsya viddhi bījaṃ mahāmate // 
paramātmapadaṃ kṣetraṃ kṣetraṃ māyāmayasya tat / etasmātprathamodbhinnādaṃkuro'nubhavākṛtiḥ // 
niścayātmā nirākāro buddhirityeva socyate / asya buddhyabhidhānasya yāṅkurasya prapīnatā // 
saṃkalparūpiṇī tasyāścittanāmamanobhidhā / jīvo mithyopalambhātmā śūnyātmā hyupalopamaḥ // 
stambhaḥ kāyo'yametasya snāyvasthirasarañjitaḥ / deśāntare'ṅkuroddeśe kālaspando'sya vāsanā // 
śākhāyāścittavṛkṣasya dīrghā dūragatāstatāḥ / indriyāṇyalpabhogāśca bhāvābhāvātmayonayaḥ // 
viṭapaughā mahānto'sya śubhāśubhaphalākulāḥ / īdṛśasyāsya cittasya durvṛkṣasya pratikṣaṇam // 
śāstrāvilavanaṃ kurvanmūlakāṣe bharaṃ kuru / śikhidhvaja uvāca / cittadrumasya śākhādeḥ kurvāṇo'haṃ vikartanam // 
kathaṃ karomi mūlasya niḥśeṣakaṣaṇaṃ mune / kumbha uvāca / vāsanā vividhāḥ śākhāḥ phalaspandādinānvitāḥ // 
abhāvitā bhavantyantarlūnāḥ saṃvidvalena te / asaṃsaktamanā maunī śāntavādavicāraṇaḥ // 
saṃprāptakārī yaḥ so'ntarlūnaścittalato bhavet / cittadrumalatājālaṃ pauruṣeṇa vikartayan // 
yastiṣṭhati sa mūlasya yogyo nikaṣaṇe bhavet / gauṇaṃ śākhāvilavanaṃ mukhyaṃ mūlavikartanam // 
cittavṛkṣasya tena tvaṃ mūlakāṣaparo bhava / mukhyatvena mahābuddhe mūladāhamalaṃ kuru // 
cittakaṇṭakakhaṇḍasya bhavatyevamacittatā / śikhidhvaja uvāca / ahaṃbhāvātmanaścittadrumabījasya he mune / ko'nalo dahanākhye'sminkarmaṇyarthakaro bhavet // 
kumbha uvāca / rājansvātmavicāro'yaṃ ko'haṃ syāmiti rūpadhṛk / cittadurdrumabījasya dahane dahanaḥ smṛtaḥ // 
śikhidhvaja uvāca / mune mayā svayā buddhyā bahuśaḥ pravicāritam / yāvannāhaṃ jagannorvīvanamaṇḍalamaṇḍitam // 
nādrestaṭaṃ na vipinaṃ na parṇaspandanādi ca / jaḍatvānna ca dehādi na māṃsāsthyasṛgādi ca // 
karmendriyāṇyapi na ca na ca buddhīndriyāṇi ca / na mano nāpi ca matirnāhaṃkāraśca jāḍyataḥ // 
kaṭakatvaṃ yathā hemni tathāhaṃtvaṃ cidātmani / jaḍaṃ tvasadrūpatayā tena tannāsti he mune // 
saṃniveśanivāsātmā sarvārthādiḥ pare pade / vidyate nānyadanyatvānnabhasīva mahādrumaḥ // 
jānannapīti bhagavannahaṃtvamalamārjanam / antaryajjñaṃ na jānāmi tena tapye ciraṃ mune // 
kumbha uvāca / etāvanmātrakaṃ vṛndaṃ yadi na tvaṃ mahīpate / jaḍatvāttanmahābuddhe yo'si tadvada me'nagha // 
śikhidhvaja uvāca / cinmātramahamacchātmavedanaṃ viduṣāṃ vara / yatra bhāvāḥ svadante te nirṇīyante ca yena vā // 
evaṃrūpasya me lagnaṃ nūnaṃ malamakāraṇam / sakāraṇaṃ vāhamiti yatpadaṃ ca na vedmyaham // 
asadetadanātmīyaṃ pramārṣṭuṃ malamātmanaḥ / mune yadā na śaknomi tena tapye sudāruṇam // 
kumbha uvāca / brūhi kiṃ tanmahābāho lagnaṃ tava malaṃ mahat / sthito'si yena saṃsārī satā vāpyathavā'satā // 
śikhidhvaja uvāca / cittadrumasya yadbījamahaṃbhāvaśca me malam / tacca tyaktuṃ na jānāmi tyaktaṃ tyaktamupaiti mām // 
kumbha uvāca / kāraṇājjāyate kāryaṃ yattatsarvatra saṃbhavet / anyattvasaddvicandrābhaṃ dṛṣṭametanna vidyate // 
kāraṇājjāyate kāryamahaṃbhāvādbhavāṅkuraḥ / iti kāraṇamanviṣya kathayasva mamādhunā // 
śikhidhvaja uvāca / mune'hamiti doṣasya vedanaṃ vedmi kāraṇam / tadyathopaśamaṃ yāti tanme vada munīśvara // 
citaścetyonmukhatvena duḥkhāyāyamahaṃsthitaḥ / cetyopaśamanaṃ brūhi mune tadupaśāntaye // 
kumbha uvāca / kāraṇaṃ kāraṇajño'si vedanasya vadāśu me / tatastvāṃ bodhayiṣyāmi kāraṇākāraṇakramam // 
vedyavedanarūpasya cetyasaṃcetanasya me / akāraṇaṃ kāraṇatāṃ yadyātaṃ tava tadvada // 
śikhidhvaja uvāca / cetyacetanarūpasya vedyasaṃvedanākṛteḥ / iyaṃ padārthasatteha dehādi kāraṇaṃ mune // 
śarīrāditayodeti vedanaṃ vastusattayā / asatyābhāsayā spando yathā pavanalekhayā // 
asattā vastusattāyā nāvagacchāmyahaṃ yathā / ahaṃtvavedanaṃ cittabījaṃ samupaśāmyati // 
kumbha uvāca / vidyate yadi dehādivastusattā tadasti te / abhāvāddehasattādeḥ kiṃniṣṭhaṃ tava vedanam // 
śikhidhvaja uvāca / yasyopalabhyate kiṃcitsvarūpaṃ kalanātmakam / asadrūpaṃ kathaṃ tatsyātprakāśaḥ syātkathaṃ tamaḥ // 
hastapādādisaṃyuktaḥ kriyāphalavilāsavān / sadānubhūyamāno'yaṃ deho nāsti kathaṃ mune // 
kumbha uvāca / kāraṇaṃ yasya kāryasya bhūmipāla na vidyate / vidyate neha tatkāryaṃ tatsaṃvittistu vibhramaḥ // 
kāraṇena vinā kāryaṃ śarīraṃ na kadācana / vidyate yasya no bījaṃ taddravyaṃ kveva jāyate // 
akāraṇaṃ tu yatkāryaṃ sadivāgre'nubhūyate / taddraṣṭurvibhramādviddhi mṛgatṛṣṇājalopamam // 
avidyamānameva tvaṃ viddhi mithyābhramoditam / nātiyatnavato'pyetanmṛgatṛṣṇāmbu labhyate // 
śikhidhvaja uvāca / asato dvīndubimbāderna yuktaṃ kāraṇekṣaṇam / vandhyātanayasarvāṅgamaṇḍanaṃ kasya rājate // 
kumbha uvāca / kāraṇena vinā kāryaṃ śarīrādyasthipañjaram / avidyamānamevedaṃ viddhyasaṃbhavato nṛpa // 
śikhidhvaja uvāca / hastapādādiyuktasya śarīrasya munīśvara / nityamālakṣyamāṇasya pitā kasmānna kāraṇam // 
kumbha uvāca / kāraṇābhāvato rājanpitā nāma na vidyate / asato yattu saṃjātamasadeva taducyate // 
padārthānāṃ ca kāryāṇāṃ kāraṇaṃ bījamucyate / saṃbhavatyaṅga jagati na bījena vināṅkuraḥ // 
tasmānna kāraṇaṃ yasya kāryasyehopapadyate / bījābhāve hi tannāsti tatsaṃvittistu vibhramaḥ // 
avaśyaṃ khalu yannāsti nirbījaṃ tanmatibhramaḥ / dvīndutvamarubhūmyambuvandhyāputradaśāsamam // 
śikhidhvaja uvāca / pitāmahānāṃ putrāṇāṃ pitṛṇāṃ ca jagattraye / ādyaḥ pitāmahaḥ kasmātpūrvotpattau na kāraṇam // 
kumbha uvāca / ādyaḥ pitāmaho yaḥ syātso'pi nāstyeva bhūpate / kāraṇābhāvato nityaṃ yadā bhāvo na kasyacit // 
kāraṇasya svabījasya nityābhāvātpitāmahaḥ / anyaḥ sa dṛśyamānopi bhramādanyo na vidyate // 
mṛgatṛṣṇāmbuvadbhrāntirūpa evāvabhāsate / pitāmahārthakāritvamapi tasya bhramātmakam // 
pitāmahodare tasya mithyāpratyayataḥ sthitiḥ / ghanā tava nivṛttaiva mārjayiṣyāmyathetarat // 
tasmāccidātmakatayātmani cittato'yaṃ nityaṃ svayaṃ kacati bhūmipa devadevaḥ / tenaiva padmaja iti svayamātmanātmā proktaḥ svarūpa iti śāntamidaṃ samastam // 
śikhidhvaja uvāca / ābrahmastambaparyantaṃ yadyayaṃ bhāsate bhramaḥ / arthakriyāsamarthaśca tatkathaṃ duḥkhakāraṇam // 
kumbha uvāca / evaṃ jagadbhramasyāsya bhāvanaṃ tāvadātatam / śilībhūtasya śītena salilasyeva rūkṣatā // 
ajñānaṃ śithilībhūtamevaṃ naṣṭaṃ vidurbudhāḥ / na nāśena vinodeti pūrvasaṃsthānavicyutiḥ // 
tanutvaṃ sarvabodhasya yattadeva hi kāraṇam / sargopaśamasaṃpattau pratipanne pare pade // 
tānavaṃ dṛśyate yasya tasyānukramataḥ svayam / pūrvasaṃsthānavigamātpraśamo'pyupapadyate // 
anenaiva krameṇaivaṃ tvamādipuruṣo nṛpaḥ / bhramākārodayaṃ viddhi mṛgatṛṣṇāmbuvatsthitam // 
eṣā pitāmahābhāve'pyasatī bhūtasaṃtatiḥ / na kadācana tatsiddhaṃ yadasiddhena sādhyate // 
ayaṃ bhūtopalambho hi mṛgatṛṣṇāmbvivoditaḥ / vicārādvilayaṃ yāti śuktau rajatadhīriva // 
kāraṇābhāvataḥ kāryamabhūtvā bhavatīti yat / mithyājñānādṛte tasya na rūpamupapadyate // 
mithyādṛṣṭiprekṣitaṃ tu na kadācana vidyate / mṛgatṛṣṇāmbhasā kena ghaṭakāḥ paripūritāḥ // 
śikhidhvaja uvāca / sraṣṭurādyasya paramaṃ brahma kasmānna kāraṇam / anantamajamavyaktamambaraṃ śāntamacyutam // 
kumbha uvāca / hetutvābhāvato brahma kāryatvābhāvatastathā / advaitenātigantātmā na ca kāryaṃ na kāraṇam // 
akartṛkarmakaraṇamakāraṇamabījakam / apratarkyamavijñeyaṃ brahma kartṛ kathaṃ bhavet // 
akāraṇatvātkāryatvarahitaṃ tajjagadbhavet / advaitaikyamanādyantaṃ tadādyamupalambhanam // 
apratarkyamavijñeyaṃ yacchivaṃ śāntamavyayam / tatkathaṃ kasya kenaiva kartṛ bhoktṛ kadā bhavet // 
ato nedaṃ kṛtaṃ kiṃcijjagadādi na vidyate / na kartāsi na bhoktāsi sarvaṃ śāntamajaṃ śivam // 
kāraṇābhāvataḥ kāryaṃ na kasyacididaṃ jagat / akāraṇatvātkāryatvaṃ bhramādviddhi tvidaṃ jagat // 
akāryatvācca nāstyetatsarga itthaṃ na vidyate / yadā na kasyacitkāryaṃ kāraṇasya jagattadā // 
padārthābhāvasaṃsiddhistatsiddhau kasya vedanam / evaṃ tu vedanābhāve nāstyahaṃtvasya kāraṇam // 
ataḥ śuddho vimukto'si kaivoktirbandhamokṣayoḥ / śikhidhvaja uvāca / buddho'smi bhagavanyuktiyuktamuktaṃ tvayottamam // 
kāraṇābhāvataḥ kartṛ nedaṃ brahmeti vedmyaham / kartrabhāvājjagannāsti tena nāsti padārthadṛk // 
nātaścittādi tadbījaṃ nāto'haṃtādi kiṃcana / evaṃsthite viśuddho'smi vibuddhosmi śivosmi vā // 
namo mahyaṃ paraṃ cetyaṃ na kiṃciditi bodhitaḥ / padārthavedanāditthamasadevāvabhāsate / ahamādyantametena śāntamāse khakośavat // 
jagatpadārthapravibhāgadṛṣṭiḥ sadeśadikkālakalākriyaughā / aho tu kālena cireṇa śāntā brahmaiva śāntaṃ sthitamavyayātma // 
śāmyāmi nirvāmi paristhito'smi na yāmi nodemi na cāstamemi / tiṣṭhāmi tiṣṭha svayathāsthitātmā śivaṃ śubhaṃ pāvanamaunamasmi // 
śrīvasiṣṭha uvāca / iti brahmaṇi viśrāntimavāpya sa śikhidhvajaḥ / muhūrtamāsītsaṃśāntamanā nirvātadīpavat // 
nirvikalpasamādhānapareṇāśu vivikṣitam / svalīlayeti kumbhena jhaṭityeva prabodhitaḥ // 
kumbha uvāca / rājannajñānanidrātaḥ prabuddho'si śivaḥ sthitaḥ / kāryaṃ nāstamayenaiva na cānastamayena te // 
sakṛdeva vibhātātmā naṣṭāniṣṭapadātmakaḥ / kalākalananirmukto jīvanmukto'ṅga sāṃpratam // 
śrīvasiṣṭha uvāca / kumbhena bodhitastvevaṃ sa babhūvāvabodhavān / vinirgato rarājoccairmahāmohasamudgakāt // 
viśrāntadhīḥ kṣaṇenaiva paśyandṛśyasya vastunaḥ / asattāmeva muktātmā līlayā samuvāca ha // 
śikhidhvaja uvāca / jñātaprāyamapīdaṃ tu yatpṛcchāmi taducyatām / bhūyo nipuṇabodhāya mama mānada modada // 
śive śānte nirābhāse pade'nullasitātmani / draṣṭṛdarśanadṛśyākhyo viśvātmā pratyayaḥ kutaḥ // 
kumbha uvāca / sādhu pṛṣṭaṃ mahārāja rājase vātha bhāsvaraḥ / etadeva hi te śiṣṭaṃ jñātuṃ yattadidaṃ śrṛṇu // 
yadidaṃ dṛśyate kiṃcijjagatsthāvarajaṃgamam / sarvaṃ sarvaprakārāḍhyaṃ kalpānte tadvinaśyati // 
tataḥ stimitagambhīraṃ na tejo na tamastatam / mahākalpavilāsānte satsāramavaśiṣyate // 
cinmātramamalaṃ śāntamābhātaṃ paramaṃ nabhaḥ / samastakalanonmuktaṃ yuktaṃ paramayā dhiyā // 
yadekoditamatyacchaṃ śāntamātatamujjvalam / paramātmātmakaṃ tejastimitaṃ jñaptimātrakam // 
apratarkyamavijñeyaṃ samaṃ śivamaninditam / brahmanirvāṇamāpūrṇamāpūrṇoditasaṃvidā // 
aṇīyasāmaṇīyaśca sthaviṣṭhaṃ ca sthavīyasām / garīyasāṃ gariṣṭhaṃ ca śreṣṭhaṃ ca śreyasāmapi // 
īdṛśaṃ tatparaṃ sūkṣmaṃ tasyāgre yadidaṃ nabhaḥ / aṇoḥ pārśve mahāmeruriva sthūlātma lakṣyate // 
īdṛśaṃ tatparaṃ sthūlaṃ yasyāgre yadidaṃ jagat / paramāṇuvadābhāti kvacideva na bhāti ca // 
viśvātmakacanaṃ nāma pade'saṃbhavavedhasaḥ / tadahaṃvedanaṃ viddhi virāḍātmā jagatsthitam // 
vātasya vātaspandasya yathā bhedo na vidyate / śūnyatvakhatvopamayościnmātrāhaṃtvayostathā // 
jale'sti deśakālānte yathormyādi sakāraṇam / pare'saddeśakālānte tathā jagadakāraṇam // 
hemnyasti deśakālānte kaṭakādi sakāraṇam / brahmaṇyadeśakālānte tathā jagadakāraṇam // 
īdṛśaṃ tadvariṣṭhaṃ ca jagadrājyaṃ tadakṣatam / na dvaitamamalaṃ śāntaṃ jagattṛṇalavāyate // 
īdṛśaṃ tatparaṃ śreyastasminsati yadīśvare / jagatpadārthasārthaśrīḥ sā sattāmeti vedanāt // 
tatsāramekameveha vidyate bhūpate tatam / ekamekāntacitkāntaṃ naikamapyadvitāvaśāt // 
tasmāddvitīyā kalanā kācinnāma na vidyate / ātmatattvamalaṃ bhātaṃ tadevāpūrṇamakṣayam // 
saṃsthitaṃ sarvadā sarvaṃ sarvākāramivoditam / adṛśyatvādalabhyatvānna tatkāryaṃ na kāraṇam // 
pratyakṣāderagamyatvātkimapyeva taduttamam / sarvaṃ sarvātmakaṃ sūkṣmamacchānubhavamātrakam // 
ākhyānākhyāsvarūpasya nirābhāsaprabhādṛśaḥ / sato vāpyasato vātha kathaṃ kāraṇatā bhavet // 
yadvai na kasyacidbījamanākhyatvānna kāraṇam / na kiṃcijjāyate tasmātpramāṇādi tatātmanaḥ // 
akartṛkarmakaraṇaṃ satyaṃ ciddhanamakṣatam / ātmarūpamanābhāsaṃ svayaṃvedanamakṣatam // 
tasmānna jāyate kiṃcitparasmādbrahmaṇo mune / kathaṃ kiṃ labhyate kena yathormyādi sakāraṇam // 
pare'saddeśakālānte tathā jagadakāraṇam / śikhidhvaja uvāca / jalādau yattaraṅgādi tatsakāraṇamasti hi // 
pare jagadahaṃtādi nākāraṇamavaimyaham / kumbha uvāca / idānīṃ tattvato jñātametatsatyaṃ mahīpate // 
idaṃ jagadahaṃtādi neha kiṃcinna vidyate / jagacchabdārtharahitaṃ jagadasti śivātmakam // 
vyomnyeva nirmitaṃ śāntaṃ vyomnā sūkṣmatareṇa ca / yathā nabhasi śūnyatvaṃ tathedaṃ jagadīśvare // 
sadṛśaṃ svasvarūpeṇa na vā rūpeṇa kenacit / evaṃrūpaṃ jagadidaṃ samyagjñātaṃ śivaṃ bhavet // 
samyagjñānaprabhāveṇa viṣamapyamṛtāyate / asamyagjñātamaśivaṃ jagadduḥkhapradaṃ param // 
viṣabuddhyāmṛtamapi bhuktaṃ viṣarasāyate / īdṛśaśca yathā vetti yadyadeṣa cidīśvaraḥ // 
tattathaivāśu bhavati tādṛgrūpatayā śivaḥ / yathā jvālā bhramājjātā vicitrākāravibhramaiḥ // 
tiṣṭhatyananyarūpaiva brahmasattā tathaiva hi / yatparaṃ citsvarūpeṇa sthitamātmani mantharam // 
tattena dehadehyādirjagadādīva lakṣyate / kevalaṃ paramevetthaṃ paramaṃ bhāsate śivam // 
ato jagadahaṃtādi praśna eveti nocitaḥ / yadvastu vidyamānaṃ satpraśnastatra virājate // 
prekṣitaṃ yattu nāstyeva prekṣāpraśnena tatra kim / saṃniveśaṃ vinā sattā yathā hemno na vidyate // 
tathā jagadahaṃbhāvaṃ vinā neśasya saṃsthitiḥ / akāraṇatvānnāstīdaṃ brahmaivetthaṃ vijṛmbhate // 
ajṛmbhamāṇamevedaṃ jagattveneva saṃsthitam / yanmayā eva tenaiva mithaḥ saṃpreritāśayam // 
camatkurvantyamī bhāvāḥ pañcake mithunaughavat / cinmātra eva cinmātraṃ cinmātreṇāvadhīyate // 
nānātmanaiva nāneva svātmajñānātmanātmavat / pūrṇātpūrṇānyuddharanti pūrṇātpūrṇāni cakrire // 
bhavanti pūrṇātpūrṇāni pūrṇamevāvaśiṣyate / cinmātrameva kacati yaccinmātramayātmani // 
akacitvaiva tannāma kacitaṃ sargavedanam / ahaṃ citā cidevādau bhavatīva svayaṃ tataḥ // 
abhavantyeva rūpaṃ svamatyajantī nirāmayam / tejomayamanādyantaṃ manorūpamanantakam // 
samrāṭsaṃsāramābhāsi bhavatīva svayaṃ vapuḥ / paśyatyatha sadevedaṃ svarūpatvātsadeva vā / bhāvanādbhūtatāmeti dṛśyaṃ bhavati ca kṣaṇāt // 
śāntaṃ jagatprasararūpatayā svabhāvaśabdārthamuktamidamavyapadeśyamekam / vastu sthitaṃ nijacamatkaraṇāvalokarūpaṃ jagatsvarahitānubhavātmatattvam // 
kumbha uvāca / hemnyasti deśakālānte itthaṃ janyajanikramaḥ / na kiṃcijjāyate śāntānna kiṃcitpravilīyate // 
svasattāyāṃ sthitaṃ brahma na bījaṃ na ca kāraṇam / śuddhānubhavamātraṃ tattasmādanyanna vidyate // 
kiṃcijjagadahaṃtādi tadevānantamasti hi / śikhidhvaja uvāca / śive jagadahaṃtādi mune nāstīti vedmyaham // 
sargavedanamābhāti kathametadvadāśu me / kumbha uvāca / vistāraṃ tadanādyantaṃ tatsaṃvidiva tiṣṭhati // 
tattadbhuvanamatyacchaṃ tattanmātraṃ jagadvapuḥ / na vijñānamayo'rtho'sti na bāhyo nāpi śūnyatā // 
vedanāmātrasāratvādyathā citsāra ucyate / dravatvaṃ salilasyeva cidacittvamakāraṇam // 
svātmanīśamanantaṃ tadyathāsthitamavasthitam / pratiyogivyavacchedābhāvataḥ sattvabhāvayoḥ // 
asattvāttena parame svacchabhāvavyavasthatā / yadi kāraṇatāpattiyogyaṃ śāntaṃ padaṃ bhavet // 
aniṅgitamanābhāsamapratarkyaṃ kathaṃ bhavet / ato na kāraṇaṃ naiva bījaṃ brahma kadācana // 
kāryasya kasyacinnāma tena sargo na vidyate / na cānyathopapattirhi sargasyāsyopapadyate // 
cinmātrakādṛte tasmājjaḍasargo na vidyate / yadidaṃ dṛśyate kiṃcittacciddhanamivotthitam // 
ahaṃbhāvajagacchabdaśabdārtharasarañjanam / kāryaṃ na kāraṇābhāvātpadārthe tūpapadyate // 
dvitvaikyādyātmakaṃ vyomapuṣpavatsvānubhūtitaḥ / vastu nāśaikaniṣṭhatvānna vā jñamupapadyate // 
upalambhakaro nāśo janmanastasya vā kutaḥ / atha cainaṃ sadā santaṃ nityaṃ naṣṭaṃ ca vetsi vā // 
padārthaughaṃ tadevetthamekarūpe'pi kiṃ vyathā / upalambhastu yaścāyameṣā cittacamatkṛtiḥ // 
cittattvamātrasattāsti dvitvamaikyaṃ ca nāstyalam / ataḥ padārthasattāyā abhāve sati bhūpate // 
asaṃbhavādbhāvanasya nāhaṃtābhāvanāsti te / ahaṃbhāvāsaṃbhavataścittamanyatkimucyate // 
iti cittamahaṃrūpaṃ nāstyato na ca bhinnatā / nirvāsanaḥ śāntamanā maunī paranabhomayaḥ // 
sadeho vā videho vā bhāvastho'pyacalopamaḥ / saṃbandhācchuddhaciddṛṣṭeḥ padārthābhāvasiddhitaḥ // 
bhāvanābhāvataścitte nāstyevāhamiti svayam / evaṃ brahmeti vedārthabhāvanādanubhūtitaḥ / cetitārthaikasatyatvāccintā nāma kva vidyate // 
tenāsi nirmalamakāraṇamādimuktaṃ tadbrahma śāśvatamaśeṣamanekamekam / śūnyaṃ nirāmayamasatsadanādimadhyaṃ sarvaṃ jagaccidapi brahma yathāsthitaṃ tat // 
śikhidhvaja uvāca / cittaṃ nāstīti me bodho yathā yuktyā sphuṭaṃ bhavet / tāmanyāmathavā brūhi buddhaṃ na nipuṇaṃ mayā // 
kumbha uvāca / cittaṃ nāstyeva he rājankadācitkiṃcana kvacit / yaccedaṃ cittavadbhāti tadbrahmābhidhamavyayam // 
ato'jñānātmakaṃ yattajjagadeva na vidyate / tatrāhaṃtvaṃtadityādikalpitāḥ kalanāḥ kutaḥ // 
nāstyeva jagadevedaṃ yaccedaṃ kiṃcanoditam / brahmaivāstīha sakalaṃ kena tadbudhyate katham // 
mahāpralayasargādāvevedaṃ noditaṃ jagat / nirdeśastvidamityatra tvadbodhāya mayā kṛtaḥ // 
upādānātmakādīnāṃ kāraṇānāmabhāvataḥ / akāraṇaṃ ca bhāvānāmaśeṣāṇāṃ tvasaṃbhavāt // 
evamajñānabuddhyātma jagattasmānna vidyate / tasmādyadidamābhāti bhāsanaṃ brahma netarat // 
anākhye'nākṛtau deve karotīdamiti tvasat / bhāṣitaṃ nopapattyātma na satyaṃ nānubhūyate // 
anākhyo'pratighaḥ svātmā nirākāro ya īśvaraḥ / sa karoti jagaditi hāsāyaiva vaco'dhiyām // 
anenaiva prayogeṇa rājaṃścittaṃ na vidyate / jagadeva na satsādho kutaścittādi tadgatam // 
ceto hi vāsanāmātraṃ vāsye tu sati vāsanā / vāsyaṃ jagattadevāsadataścittāstitā kutaḥ // 
yadidaṃ kacati brahma svayamātmātmanātmani / kṛtaṃ tasyaiva tenaiva cittamityādināmakam // 
jagaddṛśyamidaṃ vāsyaṃ tadevotpannameva no / kāraṇābhāvataḥ pūrvamevātaścittatā kutaḥ // 
ataścidvyomamātrātma paramākāśanāmakam / sphāraṃ vedanamevedaṃ kacatyasti kuto jagat // 
yatkiṃcitparamākāśa īṣatkacakacāyate / cidādarśe na jātatvānna cittaṃ no jagatkriyā // 
ahaṃ tvaṃ jagadityeṣā pratipattirna vāstavī / mithyā svapna ivābhāti nūnaṃ me'śeṣakāriṇī // 
vāsyasya jagato'bhāvādyato nāstyeva vāsanā / atastadātmakaṃ cittaṃ kīdṛśaṃ kva kutaḥ katham // 
aprabuddhairavagataṃ cittaṃ dṛśyamidaṃ jagat / asaccittaṃ nirākāraṃ pūrvamutpannameva no // 
notpannaṃ kāraṇābhāvātsargādāveva sarvadā / lokaśāstrānubhavato na ca dṛśyasya vastunaḥ // 
anāditvamajatvaṃ vā sthairyaṃ vāpyupapadyate / sākārasyāsya jagataḥ sthūlasya pratighākṛteḥ // 
samastakāraṇābhāvāllokaśāstrānubhūtibhiḥ / yujyante ca nirākartuṃ na mahāpralayādayaḥ // 
śāstrānubhavavedārthasiddhāntaiste trayo'pi vā / pralayāśca na santīti vaktyunmattaka eva ca // 
lokaḥ śāstrāṇi vedāśca pramāṇaṃ yasya no mateḥ / asadbhyo hyatimūḍhaḥ sa sajjanastaṃ na saṃśrayet // 
na ca sapratighasyāsya dṛśyasyāpratighaṃ kvacit / kāraṇaṃ bhavituṃ śaktaṃ sākārasya nirākṛti // 
itthamālakṣyamāṇaṃ tattadevaṃ satataṃ mune / na ca nārthakriyākāri bhavennetthamidaṃ jagat // 
tasmādidaṃ niraṃśasya cidvyomno'pratighākṛteḥ / nirākṛteranantasya pūrvātpūrvaniraṃśataḥ // 
brahmaṇaḥ sarvarūpasya śāntasyāttasya yatsamam / svata evātmakacanaṃ sargapralayarūpadhṛk // 
svakaṃ vapuśca tenaiva jñātaṃ jagadiva kṣaṇāt / kṣaṇāntarānubuddhaṃ sadbrahmaivāste nirātmani // 
brahmaivedamataḥ sarvaṃ kvacinna jagadādidhīḥ / kvācittādi kvacittādi kva dvaitaikyādikalpanā // 
sarvaṃ nirālambamajaṃ praśāntamanādirityātma yathāsthitaṃ sat / idaṃ tu nāneva na cāpyanānā yathāsthitaṃ tiṣṭha sukāṣṭhamaunam // 
śikhidhvaja uvāca / naṣṭo mohaḥ smṛtirlabdhā tvatprasādānmahāmune / sthito'smi gatasaṃdeho viśrāntamatirātmavān // 
jñātajñeyo mahāmaunī tīrṇamāyāmahārṇavaḥ / śānto'hamanahaṃrūpo jñaḥ sthito'smi nirāmayaḥ // 
aho nu suciraṃ kālaṃ prabhrānto'haṃ bhavāmbudhau / sthānamakṣayamakṣubdhamadhunā prāptavānaham // 
evaṃ sthite mune nāsti sāhaṃtādijagattrayam / mūrkhabuddhamidaṃ bhāti yattadbrahmeti vedmyaham // 
kumbha uvāca / jagadeva na yatrāste tatrāhaṃtvaṃvibhāsanam / itthamambarasaṃsāraḥ kva kutaḥ kīdṛśaḥ katham // 
yathāsthitavyavahṛtirmaunī śāntamanā muniḥ / saumyārṇavodarāvartaparispandavadāsva bho // 
brahmarūpamidaṃ śāntamitthamasti yathāsthitam / ahaṃ jagadidaṃ ceti śabdārthātma nabhomayam // 
idamādyantarahitaṃ sarvaṃ saṃsāranāmakam / ciccamatkṛtināmātma nabhaḥ kacakacāyate // 
saṃniveśadṛśaḥ śāntau tadasti kanakaṃ yathā / jagadādyarthasaṃśāntau brahmedaṃ vidyate tathā // 
yathā svayaṃbhūḥ saṃkalpaḥ svayaṃ nāma tathaiva hi / etau svavedanāyattau bandhamokṣau vyavasthitau // 
ahamityeva saṃkalpo bandhāyātivināśine / nāhamityeva saṃkalpo mokṣāya vimalātmane // 
yadbandhamokṣasaṃkalpaśabdārthānāṃ sadā satām / svarūpavedanaṃ tatsatkevalatvaṃ ca kathyate // 
anahaṃvedanaṃ siddhirahaṃvedanamāpadaḥ / so'hamevānahamiti śuddhabodho bhavātmavān // 
asaṃkalpanamātreṇa samyagjñānodayātmanā / saṃkalpaḥ kṣīyate siddhyai svayamevāsadātmakaḥ // 
apratarkye svarūpe hi nāsti kāraṇatā śive / kāraṇābhāvataḥ kāryapadārtho'pi na vidyate // 
padārthābhāvasaṃsiddhau vedanaṃ nopapadyate / kāraṇābhāvato nityamahaṃbhāvasya nodayaḥ // 
ahaṃbhāvānudayataḥ saṃsāraḥ kasya kīdṛśaḥ / saṃsārābhāvataḥ sarvaṃ paramevāvaśiṣyate // 
yadidaṃ bhāsate tatsatparamevātmani sthitam / paraṃ pare parāpūrṇaṃ samameva vijṛmbhate // 
tena nistimitaṃ sarvaṃ śilākīrṇamivācalam / viddhi raśmimayākāramiva brahma jagatsthitam // 
puraḥ saṃkalpake naṣṭe saṃkalpanagarasya yat / rūpaṃ tadviddhi jagataḥ khādacchaṃ sadasanmayam // 
chāyāpuruṣavatspandi śāntaṃ nirmananaṃ jagat / jagacchabdārtharahitaṃ yaḥ paśyati sa paśyati // 
rūpālokamanaskārā nīrasāgamabhāvanā / samyagjñānāvabodhasya nirvāṇaṃ vai vidurbudhāḥ // 
yathāsti vāto niḥspando yathāsti khagatopi vā / yathā hemāsaṃniveśamasti brahma jagattathā // 
nīrasā asadābhāsā jagatpratyayakāriṇaḥ / rūpālokamanaskārāḥ santīme brahmarūpiṇaḥ // 
ūrmiśabdārtharahitaṃ yādṛgambu bahūnyapi / sargaśabdārtharahitaṃ tādṛgbrahma nisargavat // 
sarga eva paraṃ brahma paraṃ brahmaiva sargadṛk / sargaśabdārtharahito vākyārthastveṣa śāśvataḥ // 
brahmaśabdārthasaṃpattau sargaśabdārthadhīḥ kṛtā / sargaśabdārthasaṃsiddhau brahmaśabdārthadhīḥ kṛtā // 
samastaśabdaśabdārthabhāvanābhāvanodayam / śuddhaṃ tiṣṭhati cidvyoma brahmaśabdena kathyate // 
samyagdarśanasaṃsiddhāvubhayorapyavedane / yacchiṣṭamajaraṃ śāntaṃ tato vāgvinivartate // 
saṃśāntasarvātmakavedanaughamastīdamekātmakasvasvarūpam / yathāsthitaṃ sarvajagatsvarūpaṃ pāṣāṇarūpaṃ ca paraṃ jñarūpam // 
śikhidhvaja uvāca / evaṃ cettanmahābuddhe yādṛśaṃ kāraṇaṃ param / kāryaṃ tādṛśamevedaṃ jagadityeva vedmyaham // 
kumbha uvāca / yatra kāraṇatā tasya kāryaṃ tadupapadyate / yanna kāraṇamevādau tasmātkāryaṃ kuto bhavet // 
nehāsti kāraṇaṃ kiṃcinna ca kāryaṃ kadācana / vidyamānamidaṃ sarvaṃ sarvaṃ śāntamajaṃ jagat // 
jāyate kāraṇātkāryaṃ yattatkāraṇavadbhavet / yanna jāyata eveha tasminsadṛśatā kutaḥ // 
bījameva na yasyāsti tatkathaṃ vada jāyate / apratarkyamanākhyaṃ ca yattasya kveva bījatā // 
deśakālavaśātsarve hetumantaḥ pramāṇagāḥ / akartṛbrahmaviṣayaḥ pramā kāraṇayoḥ katham // 
akartṛkarmakaraṇe nāsti kāraṇatā śive / tasmāttatkāraṇaṃ nāsti jagacchabdārthavedanam // 
brahmaiva tvaṃ svarūpaṃ sadyatsthitaṃ dhārayasva tat / asamyagdarśiviṣayaṃ tadeva jagadācitam // 
cinmātramajaraṃ śāntaṃ yadekaṃ tatpramīyate / tenaivāyaṃ jagadbrahma sacchāntaṃ buddhyate vapuḥ // 
anyathaiva ca yo bhāvaścetasaḥ pṛthivīpate / sa eva nāśaḥ kathitaḥ svānubhūtaśca paṇḍitaiḥ // 
cittaṃ nāśasvabhāvaṃ tadviddhi nāśātmakaṃ nṛpa / kṣaṇanāśo yataḥ kalpacittaśabdena kathyate // 
asaṃkalpanamātreṇa samyagjñānodayātmanā / saṃkalpaḥ kṣīyate siddhyai svayamevāsadātmakaḥ // 
nāmnaivāṅgīkṛtābhāvaṃ yadi viśvaṃ hi kathyate / vidyamānaṃ kathaṃ tatsyānnanu tāmarasekṣaṇa // 
hastāvutkṣipya yo brūte śadro'smīti bhṛśaṃ girā / kathaṃ sa vipro bhavati vipratvaṃ tvasya kīdṛśam // 
vivṛttadhāturatyuccairmṛto'smīti virauti yaḥ / mṛtimevāgataṃ viddhi jīvanaṃ tasya saṃbhrama // 
bhramākṛti yadastīha dṛśyate'lātacakravat / mṛgatṛṣṇādvicandrādibālavetālakādivat // 
tatkathaṃ kila nāma syātsatyaṃ śramabharātmakam / ajñānabhrāntirevāntaścittamityeva kathyate // 
ajñānamucyate cittamasatsadiva saṃsthitam / asaṃvedanamajñānaṃ jñānaṃ saṃvedanaṃ bhavet // 
ajñānasattvasaṃvitterjñānātsaṃvedanātkṣayaḥ / jalajñānaṃ mudhā bhrāntiḥ sādho marumarīciṣu // 
naitajjalamiti jñānātsaṃvitteḥ pravilīyate / idaṃ cittamiti prauḍhaṃ yadajñānamalaṃ hṛdi // 
nāsti cittamiti jñānāttatsamūlaṃ vinaśyati / yathā rajjvāṃ bhujaṅgatvamajñānabhramasaṃbhavam // 
na sarpo'yamiti jñānādhṛdi rūḍhātpraṇaśyati / tathātmani manobhūtamajñānabhramasaṃbhavam // 
cittaṃ nāstīti vijñānādhṛdi rūḍhādvinaśyati / cittaṃ mano'hamityantaryāvadajñānasaṃbhavam // 
na cittamasti no caivamahaṃkārādisaṃyutam / kiṃcideva jagatyasminsaṃvidekāntanirmalā // 
tayā saṃkalpacittādi kṛtamāsīdvimūḍhayā / adyāsaṃkalpataḥ sarvaṃ parityaktaṃ prabuddhayā // 
saṃkalpena yadā yāti tvasaṃkalpena gacchati / pavanena mahābāho jvālājālamivānale // 
ātmatattvaikaghanayā tatayā brahmasattayā / jagatsarvamiti vyāptaṃ samudra iva vāriṇā // 
nāhamasmi na cānyosti na tvaṃ naite na cittakam / nendriyāṇi na cākāśamātmā tveko'sti nirmalaḥ // 
ghaṭādyākārarūpeṇa sa evāyaṃ vilokyate / idaṃ cittamayaṃ cāhamiti kaiva kukalpanā // 
na jāyate na mriyate kiṃcidasmiñjagattraye / kevalo'yaṃ cidullāsaḥ sadasadbhāvanātmanā // 
sarvamātmā paraṃbrahma sakṛtprakaṭamātatam / dvitvaikatve na vidyete na bhrāntirna ca saṃbhramaḥ // 
sarvendriyagaṇākāre sannevāsi sakhe tataḥ / na dahyase mahābuddhe na ca kvacana lipyase // 
na te vinaśyati sakhe na ca kiṃcidvivardhate / nirmalākāśarūpasya kaivalyānantarūpiṇaḥ // 
icchānicchātmike śaktī yetarāpi tvameva ca / na hyaṃśuvyatirekeṇa śaśāṅka upalabhyate // 
ajamajaramanādyajasvabhāvaṃ sakṛdamalaṃ vilasatsadaikarūpam / vigalitakalanaṃ kalākhyalīlaṃ saduditamādyamajaṃ tadātmatattvam // 
śrīvasiṣṭha uvāca / iti kumbhavaco rājā bhāvayaṃstadakṛtrimam / svayamātmapade tasminkṣaṇaṃ pariṇato'bhavat // 
babhūvāmīlitamanolocanaḥ śāntavāṅmuniḥ / śilātalādivotkīrṇo nispandāvayavākṛtiḥ // 
tato muhūrtamātreṇa prabuddhaṃ sphuritekṣaṇam / tamuvāca mahābāho cūḍālā kumbharūpiṇī // 
kumbha uvāca / kaccidasminpade sphāre śuddhe vitatanirmale / sutalpe nirvikalpānāṃ sukhaṃ viśrāntavānasi // 
kaccidantaḥ prabuddhosi kaccidbhrāntistvayojjhitā / kaccijjñeyaṃ parijñātaṃ dṛṣṭaṃ draṣṭavyameva vā // 
śikhidhvaja uvāca / bhagavaṃstvatprasādena mahāvibhavabhūmikā / mahatī padavī dṛṣṭā sarvasyordhvaṃ sthitā mayā // 
satāṃ viditavedyānāmaho bata mahātmanām / apūrvaikāmṛtamayaḥ saṅgaḥ sāraphalapradaḥ // 
janmanāpi mayā labdhaṃ yannāma na mahāmṛtam / tadadya tvatsamāsaṅgāttenaivāsāditaṃ svayam // 
anantamādyamamṛtaṃ caitatkamalalocana / kathaṃ nāsāditamabhūtpūrvamātmapadaṃ mayā // 
kumbha uvāca / manasyupaśamaṃ yāte tyaktabhogaiṣaṇe sthite / kaṣāyapāke nirvṛtte sarvendriyagaṇasya ca // 
yānti cetasi viśrāntiṃ vimalā deśikoktayaḥ / yathā sitāṃśuke śuddhe bindavaḥ kuṅkumāmbhasaḥ // 
kaṣāyāṇāmanantānāṃ saṃbhṛtānāṃ śarīrakaiḥ / svavāsanāsvarūpāṇāmadya pākastavoditaḥ // 
dehānmalāni sarvāṇi kālena kamalekṣaṇa / sādho vṛkṣātphalānīva pākena vigalantyadhaḥ // 
vāsanātmasu yāteṣu maleṣu vimalaṃ sakhe / yadvakti gururantastadviśatīṣuryathā vise // 
kaṣāyapāke saṃpanne tvaṃ mayādya vibodhitaḥ / tenādyaiva tavājñānakṣayo jāto mahāmate // 
adya pakvakaṣāyastvamadyaiva jñānasaṃkathām / adyeha sopadeśastvamadyaivāsi prabuddhavān // 
śubhāśubhānāṃ sarveṣāṃ karmaṇāmadya saṃkṣayaḥ / satsaṅgavyapadeśena tava niṣpattimāgataḥ // 
yāvadasya dinasyaiṣa pūrvabhāgo mahīpate / tāvaccetohaṃmameti tavājñānaṃ babhūva ha // 
idānīṃ madvacobodhāccetasi kṣayamāgate / hṛdayātsaṃparityakte saṃprabuddho'si bhūpate // 
hṛdi yāvanmanaḥsattā tāvadajñānasasthitiḥ / citte cittatayā tyakte jñānasyābhyudayo bhavet // 
dvitvaikatvadṛśau cittaṃ tadevājñānamucyate / etayoryo layo dṛṣṭestajjñānaṃ sā parā gatiḥ // 
prabuddho'si vimukto'si tyaktaṃ cittaṃ tvayā nṛpa / sadasattāmayatvaṃ hi tvayā tyaktamasatpadam // 
vītaśoko nirāyāso niḥsaṅgo'nanya ātmavān / mahodayo munirmaunī svarūpe tiṣṭha nirmale // 
śikhidhvaja uvāca / evaṃ hi bhagavan jantormūrkhasyaivāsti cittabhūḥ / prabuddhasya na tajjñasya cittaṃ nāma kila prabho // 
jīvanmuktāstadete hi viharanti kathaṃ vada / avidyamānamanaso yuṣmadādyāstathā narāḥ // 
iti me kathayāśeṣamanyaiḥ svavacanāṃśubhiḥ / hārdaṃ tamo me nipuṇamevaṃprāyaiḥ pramārjaya // 
kumbha uvāca / yathā vadasi tattvajña tattathaiva hi nānyathā / cittaṃ hi jīvanmuktānāṃ nāstyaṅkura ivāśmanām // 
punarjananayogyā yā vāsanā ghanavāsanā / sā proktā cittaśabdena na sā tajjñasya vidyate // 
yayā vāsanayā tajjñā viharantīha karmasu / tāṃ tvaṃ sattvābhidhāṃ viddhi punarjananavarjitām // 
jīvanmuktā mahātmānaḥ sattvasthāḥ saṃyatendriyāḥ / viharanti gatāsaṅgaṃ na cittasthāḥ kadācana // 
mūḍhaṃ cittaṃ cittamāhuḥ prabuddhaṃ sattvamucyate / aprabuddhā hi cittasthāḥ sattvasthāstu mahādhiyaḥ // 
bhūyaḥ prajāyate cittaṃ sattvaṃ bhūyo na jāyate / aprabuddhasya bandhosti na prabuddhasya bhūpate // 
satvavānasi saṃjāto mahātyāgī sthito bhavān / aśeṣeṇa tvayā cittaṃ tyaktamadyeti vedmyaham // 
samastavāsanonmukto rājannadyaiva rājase / ākāśasāmyamāyātaṃ manye tava mune manaḥ // 
śamaṃ prāpto'si paramaṃ siddhaḥ samasamasthitiḥ / ayaṃ hi sa mahātyāgaḥ sarvaṃ yattatsamujjhitam // 
svargāpavargavittādi tapodānaphalādyapi / prabuddhamedhayā sādho dhiyā paramabodhayā // 
tapo nāma kiyanmātraduḥkhakṣayakaraṃ bhavet / kṣayātiśayanirmuktaṃ yatsukhaṃ samatāmayam // 
tatsattadvastu tatkiṃcinna tu svargādi bhaṅguram / bhāvābhāvairupārūḍhaṃ sthitādhigatavedanam // 
svargo nāma kimānandaḥ sopi saṃdehasaṃsthitaḥ / aprāptasvātmasaṃsiddheḥ kriyākāṇḍaḥ śubho bhavet // 
yena nāsāditaṃ hema rītiṃ kiṃ sa parityajet / cūḍālādisamāsaṅgādbhavejjñatvaṃ sukhena te // 
tatkimarthamanarthe'sminnimagnastvaṃ tapomaye / āśramādivikalpāṃśasādhyasyādya kukarmaṇaḥ // 
ādyantāvasya sumate madhya eva sukhaṃ sma bho / yataste samayo jāto yasminpariṇamanti ca // 
taporūpā vikalpāṃśāstatra baddhapado bhava / cidvyomnonabhasotyacchātsarvebhāvāḥ samutthitāḥ // 
tathaiva paridṛśyante tatraiva vilayaṃ gatāḥ / idaṃ kāryamidaṃ neti saṃkalpā brahmabindavaḥ // 
vandhyaṃ śikhidhvaja tyaktvā pūrṇameva samāśraya / iṣṭaṃ me prārthayasveti yathaiva prārthyate sakhe // 
striyā tathaiva sa kathaṃ dayitaḥ prārthyate svayam / saṃkalparacitānetānbhāvānāpatabhāsurān // 
gṛhṇanti na mahātmānaḥ prājñā jalaravīniva / svargamokṣādiphaladaṃ yatkiṃcitsarvameva tat // 
tyaktvā samasamābhāso yo'syasāveva vai bhava / sattvaṃ sattvena nāśena nāśyaṃ hi vigataspṛhaḥ // 
padārthaughamimaṃ gṛhṇaṃstiṣṭhāspanditacittabhūḥ / aparispandacittasya saṃsṛtirneha dhāvati // 
pauruṣaprabhavā sādho vipattirhi matau yathā / yāni yānīha duḥkhāni prasphuranti jagattraye // 
cetaścāpalajānyeva tāni tāni mahīpate / sthiraṃ śāntaṃ gataspandaṃ yasya cittamacāpalam / sadaiva sa mahānandī sāmrājyasya sa bhājanam // 
atha cetasi tattvajña spandāspandau tvamekatām / nītvā tiṣṭha yathākāmamaikyamāgatya śāśvatam // 
śikhidhvaja uvāca / kathamaikyaṃ vibho yātaḥ spandāspandāvimāvubhau / sarvasaṃśayavicchedakārinnetadvadāśu me // 
kumbha uvāca / ekaṃ vastu jagatsarvaṃ cinmātraṃ vārivāmbudhi / tadeva spandate dhībhiḥ śuddhavāriva vīcibhiḥ // 
brahma cinmātramamalaṃ sattvamityādināmakam / yadgītaṃ tadidaṃ mūḍhāḥ paśyantyaṅga jagattayā // 
citspanda eva sarvasvaṃ sarge tasmāddhi saṃsṛtiḥ / parispando hi vindhyādiśabdaspandasamaṃ param // 
citaḥ sa eva cetspandastathā'spandaśca bhāvitaḥ / ekarūpatayā nāma tatredamamalaṃ śivam // 
sargaścitspandamātrātmā samyagdṛṣṭau vilīyate / udetyasamyagdṛṣṭīnāṃ rajjvāṃ sarpabhramo yathā // 
saspandā cittadabhidhā niḥspandā tviyamātatā / turyātītapadārūḍhā vācā vaktuṃ na pāryate // 
śāstrasajjanasaṃparkasaṃtatābhyāsayogataḥ / kālenāmalatāṃ yāte cetasīndāvivoditā // 
etatkevalamābhātaṃ svānubhūtibhirātatam / kathyate svānubhūteṣu svayaṃ svaṃ rūpamātmanā // 
prāpto'si sāraṃ svamanādimadhyamatraiva tiṣṭha svapade niviṣṭaḥ / no rūpanirbhedamahācidātmā jāto'si sādho khalu vītaśokaḥ // 
kumbha uvāca / iti te kathitaṃ sarvaṃ śikhidhvaja mahīpate / yathedamutthitaṃ sarvaṃ yathā ca pravilīyate // 
etacchrutvā ca buddhvā ca matvā ca munināyaka / yathecchasi tathā tiṣṭha dṛṣṭe spaṣṭe pare pade // 
svargaṃ gacchāmyahaṃ parvakāle'sminnārado muniḥ / brahmalokātsamāyāto bhavatyamarasaṃsadi // 
na māṃ paśyati cettatra tatkopamupagacchati / nodvejanīyā bhavyena guravo hi kadācana // 
tyaktasaṃkalpalekhena na kiṃcidabhivāñchatā / tvayā sadaiva vastavyaṃ dṛṣṭireṣaiva pāvanī // 
śrīvasiṣṭha uvāca / iti yāvatprativacaḥ puṣpahastaḥ śikhidhvajaḥ / praṇāmāya dadātyeṣa tāvadantardhimāyayau // 
pratibhānagataṃ vastu yathaivānte na dṛśyate / na dṛṣṭavāṃstathā kumbhamagre rājā śikhidhvajaḥ // 
gate kumbhe mahīpālaḥ paraṃ vismayamāyayau / tameva cintayaṃścitraṃ citrārpita ivābhavat // 
idaṃ saṃcintayāmāsa citraṃ vilasitaṃ vidheḥ / yatkumbhavyapadeśena bodhito'smi cirodayam // 
kva nāradasutaḥ kumbhaḥ kvāhaṃ nāma śikhidhvajaḥ / kevalaṃ kālayuktyaiva so'haṃ saṃparibodhitaḥ // 
aho nu samyakkathitaṃ devaputreṇa yuktimat / aho nu saṃprabuddho'smi mohanidrākulaścirāt // 
kvāhamāsaṃ vinirmagnaḥ kriyājālakukardame / idaṃ kāryamidaṃ neti mithyā vibhramacakrake // 
aho nu śītalā śuddhā śānteyaṃ padavī nijā / rasāyanodbhavākārā sattvaṃ śītayatīha me // 
śāmyāmi parinirvāmi sukhamāse ca kevalam / tṛṇāgramapi necchāmi saṃsthito'smi yathāsthitam // 
evaṃ saṃcintayanrājā nūnaṃ nirvāsanāśayaḥ / śailādiva samutkīrṇo maunamevāvatasthivān // 
tasminneva tato maune niḥsaṃkalpe nirāśraye / pratiṣṭhāṃ niścalāṃ prāpya sa tasthau giriśrṛṅgavat // 
sa tatra saṃśāntabhayo'cireṇa cireṇa viśrāntamatiḥ samātmā / cireṇa saṃprāptanijāmalātmā yogena suṣvāpa tato'ditātmā // 
śrīvasiṣṭha uvāca / nirvikalpasamādhānātkāṣṭhakuḍyopamasthitiḥ / evaṃ śikhidhvajo rājā cūḍālāmadhunā śrṛṇu // 
śikhidhvajaṃ taṃ bhartāraṃ kumbhaveṣeṇa tena sā / prabodhyāntardhimāgatya tatāra tarasā nabhaḥ // 
devaputrākṛtiṃ vyomni jahau māyāvinirmitām / vidagdhamugdhamākāraṃ straiṇaṃ jagrāha sundaram // 
nabhasā svapuraṃ prāpa viveśāntaḥpuraṃ kṣaṇāt / dṛśyā babhūva lokasya nṛpakarma cakāra ca // 
vāsaratritayenātha punarambarametya sā / babhūva kumbho yogena śikhidhvajavanaṃ yayau // 
tathā tatraiva taṃ bhūpamapaśyadvanabhūmigā / nirvikalpasamādhisthaṃ samutkīrṇamiva drumam // 
aho nu khalu bho diṣṭyā viśrānto'yamihātmani / sthitaḥ svasthaḥ samaḥ śānta ityuvāca punaḥpunaḥ // 
tadenaṃ tāvadetasmādbodhayāmi parātpadāt / idānīmeva kiṃ dehatyāgameṣa karoti vai // 
kiṃcitkālaṃ sphuratveṣa rājyena vipinena vā / samameva gamiṣyāvastyaktadehāvimau samau // 
tasyopadeśo viṣamaḥ pariṇāmaṃ na gacchati / anenābhyāsayogena tāvadābodhayāmyaham // 
iti saṃcintya cūḍālā siṃhanādaṃ cakāra sā / bhūyobhūyaḥ prabhoragre vanecarabhayapradam // 
na cacāla śilevādrau yadā nādena tena saḥ / bhūyobhūyaḥ kṛtenāpi tadā sā taṃ vyacālayat // 
cālitaḥ pātito'pyeṣa yadā na bubudhe nṛpaḥ / tadā saṃcintayāmāsa cūḍālā kumbharūpiṇī // 
aho pariṇataḥ sādhuḥ svapade bhagavānayam / tadenaṃ hi kayā yuktyā sāṃprataṃ bodhayāmyaham // 
athavainaṃ mahātmānaṃ kimarthaṃ bodhayāmyaham / videhaṃ bodhamāsādya tiṣṭhatveṣa yathāsukham // 
ahamapyaṃganādehamimaṃ tyaktvā paraṃ padam / apunarjananāyaiva gacchāmīha hi kiṃ samam // 
iti saṃcintya dehaṃ svaṃ tyaktumabhyudyatā satī / punaḥ saṃcintayāmāsa cūḍālā sā mahāmatiḥ // 
ālokayāmi caitāvadenaṃ dehaṃ mahīpateḥ / yadyasya sattvaśeṣo'sti bodhabījaṃ hṛdantare // 
tatkālenaiṣa bhagavānsaṃprabodhamupaiṣyati / mūlakośarasālīnaṃ puṣpajālamiva drume // 
tadevaṃ virahañjīvanmukta eva bhavatyalam / mukto bhavatyatha yadi manye gacchāmi tatsamam // 
iti saṃcintya cūḍālā sparśanena nayena ca / patimālokya sāśaṅkamuvāca varavarṇinī // 
astyeva sattvaśeṣo'sya hṛdi saṃbodhakāraṇam / saṃbodhahetūdayena sattvaśeṣaṃ vyabudhyata // 
śrīrāma uvāca / bhṛśaṃ saṃśāntacittasya kāṣṭhaloṣṭasamasthiteḥ / sattvaśeṣaḥ kathaṃ brahmanjñāyate dhyānaśālinaḥ // 
śrīvasiṣṭha uvāca / prabodhakāraṇaṃ yasya durlakṣyāṇuvapurhṛdi / vidyate sattvaśeṣo'ntarbīje puṣpaphalaṃ yathā // 
cittaspandaviyuktasya tasyāspanditasaccitaḥ / dvitvaikatvavihīnasya samasyācalasaṃsthiteḥ // 
kāyaḥ samasamābhogo na glāyati na hṛṣyati / nāstameti na codeti samamevāvatiṣṭhate // 
dvitvaikatvādiyuktasya yasya praspandate manaḥ / tasya deho'nyatāmeti nāspandasya kadācana // 
cittaspando hi sarveṣāṃ kāraṇaṃ jagataḥ sthiteḥ / rāma bhāvavikārāṇāṃ kusumānāṃ yathā madhuḥ // 
asminprayāsyato dehe cetaso hi muhurmuhuḥ / harṣaḥ kopo na saṃmoho vaśameti raghūdvaha // 
citte praśamamāyāte kāyo yaḥ sattvavarjitaḥ / bādhate nāmbarasyeva tasya bhāvavikārabhūḥ // 
vīcyādi na yathodeti samāyā jalasaṃtateḥ / tathā na dṛśyate doṣaḥ samāyāḥ sattvasaṃtateḥ // 
sattvasyānupalambho'sti na tasyopaśamādṛte / yāvadbhāti samaṃ tattvaṃ kālācchāmyati kevalam // 
dehe yasmiṃstu no cittaṃ nāpi sattvaṃ ca vidyate / sa tāpe himavadrāma pañcatvena vilīyate // 
śikhidhvajasya deho'sau niścittastejasorjitaḥ / sattvāṃśena ca saṃyuktastena na glānibhājanam // 
taṃ tathābhūtamālokya bharturdehaṃ varāṅganā / anujjhitavatī dehaṃ cintayāmāsa satvaram // 
cittattvaṃ sarvagaṃ śuddhaṃ praviśyābodhayāmyaham / bhaviṣyadbodhanaṃ kāntamatha tatra hi saṃsthitā // 
na bodhayāmi yadyenaṃ cirāttadbudhyate svayam / kimekaivāvatiṣṭhe'hamityevaṃ bodhayāmyaham // 
iti saṃcintya cūḍālā dehaṃ karaṇapañjaram / saṃtyajya prāpa cittattve sthitimādyantavarjite // 
tatra sā cetanāspandaṃ kṛtvā sattvavataḥ prabhoḥ / svaṃ viveśa punardehaṃ svaṃ nīḍamiva pakṣiṇī // 
kumbhākṛtirathotthāya niviṣṭā kusumasthale / sāma gātuṃ pravṛttā sā bhramarīvṛndaniḥsvanā // 
taṃ sāmasvanamākarṇya citsattvaguṇaśālinī / bubudhe bhūpaterdehe vasanta iva padminī // 
dṛśaṃ vikāsayāmāsa tāṃ tadārka ivābjinīm / gṛhītasattvasaṃpattiḥ śikhidhvajamahīpatiḥ // 
apaśyatkumbhamagrasthaṃ sāmagāyanatatparam / pareṇa vapuṣā yuktaṃ sāmavedamivāparam // 
aho bata vayaṃ dhanyāḥ punaḥ prāpto muniḥ svataḥ / ityevodāharavrājā kumbhāya kusumaṃ dadau // 
diṣṭyoditāḥ smo bhagavaṃstava cetasi pāvane / ke nāma vā mahāsattvāḥ prasādeṣvaṅga no sthitāḥ // 
asmatpavitrīkaraṇamevāgamanakāraṇam / na cetkiṃ cāgame brūhi dvitīyaṃ kāraṇaṃ bhavet // 
kumbha uvāca / yataḥ prabhṛti yāto'smi tvatsakāśādaninditaḥ / tataḥ prabhṛti ceto me tvayaiveha samaṃ sthitam // 
ramye svarge na tiṣṭhāmi samīpe tava sāṃpratam / abhīṣṭamudyadevāṅga ramyāṇāṃ tatpuraḥ sthitam // 
tvādṛśo bandhurāptaśca suhṛnmitraṃ tathā sakhā / viśvāsyo vāpi śiṣyaśca manye jagati nāsti me // 
śikhidhvaja uvāca / aho nu phalitaṃ puṇyapādapairnaḥ kulācale / yasmādbhavānasaṅgo'pi vāñchatyasmatsamāgamam // 
idaṃ vanamime vṛkṣā bhṛtyo'yamahamādṛtaḥ / rocate te na cetasvargastadiha sthīyatāṃ prabho // 
bhavadvitīrṇayā yogayuktyā viśrāntavānaham / yathā sādho tathā manye svarge viśramaṇaṃ kutaḥ // 
tāmeva saṃsthitiṃ svacchāmavalambya prakāśinīm / vihareha yathākāmaṃ svarge bhūmitale tathā // 
kumbha uvāca / pare pade mahānande kaccidviśrāntavānasi / idaṃ bhedamayaṃ duḥkhaṃ kaccitsaṃtyaktavānasi // 
kaccidāpātaramyebhyaḥ saṃkalpebhyo ratirbhṛśam / nirmūlatāṃ gatā rājanbhoganīrasameva te // 
heyādeyadaśātītaṃ śāntaṃ śamasamasthiti / yathāprāpteṣvanudvegaṃ kaccittava manaḥsthitam // 
śikhidhvaja uvāca / tvatprasādena bhagavandṛṣṭā dṛśyātigā gatiḥ / prāptaḥ saṃsārasīmānto labdho labdhavyaniścayaḥ // 
cirādaticireṇaiva viśrānto'smi nirāmayaḥ / labdhaṃ lavdhavyamakhilaṃ tṛptaḥ saṃścirasaṃsthitaḥ // 
nopadeṣṭavyamasmākaṃ kiṃcidapyupayujyate / sarvatraivātitṛpto'smi saṃsthito'smi gatajvaraḥ // 
jñātamajñātamaprāptaṃ tyaktaṃ tyaktavyamāśritam / tattvaṃ paratvaṃ sattvaṃ me svasyaivāsti na kiṃcana // 
niḥsaṃsṛtirvigatamohabhayo virāgo nityoditaḥ samasamāśayasarvasaumyaḥ / sarvātmakaḥ sakalasaṃkalanāviyukta ākāśakośaviśadaḥ samamāsthito'smi // 
śrīvasiṣṭha uvāca / ityadhyātmavicitrābhiḥ kathābhistau parasparam / āsāte vedyavettārau muhūrtatritayaṃ vane // 
tata utthāya kasmiṃścitsānau sarasasārase / sarovare vane caiva vihṛtau nandane vane // 
tenācāreṇa tābhiśca kathābhistau vane tataḥ / nītavantau dinānyaṣṭau tāsu kānanavīthiṣu // 
atha kumbha uvācānyadvanaṃ yāvo girāviti / tadomiti nṛpo matvā tāvubhau praviceratuḥ // 
vanānyanekarūpāṇi jaṅgalāni taṭāni ca / sarāṃsi gulmajālāni śrṛṅgāṇi gahanāni ca // 
nadīrdeśāṃstathā grāmānnagarāṇi vanāni ca / mañjughoṣāngirīnkuñjāṃstīrthānyāyatanāni ca // 
samameva samasnehau samavetau sthitāvubhau / samasattvau samotsāhau śaṃsantau tasthatuḥ sadā // 
ānarcatuḥ pitṛndevānbubhujāte ca rāghava / samaṃ tapte ca sikte ca samabuddhī babhūvatuḥ // 
tamālavanakhaṇḍeṣu mandāragahaneṣu ca / daṃpatī snigdhahṛdayau suhṛdau tau virejatuḥ // 
idaṃ gehamidaṃ neti vikalpakalanā manaḥ / na jahāra tayo rāma vātyeva vibudhācalam // 
viceratustau suhṛdau kvaciddhūlividhūsarau / kvaciccandanadigdhāṅgau kvacidbhasmānurañjitau // 
kvaciddivyāmbaradharau citrāmbaradharau kvacit / kvacitpallavasaṃchannau kvacitkusumamaṇḍitau // 
dinaiḥ katipayaireva samacittatayā tayā / sattvodāttatayā caiva rājā kumbhavadābabhau // 
atha taṃ suragarbhābhaṃ cūḍālā sā śikhidhvajam / dṛṣṭvā śobhāmupagataṃ cintayāmāsa māninī // 
ayaṃ patiradīnātmā ramyāśca vanabhūmayaḥ / iyaṃ sthitiranāyāsā yā na kāmena vañcitā // 
jīvanmuktadhiyāṃ bhogaṃ yathāprāptamatiṣṭhatām / ekāgrahātmikā tucchā mūḍhataivoditā bhavet // 
nijaḥ patirudārātmā nirādhiśca navaṃ vayaḥ / gṛhāṇi puṣpajālāni sā hatā yā na kāminī // 
vanapuṣpalatāgehe svāyatte bhartari priyā / ramate yā na nirduḥkhā sā hataiva duraṅganā // 
ramyaṃ vivāhitaṃ kāntaṃ patimāsādya nirjane / strī satī yā na ramate tāṃ dhigastu duraṅganām // 
samujjhatā yathāprāptamapi vedyavidā sadā / anindyaṃ samudārārthaṃ kiṃ tajjñena kṛtaṃ bhavet // 
tatkiṃcidracayāmyāśu prapañcaṃ prekṣayā vane / yenāyaṃ bhūpatirbhartā ramate mayi mānadaḥ // 
iti saṃcintya cūḍālā kumbhaveṣadharā patim / prāha kānanagulmasthā kokilaṃ kokilā yathā // 
kumbha uvāca / caitramāsasya śuklo'yaṃ pratipaddivaso mahān / adyāsthānaṃ mahārambhaṃ svarge bhavati vai hareḥ // 
saṃnidhānaṃ mayā tatra kartavyaṃ pituragrataḥ / yathāsthitā hi niyatirna saṃtyājyā kadācana // 
pratipālayitavyaṃ me tvayeha ca vanāvanau / krīḍatā navapuṣpāyāṃ samudvegamagacchatā // 
āgacchāmi dinānte'dya nirvikalpaṃ nabhastalāt / sargādatitarāmeva tvatsaṅgo mama tuṣṭaye // 
ityuktvā mañjarīṃ kumbho dadau mitrāya kausumīm / prītaye svāmiva prītiṃ kāntāṃ nandanavṛkṣajām // 
āgantavyaṃ tvayā śīghramevaṃ vadati bhūpatau / ṣupluve'tha vanādvayoma śaranmukhapayodavat // 
puṣpāñjaliṃ jahau vyoma vrajankusumadāmajam / visāri vanavātena himaṃ haima ivāmbudaḥ // 
śikhidhvajo vrajantaṃ taṃ dadarśā''darśanaṃ tadā / unnidro'bdaṃ yathā barhī dhīmatprītirhi dustyajā // 
śikhidhvajadṛśāmante vyomni kumbhavapurjahau / śāntāvarteva vāriśrīrmugdhā svaṃ rūpamāyayau // 
prāpa mañjaritākārakalpavṛkṣopamaṃ puram / sphuratpatākamātmīyaṃ svargaramyaṃ divaḥ pathā // 
antaḥpuramadṛśyaiva viveśa lalanākulam / madhumāsamahālakṣmīrlasallatamiva drumam // 
rājakāryāṇi sarvāṇi tatra saṃpādya satvaram / śikhidhvajasya purataḥ papāta phalapuṣpavat // 
tatra kāladyuti mukhaṃ cakārākhinnamānasā / induṃ sanīhāramiva śyāmā khinnamivāmbujam // 
taṃ dṛṣṭvā tādṛśākāraṃ samuttasthau śikhidhvajaḥ / babhūva khinnacetāśca samuvācedamādṛtaḥ // 
devaputra namaste'stu vimanā iva lakṣyase / kumbhastvaṃ tyaja saṃrambhamidamāsanamāsyatām // 
santo viditavedyā ye te hi harṣaviṣādajām / nāśrayanti sthitiṃ svasthāḥ padmā iva jalārdratām // 
śrīvasiṣṭha uvāca / tena kṣmāpatinetyukte kumbha āhāsane viśan / girā viṣaṇṇayā śīrṇavaṃśasvanasamānayā // 
yāvaddehamavasthāsu samacittatayaiva ye / karmendriyairna tiṣṭhanti na te tattvavidaḥ śaṭhāḥ // 
ye hyatattvavido mūḍhā rājanbālatayaiva te / avasthābhyaḥ palāyante gṛhītābhyaḥ svabhāvataḥ // 
yāvattilaṃ yathā tailaṃ yāvaddehaṃ tathā daśā / yo na dehadaśāmeti sa cchinattyasināmbaram // 
eṣa dehadaśāduḥkhaparityāgo hyanuttamaḥ / yatsāmyaṃ cetaso yogānna tu karmendriyasthiteḥ // 
yāvaddehaṃ yathācāraṃ daśāsvaṅga vijānatā / karmendriyairhi sthātavyaṃ na tu buddhīndriyaiḥ kvacit // 
parameṣṭhiprabhṛtayaḥ sarva evoditāśayāḥ / dehāvasthāsu tiṣṭhanti niyatereṣa niścayaḥ // 
ajñatattvajñabhūtāni dṛśyajātamidaṃ hi yat / tatsarvameva niyatiṃ dhāvatyambu yathāmbudhim // 
tajjñā buddhyādisāmyena pāṇyādicalanena ca / niyatiṃ yāpayantīmāṃ yāvaddehamakhaṇḍitām // 
ajñāstu sarvakṣobheṇa sukhaduḥkhadaśāhatāḥ / niyatiṃ yāpayantyaṅga dehalakṣairvikhaṇḍitām // 
itthaṃ sukheṣu nanu duḥkhadaśāsu cetthaṃ sthātavyamityadhigataṃ yadihāṅga jīvaiḥ / ajñajñabhūtanivahasphuritastadevaṃ durlaṃghya eṣa niyato niyatervilāsaḥ // 
śikhidhvaja uvāca / evaṃ sthite mahābhāga kathamudvegamīdṛśam / labdhavānasi devo'pi vada vedyavidāṃ vara // 
kumbha uvāca / śrṛṇu kāryamidaṃ cittaṃ madīyaṃ vasudhādhipa / kathayāmi tavāśeṣaṃ sarge yadvṛttamadya me // 
suhṛdyāveditaṃ duḥkhaṃ paramāyāti tānavam / ghanaṃ jaḍaṃ kṛṣṇamapi muktavṛṣṭirivāmbudaḥ // 
suhṛdā pṛcchatā sādhu ceto yāti prasannatām / svacchatopagatenāśu katakena jalaṃ yathā // 
ahaṃ tāvadito yāto bhavate puṣpamañjarīm / dattvā gaganamullaṅghya saṃprāptaśca triviṣṭapam // 
tataḥ pitrā mahendrasya sabhāsthāne yathākramam / sthitvotthāya tathotthānakāle pitrā vivarjitaḥ // 
ihāgantumahaṃ tyaktvā svargaṃ saṃprāptavānnabhaḥ / divākarahayaiḥ sārdhaṃ vahāmyanilavartmani // 
athaikatra gato bhānurekenānyena vartmanā / āgacchāmyahamākāśaṃ sāgarāpatitākṛtiḥ // 
athāgre vāripūrṇānāṃ meghānāṃ madhyavartmanā / apaśyaṃ munimāyāntamahaṃ durvāsasaṃ javāt // 
payodharapaṭacchannaṃ vidyudvalayabhū'ṣitam / abhisārikayā tulyaṃ dhārādhautāṅgacandanam // 
sthitāṃ sutarusucchāyāmāpagāṃ vasudhātale / vegenābhisarantaṃ tāṃ tapolakṣmīmiva priyām // 
tasya kṛtvā namaskāramuktaṃ khe vahatā mayā / mune nīlābhravastrastvamabhisārikayā samaḥ // 
ityākarṇya mumocāsau mayi mānada śāpakam / stanakeśavatī kāntā hāvabhāvavilāsinī // 
gacchānena duruktena rātrau yoṣā bhaviṣyasi / iti śrutvā'śubhaṃ vākyamutthitaṃ jarjaradvijāt // 
vimṛśāmi manāgyāvattāvadantarhito muniḥ / ityudvegamanāḥ sādho saṃprāpto'haṃ nabhastalāt // 
etatte kathitaṃ sarvaṃ saṃpanno'smi niśāṅganā / ativāhyaṃ dinānteṣu strītvametanmayā katham // 
yoṣitstanavatī rātrau vaktavyaṃ kiṃ mayā pituḥ / saṃsṛtau bhavitavyānāmaho nu viṣamā gatiḥ // 
ahamapyadya yaddaivādyūnāmāmiṣatāṃ gataḥ / kaṣṭaṃ madapahāreṇa kalaho jāyate'dhunā // 
divi devakumārāṇāṃ kāmākuladhiyāmiha / gurudevadvijātīnāṃ lajjāparavaśātmanā // 
kathamagre mayā samyagvastavyaṃ yāminīstriyā / śrīvasiṣṭha uvāca / ityuktvā kṣaṇamekaṃ sā tūṣṇīṃ sthitvā munisthitau // 
dhairyamāśritya kumbho'tra punarāha raghūdvaha / kimajña iva śocāmi kiṃ mama kṣatamātmanaḥ // 
yathāgatamayaṃ deho matto'nyo'nubhaviṣyati / śikhidhvaja uvāca / paridevanayā ko'rtho devaputra tathaitayā // 
yadāyāti tadāyātu dehasyātmā na lipyate / kānicidyāni duḥkhāni sukhāni vihitāni ca // 
tāni sarvāṇi dehasya dehino na tu kānicit / yadi tvamapi kāryāṇāmakhedārho'pi khidyase // 
tadanyeṣāmupāyaḥ syātka ivāgamabhūṣaṇaḥ / khede khedocitaṃ vācyamiti kiṃcittvamuktavān // 
idānīṃ samatāmetya tiṣṭhākhinno yathāsthitam / śrīvasiṣṭha uvāca / tāvevamādibhirvākyairanyonyāśvāsanaṃ svayam // 
kṛtvā sthitau vanasnigdhau suhṛdau khedinau mithaḥ / athārko'pyasya kumbhasya strītvamutpādayanniva // 
jagāmāstaṃ jagaddīpo dīpaḥ snehakṣayādiva / vyavahārabharaiḥ sārdhaṃ padmāḥ saṃkocamāyayuḥ // 
mārgāśca pathikaiḥ sārdhaṃ pānthastrīhṛdayāni ca / dāśavadvihagānsarvānkurvadekatra saṃcitān // 
tārakāratnajālāḍhyaṃ bhuvane sāmyatāṃ yayau / khaṃ hasadiva tārāḍhyaṃ vikāsikumudākaram // 
yayāvunnādacakrāhvabhramadbhramarapeṭakam / suhṛdau tāvathotthāya saṃdhyāmudyanniśākarām // 
vandayitvā tathā kṛtvā japyaṃ gulmāntare sthitau / tataḥ kumbhaḥ śanaistatra straiṇamabhyāharanvapuḥ // 
śikhidhvajaṃ puraḥsaṃsthaṃ provāca galadakṣaram / patāmīva sphurāmīva dravāmīvāṅgayaṣṭibhiḥ // 
lajjayaiva ca te rājanmanye strītvaṃ vrajāmyaham / paśyeme parivardhante rājanmama śiroruhāḥ // 
prasphurattārakāmālā dināntatimirā iva / paśyemau mama jāyete pronmukhāvurasi stanau // 
korakāviva padminyā vasante gaganonmukhau / āgulphameva lambāni saṃpadyante'mbarāṇi me // 
dehādeva sakhe paśya striyā iva śanaiḥ śanaiḥ / bhūṣaṇānyuta ratnāni mālyāni vividhāni ca // 
paśyemānyaṅga jāyante svāṅgebhyo vṛkṣapuṣpavat / paśyāyaṃ svayamevādya candrāṃśukaraśobhanaḥ // 
mūrdhni paṭṭāṃśuko jāto nīhāro'drāvivāṅga me / sarvāṇi kāntāliṅgāni jātāni mama mānada // 
hā dhikkaṣṭaṃ viṣādo me kiṃ karomyaṅganāsmyaham / hā dhikkaṣṭamaho sādho sthita evāhamaṅganā // 
saṃvidānubhavāmyantarnitambajaghane tvime / vipine kumbha ityuktvā tūṣṇīṃ khinno babhūva ha // 
rājāpi ca tamālokya tathaivāsīdviṣaṇṇadhīḥ / muhūrtamātreṇovāca śikhidhvaja idaṃ vacaḥ // 
kaṣṭaṃ so'yaṃ mahāsattvaḥ saṃpannā varavarṇinī / sādho viditavedyastvaṃ jānāsi niyatergatim // 
avaśyabhāvinyarthe'sminmā khinnahṛdayo bhava / āpatanti daśāstāstāḥ sudhiyāṃ dehamātrake // 
na cetasyadhiyāṃ tvetāścittaṃ yānti na dehakam / kumbha uvāca / evamastvanutiṣṭhāmi yāminīstrītvamātmanaḥ // 
na khedamanugacchāmi niyatiḥ kena laṅghyate / iti nirṇīya tau khedaṃ taṃ nītvā tanutāmiva // 
ekatalpe niśāṃ tūṣṇīṃ nītavantau cireṇa tām / atha prabhāte tatstraiṇaṃ vapurutsṛjya yauvanam // 
babhūva kumbhaḥ kumbhābhaḥ kucaprojjhitamūrtimān / iti sā rājamahiṣī cūḍālā varavarṇinī // 
kumbhatvamāsthitā bhartuḥ paścātstrītvamupāgatā / vijahāra vanānteṣu kumārīdharmiṇī niśi / kumbharūpadharā cāhni bhartrā mitreṇa saṃyutā // 
kailāsamandaramahendrasumerusahyasānuṣvaviskhalitayogagamāgamā sā / sākaṃ priyeṇa suhṛdā bhavatā yathecchaṃ sragdāmahāravalitā vijahāra nārī // 
śrīvasiṣṭha uvāca / tataḥ katipayeṣveva divaseṣu gateṣu sā / idaṃ provāca bhartāraṃ kumbharūpadharā satī // 
rājanrājīvapatrākṣa mamedaṃ vacanaṃ śrṛṇu / niśāyāṃ pratyahaṃ tāvatsthita evāhamaṅganā // 
tadicchāmyaṅganādharmaṃ nipuṇīkartumīdṛśam / bhartre kasmaicidātmānaṃ vivāhena dadāmyaham // 
tadbhavāneva me bhartā rocate bhuvanatraye / gṛhāṇa māṃ vivāhena bhāryātve niśi sarvadā // 
ayatnopanataṃ sādho priyeṇa suhṛdā saha / strīsukhaṃ bhoktumicchāmi mā me vighnakaro bhava // 
kramapravṛttamāsṛṣṭeḥ sukhaṃ sādhyaṃ manoramam / prakṛtaṃ kurvataḥ kāryaṃ doṣaḥ ka iva jāyate // 
icchānicche phale tyaktvā samantātsarvavastuṣu / vayaṃ na secchā nānicchāḥ kurmastenedamīpsitam // 
śikhidhvaja uvāca / kṛtenānena kāryeṇa na śubhaṃ nāśubhaṃ sakhe / paśyāmi tanmahābuddhe yathecchasi tathā kuru // 
samatāṃ saṃprayātena cetasedaṃ jagattrayam / svarūpameva paśyāmi yathecchasi tadācara // 
kumbha uvāca / yadyevaṃ tanmahīpāla lagnamadyaiva śobhanam / rākeyaṃ śrāvaṇasyāsya hyaḥ sarvaṃ gaṇitaṃ mayā // 
rātrāvadyodite candre paripūrṇakalāmale / janyatro nau mahābāho dvayoreva bhaviṣyati // 
mahendrādriśiraḥśrṛṅgasānāvadya manorame / ratnadīpaprakāśāḍhye maṇikandaramandire // 
puṣpabhārānatottuṅgavṛkṣarājivirājite / vanapuṣpalatālāsyanārīnṛtyamanohare // 
niśi vyomagatāstārā bhartrā pūrṇendunā saha / āvayoḥ paripaśyantu karṇāntāyatalocana // 
uttiṣṭhātmavivāhārthaṃ kurvaḥ kānanakoṭarāt / rājeścandanapuṣpādisaṃbhāraṃ ratnasaṃyutam // 
ityuktvā kumbha utthāya saha tena mahībhṛtā / kusumāvacayaṃ cakre tathā ratnādisaṃcayam // 
tato muhūrtamātreṇa ratnasānau same śubhe / samālambhanapuṣpāṇāṃ tābhyāṃ vai rāśayaḥ kṛtāḥ // 
hārāmbaramaṇīndrādirāśayastvapare'jire / saubhāgyasyeva kāmena kośāḥ kālena saṃbhṛtāḥ // 
tathā janyatrasaṃbhāraṃ kṛtvā kāñcanakandare / yayatustau mahāmitre snātuṃ mandākinīṃ nadīm // 
tatrainaṃ snāpayāmāsa mahārājaṃ mahādarāt / gajakumbhopamaskandhaṃ kumbho maṅgalapūrvakam // 
bhaviṣyaddayitārūpāṃ bhaviṣyaddayito'ṅganām / cūḍālāṃ snāpayāmāsa kumbharūpadharāṃ priyām // 
pūjayāmāsatuḥ snātau tatra devapitṛnmunīn / yathā kriyāphale'nicchau kriyātyāge tathaiva tau // 
nityajñānarasātṛptau vyavasthāyāṃ jagatsthiteḥ / cakrāte bhojanaṃ bhavyaṃ tāvanyonyasamīhitam // 
kalpavṛkṣadukūlāni paridhāya sitāni tau / phalāni bhuktvā janyatrasthānamāyayatuḥ kramāt // 
etāvatātha kālena tayorjanyatrasotkayoḥ / priyaṃ kartumivāstādriṃ drāgityevāviśadraviḥ // 
atha saṃdhyākrame vṛtte kṛte japyāghamarṣaṇe / vivāhadarśanāyaiva tārājāle khamāgate // 
mithunaikasakhīyāmā kumudotkarahāsinī / prāleyajālaprakaraṃ vikirantī samāyayau // 
ratnadīpānbahūnsānau kumbhaḥ samyagayojayat / jyotīṃṣīndvarkayuktāni padmodbhava ivāmbare // 
bhūṣayāmāsa rājānaṃ strītvaṃ gacchanniśāgame / candanāgurukarpūrapūrairmṛgajakuṅkumaiḥ // 
hārakeyūrakaṭakaistathā kalpalatāṃśukaiḥ / sraguddāmāvataṃsaiśca mālyaiśca vividhocitaiḥ // 
tathā kalpalatāgucchairmandāraiḥ pārijātakaiḥ / saṃtānairbahuratnaiśca maulinā cendurūpiṇā // 
etāvatātha kālena vadhūtvaṃ kumbha āyayau / ghanastanabharākrānto babhūvāśu vilāsavān // 
idaṃ saṃcintayāmāsa saṃpanno'yamahaṃ vadhūḥ / kāmāyātmā mayā deyaḥ kāryaṃ kālocitaṃ kila // 
iyamasmi vadhūḥ kāntā bhartā tvaṃ me puraḥsthitaḥ / gṛhāṇa kāma māmehi kālo'yaṃ tava hṛcchayaḥ // 
iti saṃcintya bhartāramagrasthagahanasthitam / udayantamivādityaṃ ratiḥ kāmamivābhyagāt // 
ahaṃ madanikā nāma bhāryāsmi tava mānada / pādayoste praṇāmo'yaṃ sasnehaṃ kriyate mayā // 
ityuktvā sānavadyāṅgī lajjāvanamitānanā / lolālakena śirasā praṇanāma lasatpatim // 
uvācedaṃ ca he nātha tvaṃ māṃ bhūṣaya bhūṣaṇaiḥ / krameṇāgniṃ ca saṃjvālya matpāṇigrahaṇaṃ kuru // 
rājase'titarāṃ rājanmāṃ karoṣi smarāturām / ratervivāhe madanamabhibhūyādhitiṣṭhasi // 
indorivāṃśujālāni rājanmālyāni tāni te / merugaṅgāpravāhābhāṃ dhatte hārastavorasi // 
mandārakusumaprotaiḥ kuntalairnṛpa rājase / kanakābjamivollolairbhṛṅgaiḥ khacitakesaraiḥ // 
ratnāṃśujālaiḥ kusumaiḥ śriyā sthairyeṇa tejasā / ratnasthānaṃ vibho merumabhibhūyāvatiṣṭhase // 
evamādi vadantau tau bhaviṣyannavadampatī / pracchannapūrvadāmpatyau mithastuṣṭau babhūvatuḥ // 
mahārājñīṃ madanikāṃ mahārājaḥ śikhidhvajaḥ / kāñcanopalaparyaṅke niviṣṭo bhūṣayatsvayam // 
avataṃsaistathā mālyairmaṇiratnavibhūṣaṇaiḥ / vastrairvilepanaiḥ puṣpai rucirasthānakārpitaiḥ // 
sā babhau bhūṣitā tanvī madanī madadāyinī / girijeva vivāhotkā kāmakānteva kāminī // 
mahārājo mahārājñīṃ bhūṣayitvedamāha tām / rājase mṛgaśāvākṣi lakṣmīriva navoditā // 
śakreṇa saha yacchacyā yallakṣmyā hariṇā saha / yadgauryāḥ śaṃbhunā sārdhaṃ tatte bhavatu maṅgalam // 
padmakośāṅkurahṛdā lolanīlotpalekṣaṇā / āmodaśubhajhāṃkārā svāsthitā padminīva sā // 
suraktapallavakarā stanastabakadhāriṇī / tvamanekaphalā manye kāmakalpatarorlatā // 
himaśītāvadātāṅgī jyotsnāprasarahāsinī / pūrṇenduśrīrivodyuktā hṛṣṭaivāhlādayasyalam // 
taduttiṣṭha varārohe vedīṃ vaivāhikīṃ svayam / tatra puṣpalatājālaiḥ kāṇḍaṃ prati śilāṅkitaiḥ // 
śrīvasiṣṭha uvāca / muktākusumajālānāṃ prakaraiḥ stabakopamaiḥ / caturdikkaṃ caturbhiśca nālikeramahāphalaiḥ // 
pūrṇakumbhaistathā gaṅgāvāripūrṇaiḥ prakalpitaiḥ / jvālayāmāsatustasyā madhye candanadārubhiḥ // 
jvalanaṃ jvālitajvālaṃ dakṣiṇasthaṃ pradakṣiṇam / pūrvābhimukhamevāgneragre pallavaviṣṭare // 
niyojya daṃpatī kāntau tayorviviśatuḥ svayam / sa hutvā tilalājāni pāvakāya śikhidhvajaḥ // 
utthāyotthāya kāntāṃ sa pāṇibhyāṃ svayamādade / anyonyaṃ śobhamānau tau bhavāviva vane śivau // 
cakraturdaṃpatī tasya pāvakasya pradakṣiṇam / svadāyaṃ jñānasarvasvaṃ hṛdayaṃ prema cāpalam // 
dadatustau mitho'nyonyasmitakāntamukhaśriyau / pradakṣiṇatrayaṃ kṛtvā lājāṃstyaktvātha vahnaye // 
bhāryāvarau samaṃ tuṣṭau karau tatyajatuḥ kramāt / smayamānamukhau kāntau candrāviva navoditau // 
pūrvoparacite puṣpatalpe viviśaturnave / etasminnantare candraścaturbhāgaṃ nabhastalāt // 
śanairākramayāmāsa śobhāṃ draṣṭumivānayoḥ / tasmiṃśca lalanāchidraṃ draṣṭuṃ dṛṣṭirivābhitaḥ // 
lolaḥ saṃcarayāmāsa karānindurlatāgṛhe / taistairnavakathālāpairindāvabhyudite tvatha // 
tāvāsāṃcakratuḥ kāntau daṃpatī sumuhūrtakam / athotthāya jvaladratnadīpāṃ kāñcanakandarām // 
svayaṃ pūrvoparacitāṃ guptāṃ viviśatuḥ priyau / dadarśaturnavaṃ tatra talpaṃ kusumakalpitam // 
parito vyāptamutkīrṇairhemapaṅkajarāśibhiḥ / mandārādibhiranyaiśca puṣpairglānivivarjitaiḥ // 
uccakaiḥ supramāṇena nirmitaiḥ kusumaiḥ samaiḥ / dīrghendubimbapratimaistuṣārasthalaśītalaiḥ // 
kṣīrodajaladhārābhaṃ jyotsnāsaṃpiṇḍasundaram / pratibimbamanaṅgasya nataṃ bhittāviva sthitam // 
sugandhamunnataṃ kāntaṃ cirādanyatayotthitam / mithunaṃ puṣparāśau tannyaṣīdatparito'male / tasminsamasamābhoge kṣīrode mandaro yathā // 
taistairmithaḥ praṇayapeśalavāgvilāsaistatkālakāryasubhagaiḥ praṇayopacāraiḥ / satkāntayornavanavena tayoḥ sukhena dīrghā muhūrta iva sā rajanī jagāma // 
śrīvasiṣṭha uvāca / atha sūryākhyaraṅgeṇa rañjite bhuvanodare / śikhidhvajāṅganā prātarmadanī kumbhatāṃ yayau // 
evaṃ mahendradaryāṃ tāvubhau kumbhaśikhidhvajau / svayaṃ vivāhitāviṣṭau saṃpannau devadaṃpatī // 
vilesaturvicitrāsu pratyahaṃ vanarājiṣu / prapakvaphalabhārāsu puṣpapallavinīṣu ca // 
divā prītatarau mitre yāminyāmiṣṭadaṃpatī / prabhādīpāviva śliṣṭau na viyuktau babhūvatuḥ // 
remāte vanakuñjeṣu guhāsu ca mahībhṛtām / tamālajālakhaṇḍeṣu mandāragahaneṣu ca // 
sahyadardurakailāsamahendramalayeṣu ca / gandhamādanavindhyādrilokālokataṭeṣu ca // 
dinaistribhistribhirgatvā nidrāṃ gatavati priye / cūḍālā rājakāryāṇi kṛtvā svabhyāyayau punaḥ // 
tau divā suhṛdau mitre daṃpatī kumbhabhūmipau / nānākusumasaṃvītau tasthaturmuditau mithaḥ // 
māsamekaṃ mahendrādrau ramye saralasaṃkule / ratnakuḍye guhāgehe pūjitau surakiṃnaraiḥ // 
hastalabhyoditāmoghamandāravanamālite / evaṃ śuktimataḥ pṛṣṭhe pakṣaṃ kalpalatāgṛhe // 
māsadvayaṃ pakṣavato girerdakṣiṇadiktaṭe / pārijātavane devapuṣpastabakamaṇḍape // 
jambūkhaṇḍatale meroḥ pāde jambūnadītaṭe / jāmbūnadamaye māsaṃ jambūphalarasāsavaiḥ // 
daśottarakurūṇāṃ ca maṇḍale divasāni tau / kosaleṣūttarastheṣu saptaviṃśativāsarān // 
evamanyeṣu deśeṣu vicitreṣu mahībhṛtām / sthitavantau mahābhāgau suhṛdau niśi dampatī // 
tato yāteṣu māseṣu śanaiḥ katipayeṣu sā / cūḍālā cintayāmāsa devaputrakarūpiṇī // 
surūpabhogabhāreṇa parīkṣe'haṃ śikhidhvajam / mā kadācana ceto'sya bhogeṣu ratimeṣyati // 
iti saṃcintya cūḍālā māyayā vipināvanau / āgataṃ darśayāmāsa sasurāpsarasaṃ harim // 
indramabhyāgataṃ dṛṣṭvā parivārasamanvitam / yathāvatpūjayāmāsa vanasaṃsthaḥ śikhidhvajaḥ // 
śikhidhvaja uvāca / ātmanā kiṃ kṛtā dūrādabhyāgamakadarthanā / devarāja yathā tanme prasādādvaktumarhasi // 
indra uvāca / ime vayamihāyātāstvadguṇātiśayena khāt / hṛdi lagnena sūtreṇa khagā vanagatā iva // 
uttiṣṭha svargamāgaccha tatra sarve tvadunmukhāḥ / tvadguṇaśravaṇāścaryāḥ sthitā devāṅganāgaṇāḥ // 
pādukāguṭikākhaṅgarasādīdamathāpi ca / gṛhītvā siddhamārgeṇa svīkuru svargamaṇḍalam // 
āgatya vividhā bhogāstvayā vibudhasadmani / jīvanmuktena bhoktavyāstena tvāmahamāgataḥ // 
vimānayanti saṃprāptāṃ na tiraskaraṇaiḥ śriyam / nābhivāñchanti na prāptāṃ tvādṛśāḥ sādhu sādhavaḥ // 
avighnamāgatenādya sukhaṃ viharatā tvayā / svargaḥ pavitratāṃ yātu hariṇeva jagattrayam // 
śikhidhvaja uvāca / sarva svargasamācāraṃ vedmi devādhināyaka / kiṃtu sarvatra me svargo niyato na tu kutracit // 
sarvatraiva hi tuṣyāmi sarvatraiva rame prabho / avāñchanatvānmanasaḥ sarvatrānandavānaham // 
niyataṃ kiṃcidekatra sthitaṃ svargakamīdṛśam / śakra gantuṃ na jānāmi tvadājñāṃ na karomyaham // 
śakra uvāca / sādho viditavedyānāṃ paripūrṇadhiyāṃ samam / sajjanācaritaṃ yuktaṃ manye bhogopasevanam // 
deveśe proktavatyevaṃ tūṣṇīmeva sthite nṛpe / kimito nāpayāmyeṣa tvamiti proktavān hariḥ // 
nāhamadyaiva kālena vadatīti śikhidhvaje / kalyāṇaṃ te'stu kumbheti vadannantardhimāyayau // 
taddevavṛndamakhilaṃ tridaśeśayuktaṃ tatra kṣaṇādalamadṛśyamabhūddvitīyam / kallolarāśiriva vārinidhau praśānte vāte sphuranmakaraphenaphaṇīndravṛndam // 
śrīvasiṣṭha uvāca / tāṃ māyāṃ śamamānīya cūḍālā samacintayat / diṣṭayā bhogecchayā nāyaṃ hriyate vasudhādhipaḥ // 
śāntaḥ samasamābhoga evaṃ śakrasamāgame / asaṃrambhamahelaṃ ca kṛtavānvyāvahārikam // 
bhūya eva prapañcena vimṛśāmyeva sādaram / rāgadveṣapradhānena kenacidbuddhihāriṇā // 
iti saṃcintya sā rātrāvindāvabhyudite vane / gṛhītamaṅganārūpaṃ kāntā madanikā satī // 
vāte vahati phullāḍhye madhurāmodamāṃsale / saṃdhyājapyapare nadyāstīrasaṃsthe śikhidhvaje // 
saṃtānakalatāgehaṃ nīrandhraiḥ puṣpagucchakaiḥ / śuddhāntaṃ vanadevīnāṃ praviveśa madānvitā // 
tatra saṃkalpite puṣpaśayane mālyamālitā / kaṇṭhe saṃkalpitaṃ kāntaṃ khiṅgamādāya saṃsthitā // 
āgatyānviṣya kuñjātsa pradadarśa śikhidhvajaḥ / latāgehe madanikāṃ kaṇṭhe khiṅgaṃ manoharam // 
kuntalāvalitaskandhaṃ samālabdhaṃ ca candanaiḥ / śayanāvṛtinikṣepaparyākulitaśekharam // 
hemābhe dviguṇākārabālābāhūpadhānake / saṃsaktaśravaṇāpāṅgakapolatalakuntalam // 
mithunaṃ taddadarśātha mithaḥ prahasitānanam / anyonyavadanāsaktaṃ channaṃ kalpalatāṃśukaiḥ // 
ālolamālyaśayanaṃ madanāturamākulam / aṅgalagnacchalenātmarāgamanyonyamarpayat // 
abhyunmukhaṃ samānandamuddāmamadamantharam / parasparāhataṃ puṣpairvakṣobhyāṃ pīḍitastanam // 
tadālokyāvikāreṇa cetasālaṃ tutoṣa saḥ / aho sukhaṃ sthitau khiṅgāvityāha sa śikhidhvajaḥ // 
tiṣṭhatāṅga yathākāmaṃ sukhaṃ khiṅgau yathāsthitam / vighnaṃ mākaravaṃ bhītāvityuktvā nirjagāma saḥ // 
tato muhūrtamātreṇa prapañcaṃ tamupekṣya sā / niryayau darśayantī svaṃ ratiphullākulaṃ vapuḥ // 
upaviṣṭaṃ dadarśainaṃ nṛpaṃ hemaśilātale / samādhisaṃsthamekānte manāgvikasitekṣaṇam // 
taṃ pradeśamupāgamya lajjāvanamitānanā / tūṣṇīmāsītkṣaṇaṃ khinnā mlānā madanikāṅganā // 
kṣaṇācchikhidhvajo dhyānādviratastāmuvāca ha / atyantamadhuraṃ vākyamidamakṣubdhayā dhiyā // 
tanvi kiṃ śīghrameva tvaṃ vighnitānandamāgatā / ānandāyaiva bhūtāni yatante yāni kānicit // 
bhūyastoṣaya taṃ gaccha kāntaṃ praṇayavṛttibhiḥ / parasparepsitasneho durlabho hi jagattraye // 
ahametena cārthena nodvegaṃ yāmi mānini / yadyadiṣṭatamaṃ loke tattadeva vijānatā // 
ahaṃ kumbhaśca tanvaṅgi vītarāgāvihetarā / durvāsaḥśāpajā bālā tvaṃ yadicchasi tatkuru // 
madanikovāca / evameṣa mahābhāga strīsvabhāvo hi cañcalaḥ / kāmo hyaṣṭaguṇaḥ strīṇāṃ na kopaṃ kartumarhasi // 
abalāhamanenāsmi rātrau gahanakānane / tvayi saṃdhyājapapare kiṃ karomi varākikā // 
abalā vā kumārī vā jāraṃ na ratirodhanam / karoti parikhiṅgena nāṅge sve viniveśitam // 
striyaḥ sundaratāṃ yātāḥ purapuṃsāmasaṅgame / manyurniṣedha ākrandaḥ satītvaṃ kiṃ kariṣyati // 
abalā strī tathā bālā mūḍhāhamaparādhinī / kṣantumarhasi nātha tvaṃ kṣamāvanto hi sādhavaḥ // 
śikhidhvaja uvāca / manyurmama na bāle'ntarvidyate kha iva drumaḥ / kevalaṃ sādhunindyatvānnecchāmi tvāmahaṃ vadhūm // 
suhṛttvena vanānteṣu pūrvavatsukhamaṅgane / vītarāgatayā nityaṃ samameva ramāvahe // 
śrīvasiṣṭha uvāca / evaṃ samatayā tatra sthite tasmiñchikhidhvaje / cūḍālā cintayāmāsa tatsattvenoditāśayā // 
aho vata paraṃ sāmyaṃ bhagavānayamāgataḥ / vītarāgatayā'krodho jīvanmukto'vatiṣṭhate // 
nainaṃ haranti te bhogā na mahatyo'pi siddhayaḥ / na sukhāni na duḥkhāni nāpado na ca saṃpadaḥ // 
cintitāḥ sakalā ekaṃ prayāntyenamaninditāḥ / manye maharddhayaḥ kāntā nārāyaṇamivāparam // 
ātmavṛttāntamakhilaṃ tamenaṃ smārayāmyaham / kumbharūpamidaṃ tyaktvā cūḍālaiva bhavāmyaham // 
iti saṃcintya cūḍālā cūḍālāvapurakṣatā / darśayāmāsa tatrāśu tyaktvā madanikāvapuḥ // 
tasmānmadanikādehāccūḍālā nirgateva sā / babhāvasya puro yuktā nirgateva samudgakāt // 
tāṃ dadarśānavadyāṅgīṃ punaḥ praṇayapeśalām / kāntāṃ madanikāmeva cūḍālāṃ dayitāṃ sthitām // 
samuditāmiva mādhavapadminīmupagatāmiva bhūmitalācchriyam / prakaṭitāmiva ratnasamudgakātparidadarśa nijāṃ dayitāṃ nṛpaḥ // 
śrīvasiṣṭha uvāca / atha tāṃ dayitāṃ dṛṣṭvā vismayotphullalocanaḥ / śikhidhvaja uvācedamāścaryākulayā girā // 
kā tvamutpalapatrākṣi kutaḥ prāptāsi sundari / kimihāsi kiyatkālaṃ kimarthamiha tiṣṭhasi // 
aṅgena vyavahāreṇa smitenānunayena ca / mama jāyāvilāsena tatkalevopalakṣyase // 
cūḍālovāca / evameva prabho viddhi cūḍālāsmi na saṃśayaḥ / akṛtrimeṇa dehena labdho'syadya mayā svayam // 
kumbhādidehanirmāṇaistvāṃ bodhayitumeva me / prapañcaḥ śataśākhatvamiha yāto vanāntare // 
yadā rājyaṃ parityajya mohena tapase vanam / tvamāgāstatprabhṛtyeva tvadbodhāyāhamudyatā // 
anena kumbhadehena mayaiva tvaṃ vibodhitaḥ / kumbhādidehanirmāṇaṃ tvāṃ bodhayitumeva me // 
māyayā na tu kumbhādi kiṃcitsatyaṃ mahīpate / atho viditavedyastvaṃ dhyānenaitadakhaṇḍitam // 
sarvaṃ paśyasi tattvajña dhyānenāśvavalokaya / atha cūḍālayetyukto baddhvā parikaraṃ nṛpaḥ // 
ātmodantaṃ viśeṣeṇa dhyānenāmalamaikṣata / abhirājyaparityāgāccūḍālādarśanāvadhi // 
sarvaṃ muhūrtadhyānena cātmodantaṃ dadarśa saḥ / ārājyasaṃparityāgādvartamānakṣaṇakramam // 
sarvamālokya bhūpālo virarāma samādhitaḥ / samādhivirato harṣavikāsinayanāmbujaḥ // 
visārya tarasā bāhū pulakojjvalatāṃ gatau / galadaṅgaṃ ghanasnehaṃ muñcadbāṣpaṃ sphuratspṛham // 
āliliṅga ciraṃ kāntāṃ nakulo nakulīmiva / tayorāliṅgane tasmiṃstatra bhāvo babhūva yaḥ // 
na sa vāsukijihnābhirvaktuṃ harṣeṇa śakyate / divisthāviva paṅkena kṛtāviva milattanū // 
śailāviva samutkīrṇau śliṣṭāvāstāṃ ciraṃ priyau / muhūrtena galaddharmajalau pulakapīvarau // 
bāhū viślathatāmīṣanninyatustau śanaiḥ priyau / amṛtāpūrṇahṛdayau saṃśūnyahṛdayopamau // 
unmuktabhujamāstāṃ tāvalakṣasthitalocanam / ghanānandakṣaṇaṃ sthitvā tūṣṇīṃ praṇayapeśalam // 
kāntāṃ cibukasaṃlagnakaraḥ provāca bhūpatiḥ / atyantamadhurasnigdhaḥ kāntaḥ svakulayoṣitām // 
puṇyaśca ratiniṣpandaḥ svādurnāmāmṛtādapi / kiyatpramāṇastanvaṃgyā tvayā bālendumugdhayā // 
anubhūtaściraṃ kleśo bharturarthena dāruṇaḥ / evaṃ duruttarāttasmātsaṃsārakuharādaham // 
uttārito yayā buddhyā sā hi kenopamīyate / arundhatī śacī gaurī gāyatrī śrīḥ sarasvatī // 
samastāḥ pelavāyante tava tanvyā guṇaśriyā / dhīḥ śrīḥ kāntiḥ kṣamā maitrī karuṇādyāstu sundari // 
kāntāsvākārakāntāsu prathamevābhilakṣyase / pareṇādhyavasāyena tvayāhamavabodhitaḥ // 
kena pratyupakāreṇa parituṣyati te manaḥ / mohādanādigahanādanantagahanādapi // 
patitaṃ vyavasāyinyastārayanti kulastriyaḥ / śāstrārthagurumantrādi tathā nottāraṇakṣamam // 
yathaitāḥ snehaśālinyo bhartṛṇāṃ kulayoṣitaḥ / sakhā bhrātā suhṛdbhṛtyo gururmitraṃ dhane sukham // 
śāstramāyatanaṃ dāsaḥ sarvama bhartuḥ kulāṅganāḥ / sarvadā sarvayatnena pūjanīyāḥ kulāṅganāḥ // 
lokadvayasukhaṃ samyaksarvaṃ yāsu pratiṣṭhitam / niricchāyāḥ prayātāyāḥ pāraṃ saṃsāravāridheḥ // 
kathamasyopakārasya kariṣye te pratikriyāḥ / manye kulāṅganāṃ loke loke sarvāstvayādhunā // 
nārīsaujanyacarcāsu vyapadeśyā bhaviṣyasi / tvāṃ nirmitavato dhāturguṇajālātiśāyinīm // 
manye prakupitā nūnamarundhatyādikāḥ striyaḥ / satī tvaṃ rūpasaujanyaguṇaratnasamudgike // 
ehi me tvadguṇotkasya punarāliṅganaṃ kuru / śrīvasiṣṭha uvāca / ityuktvā mṛgaśāvākṣīṃ cūḍālāṃ tāṃ śikhidhvajaḥ // 
āliliṅga punargāḍhaṃ nakulo nakulīmiva / cūḍālovāca / deva śuṣkakriyājālapare tvayyākulātmani // 
bhūyobhūyo bhṛśamahaṃ tvadarthaṃ duḥkhitābhavam / tena tvadavabodhātmā svārthaṃ evopapāditaḥ // 
mayā tadatra kiṃ deva karoṣi mama gauravam / śikhidhvaja uvāca / tvayā yathā varārohe svārthaḥ saṃpādyate śubhaḥ // 
tamidānīṃ tathā sarvāḥ sādhayantu kulāṅganāḥ / cūḍālovāca / budhyase kānta viśrānto jagajjālataṭe vibho // 
adya taṃ prāktanaṃ kiṃcinmohaṃ samanupaśyasi / idaṃ karomi nedaṃ tu prāpnomīdamiti sthitim // 
antarhasasi tāṃ kacciddaśāpelavatāṃ dhiyaḥ / tāstucchatṛṣṇākalanāstāḥ saṃkalpakukalpanāḥ // 
tvayi nādyāvalokyante deva vyomnīva parvatāḥ / kiṃ tvamadyāṅga saṃpannaḥ kiṃniṣṭho'si kimīhase // 
kathaṃ paśyasi pāścātyaṃ dehaceṣṭākramaṃ vibho / śikhidhvaja uvāca / sumanaḥpūrṇanīlābjamālāsāravilocane // 
tvameva yasya yasyāntastattasyāhamupāsthitaḥ / nirīho'smi niraṃśo'smi nabhaḥsvaccho'smi nispṛhaḥ // 
śānto'hamartharūpo'smi cirāyāhamahaṃ sthitaḥ / tāṃ daśāmupayāto'smi yataścittaikavartmani // 
pratiṣedhanti sahasā na yāṃ hariharādayaḥ / nakiṃcinmātracinmātraniṣṭho'smi svastha āsthitaḥ // 
bhrameṇāhaṃ vimukto'smi saṃsāreṇālilocane / na tuṣṭosmi na khinno'smi nāyamasmi na cetarat // 
na sthūlo'smi na sūkṣmo'smi satyamasmi ca sundari / tejobimbātprayātena bhittāvapatitena ca // 
kṣayātiśayamuktena prakāśenāsmi vai samaḥ / śāntosmi sāmyaṃ netāsmi svasthosmi vigatāśayaḥ // 
parinirvāṇa evāsmi sadṛśo'smi pativrate / yattadasmi tadevāsmi vaktuṃ śakromi netarat // 
taraṅgataralāpāṅge gurustvaṃ me namo'stu te / prasādena viśālākṣyāstīrṇo'smi bhavasāgarāt // 
punarmalaṃ na gṛhṇāmi śatadhmātasuvarṇavat / śāntaḥ svastho mṛduryatto vītarāgo niraṃśadhīḥ // 
sarvātītaḥ sarvagaśca khamivāyamahaṃ sthitaḥ / cūḍālovāca / evaṃ sthite mahāsattva prāṇeśa hṛdayapriya // 
kimidānīṃ prabho brūhi rocate te mahāmate / śikhidhvaja uvāca / pratiṣedhaṃ na jānāmi na jānāmyabhivāñchitam // 
yadācarasi tanvi tvaṃ kadācidvedmi tattathā / yadyanmataṃ te sakalaṃ tathāstvavikalaṃ priye // 
na kiṃcidanusaṃdhātuṃ jānāmyambarasundaraḥ / yadeva kiṃcijjānāsi tadeva kuru sundari // 
tadeva dhārayiṣyāmi pratibimbaṃ yathā maṇiḥ / cetasā galiteṣṭena yathāprāptamaninditam // 
na staumi na ca nindāmi yadicchasi tadācara / cūḍālovāca / yadyevaṃ tanmahābāho samākarṇaya manmatam // 
ākarṇya jīvanmuktātmastadevāhartumarhasi / sarvatraikyāvabodhena maurkhyakṣayabhuvānvitāḥ // 
niricchāstāvadākāśaviśadāḥ saṃsthitā vayam / yādṛgeṣaṇamasmākaṃ tādṛśaṃ tadaneṣaṇam // 
yatprāṇānaiṣaṇe ko'tra cinmātro'bhyasate hi kaḥ / tasmādādyantamadhyeṣu ye vayaṃ puruṣottama // 
śeṣamekaṃ parityajya ta eveme sthitā vayam / rājyena sāṃpratenemaṃ kālaṃ nītvā krameṇa vai // 
videhatāṃ prayāsyāmaḥ prabho kālena kenacit / śikhidhvaja uvāca / vayamādyantamadhyeṣu kīdṛśāstarale vada // 
śeṣamekaṃ parityajya tiṣṭhāmaḥ kathameva vā / cūḍālovāca / vayamādyantamadhyeṣu rājāno rājasattama // 
mohamekaṃ parityajya bhavāmaḥ punareva te / sva eva nagare rājā bhava tvaṃ svāsane sthitaḥ // 
lalāmo nanu kāntānāṃ mahiṣī te bhavāmyaham / sanṛpā mattavāstavyā nṛtyannavanavāṅganā // 
sapatākā dhvanattūryā puṣpaprakariṇī purī / lasadvallyā samañjaryā raṇatpuṣpālimālayā / madhumāsalatālakṣmyā cirādbhavatu sā samā // 
śrīvasiṣṭha uvāca / iti cūḍālayā prokto vihasya sa śikhidhvajaḥ / provāca madhuraṃ vākyamakṣubdhaṃ vigatajvaraḥ // 
evaṃ cettadviśālākṣi svāyattā nastriviṣṭape / siddhabhogaśriyastāsu nivasāmi na kiṃ priye // 
cūḍālovāca / na rājanmama bhogeṣu vāñchā nāpi vibhūtiṣu / svabhāvasya vaśādeva yathāprāptena me sthitiḥ // 
na sukhāya mama svargo na rājyaṃ nāpi ca kriyā / yathāsthitamavikṣubdhaṃ tiṣṭhāmi svasthaceṣṭitā // 
idaṃ sukhamidaṃ neti mithune kṣayamāgate / samameva pade śānte tiṣṭhāmīha yathāsukham // 
śikhidhvaja uvāca / yuktamuktaṃ viśālākṣi tvayaitatsamayā dhiyā / ko vārthaḥ kila rājyasya grahe tyāge'pi vā bhavet // 
sukhaduḥkhadaśācintāṃ tyaktvā vigatamatsaram / yathāsaṃsthānamevemau tiṣṭhāvaḥ svasthatāṃ gatau // 
iti tatra kathālāpakathanena tayordvayoḥ / kāntayościradaṃpatyorvāsarastanutāṃ yayau // 
athotthāya dinācāraṃ yathāprāptamaninditau / sotkaṇṭhāvapyanutkaṇṭhau cakratuḥ kāryakovidau // 
svargasiddhimanādṛtya tasthatuḥ pūrṇacetasau / ekasminneva śayane taistaiḥ praṇayaceṣṭitaiḥ / sā vyatīyāya rajanī tayorjīvadvimuktayoḥ // 
tadbhogamokṣasukhamuttamayoḥ svaya samāśaṃsatoḥ praṇayavākyavilāsagarbham / utkaṇṭhatāṃ praṇayinordhiyamānayantī dīrghā muhūrtavadasau rajanī jagāma // 
śrīvasiṣṭha uvāca / tataḥ samudite sūrye vitamasyambare sthite / samudgakādiva jaganmaṇau tasminvinirgate // 
vikasatyaruṇopānte cakṣuṣīvāmbujākare / ācāreṣviva lokeṣu prasṛteṣvarkaraśmiṣu // 
daṃpatī tau samutthāya kṛtasaṃdhyākramau sthitau / patrāsane mṛdusnigdhe kāntau kāñcanakandare // 
athotthāyātra cūḍālā ratnakumbhaṃ puraḥsthitam / kāntā saṃkalpayāmāsa pūrṇaṃ saptābdhivāribhiḥ // 
tena maṅgalakumbhena taṃ pūrvābhimukhaṃ sthitam / bhāryā bhartāramekānte svarājye'bhiṣiṣeca sā // 
saṃkalpopagate haime svabhiṣiktaṃ svaviṣṭare / sthitaṃ provāca tanvī sā cūḍālā devarūpiṇī // 
kevala maunamutsṛjya tejaḥ śāntamidaṃ prabho / aṣṭānāṃ lokapālānāṃ tejastvaṃ bhartumarhasi // 
cūḍālayeti saṃprokto vane rājā śikhidhvajaḥ / vadannevaṃ karomīti mahārājatvamāyayau // 
atha pratīhārapade tiṣṭhantīmāha māninīm / adya devīpade rājñīṃ tvāṃ karomyabhiṣekinīm // 
ityuktvā sarasi snāpya mahādevīpade tathā / abhiṣiktāṃ nṛpaḥ kṛtvā sa tāmāha nijāṃ priyām // 
priye kamalapatrākṣi kṣaṇātsaṃkalpasaṃbhavam / mahāvibhavamuddāmaṃ sainyamāhartumarhasi // 
iti kāntavacaḥ śrutvā cūḍālā varavarṇinī / sainyaṃ saṃkalpayāmāsa prāvṛḍghanamivodbhaṭam // 
sainyaṃ dadṛśatustattau vājivāraṇasaṃkulam / patākāpūritākāśaṃ nīrandhrīkṛtakānanam // 
tūryāravadhvanacchailaguhāgahanakoṭaram / mauliratnamahoddyotavicūrṇitatamaḥpaṭam // 
tatra gandhadvipavare kṛtapārthivamaṇḍale / rakṣite hṛṣṭasāmantairārūḍhau nṛpadaṃpatī // 
tataḥ śikhidhvajo rājā mahiṣyā samamiṣṭayā / padātirathasaṃbādhaṃ karṣannativṛlo balam // 
cacālācalacālinyā senayā sa tato vanāt / bhindanniva rasāśailaṃ vātyayevāśu bhaumayā // 
tasmānmahendraśailendrāccalitaḥ sa mahīpatiḥ / pathi paśyangirīndeśānnadīrgrāmānsajaṅgalān // 
darśayansvapriyāyāstamātmavṛttāntasaṃcayam / prāgalpenaiva kālena svāṃ purīṃ svargaśobhanām // 
tatra te tasya sāmantāstadāgamanamādṛtāḥ / vividurjayaśabdena nirjagmuścoditāśayāḥ // 
ekatāṃ saṃprayātena tāratūryaninādinā / baladvayena tenāsau viveśa nagaraṃ nṛpaḥ // 
lājapuṣpāñjalivrātairāvṛṣṭaḥ paurayoṣitām / vaṇiṅmārgamasau paśyanparaṃparamanuttamam // 
patākādhvajasaṃbādhaṃ muktājālamanoramam / nṛtyageyaparastrīkaṃ svabhūmāvacalaṃ sthitam // 
praviśyātha gṛhaṃ taistaiḥ saṃyutaṃ nṛpamaṅgalaiḥ / samyaksaṃmānayāmāsa praṇataṃ prakṛtivrajam // 
purotsavaṃ bhṛśaṃ kṛtvā dinasaptakamuttamam / akarodrājakāryāṇi svāni svāntaḥpure nṛpaḥ // 
daśavarṣasahasrāṇi rājyaṃ kṛtvā mahītale / sahacūḍālayā rāma virato dehadhāraṇāt // 
dehamutsṛjya nirvāṇamasneha iva dīpakaḥ / apunarjanmane rāma jagāmeti mahāmatiḥ // 
daśavarṣasahasrāṇi samadṛṣṭitayā tayā / rājyaṃ tayā''ramayyāpi nirvāṇaṃ padamāptavān // 
vigatabhayaviṣādo mānamātsaryamuktaḥ prakṛtasahajakarmā bhuktanīrāgabuddhiḥ / iti samasamadṛṣṭirmṛtyumāryo'tha jitvā daśaśiśirasahasrāṇyekarājyaṃ cakāra // 
bhuktvā bhogānanekānbhuvi sakalamahīpālacūḍāmaṇitve sthitvā vai dīrghakālaṃ paramamṛtapadaṃ prāptavānsattvaśeṣaḥ / evaṃ rāmāgataṃ tvaṃ prakṛtamanusarankāryajātaṃ viśokastiṣṭhottiṣṭha svayaṃ vā prasabhamanubhavanbhogamokṣādilakṣmīḥ // 
śrīvasiṣṭha uvāca / etatte sarvamākhyātaṃ śikhidhvajakathānakam / anena gacchanmārgeṇa na kadācana khidyase // 
etāṃ dṛṣṭimavaṣṭabhya rāgadveṣavināśinīm / nityaṃ nīrāgayā buddhyā tiṣṭhāvaṣṭabdhatatpadaḥ // 
yathā śikhidhvajo rājyaṃ kṛtavānevamīdṛśam / rāma vyavaharanrājye bhogamokṣamayo bhava // 
śikhidhvajakrameṇaiva yathā bodhamavāptavān / kaco bṛhaspateḥ putrastathā budhyasva rāghava // 
śrīrāma uvāca / bṛhaspaterbhagavataḥ putro'sau bhagavānkacaḥ / yathā prabuddho bhagavansamāsena tathā vada // 
śrīvasiṣṭha uvāca / śrṛṇu rājankathāṃ śrīmāñchikhidhvajavadeva saḥ / prabodhaṃ paramaṃ yāto devadeśikajaḥ kacaḥ // 
bālabhāvātsamuttīrṇaḥ saṃsārottaraṇonmukhaḥ / kacaḥ padapadārthajño bṛhaspatimabhāṣata // 
kaca uvāca / bhagavansarvadharmajña kathaṃ saṃsṛtipañjarāt / asmānnirgamyate brūhi jantunā jīvatantunā // 
bṛhaspatiruvāca / anarthamakarāgārādasmātsaṃsārasāgarāt / uḍḍīyate nirudvegaṃ sarvatyāgena putraka // 
śrīvasiṣṭha uvāca / ityākarṇya kaco vākyaṃ pituḥ paramapāvanam / sarvameva parityajya jagāmaikāntakānanam // 
bṛhaspatestadgamanaṃ nodvegāya babhūva ha / saṃyoge ca viyoge ca mahānto hi mahāśayāḥ // 
atha varṣeṣu jāteṣu triṣu pañcasu so'nagha / punaḥ prāpa mahāraṇye kasmiṃścitpitaraṃ kacaḥ // 
paripūjyābhivādyainaṃ samāliṅgitaputrakam / apṛcchadvākpatiṃ bhūyaḥ sa kacaḥ kāntayā girā // 
kaca uvāca / adyedamaṣṭamaṃ varṣaṃ sarvatyāgaḥ kṛto mayā / tathāpi tāta viśrāntiṃ nādhigacchāmyaninditām // 
śrīvasiṣṭha uvāca / evamārtavacastasminkace vadati kānane / sarvameva tyajetyuktvā vākpatirdivamudyayau // 
gate tasminkaco dehādvalkalādyapyathātyajat / gatendvabhrārkatāreṇa śaradvyomnā samo'bhavat // 
punarvarṣatrayeṇaiṣa kasmiṃścitkānanāntare / tatyājāmbudavarṣādi śaradīva nabhastalam // 
upāsaiko diganteṣu śāntaśūnyavapuḥ śvasan / dūyamānamanāḥ prāpa tameva pitaraṃ gurum // 
kṛtapūjākramo bhaktyā samāliṅgitaputrakam / apṛcchatsa kaco bhūyaḥ khedagadgadayā girā // 
kaca uvāca / tāta sarvaṃ parityaktaṃ kanthāṃ veṇulatādyapi / tathāpi nāsti viśrāntiḥ svapade kiṃ karomyaham // 
bṛhaspatiruvāca / cittaṃ sarvamiti prāhustattyaktvā putra rājase / cittatyāgaṃ viduḥ sarvatyāgaṃ sarvavido janāḥ // 
śrīvasiṣṭha uvāca / ityuktvā vākpatiḥ putraṃ pupluve tarasā nabhaḥ / anviyeṣa kacaścittaṃ parityaktumakhinnadhīḥ // 
cintayannapyasau cittaṃ na yadā veda kānane / tadā saṃcintayāmāsa dhiyaiva pitaraṃ yayau // 
padārthavṛndaṃ dehādi na cittamiti kathyate / tadetatkiṃ kva vā vyarthaṃ nirāgaskaṃ tyajāmyaham // 
pituḥ sakāśaṃ gacchāmi jñātuṃ cittaṃ mahāripum / jñātvā tatsaṃtyajāmyāśu tatastiṣṭhāmi vijvaraḥ // 
śrīvasiṣṭha uvāca / iti saṃcintya sa kaca ujjagāma triviṣṭapam / vākpatiṃ prāpya sasnehaṃ vavande praṇanāma ca // 
apṛcchaccainamekānte kiṃ cittaṃ bhagavanvada / svarūpaṃ brūhi cittasya yena tatsaṃtyajāmyaham // 
bṛhaspatiruvāca / cittaṃ nijamahaṃkāraṃ viduścittavido janāḥ / antaryo'yamahaṃbhāvo jantostaccittamucyate // 
kaca uvāca / trayastriṃśanmahākoṭipramāṇasya mahāmate / guro gīrvāṇavṛndasya kathametadvadeti me // 
manye'sya duṣkarastyāgo na siddhimupagacchati / kathameṣa kila tyaktuṃ śakyate yogināṃ vara // 
bṛhaspatiruvāca / api puṣpāvadalanādapi locanamīlanāt / sukaro'haṃkṛtestyāgo na kleśo'tra manāgapi // 
yathaitadevaṃ tanaya tathā śrṛṇu vadāmi te / ajñānamātrasaṃsiddhaṃ vastu jñānena naśyati // 
vastuto nāstyahaṃkāraḥ putra mithyābhramo yathā / asansanniva saṃpanno bālavetālavatsthitaḥ // 
yathā rajjvāṃ bhujaṃgatvaṃ marāvambumatiryathā / mithyāvabhāsaḥ sphurati tathā mithyāpyahaṃkṛtiḥ // 
asadeva yathā dvitvaṃ mohādindau vilokyate / tathā sphuratyahaṃkāro na satyo vāpyasanna ca // 
ekamādyantarahitaṃ cinmātramamalāntaram / khādapyatitarāmacchaṃ vidyate sarvavedanam // 
sarvatra sarvadā sarvaprakāśaṃ sarvajantuṣu / tadevaikaṃ kacatyambu vilolāsvabdhivīciṣu // 
atra ko'yamahaṃbhāvaḥ kuto vā kathamutthitaḥ / kvāpsu jāto rajorāśiḥ kvānalādutthitaṃ jalam // 
ayaṃ so'hamiti vyarthaṃ pratyayaṃ tyaja putraka / tucchaṃ parimitākāraṃ dikkālavivaśīkṛtam // 
dikkālādyanavacchinnaṃ svacchaṃ nityoditaṃ tatam / sarvārthamayamekārthacinmātramamalaṃ bhavān // 
phalakusumadalānāṃ sarvadiksaṃsthitānāṃ rasa iva jagatāṃ tvaṃ saṃsthitaḥ sarvadaiva / vimalataracidātmā nityamevāsyanantaḥ ka iva kaca tavāhaṃniścayo bhāvamūrteḥ // 
śrīvasiṣṭha uvāca / iti prāpya paraṃ yogamupadeśamanuttamam / jīvanmukto babhūvāsau tato devaguroḥ sutaḥ // 
nirmamo nirahaṃkāraśchinnagranthiḥ praśāntadhīḥ / kaco yathā sthito rāma tathā tiṣṭhāvikāravān // 
ahaṃkāramasadviddhi mainamāśraya mā tyaja / asataḥ śaśaśṛṅgasya kila tyāgagrahau kutaḥ // 
asaṃbhavatyahaṃkāre kva te maraṇajanmanī / nabhaḥkṣetre tathā vyuptaṃ kena saṃgṛhyate phalam // 
niraṃśaṃ śāntasaṃkalpaṃ sarvabhāvātmakaṃ tatam / paramādapyaṇoḥ sūkṣmaṃ cinmātraṃ tvamanomayam // 
yathāmbhasastaraṅgādi yathā hemno'ṅgadādi ca / tadevātadivābhāsaṃ tathāhaṃbhāvabhāvitaḥ // 
abodhena jagatsarvaṃ māyāmayamiva sthitam / bodhena sakalaṃ brahmarūpaṃ saṃpadyate'nagha // 
dvitvaikatvamatī tyaktvā śeṣasthaḥ sukhito bhava / mā duḥkhito bhava vyarthaṃ tvaṃ mithyāpuruṣo yathā // 
māyeyamatiduṣpārā sāṃsārī gāḍhatāṃ gatā / śaradā mihikevāśu bodhenāyāti tānavam // 
śrīrāma uvāca / paramāmāgato'smyantastṛptiṃ jñānāmṛtena te / avagrahabhayākrāntaḥ svāsāreṇeva cātakaḥ // 
amṛteneva sikto'hamantargacchāmi śītatām / uparyapi samastānāṃ tiṣṭhāmyatulasaṃpadām // 
na tṛptimanugacchāmi vacāṃsi vadatastava / aindavīnāṃ marīcīnāṃ cakorastṛṣito yathā // 
tṛpto'pi bhūyaḥ pṛcchāmi tvāṃ praśnamimamīśvara / ko nāma tṛpto'pyagrastaṃ na pibatyamṛtāsavam // 
kimucyate muniśreṣṭha mithyāpuruṣanāmakam / vastvavastu kṛtaṃ jagadvastujātaṃ vadāśu me // 
śrīvasiṣṭha uvāca / mithyāpuruṣabodhāya śrṛṇu rāghava śobhanām / imāmākhyāyikāṃ hāsajananīṃ madudīritām // 
asti kaścinmahābāho māyāyantramayaḥ pumān / bālapelavadhīmūḍho gūḍho maurkhyeṇa kevalam // 
sa ekānte kvacijjātaḥ śūnye tatraiva tiṣṭhati / keśoṇḍrakamiva vyomni mṛgatṛṣṇeva vā marau // 
tasmādanyanna tatrāsti yadasti ca sa eva tat / yaccānyattattadābhāsaṃ na ca paśyati durmatiḥ // 
saṃkalpastasya saṃjātastatra vṛddhimupeyuṣaḥ / khasyāhaṃ khamahaṃ khaṃ me khaṃ rakṣāmīti niścalaḥ // 
khaṃ sthāpayitvā rakṣāmi vastviṣṭaṃ svayamādarāt / iti saṃcintayanvyomarakṣārthaṃ so'karodgṛham // 
tasya kośe babandhāsthāṃ rakṣitaṃ khaṃ mayetyasau / gṛhākāśena saṃtuṣṭastataḥ sa raghunandana // 
atha kālena tattasya gṛhaṃ nāśamupāyayau / ṛtvantareṇābda iva vāteneva taraṅgakaḥ // 
hā gṛhākāśa naṣṭaṃ tvaṃ hā kva yātamasi kṣaṇāt / hā hā bhagnamasi svacchamityevaitacchuśoca saḥ // 
iti śokaśataṃ kṛtvā punastatraiva durmatiḥ / kūpaṃ cakre kharakṣārthaṃ kūpākāśaparo'bhavat // 
tato nāśaṃ sa kālena nītaḥ kūpo'pi tasya vai / kūpākāśe gate śokanimagno'sau tato'bhavat // 
kūpākāśapralāpānte kumbhaṃ śīghramathākarot / kumbhākāśaparo bhūtvā svayaṃ nirvṛtimāyayau // 
kumbho'pi tasya kālena nāśaṃ nīto raghūdvaha / yāmeva diśamādatte durbhagaḥ sā hi naśyati // 
kumbhākāśapralāpānte kharakṣārthaṃ cakāra saḥ / kuṇḍaṃ tathaiva tenāsau kuṇḍākāśaparo'bhavat // 
kuṇḍamapyasya kālena kenacinnāśamāyayau / tejaseva tamastena kuṇḍākāśaṃ śuśoca saḥ // 
kuṇḍākāśasya śokānte kharakṣārthaṃ cakāra saḥ / catuḥśālaṃ mahāśālaṃ tadākāśamayo'bhavat // 
tadapyasya jahārāśu kālaḥ kavalitaprajaḥ / jīrṇaparṇaṃ yathā vātastataḥ śokaparo'bhavat // 
sa catuḥśālaśokānte kharakṣārthaṃ cakāra ha / kusūlamambudākāraṃ tadākāśaparaḥ sthitaḥ // 
tadapyasya jahārāśu kālo vāta ivāmbudam / kusūlanāśaśokena tenāsau paryatapyata // 
evaṃ gṛhacatuḥśālakumbhakuṇḍakusūlakaiḥ / tasyāparyavasānātmā kālo'yamativartate // 
evaṃ sthitaḥ sa vivaśo gaganaṃ guhāyāṃ gṛhṇangṛheṇa gahanena kilātmabuddhyā / duḥkhāntarāddhanatarāddhanaduḥkhajātamāyāti yāti ca gatāgatisaṅgamūḍhaḥ // 
śrīrāma uvāca / mithyānaraprasaṅgena kiṃ māyāpuruṣaḥ prabho / kathito'yaṃ tvayā vyomarakṣaṇa ca kimucyate // 
śrīvasiṣṭha uvāca / śrṛṇu rāma yathābhūtametatprakaṭayāmi te / mithyāpuruṣavṛttāntakathā yā kathitādhunā // 
māyāyantramayaḥ prokto yaḥ pumānraghunandana / enaṃ tvaṃ tamahaṃkāraṃ viddhi śūnyāmbarotthitam // 
yasminnākāśakośe'sminsādho jagadidaṃ sthitam / tadanantamasacchūnyaṃ sargādau bhavati svayam // 
antaḥsthitasudurlakṣyabrahma vyomno'tha śabdavat / tasmādudetyahaṃkāraḥ pūrvaṃ spanda ivānilāt // 
vṛddhiṃ yātaḥ sa gagane kalpayatyātmatāṃ gataḥ / anātmātmābhidhānena tenāsau yatate tataḥ // 
anātmātmaikarakṣārthaṃ dehānnānāvidhānasau / bhūyobhūyo vināśe'pi sṛjatyākulatāṃ gataḥ // 
sa eva māyāpuruṣo mithyāpuruṣa eva saḥ / asadevodito vyartho'pyahaṃkāro hi māyayā // 
kūpakuṇḍacatuḥśālakumbhādīndehakānasau / kṛtvā rakṣita ātmeti yāti tadvyomni bhāvanam // 
ahaṃkārasya tasyāsya nāmānīmāni rāghava / śrṛṇu yairjagadākāravibhramairmohayatyasau // 
jīvo buddhirmanaścittaṃ māyā prakṛtirityapi / saṃkalpaḥ kalanā kālaḥ kalā cetyapi viśrutaiḥ // 
evamādyaistathānyaiśca nāmabhirbahutāṃ gataiḥ / sahasrarūpo'haṃkāraḥ kalpitārthairvijṛmbhate // 
bhūtākāśe tate śūnye jagannirbhitti niścitam / sukhaduḥkhānyanubhavanmithyaiva puruṣaḥ sthitaḥ // 
yathaiva mithyāpuruṣo rakṣanvyomātmaśaṅkayā / ghaṭākāśādiṣu kliṣṭa evaṃ mā kleśavānbhava // 
ākāśādapi vistīrṇaḥ śuddhaḥ sūkṣmaḥ śivaḥ śubhaḥ / ya ātmā sa kathaṃ kena gṛhyate rakṣyate'thavā // 
hṛdayākāśamātrasya śarīrakṣayasaṃkṣaye / vyarthaṃ bhūtāni śocanti naṣṭa ātmeti śaṅkayā // 
ghaṭādiṣu praṇaṣṭeṣu yathākāśādyakhaṇḍitam / tathā deheṣu naṣṭeṣu dehī nityamalepakaḥ // 
śuddhaścinmātra ātmāyamākāśādapyaṇoraṇuḥ / svānubhūtyaṃśamātraṃ hi khavadrāma na naśyati // 
na jāyate na mriyate kvacitkiṃcitkadācana / jagadvivartarūpeṇa kevalaṃ brahma jṛmbhate // 
satyamekaṃ padaṃ śāntamādimadhyāntavarjitam / bhāvābhāvavinirmuktamiti matvā sukhī bhava // 
sarvāpadāṃ nilayamadhruvamasvatantramāsannapātamavivekamanāryamajñam / bodhādahaṃkṛtipadaṃ sakalaṃ vimucya śeṣe subaddhapadamuttamatāṃ prayāsi // 
śrīvasiṣṭha uvāca / parasmādbrahmaṇaḥ pūrvaṃ manaḥ prathamamutthitam / mananātmakamābhogi tatsthameva sthitiṃ gatam // 
puṣpakośa ivāmodo mahormiriva sāgare / raśmijālamivāditye mano brahmaṇi rāghava // 
tasyādṛśyātmatattvasya vismṛtyaiva gataṃ sthitim / nānyasmādāgataṃ rāma jagadrajjubhujaṅgavat // 
ādityavyatirekeṇa yo bhāvayati rāghava / raśmijālamidaṃ hyetattasyānyadiva bhāsvataḥ // 
kanakavyatirekeṇa keyūraṃ yena bhāvitam / keyūrameva tattasya na tasya kanakaṃ hi tat // 
ādityāvyatirekeṇa raśmayo yena bhāvitāḥ / āditya eva te tasya nirvikalpaḥ sa ucyate // 
salilavyatirekeṇa taraṅgo yena bhāvitaḥ / taraṅgabuddhirevaikā sthitā tasya na vāridhīḥ // 
salilāvyatirekeṇa taraṅgo yena bhāvyate / ambusāmānyatābuddhirnirvikalpaḥ sa ucyate // 
kanakāvyatirekeṇa keyūraṃ yena bhāvyate / kanakaikamahābuddhirnirvikalpaḥ sa ucyate // 
pāvakavyatirekeṇa jvālālī yena bhāvitā / tasyāgnibuddhirgalati jvālādhīreva tiṣṭhati // 
jvālājālābhralekheva rañjitā sā tathā sthitiḥ / tāmevāsthāṃ samādatte tadgatānyākulā matiḥ // 
pāvakāvyatirekeṇa jvālālī yena bhāvyate / tasyāgnibuddhirekāsti nirvikalpaḥ sa ucyate // 
yo nirvikalpaḥ sumahānso'saṃkṣīṇamahāmatiḥ / prāptavyaṃ tena saṃprāptaṃ nāsau vastuṣu majjati // 
nānātāmakhilāṃ tyaktvā śuddhacinmātrakoṭare / saṃvedyena vinirmukte saṃvittattve sthito bhava // 
svayamevātmanaivātmā śaktiṃ saṃkalpanāmikām / yadā karoti sphuratā spandaśaktimivānilaḥ // 
tadā pṛthagivābhāsaṃ saṃkalpakalanāmayam / mano bhavati viśvātmā bhāvayansvākṛtiṃ svayam // 
tatsaṃkalpātmakaṃ ceto yathedamakhilaṃ jagat / saṃkalpayati saṃkalpaistathaiva bhavati kṣaṇāt // 
kīṭatvamabjajatvaṃ ca merutvaṃ marutāṃ tathā / mano jīvamahaṃkārabuddhicittādināmakam // 
saṃkalpato dvitaikatvametya ceto jagatsthitim / tanoti tasyāṃ tadanu nānātāṃ gacchati svayam // 
saṃkalpamayamevedaṃ jagadābhogi dṛśyate / na satyaṃ na ca mithyaiva svapnajālamivotthitam // 
jantoryathā manorājyaṃ vividhārambhabhāsuram / brāhmaṃ tathedaṃ vitataṃ manorājyaṃ virājate // 
yathābhūtārthabhāvitvāttadetatpravilīyate / paramārthena dṛṣṭaṃ cettadidaṃ naiva kiṃcana // 
dṛśyaṃ tvaparamārthena prayāti śataśākhatām / jalamūrmitaraṅgādikalanārhaṃ parisphuran // 
yathāmbudhirvapurdhatte svabhāvena tathā citaḥ / kurvankarmasahasrāṇi hyaṇucitspandanādṛte // 
nāpūrvaṃ kurute kiṃcitkiṃcidbhedamatastyajan / gacchanśrṛṇvanspṛśanjighranvadanvyavaharansvapan // 
nāpūrvaṃ vidyate kiṃcitsatyamityeva bhāvayan / yadyatkaroṣi tadviddhi cinmātramamalaṃ tatam // 
brahma prabṛṃhitākāraṃ tasmādanyanna vidyate / padārthajāte sarvasminsaṃvitsāramaye sthite // 
saṃvidevedamakhilaṃ jagannānyāsti kalpanā / saṃvitsphuraṇamātre'smiñjagajjālakanāmani // 
idamanyadidaṃ cānyaditi mithyāgrahaḥ kutaḥ / saṃbhavādakhilākāreṣvekasyā eva saṃvidaḥ / saṃvedyamapi nāstyeva bandhamokṣāvataḥ katham // 
mokṣo'yameṣa khalu bandha iti prasahya cintāṃ nirasya sakalāṃ viphalābhimānām / maunī vaśī vigatamānamado mahātmā kurvansvakāryamanahaṃkṛtireva tiṣṭha // 
śrīvasiṣṭha uvāca / mahākartā mahābhoktā mahātyāgī bhavānagha / sarvāḥ śaṅkāḥ parityajya dhairyamālambya śāśvatam // 
śrīrāma uvāca / kimucyate mahākartā mahātyāgī kimucyate / kimucyate mahābhoktā samyakkathaya me prabho // 
śrīvasiṣṭha uvāca / etadvratatrayaṃ rāma purā candrārdhamaulinā / bhṛṅgīśāya tu saṃproktaṃ yenāsau vijvaraḥ sthitaḥ // 
sumerāvuttare śrṛṅge pūrvaṃ śaśikalādharaḥ / atiṣṭhadagnisaṃkāśe samagraparivāravān // 
tamapṛcchanmahātejāstanuvijñānavānsthitaḥ / bhṛṅgīśaḥ praṇato rāma baddhāñjalirumāpatim // 
bhṛṅgīśa uvāca / bhagavandevadeveśa sarvajña parameśvara / yadahaṃ paripṛcchāmi kṛpayā tadvadāśu me // 
saṃsāraracanāṃ nātha taraṅgataralāmimām / avalokya vimuhyāmi tattvaviśrāntivarjitaḥ // 
kamantarniścayaṃ kāntamurarīkṛtya susthitam / asmiñjagajjīrṇagṛhe tiṣṭhāmi vigatajvaram // 
īśvara uvāca / sarvāḥ śaṅkāḥ parityajya dhairyamālambya śāśvatam / mahābhoktā mahākartā mahātyāgī bhavānagha // 
bhṛṅgīśa uvāca / kimucyate mahākartā mahābhoktā kimucyate / kimucyate mahātyāgī samyakkathaya me prabho // 
īśvara uvāca / dharmādharmau mahābhāga śaṅkāvirahitākṣayaḥ / yaḥ karoti yathāprāptau mahākartā sa ucyate // 
rāgadveṣau sukhaṃ duḥkhaṃ dharmādharmau phalāphale / yaḥ karotyanapekṣeṇa mahākartā sa ucyate // 
maunavānnirahaṃbhāvo nirmalo muktamatsaraḥ / yaḥ karoti gatodvegaṃ mahākartā sa ucyate // 
śubhāśubheṣu kāryeṣu dharmādharmaiḥ kuśaṅkayā / matirna lipyate yasya mahākartā sa ucyate // 
sarvatra vigatasneho yaḥ sākṣivadavasthitaḥ / niricchaṃ vartate kārye mahākartā sa ucyate // 
udvegānandarahitaḥ samayā svacchayā dhiyā / na śocate yo nodeti mahākartā sa ucyate // 
yathārthakāle matimānasaṃsaktamanā muniḥ / kāryānurūpavṛttastho mahākartā sa ucyate // 
udāsīnaḥ kartṛtāṃ ca karmākarmācaraṃśca yaḥ / samaṃ yātyantaratyantaṃ mahākartā sa ucyate // 
svabhāvenaiva yaḥ śāntaḥ samatāṃ na jahāti vai / śubhāśubhaṃ hyācaranyo mahākartā sa ucyate // 
janmasthitivināśeṣu sodayāstamayeṣu ca / samameva mano yasya mahākartā sa ucyate // 
na kiṃcana dveṣṭi tathā na kiṃcidabhikāṅkṣati / bhuṅkte ca prakṛtaṃ sarvaṃ mahābhoktā sa ucyate // 
nādatte'pyādadānaśca nācaratyācarannapi / bhuñjāno'pi na yo bhuṅkte mahābhoktā sa ucyate // 
sākṣivatsakalaṃ lokavyavahāramakhinnadhīḥ / paśyatyapagatecchaṃ yo mahābhoktā sa ucyate // 
sukhairduḥkhaiḥ kriyāyogairbhāvābhāvairbhramapradaiḥ / yasya notkrāmati matirmahābhoktā sa ucyate // 
jarā maraṇamāpacca rājye dāridryameva ca / ramyamityeva yo vetti mahābhoktā sa ucyate // 
mahānti sukhaduḥkhāni yaḥ payāṃsīva sāgaraḥ / samaṃ samupagṛhṇāti mahābhoktā sa ucyate // 
ahiṃsā samatā tuṣṭiścandrabimbādivāṃśavaḥ / nopa yasmāccopayātā mahābhoktā sa ucyate // 
kaṭvamlalavaṇaṃ tiktamamṛṣṭaṃ mṛṣṭamuttamam / adhamaṃ yo'tti sāmyena mahābhoktā sa ucyate // 
sarasaṃ nīrasaṃ caiva surataṃ virataṃ tathā / yaḥ paśyati samaṃ saumyo mahābhoktā sa ucyate // 
kṣāre khaṇḍaprakāre ca śubhe vāpyaśubhe tathā / samatā susthirā yasya mahābhoktā sa ucyate // 
idaṃ bhojyamabhojyaṃ cetyevaṃ tyaktvā vikalpitam / gatābhilāṣaṃ yo bhuṅkte mahābhoktā sa ucyate // 
āpadaṃ saṃpadaṃ mohamānandamaparaṃ param / yo bhuṅkte samayā buddhyā mahābhoktā sa ucyate // 
dharmādharmau sukhaṃ duḥkhaṃ tathā maraṇajanmanī / dhiyā yeneti saṃtyaktaṃ mahātyāgī sa ucyate // 
sarvecchāḥ sakalāḥ śaṅkāḥ sarvehāḥ sarvaniścayāḥ / dhiyā yena parityaktā mahātyāgī sa ucyate // 
dehasya manaso duḥkhairindriyāṇāṃ manaḥsthiteḥ / nūnaṃ yenojjhitā sattā mahātyāgī sa ucyate // 
na me deho na janmāpi yuktāyukte na karmaṇī / iti niścayavānantarmahātyāgī sa ucyate // 
yena dharmamadharmaṃ ca manomananamīhitam / sarvamantaḥ parityaktaṃ mahātyāgī sa ucyate // 
yāvatī dṛśyakalanā sakaleyaṃ vilokyate / sā yena suṣṭhu saṃtyaktā mahātyāgī sa ucyate // 
ityuktaṃ devadevena bhṛṅgīśāya purānagha / etāṃ dṛṣṭimavaṣṭabhya tiṣṭha rāma gatajvaraḥ // 
nityoditaṃ vimalarūpamanantamādyaṃ brahmāsti netarakalākalanaṃ hi kiṃcit / ityeva bhāvaya nirañjanatāmupeto nirvāṇamehi sakalāmalaśāntavṛttiḥ // 
anāmayaṃ brahma samastakalpa kāryaikabījaṃ paramātmarūpam / bṛhacca tadbraṃhitasarvabhāvaṃ khamasti bhātīha yadaṅga kiṃcit // 
anyatkvacitkiṃcididaṃ kadācinna saṃbhavatyeva sadapyasacca / ityeva sādho dṛḍhaniścayo'ntaḥ sthitvā gatāśaṅkavilāsamāssva // 
antarmukhaḥ sansatataṃ samastaṃ kurvanbahiṣṭhaṃ khalu kāryajātam / na khedamāyāsi kadācideva nirākṛtāhaṃkṛtitāmupaiṣi // 
śrīrāma uvāca / bhagavansarvadharmajña citte'haṃkāranāmani / galite vā galadrūpe liṅgaṃ sattvasya kiṃ bhavet // 
śrīvasiṣṭha uvāca / balādapi hi saṃjātā na limpantyāśayaṃ sitam / lobhamohādayo doṣāḥ payāṃsīva saroruham // 
muditādyāḥ śriyo vakraṃ na muñcanti kadācana / galatyahaṃkāramaye citte galati duṣkṛte // 
vāsanāgranthayaśchinnā iva truṭyantyalaṃ śanaiḥ / kopastānavamāyāti moho māndyaṃ hi gacchati // 
kāmaḥ klamaṃ gacchati ca lobhaḥ kvāpi palāyate / nollasantīndriyāṇyuccaiḥ khedaḥ sphurati noccakaiḥ // 
na duḥkhānyapabraṃhanti na valganti sukhāni ca / sarvatra samatodeti hṛdi śaityapradāyinī // 
sukhaduḥkhādayastvete dṛśyante yadi vā mukhe / dṛśyanta eva tucchatvānnānulimpanti te manaḥ // 
citte galati gīrvāṇagaṇasya spṛhaṇīyatām / sādhurgacchatyudetyasya samatā śītacandrikā // 
upaśāntaṃ ca kāntaṃ ca sevyamapratirodhi ca / nibhṛtaṃ corjitaṃ svacchaṃ vahatītthaṃ mahadvapuḥ // 
bhāvābhāvaviruddho'pi vicitro'pi mahānapi / nānandāya na khedāya satāṃ saṃsṛtivibhramaḥ // 
buddhyālokena sādhye'sminvastunyastamitāpadi / pravartate na yo mohāttaṃ dhigastu narādhamam // 
viśrāntimāptumucitāṃ ciramaṃga duḥkharatnākaraṃ jananasāgaramuttitīrṣoḥ / ko'haṃ kathaṃ jagadidaṃ ca paraṃ ca kiṃ syātkiṃ bhogakairiti matiḥ paramo'bhyupāyaḥ // 
śrīvasiṣṭha uvāca / bhavatāmādipuruṣa ikṣvākurnāma bhūpatiḥ / ikṣvākuvaṃśaprabhava yathā muktastathā śrṛṇu // 
ikṣvākurnāma bhūpālaḥ svarājyaṃ paripālayan / kadācidekāntagato manasā samacintayat // 
jarāmaraṇasaṃkṣobhasukhaduḥkhabhramasthiteḥ / asya dṛśyaprapañcasya ko hetuḥ syāditi svayam // 
jagato na vivedāsau kāraṇaṃ cintayannapi / athaikadā pṛcchadasau brahmalokāgataṃ manum // 
pūjitaṃ svasabhāsaṃsthaṃ bhagavantaṃ prajāpatim / ikṣvākuruvāca / māṃ yojayati dhārṣṭyena bhagavankaruṇānidhe // 
bhavatprasāda evāyaṃ bhavantaṃ praṣṭumañjasā / kutaḥ sargo'yamāyātaḥ svarūpaṃ cāsya kīdṛśam // 
kiyadetajjagatkasya kadā keneti kathyate / ahaṃ kathaṃ ca viṣamādasmātsaṃsṛtivibhramāt // 
vimucyeya ghanāstīrṇājjālādiva vihaṃgamaḥ / manuruvāca / aho nu cirakālena viveke suvikāsini // 
vitathānarthavicchettā sāraḥ praśnastvayā kṛtaḥ / yadidaṃ dṛśyate kiṃcittannāsti nṛpa kiṃcana // 
yathā gandharvanagaraṃ yathā vāri marusthale / yattu no dṛśyate kiṃcittanna kiṃcidiva sthitam // 
manaḥṣaṣṭhendriyātītaṃ yatsyādapi na kiṃcana / avināśaṃ tadastīha tatsadātmeti kathyate // 
iyaṃ tu sarvadṛśyāḍhyā rājansargaparaṃparā / tasminneva mahādarśe pratibimbamupāgatā // 
bhāḥ svabhāvasamutpannā brahmasphuraṇaśaktayaḥ / kāścidbrahmāṇḍatāṃ yānti kāścidgacchanti bhūtatām // 
anyāstvanyatvamāyānti bhavatyevaṃ jagatsthitiḥ / na bandho'sti na mokṣo'sti brahmaivāsti nirāmayam / naikamasti na ca dvitvaṃ saṃvitsāraṃ vijṛmbhate // 
ekaṃ yathā sphurati vāri taraṅgabhaṅgairevaṃ parisphurati cinna ca kiṃcideva / tvaṃ bandhamokṣakalane pravimucya dūre svastho bhavā'bhavabhayo'bhayasāra eva // 
manuruvāca / saṃkalponmukhatāṃ yātāḥ satyaścinmātrasaṃvidaḥ / āpastaraṅgatvamiva yānti bhūmipa jīvatām // 
te jīvāḥ saṃsarantīha saṃsāre pūrvamutthite / sukhaduḥkhadaśāmoho manasyevāsti nātmani // 
adṛśyo dṛśyate rāhurgṛhītena yathendunā / tathānubhavamātrātmā dṛśyenātmāvalokyate // 
na śāstrairnāpi guruṇā dṛśyate parameśvaraḥ / dṛśyate svātmanaivātmā svayā sattvasthayā dhiyā // 
pathikāḥ pathi dṛśyante rāgadveṣavimuktayā / yathā dhiyā tathavate draṣṭavyāḥ svendriyādayaḥ // 
eteṣu nādaraḥ kāryaḥ satā naivāvadhīraṇam / padārthamātratāviṣṭāstiṣṭhantvete yathāsukham // 
padārthamātraṃ dehādi dhiyā saṃtyajya dūrataḥ / āśītalāntaḥkaraṇo nityamātmamayo bhava // 
deho'hamiti yā buddhiḥ sā saṃsāranibandhanī / na kadācidiyaṃ buddhirādeyā hi mumukṣubhiḥ // 
nakiṃcinmātracinmātrarūpo'smi gaganādaṇuḥ / iti yā śāśvatī buddhiḥ sā na saṃsārabandhanī // 
yathā vimalatoyānāṃ bahirantaśca bhāvanam / tejastiṣṭhati sarvatra tathātmā sarvavastuṣu // 
saṃniveśāṃśavaicitryaṃ yathā hemno'ṅgadāditā / ātmanastadatadrūpā tathaiva jagadāditā // 
vināśavāḍavākrāntaṃ bhīmaṃ kāmamahārṇavam / jagajjālataraṅgiṇyo yānti bhūtataraṅgikāḥ // 
tathāpyadyāpyapūrṇasya yaḥ pātā kālavāridheḥ / tamātmānaṃ mahāgastyaṃ rājanbhāvaya sarvadā // 
anātmanyātmatāmasmindehādau dṛśyajālake / tyaktvā sattvamupārūḍho gūḍhastiṣṭha yathāsukham // 
kucakoṭarasaṃsuptaṃ vismṛtya jananī sutam / yathā roditi putrārthaṃ tathātmārthamayaṃ janaḥ // 
ajarāmaramātmānamabuddhvā pariroditi / hā hato'hamanātho'haṃ naṣṭo'smīti vapurvyaye // 
yathā vāri parispandānnānākāraṃ vilokyate / tathā saṃkalpavaśataścidbrahma paribṛṃhati // 
saṃsthāpya saṃkalpakalaṅkamuktaṃ cittaṃ tvamātmanyupaśāntakalpaḥ / spande'pyasaṃspandamiveha tiṣṭha svasthaḥ sukhī rājyamidaṃ praśādhi // 
manuruvāca / sargātmabhirvibhuḥ spandaiḥ krīḍate bālavatsvayam / saṃhārātmakaśaktyātha saṃhṛtyātmani tiṣṭhati // 
svayamasya tathā śaktirudetyābadhyate yayā / svayamasya tathā śaktirudetyunmucyate yayā // 
candrārkavahnitaptāyoratnādīnāṃ yathārciṣaḥ / yathā patrādi vṛkṣāṇāṃ nirjharāṇāṃ yathā kaṇāḥ // 
tathedaṃ brahmaṇi sphāre jagadbuddhyādi kalpitam / duḥkhapradamatajjñānāṃ tadevātadiva sthitam // 
aho nu citrā māyeyaṃ tāta viśvavimohinī / sarvāṅgaprotamapyātmā yadātmānaṃ na paśyati // 
cidādarśamayaṃ sarvaṃ jagadityeva bhāvayan / yastiṣṭhatyupaśāntecchaṃ sa brahmakavacaḥ sukhī // 
ahamarthavimuktena bhāvenābhāvarūpiṇā / sarvaṃ śūnyaṃ nirālambaṃ cidrūpamiti bhāvayet // 
idaṃ ramyamidaṃ neti bījaṃ te duḥkhasaṃtateḥ / tasminsāmyāgninā dagdhe duḥkhasyāvasaraḥ kutaḥ // 
rājannabhāvanāstreṇa ramyāramyavibhāgitā / pauruṣātiśayenāśu svenaivāntarvilūyatām // 
abhāvanena bhāvanaṃ vilūya karmakānanam / paraṃ sametya tānavaṃ viśoka eva tiṣṭha bhoḥ // 
bharitabhuvanābhogo bhūtvā vibhāgabahiṣkṛto galitakalanābhāsollāso vivekavilāsavān / adhigataparānandaspandaścirāya nirāmayaḥ / śamasamasitasvacchābhogo bhavābhayacidvapuḥ // 
manuruvāca / śāstrasajjanasaṃparkaiḥ prajñāmādau vivardhayet / prathamā bhūmikaiṣoktā yogasyaiva ca yoginaḥ // 
vicāraṇā dvitīyā syāttṛtīyā'saṅgabhāvanā / vilāpanī caturthī syādvāsanāvilayātmikā // 
śuddhasaṃvinmayānandarūpā bhavati pañcamī / ardhasuptaprabuddhābho jīvanmukto'tra tiṣṭhati // 
svasaṃvedanarūpā ca ṣaṣṭhī bhavati bhūmikā / ānandaikaghanākārā suṣuptasadṛśasthitiḥ // 
turyāvasthopaśāntātha muktireveha kevalam / samatā svacchatā saumyā saptamī bhūmikā bhavet // 
turyātītā tu yāvasthā parā nirvāṇarūpiṇī / saptamī sā pariprauḍhā viṣayaḥ syānna jīvatām // 
pūrvāvasthātrayaṃ tvatra jāgradityeva saṃsthitam / caturthī svapna ityuktā svapnābhaṃ yatra vai jagat // 
ānandaikaghanībhāvātsuṣuptākhyā tu pañcamī / asaṃvedanarūpātha ṣaṣṭhī turyapadābhidhā // 
turyātītapadāvasthā saptamī bhūmikottamā / manovacobhiragrāhyā svaprakāśapadātmikā // 
antaḥ pratyāhṛtivaśāccetyaṃ cenna vibhāvitam / mukta evāsya saṃdeho mahāsamatayā tayā // 
yadbhogasukhaduḥkhāṃśairaparāmṛṣṭapūrṇadhīḥ / saśarīro'śarīro vā bhavatyevaṃmatiḥ pumān // 
na mriye na ca jīvāmi nāhaṃ sannāpyasannayam / ātmārāmo narastiṣṭhettanamuktatvamudāhṛtam // 
vyavahāryupaśānto vā gṛhastho vāthavaikakaḥ / ahaṃ na kiṃcicciditi matvā jīvo na śocati // 
alepako'hamajaro nīrāgaḥ śāntavāsanaḥ / nirmalo'smi cidākāśa iti matvā na śocati // 
ahamantādirahitaḥ śuddho buddho'jarāmaraḥ / śāntaḥ samāsamābhāsa iti matvā na śocati // 
tṛṇāgreṣvambare bhānau naranāgāmareṣu ca / yattadasti tadeveti matvā bhūyo na śocati // 
tiryagūrdhvamadhastānme vyāpako mahimā citaḥ / tasyānantavilāsasya jñātveti ka iva kṣayī // 
baddhavāsanamartho yaḥ sevyate sukhayatyasau / yatsukhāya tadevāśu vastu duḥkhāya nāśataḥ // 
avinābhāvaniṣṭhatvaṃ prasiddhaṃ sukhaduḥkhayoḥ / tanuvāsanamartho yaḥ sevyate vā vivāsanam // 
nāsau sukhāyate nāsau nāśakāle na duḥkhadaḥ / kṣīṇavāsanayā buddhyā yatkarmakriyate'nagha // 
taddagdhabījavadbhūyo nāṅkuraṃ pravimuñcati / dehendriyādinā karma karaṇaughena kalpyate // 
ekaḥ kartā ca bhoktā ca ka ivāṅgopapadyate / bhāvanāṃ sarvabhāvebhyaḥ samutsṛjya samutthitaḥ // 
śaśāṅkaśītalaḥ pūrṇo bhāti bhāseva bhāskaraḥ / kriyamāṇā kṛtā karmatūlaśrīrdehaśālmaleḥ // 
jñānānilasamudbhūtā proḍḍīya kvāpi gacchati / sarvaiva hi kalā jantoranabhyāsena naśyati // 
eṣā jñānakalā tvantaḥ sakṛjjātā dine dine / vṛddhimeti balādeva sukṣetravyuptaśālivat // 
ekaḥ sphuratyakhilavastuṣu viśvarūpa ātmā saraḥsu jaladhiṣviva toyamaccham / saṃśāntasaṃkalanabhūrikalāpamekaṃ sattāṃśamātramakhilaṃ jagadaṅga viddhi // 
manuruvāca / yāvadviṣayabhogāśā jīvākhyā tāvadātmanaḥ / avivekena saṃpannā sāpyāśā hi na vastutaḥ // 
vivekavaśato yātā kṣayamāśā yadā tadā / ātmā jīvatvamutsṛjya brahmatāmetyanāmayaḥ // 
ūrdhvādadhastathādhastātpunarūrdhvaṃ vrajaṃściram / mā saṃsārāraghaṭṭasya cintārajjvāṃ ghaṭībhava // 
idaṃ mamāhamasyeti vyavahāraghanabhramam / ye mohātparisevante adhastādyāntyadhaḥ śaṭhāḥ // 
asyāhameṣa me so'yamahamevaṃ tu yaiḥ kila / moho buddhyā parityakta ūrdhvādūrdhvaṃ prayānti te // 
svaprakāśaṃ svamātmānamavalambyāvilambitam / āssva saṃpūritākāśaṃ jaganti nṛpa paśya he // 
yadaivaivaṃ cito rūpaṃ tataṃ buddhamakhaṇḍitam / tadaiva tīrṇaḥ saṃsāraḥ parameśvaratāṃ gataḥ // 
brahmendraviṣṇuvaruṇā yadyatkartuṃ samudyatāḥ / tadahaṃ cidvapuḥ sarvaṃ karomītyeva bhāvayet // 
yeṣu yeṣu yadā yadyaddarśaneṣu nigadyate / sarvamevāṅga tatsatyaṃ cidvilāso hyanaṅkuśaḥ // 
cinmātratvaṃ prayātasya tīrṇamṛtyoracetasaḥ / yo bhavetparamānandaḥ kenāsāvupamīyate // 
nāpyaśūnyaṃ na śūnyaṃ ca nācidrūpaṃ na cinmayam / nātmarūpaṃ nānyarūpaṃ bhuvanaṃ bhāvayanbhava // 
etatsvarūpamāsādya prakṛtiḥ pariśāmyati / na deśo mokṣanāmāsti na kālo netarā sthitiḥ // 
ahaṃkṛtervimohasya kṣayeṇeyaṃ vilīyate / prakṛtirbhāvanānāmnī mokṣaḥ syādeṣa eva saḥ // 
praśāntaśāstrārthavicāracāpalo nivṛttanānārasakāvyakautukaḥ / nirastaniḥśeṣavikalpaviplavaḥ samaḥ sukhaṃ tiṣṭhati śāśvatātmakaḥ // 
manuruvāca / yena kenacidācchanno yena kenacidāśitaḥ / yatrakvacanaśāyī ca sa samrāḍiva rājate // 
varṇadharmāśramācāraśāstrayantraṇayojjhitaḥ / nirgacchati jagajjālātpañjarādiva kesarī // 
vācāmatītaviṣayo viṣayāśādaśojjhitaḥ / kāmapyupagataḥ śobhāṃ śaradīva nabhastalam // 
gambhīraśca prasannaśca girāviva mahāhradaḥ / parānandarasākṣubdho ramate svātmanātmani // 
sarvakarmaphalatyāgī nityatṛpto nirāśrayaḥ / na puṇyena na pāpena lipyate netareṇa ca // 
sphaṭikaḥ pratibimbena yathā yāti na rañjanam / tajjñaḥ karmaphalenāntastathā nāyāti rañjanam // 
viharañjanatāvṛnde dehakartanapūjanaiḥ / khedāhlādau na jānāti pratibimbagatairiva // 
niḥstotro nirvikāraśca pūjyapūjāvivarjitaḥ / saṃyuktaśca viyuktaśca sarvācāranayakramaiḥ // 
tasmānnodvijate loko lokānnodvijate ca saḥ / rāgadveṣabhayānandaistyajyate'pi ca yujyate // 
prameye kasyacidapi na rohati mahāśayaḥ / prameyīkriyate cāpi bālenāpyadurāśayaḥ // 
tanuṃ tyajatu vā tīrthe śvapacasya gṛhe'pi vā / mā kadācana vā rājanvartamāne'pi vā kṣaṇe // 
jñānasaṃprāptisamaye mukto'sau vigatāśayaḥ / ahaṃbhrāntirhi bandhāya mokṣo jñānena tatkṣayaḥ // 
sa pūjanīyaḥ sa stutyo namaskāryaḥ sa yatnataḥ / sa nirīkṣyo'bhivādyaśca vibhūtivibhavaiṣiṇā // 
na yajñatīrthairna tapaḥpradānairāsādyate tatparamaṃ pavitram / āsādyate kṣīṇabhavāmayānāṃ bhaktyā satāmātmavidāṃ yadaṅga // 
śrīvasiṣṭha uvāca / evamuktvā sa bhagavānmanurbrahmagṛhaṃ yayau / ikṣvākurapi tāṃ dṛṣṭimavaṣṭabhya sthiro'bhavat // 
śrīrāma uvāca / evaṃ sthite hi bhagavañjīvanmuktasya sanmateḥ / apūrvo'tiśayaḥ ko'sau bhavatyātmavidāṃ vara // 
śrīvasiṣṭha uvāca / jñasya kasmiṃścidevāṃśe bhavatyatiśayena dhīḥ / nityatṛptaḥ praśāntātmā sa ātmanyeva tiṣṭhati // 
mantrasiddhaistapaḥsiddhaistantrasiddhaiśca bhūriśaḥ / kṛtamākāśayānādi kā tatra syādapūrvatā // 
aṇimādyapi saṃprāptaṃ tādṛśaireva bhūriśaḥ / yatnena sādhitatvāttairnetareṇātmadarśinā // 
eṣa eva viśeṣo'sya na samo mūḍhabuddhibhiḥ / sarvatrāsthāparityāgānnīrāgamamalaṃ manaḥ / bhavettasya mahābuddhernāsau vastuṣu majjati // 
etāvadeva khalu liṃgamaliṃgamūrteḥ saṃśāntasaṃsṛticirabhramanirvṛtasya / tajjñasya yanmadanakopaviṣādamohalobhāpadāmanudinaṃ nipuṇaṃ tanutvam // 
śrīvasiṣṭha uvāca / yathā sattvamupekṣya svaṃ śanairvipro durīhayā / aṅgīkaroti śūdratvaṃ tathā jīvatvamīśvaraḥ // 
bhūtāni dvividhānyeva pratisarge sphuranti vai / ādyavispandajātāni tāni niṣkāraṇāni vai // 
īśvarātsamupāgatya punarjanmāntarāṇi ca / bhūtānyanubhavatyaṅga svakṛtaireva karmabhiḥ // 
kāryakāraṇabhāvo'yamīdṛśo janmakarmaṇoḥ / akāraṇamupāyānti sarve jīvā parātpadāt // 
paścātteṣāṃ svakarmāṇi kāraṇaṃ sukhaduḥkhayoḥ / ātmajñānātsamutpannaḥ saṃkalpaḥ karmakāraṇam // 
saṃkalpitvaṃ hi bandhasya kāraṇaṃ tatparityaja / mokṣastu niḥsaṃkalpitvaṃ tadabhyāsaparo bhava // 
sāvadhāno bhava tvaṃ ca grāhyagrāhakasaṃbhrame / ajasrameva saṃkalpadaśāḥ pariharañchanaiḥ // 
mā bhava grāhyabhāvātmā grāhyakātmā ca mā bhava / bhāvanāmakhilāṃ tyaktvā yacchiṣṭaṃ tanmayo bhava // 
ajasraṃ yaṃ yamevārthaṃ patatyakṣagaṇo'nagha / badhyate tatra rāgeṇa tatrārāgeṇa mucyate // 
kiṃcidyadrocate tubhyaṃ tadbaddho'si bhavasthitau / na kiṃcidrocate citte tanmukto'si bhavasthitau // 
tasmātpadārthanicayātsaha sthāvarajaṅgamāt / tṛṇāderdevakāyāntānmā kiṃcittava rocatām // 
yatkaroṣi yadaśnāsi yajjuhoṣi dadāsi yat / na kartāsi na bhoktāsi tatra muktamatiḥ śamī // 
santo'tītaṃ na śocanti bhaviṣyaccintayanti no / vartamānaṃ ca gṛhṇanti karma prāptamakhaṇḍitam // 
manasi grathitā bhāvāstṛṣṇāmohamadādayaḥ / manasaiva mano rāma cchedanīyaṃ vijānatā // 
vivekenātitīkṣṇena balādaya ivāyasā / manasaiva manaśchindhi sarvabhramasya śāntaye // 
kṣālayanti malenaiva malaṃ kṣālanakovidāḥ / vārayantyastramastreṇa viṣaṃ prati viṣeṇa ca // 
jīvasya trīṇi rūpāṇi sthūlasūkṣmaparāṇi ca / tatrāsya yatparaṃ rūpaṃ tadbhaja dve parityaja // 
pāṇipādamayo yo'yaṃ deho bhogāya valgati / bhogārthametajjīvasya rūpaṃ sthūlamihāsthitam // 
svasaṃkalpamayākāraṃ yāvatsaṃsārabhāvi yat / cittaṃ tadviddhi jīvasya rūpaṃ rāmātivāhikam // 
ādyantarahitaṃ satyaṃ cinmātraṃ nirvikalpakam / yattadviddhi paraṃ rūpaṃ tṛtīyaṃ viśvarūpakam // 
etatturyapadaṃ śuddhamatra baddhapado bhava / saṃparityajya pūrve dve mā tatrātmamatirbhava // 
śrīrāma uvāca / jāgratsvapnasuṣupteṣu sthitaṃ triṣvapyalakṣitam / turyaṃ brūhi viśeṣeṇa vivicya munināyaka // 
śrīvasiṣṭha uvāca / ahaṃbhāvānahaṃbhāvau tyaktvā sadasatī tathā / yadasaktaṃ samaṃ svacchaṃ sthitaṃ tatturyamucyate // 
yā svacchā samatā śāntā jīvanmuktavyavasthitiḥ / sākṣyavasthā vyavahṛtau sā turyakalanocyate // 
naitajjāgranna ca svapnaṃ saṃkalpānāmasaṃbhavāt / suṣuptabhāvo nāpyetadabhāvājjaḍatā sthiteḥ // 
śāntaṃ samyakprabuddhānāṃ yathāsthitamidaṃ jagat / vilīnaṃ turyamevāhurabuddhānāṃ sthiraṃ sthitam // 
ahaṃkārakalātyāge samatāyāḥ samudbhave / viśarārau kṛte citte turyāvasthopatiṣṭhate // 
athemaṃ śrṛṇu dṛṣṭāntaṃ kathyamānaṃ mayādhunā / prabuddho'pi yathā bodhamupaiṣi vibudhopama // 
kasmiṃścitkānanābhoge mahāmaunaṃ vyavasthitam / dṛṣṭvādbhutamidaṃ kiṃcinmuniṃ papraccha lubdhakaḥ // 
paścādupagato bāṇabhinnaṃ mṛgamabhidrutam / mune madīyabāṇena viddho mṛga ihāgataḥ // 
kva prayāto mṛga iti pratyuvāca sa taṃ muniḥ / samaśīlā vayaṃ sādho munayo vanavāsinaḥ // 
nāsmākamastyahaṃkāro vyavahāreṣu yaḥ kṣamaḥ / sarvāṇīndriyakarmāṇi karoti hi sakhe manaḥ // 
ahaṃkāramayaṃ tanme nūnaṃ pragalitaṃ ciram / jāgratsvapnasuṣuptākhyā daśā vedmi na kāścana // 
turya eva hi tiṣṭhe'haṃ tatra dṛśyaṃ na vidyate / iti tasya vacaḥ śrutvā munināthasya rāghava // 
lubdhako'rthamavijñāya jagāmābhimatāṃ diśam / ato vacmi mahābāho nāsti turyetarā daśā // 
nirvikalpā hi citturyaṃ tadevāstīha netarat / jāgratsvapnasuṣuptākhyaṃ trayaṃ rūpaṃ hi cetasaḥ // 
ghoraṃ śāntaṃ ca mūḍhaṃ ca ātmacittamihāsthitam / ghoraṃ jāgranmayaṃ cittaṃ śāntaṃ svapnamayaṃ sthitam // 
mūḍhaṃ suṣuptabhāvasthaṃ tribhirhīnaṃ mṛtaṃ bhavet / yacca cittaṃ mṛtaṃ tatra sattvamekaṃ sthitaṃ samam / tadeva yoginaḥ sarve yatnātsaṃpādayanti hi // 
samastasaṃkalpavilāsamuktaṃ turye pade tiṣṭha nirāmayātmā / yatra sthitāḥ sādhu sadaiva muktāḥ praśāntamedā munayo mahāntaḥ // 
śrīvasiṣṭha uvāca / siddhānto'dhyātmaśāstrāṇāṃ sarvāpahnava eva hi / nāvidyāstīha no māyā śāntaṃ brahmedamakramam // 
śānta eva cidābhāse svacche samasamātmani / samagraśaktikhacite brahmeti kalitābhidhe // 
nirṇīya kecicchūnyatvaṃ kecidvijñānamātratām / kecidīśvararūpatvaṃ vivadante parasparam // 
sarvameva parityajya mahāmaunī bhavānagha / nirvāṇavānnirmananaḥ kṣīṇacittaḥ praśāntadhīḥ // 
ātmanyevāssva śāntātmā mūkāndhabadhiropamaḥ / nityamantarmukho bhūtvā svātmanāntaḥ prapūrṇadhīḥ // 
jāgratyeva suṣuptasthaḥ kuru karmāṇi rāghava / antaḥ sarvaparityāgī bahiḥ kuru yathāgatam // 
cittasattā paraṃ duḥkhaṃ cittāsattā paraṃ sukham / ataścittaṃ cidekātmā naya kṣayamavedanāt // 
dṛṣṭā ramyamaramyaṃ vā stheyaṃ pāṣāṇavatsamam / etāvatātmayatnena jitā bhavati saṃsṛtiḥ // 
saṃvedanīyaṃ na sukhaṃ nāsukhaṃ na ca madhyamam / etāvatātmayatnena duḥkhānto'nanta āpyate // 
āpīnamaṇḍalaśaśāṅkavadantareva śrīmadrasāyanamayaḥ sukhameti tajjñaḥ / vijñātasarvabhuvanatrayavastusāraḥ kurvanna nāma kurute paramabhyupetaḥ // 
śrīrāma uvāca / saptānāṃ yogabhūmīnāmabhyāsaḥ kriyate katham / kīdṛśāni ca cihnāni bhūmikāṃ prati yoginaḥ // 
śrīvasiṣṭha uvāca / pravṛttaśca nivṛttaśca bhavati dvividhaḥ pumān / svargāpavargonmukhayoḥ śṛṇu lakṣaṇametayoḥ // 
kiyattannāma nirvāṇaṃ varaṃ saṃsṛtireva me / itikartavyakartā yaḥ sa pravṛtta iti smṛtaḥ // 
calārṇavayugacchidrakūrmagrīvāpraveśavat / anekajanmanāmante vivekī jāyate pumān // 
asārā bata saṃsāravyavasthālaṃ mamaitayā / kiṃ karmabhiḥ paryuṣitairdinaṃ taireva nīyate // 
kriyātiśayanirmuktaṃ kiṃ syādviśramaṇaṃ param / iti niścayavānyo'ntaḥ sa nivṛtta iti smṛtaḥ // 
kathaṃ virāgavānbhūtvā saṃsārābdhiṃ tarāmyaham / evaṃvicāraṇaparo yadā bhavati sanmatiḥ // 
virāgamupayātyantarbhāvanāsvanuvāsaram / kriyāsūdārarūpāsu kramate modate'nvaham // 
grāmyāsu jaḍaceṣṭāsu satataṃ vicikitsati / nodāharati marmāṇi puṇyakarmāṇi sevate // 
manonudvegakārīṇi mṛdukarmāṇi sevate / pāpādbibheti satataṃ na ca bhogamapekṣate // 
snehapraṇayagarbhāṇi peśalānyucitāni ca / deśakālopapannāni vacanānyabhibhāṣate // 
tadāsau prathamāmekāṃ prāpto bhavati bhūmikām / manasā karmaṇā vācā sajjanānupasevate // 
yataḥ kutaścidānīya jñānaśāstrāṇyavekṣate / evaṃvicāravānyaḥ syātsaṃsārottāraṇaṃ prati // 
sa bhūmikāvānityuktaḥ śeṣaḥ svārtha iti smṛtaḥ / vicāranāmnīmitarāmāgato yogabhūmikām // 
śrutismṛtisadācāradhāraṇādhyānakarmaṇām / mukhyayā vyākhyayā khyātāñśrayate śreṣṭhapaṇḍitān // 
padārthapravibhāgajñaḥ kāryākāryavinirṇayam / jānātyadhigataśravyo gṛhaṃ gṛhapatiryathā // 
madābhimānamātsaryamohalobhātiśāyitām / bahirapyāśritāmīṣattyajatyahiriva tvacam // 
itthaṃbhūtamatiḥ śāstragurusajjanasevanāt / sarahasyamaśeṣeṇa yathāvadadhigacchati // 
asaṃsaṅgābhidhāmanyāṃ tṛtīyāṃ yogabhūmikām / tataḥ patatyasau kāntaḥ puṣpaśayyāmivāmalām // 
yathāvacchāstravākyārthe matimādhāya niścalam / tāpasāśramaviśrāmairadhyātmakathanakramaiḥ // 
saṃsāranindakaistadvadvairāgyakaraṇakramaiḥ / śilāśayyāsamāsīno jarayatyāyurātatam // 
vanavāsavihāreṇa cittopaśamaśobhinā / asaṅgasukhasaumyena kālaṃ nayati nītimān // 
abhyāsātsādhuśāstrāṇāṃ karaṇātpuṇyakarmaṇām / jantoryathāvadeveyaṃ vastudṛṣṭiḥ prasīdati // 
tṛtīyāṃ bhūmikāṃ prāpya budho'nubhavati svayam / dviḥprakāramasaṃsaṅgaṃ tasya bhedamimaṃ śṛṇu // 
dvividho'yamasaṃsaṅgaḥ sāmānyaḥ śreṣṭha eva ca / nāhaṃ kartā na bhoktā ca na bādhyo na ca bādhakaḥ // 
ityasañjanamartheṣu sāmānyāsaṅganāmakam / prākkarmanirmitaṃ sarvamīśvarādhīnameva ca // 
sukhaṃ vā yadi vā duḥkha kaivātra mama kartṛtā / bhogābhogā mahārogāḥ saṃpadaḥ paramāpadaḥ // 
viyogāyaiva saṃyogā ādhayo vyādhayo dhiyaḥ / kālaḥ kavalanodyuktaḥ sarvabhāvānanāratam // 
anāsthayeti bhāvānāṃ yadabhāvanamāntaram / vākyārthalagnamanasaḥ sāmānyo'sāvasaṃgamaḥ // 
anekakramayogena saṃyogena mahātmanām / viyogenāsatāmantaḥ prayogeṇātmasaṃvidām // 
pauruṣeṇa prayatnena saṃtatābhyāsayogataḥ / karāmalakavadvastunyāgate sphuṭatāṃ dṛḍham // 
saṃsārāmbunidheḥ pāre sāre paramakāraṇe / nāhaṃ karteśvaraḥ kartā karma vā prākṛtaṃ mama // 
kṛtvā dūratare nūnamiti śabdārthabhāvanam / yanmaunamāsanaṃ śāntaṃ tacchreṣṭhāsaṅga ucyate // 
yannāntarna bahirnādho nordhvaṃ nāśāsu nāmbare / na padārthe nāpadārthe na jaḍe na ca cetane // 
āsitaṃ bhāsanaṃ śāntamabhāsaṃ nabhasā samam / anādyantamajaṃ kāntaṃ tacchreṣṭhāsaṅga ucyate // 
saṃtoṣāmodamadhuraḥ satkāryāmalapallavaḥ / cittanālāgrasaṃlīno vighnakaṇṭakasaṃkaṭaḥ // 
vivekapadmo rūḍho'ntarvicārārkavilāsitaḥ / phalaṃ phalatyasaṃsaṅgāṃ tṛtīyāṃ bhūmikāmimām // 
samavāyādviśuddhānāṃ saṃcayātpuṇyakarmaṇām / kākatālīyayogena prathamodeti bhūmikā // 
bhūmiḥ proditamātrā tairamṛtāṅkurikeva sā / vivekenāmbusekena rakṣyā pālyā prayatnataḥ // 
yenāṃśenollasatyeṣā vicāreṇodayaṃ nayet / tamevānudinaṃ yatnātkṛṣīvala ivāṅkuram // 
eṣā hi parimṛṣṭāntaranyāsāṃ prasavaikabhūḥ / dvitīyāṃ bhūmikāṃ yatnāttṛtīyāṃ prāpnuyāttataḥ // 
śreṣṭhā saṃsaṅgatā hyeṣā tṛtīyā bhūmikātra hi / bhavati projjhitāśeṣasaṃkalpakalanaḥ pumān // 
śrīrāma uvāca / mūḍhasyāsatkulotthasya pravṛttasyādhamasya ca / aprāptayogisaṅgasya kathamuttaraṇaṃ bhavet // 
ekāmatha dvitīyāṃ vā tṛtīyāṃ cetarā ca vā / ārūḍhasya mṛtasyātha kīdṛśī bhagavangatiḥ // 
śrīvasiṣṭha uvāca / mūḍhasyārūḍhadoṣasya tāvatsaṃsṛtirātatā / yāvajjanmāntaraśataiḥ kākatālīyayogataḥ // 
athavā sādhusaṃgatyā vairāgyaṃ nābhyudeti hi / vairāgye'bhyudite jantoravaśyaṃ bhūmikodayaḥ // 
tato naśyati saṃsāra iti śāstrārthasaṃgrahaḥ / yogabhūmikayotkrāntajīvitasya śarīriṇaḥ // 
bhūmikāṃśānusāreṇa kṣīyate pūrvaduṣkṛtam / tataḥ suravimāneṣu lokapālapureṣu ca // 
merūpavanakuñjeṣu ramate ramaṇīsakhaḥ / tataḥ sukṛtasaṃbhāre duṣkṛte ca purā kṛte // 
bhogajāle parikṣīṇe jāyante yogino bhuvi / śucīnāṃ śrīmatāṃ gehe gupte guṇavatāṃ satām // 
janitvā yogamevaite sevante yogavāsitāḥ / tatra prāgbhāvanābhyastayogabhūmikramaṃ budhāḥ / smṛtvā paripatantyuccairuttaraṃ bhūmikākramam // 
bhūmikātritayaṃ tvetadrāma jāgraditi smṛtam / yathāvadbhedabuddhyedaṃ tajjāgraditi dṛśyate // 
udeti yogayuktānāmatra kevalamāryatā / yāṃ dṛṣṭvā mūḍhabuddhīnāmabhyudeti mumukṣutā // 
kartavyamācarankāmamakartavyamanācaran / tiṣṭhati prākṛtācāro yaḥ sa ārya iti smṛtaḥ // 
yathācāraṃ yathāśāstraṃ yathācittaṃ yathāsthitam / vyavahāramupādatte yaḥ sa ārya iti smṛtaḥ // 
prathamāyāmaṅkuritaṃ dvitīyāyāṃ vikāsitam / phalībhūtaṃ tṛtīyāyāmāryatvaṃ yogino bhavet // 
āryatāyāṃ mṛto yogī śubhasaṃkalpasaṃbhṛtān / bhogānbhuktvā ciraṃ kālaṃ yogavāñjāyate punaḥ // 
bhūmikātritayābhyāsādajñāne kṣayamāgate / samyagjñānodaye citte pūrṇacandrodayopame // 
nirvibhāgamanādyantaṃ yogino yuktacetasaḥ / samaṃ sarvaṃ prapaśyanti caturthī bhūmikāmitāḥ // 
advaite sthairyamāyāte dvaite praśamamāgate / paśyanti svapnavallokāṃścaturthīṃ bhūmikāmitāḥ // 
bhūmikātritayaṃ jāgraccaturthī svapna ucyate / vicchinnaśaradabhrāṃśavilayaṃ pravilīyate // 
sattāvaśeṣa evāste pañcamīṃ bhūmikāṃ gataḥ / pañcamīṃ bhūmikāmetya suṣuptapadanāmikām // 
śāntāśeṣaviśeṣāṃśastiṣṭhatyadvaitamātrake / galitadvaitanirbhāsamudito'ntaḥ prabuddhavān // 
suṣuptaghana evāste pañcamīṃ bhūmikāmitaḥ / antarmukhatayā tiṣṭhanbahirvṛttiparo'pi san // 
pariśāntatayā nityaṃ nidrāluriva lakṣyate / kurvannabhyāsametasyāṃ bhūmikāyāṃ vivāsanaḥ // 
ṣaṣṭhīṃ turyābhidhāmanyāṃ kramātkramati bhūmikām / yatra nāsanna sadrūpo nāhaṃ nāpyanahaṃkṛtiḥ // 
kevalaṃ kṣīṇamananamāste dvaitaikyanirgataḥ / nirgranthiḥ śāntasaṃdeho jīvanmukto vibhāvanaḥ // 
anirvāṇo'pi nirvāṇaścitradīpa iva sthitaḥ / antaḥśūnyo bahiḥśūnyaśūnyaḥ kumbha ivāmbare // 
antaḥpūrṇo bahiḥpūrṇaḥ pūrṇakumbha ivārṇave / kiṃcidevaiṣa saṃpannastvatha vaiṣa na kiṃcana // 
ṣaṣṭhyāṃ bhūmyāmasau sthitvā saptamīṃ bhūmimāpnuyāt / videhamuktatā tūktā saptamī yogabhūmikā // 
agamyā vacasāṃ śāntā sā sīmā bhavabhūmiṣu / kaiścitsā śivamityuktā kaiścidbrahmetyudāhṛtā // 
kaiścitprakṛtipuṃbhāvaviveka iti bhāvitā / anyairapyanyathā nānābhedairātmavikalpitaiḥ // 
nityamavyapadeśyāpi kathaṃcidupadiśyate / saptaitā bhūmikāḥ proktā mayā tava raghūdvaha // 
āsāmabhyāsayogena na duḥkhamanubhūyate / astyatyantamadonmattā mṛdumantharacāriṇī // 
kariṇī vigrahavyagrā mahādaśanaśaṃsinī / sā cennihanyate nūnamanantānarthakāriṇī // 
tadetāsu samagrāsu bhūmikāsu naro jayī / kariṇī madamattā sā yāvanna vijitaujasā // 
ko nāma subhaṭastāvatsaṃpatsamarabhūmiṣu / śrīrāma uvāca / kāsau pramattā kariṇī kāśca tā raṇabhūmayaḥ // 
kathaṃ nihanyate caiṣā kva caiṣā ramate ciram / śrīvasiṣṭha uvāca / rāmecchā nāma kariṇī idaṃ me'stvitirūpiṇī // 
śarīrakānane mattā vividhollāsakāriṇī / mattendriyograkalabhā rasanākalabhāṣiṇī // 
manogahanasaṃlīnā karmadantadvayānvitā / mado'syā vāsanāvyūhaḥ sarvataḥ prasaradvapuḥ // 
saṃsāradṛṣṭayo rāma tasyāḥ samarabhūmayaḥ / bhūyo yatrānubhavati naro jayaparājayau // 
icchānāgī nihantyeṣā kṛpaṇāñjīvasaṃcayān / vāsanehā manaścittaṃ saṃkalpo bhāvanaṃ spṛhā // 
ityādinivaho nāmnāmasyāstvāśayakośagaḥ / dhairyanāmnā varāstreṇa prasṛtāmavahelayā // 
nāgīṃ sarvātmikāmetāmicchāṃ sarvātmanā jayet / yāvadvastvidamityevamiyamantarvijṛmbhate // 
tāvadugrā kusaṃsāramahāviṣaviṣūcikā / etāvāneva saṃsāra idamastviti yanmanaḥ // 
asya tūpaśamo mokṣa ityevaṃ jñānasaṃgrahaḥ / prasādakāriṇī svacchā niricche vimalākṛtau // 
tailabindurivādarśe viśrāmyatyupadeśavāk / asaṃvedanamātreṇa nodetīcchābhavāṅkuraḥ // 
manāgabhyuditaivecchā chettavyānarthakāriṇī / asaṃvedanaśastreṇa viṣasyevāṅkurāvalī // 
icchāvicchurito jīvo vijahāti na dīnatām / svasaṃvedanayatnastu tūṣṇīmevāntarāsanam // 
avadhānavinirmuktaṃ suptaṃ śavaśataṃ yathā / tāṃ pratyāhārabaḍiśenecchāmatsīṃ niyacchata // 
idaṃ me'stviti saṃvegamāhuḥ kalpanamuttamāḥ / arthasyābhāvanaṃ yattatkalpanātyāga ucyate // 
smaraṇaṃ viddhi saṃkalpaṃ śivamasmaraṇaṃ viduḥ / tatra prāganubhūtaṃ ca nānubhūtaṃ ca bhāvyate // 
anubhūtāṃ nānubhūtāṃ smṛtiṃ vismṛtya kāṣṭhavat / sarvamevāśu vismṛtya gūḍhastiṣṭha mahāmatiḥ // 
ūrdhvabāhurviraumyeṣa na ca kaścicchṛṇoti tat / asaṃkalpaḥ paraṃ śreyaḥ sa kimantarna bhāvyate // 
kila tūṣṇīṃ sthitenaiva tatpadaṃ prāpyate param / paramaṃ yatra sāmrājyamapi rāma tṛṇāyate // 
gamyadeśaikaniṣṭhasya yathā pānthasya pādayoḥ / spando vigatasaṃkalpastathā spandaḥ svakarmasu // 
bahunātra kimuktena saṃkṣepādidamucyate / saṃkalpanaṃ paro bandhastadabhāvo vimuktatā // 
sarvamevamajaṃ śāntamanantaṃ dhruvamavyayam / paśyanbhūtārthacidrūpaṃ śāntamāsva yathāsukham // 
avedanaṃ viduryogaṃ śāntamāsitamakṣayam / yogasthaḥ kuru karmāṇi nirvāsano'tha mā kuru // 
avedanaṃ viduryogaṃ cittakṣayamakṛtrimam / atyantaṃ tanmayo bhūtvā tathā tiṣṭha yathāsi bho // 
śivaṃ sarvagataṃ śāntaṃ bodhātmakamajaṃ śubham / tadekabhāvanaṃ rāma sarvatyāga iti smṛtaḥ / bhāvayañchaśvadantaḥ svaṃ kāryaṃ karma samācara // 
ahaṃmameti saṃvidanna duḥkhato vimucyate / asaṃvidanvimucyate yadīpsitaṃ samācara // 
bharadvāja uvāca / iti varamuninoktaṃ jñānasāraṃ purāṇaṃ sakalamanuniśamya śrīraghūṇāṃ kulāgryaḥ / vimalamatirapṛcchatkiṃcidanyatsvayaṃ vā samasukhaparipūrṇaḥ pūrṇabodhasthito'sau // 
sa khalu paramayogī viśvavandyaḥ sureśo jananamaraṇahīnaḥ śuddhabodhasvabhāvaḥ / sakalaguṇanidhānaṃ saṃnidhānaṃ ramāyāstrijagadudayarakṣānugrahāṇāmadhīśaḥ // 
śrīvālmīkiruvāca / iti śrutvā vasiṣṭhasya vākyaṃ vedāntasaṃgraham / viditākhilavijñāno rāmaḥ kamalalocanaḥ // 
śaktipātavaśonmeṣaprakaṭāmalaciddhanaḥ / muhūrtamāsīdudbuddhaścaitanyānandasāgaraḥ // 
praśnottaravibhāgādiparipāṭīvivarjitaḥ / ānandāmṛtapūrṇāsū romakaṇṭakitāṅgakaḥ // 
mahāsāmānyarūpatvāccidvyāpakatayā sthitaḥ / nityamaṣṭaguṇaiśvaryatṛṇaprāyamanorathaḥ // 
na kiṃcidūce saṃpannaḥ śive pariṇataḥ pade / bharadvāja uvāca / aho khalu mamāścaryaṃ rāmaḥ prāpto mahatpadam // 
kathametādṛśī prāptirasmākaṃ munināyaka / mūrkhāḥ stabdhāśca kiṃcijjñā mādṛśāḥ kva ca pāpinaḥ / kva ca brahmādibhiḥ prārthyā durlabhā rāmasaṃsthitiḥ // 
aho munīśvaraguro kathaṃ viśrāmyate mayā / duṣpārasya bhavāmbhodhestīryate tadvadāśu me // 
śrīvālmīkiruvāca / śrīrāmavṛttāntamaśeṣamādito vasiṣṭhavākyānugataṃ nirūpitam / dhiyā vicāryānu parāmṛśa prabho mayāpi tādṛkkathanīyamatra te // 
avidyāyāḥ prapañco'yaṃ nāsti satyamihāṇvapi / vivecayanti vibudhā vivadantyavivekinaḥ // 
nāsti bhinnaṃ citaḥ kiṃcitkiṃ prapañcena rudhyase / abhyāsena rahasyānāṃ vayasya viśado bhava // 
prapañcaviṣayā vṛttirjāgrannidreti kīrtitā / saṃprabuddhastu yasyāntaścitpradīpo nirañjanaḥ // 
śūnyamūlaḥ prapañco'yaṃ śūnyatāśikharaḥ sakhe / sāraśūnyatayā madhye'pyanāsthā sanmanīṣiṇām // 
anādivāsanādoṣādasannevāyamīkṣyate / gandharvanagarākāraḥ saṃsāro bahuvibhramaḥ // 
tvamanabhyasya kalyāṇīṃ caitanyāmṛtakandalīm / saṃmuhyasi kimadhyāsya vāsanāviṣavīrudhaḥ // 
jāgradetanna patitaṃ jñānālambagrahādadhaḥ / na santyupari sarveṣāṃ ye nirālambasaṃvidaḥ // 
tāvadrūḍhā sudhākārarasā saṃvinmahānadī / na yāvadātmarūpeṇa nipuṇairavagāhyate // 
prāṅnāsti carame nāsti vastu sarvamidaṃ sakhe / viddhi madhye'pi tannāsti svapnavṛttamidaṃ jagat // 
avidyāyonayo bhedāḥ sarve'mī budbudā iva / kṣaṇamudbhūya gacchanti jñānaikajaladhau layam // 
suśītalodakanadīṃ viditvātha vigāhya tām / bahirbhrāntinidāghāste niryāntu kalitāsukham // 
ekaścājñānajaladhirjagadāplāvya tiṣṭhati / jyeṣṭho'yamahamityūrmiravidyāvātasaṃbhavaḥ // 
cittaskhalanabhedālī rāgādyāśca prakalpitāḥ / mamatotkalitāvartaḥ svataḥ svairaṃ pravartate // 
rāgadveṣāvatigrāhau gṛhītasamanantaraḥ / tataścānarthapātālapraveśaḥ kena vāryate // 
praśāntāmṛtakallole kevalāmṛtavāridhau / majja majjasi kiṃ dvaitagrahakṣārābdhivīciṣu // 
kastiṣṭhati gataḥ ko vā kasya kena kimāgatam / kiṃ nu majjasi māyāyāṃ pata mā tvamatandritaḥ // 
tattvamekaṃ yadātmeti jagadetatpracakṣate / tato'nyaḥ kastavātīto yastāta viṣayaḥ śucām // 
bālānprati vivarto'yaṃ brahmaṇaḥ sakalaṃ jagat / avivartitamānandamāsthitāḥ kṛtinaḥ sadā // 
avivikto janaḥ śocatyakasmācca prahṛṣyati / tattvavittu hasannāste tasya moho viḍambanam // 
tacca sūkṣmamidaṃ tattvaṃ tirohitamavidyayā / yathā sthaleṣu lokānāṃ jaleṣvātmasu saṃśayaḥ // 
pṛthivyādimahābhūtaparamāṇumayaṃ jagat / sthitaṃ yadā tadāpīha ko gato yo'nuśocyate // 
asataḥ saṃbhavo nāsti nāstvabhāvaḥ sataḥ sakhe / āvirbhāvatirobhāvāḥ saṃsthānānāmamī param // 
kiṃtvanekapurotsāhādviṣatāmupagacchati / bhaja saṃbharitābhogaṃ parameśaṃ jagadgurum // 
duritāni samastāni pacyante'dyāpi na dhruvam / kṛtamevāsya devasya pāśā viśravatāṃ gatāḥ // 
sākāraṃ bhaja tāvattvaṃ yāvatsattvaṃ prasīdati / nirākāre pare tattve tataḥ sthitirakṛtrimā // 
imāmuddāmatamaso jitvā sattvabalāddhruvam / yamasyānusarādhvānaṃ viśvastenāntarātmanā // 
samādhāya kṣaṇaṃ paśya pratyagātmānamātmanā / iyaṃ vibhātu sā vyaktaṃ prāgbuddhirajanī tava // 
kṛtaṃ puruṣakāreṇa kevalena ca karmaṇā / maheśānugrahādeva prāptavyaṃ prāpyate naraiḥ // 
nābhijātyaṃ na cāritryaṃ na nayo na ca vikramaḥ / balavanti purāṇāni sakhe karmāṇi kevalam // 
apratarkyātpratīkārātkimevamavasīdasi / na lumpati lalāṭasthāmīśvaro'pyakṣarāvalim // 
kva cidvaktā kva vaidagdhyaṃ kva ceyaṃ mohavallarī / acintanīyā niyatiryadiyaṃ dvandvamāhitā // 
he bharadvāja mohaṃ tvaṃ vivekena jahi sphuṭam / asāmānyamidānīṃ tvaṃ jñānaṃ prāpsyasyasaṃśayam // 
dūramutsahate rājā mahāsattvo mahāpadi / alpasattvo janaḥ śocatyalpe'pi hi parikṣate // 
bodhaḥ puṇyaparādhīnaḥ prathate bahujanmabhiḥ / anumīyeta dhīreṣu jīvanmukteṣu kāryataḥ // 
dviṣadbhūtena yenaiva karmaṇā bandha īdṛśaḥ / suhṛdbhūtena tenaiva mokṣamāpsyasi putraka // 
satāṃ satkarmasaṃvegaḥ purāṇaṃ praṇudannayam / varṣaugha iva bhūtānāṃ davānalamasecayat // 
sakhe saṃnyasya karmāṇi brahmaṇaḥ praṇayī bhava / neṣyase yadi saṃsāracakrāvartabhramaḥ śamam // 
tāvadetadvikalpotthamidaṃ yāvadbahirgrahaḥ / pratikūlo'bdhirullole kevalaṃ niścale jale // 
ayaṃ kimandhakaraṇastvayā śoko'valambyate / nirvāhayatu saiva tvāṃ prajñāyaṣṭirabhaṅgurā // 
na jātu te vigaṇyante gaṇanāsu garīyasām / ye taraṅgaistṛṇānīva hriyante harṣaśokayoḥ // 
samārūḍhaṃ daśādolāmahorātramidaṃ jagat / krīḍyate ṣaḍvidhaiḥ preṅkhaiḥ sakhe kimiti khidyate // 
sūte saṃharati kṣipraṃ punaḥ sṛjati hanti ca / jaganti bahuparyāyaiḥ kāla eva kutūhalī // 
na viśeṣagrahaḥ kaścinna ca kaścinna kaścana / jantuṣvabhyavahāryeṣu prākramya kālabhoginaḥ // 
kā kathā martyapiṇḍānāṃ nimeṣāntaravāsinām / api devanikāyā ye te'pi duṣkālagocarāḥ // 
svayaṃ nṛtyasi kiṃ prīto vipattau vikalendriyaḥ / kṣaṇaṃ niścalamāsīnaḥ paśya saṃsāranāṭakam // 
asyānekataraṅgasya jagataḥ kṣaṇabhaṅginaḥ / na viṣīdati manasvī bharadvāja manāgapi // 
tyaja śokamamaṅgalyaṃ maṅgalāni vicintaya / cidānandaghanaṃ svacchamātmānaṃ ca vibhāvaya // 
devadvijaguruśraddhābharabandhuracetasām / sadāgamapramāṇānāṃ maheśānugraho bhavet // 
bharadvāja uvāca / jñātaṃ tava prasādena sarvametadaśeṣataḥ / na vairāgyātparo bandhurna saṃsārātparo ripuḥ // 
idānīṃ śrotumicchāmi vasiṣṭhenopapāditam / jñānasāramaśeṣeṇa granthenoktaṃ padātmanā // 
śrīvālmīkiruvāca / bharadvāja śrṛṇuṣvedaṃ mahājñānaṃ vimuktidam / yasya śravaṇamātreṇa bhavābdhau na nimajjasi // 
saṃhṛtisthitisaṃbhūtibhedairyo'nekadhā sthitaḥ / eko'pi sannamastasmai saccidānandamūrtaye // 
kṛte prapañcavilaye yathā tattvaṃ prakāśate / tavopāyaṃ pravakṣyāmi saṃkṣepācchrutiśāsanāt // 
pūrvāparavicārārhā kathaṃ naṣṭā tava smṛtiḥ / tayaiva jñāyate sarvaṃ karāmalakavatsvayam // 
svayaṃ vicāryaṃ svayameva cetasā tatprāpyate yena na śocate punaḥ / satsaṃgasacchāstravivekataḥ punarvairāgyayuktena vibhāvyametat // 
śrīvālmīkiruvāca / śānto dāntaścoparato niṣiddhātkāmyakarmaṇaḥ / viṣayendriyasaṃśleṣasukhācca śraddhayānvitaḥ // 
mṛdvāsane samāsīno jitacittendriyakriyaḥ / omityuccārayettāvanmano yāvatprasīdati // 
prāṇāyāmaṃ tataḥ kuryādantaḥkaraṇaśuddhaye / indriyāṇyāharetpaścādviṣayebhyaḥ śanaiḥśanaiḥ // 
dehendriyamanobuddhikṣetrajñānāṃ ca saṃbhavaḥ / yasmādbhavati tajjñātvā teṣu paścādvilāpayet // 
virāji prathamaṃ sthitvā tatrātmani tataḥ param / avyākṛte sthitaḥ paścātsthitaḥ paramakāraṇe // 
māṃsādipārthivaṃ bhāgaṃ pṛthivyāṃ pravilāpayet / āpyaṃ raktādikaṃ cāpsu taijasaṃ tejasi kṣipet // 
vāyavyaṃ ca mahāvāyau nābhasaṃ nabhasi kṣipet / pṛthivyādiṣu vinyasya cendriyāṇyātmayoniṣu // 
śrotrādilakṣaṇopetāṃ karturbhogaprasiddhaye / dikṣu nyasyātmanaḥ śrotraṃ tvacaṃ vidyuti nikṣipet // 
cakṣurādityabimbe ca jihvāmapsu vinikṣipet / prāṇaṃ vāyau vācamagnau pāṇimindre vinikṣipet // 
viṣṇau tathātmanaḥ pādau pāyuṃ mitre tathaiva ca / upasthaṃ kaśyape nyasya manaścandre niveśayet // 
buddhiṃ brahmaṇi saṃyacchedetāḥ karaṇadevatāḥ / indriyavyapadeśena vyādiśyante ca devatāḥ // 
śrutivākyamanusmṛtya na svataḥ prakaṭīkṛtāḥ / evaṃ nyasyātmano dehaṃ virāḍasmīti cintayet // 
brahmāṇḍāntaḥ sthito yo'sāvardhanārīśvaraḥ prabhuḥ / ādhāraḥ sarvabhūtānāṃ kāraṇaṃ tadudāhṛtam // 
sa yajñasṛṣṭirūpo'sau jagadvṛttau vyavasthitaḥ / dviguṇāṇḍādvahiḥ pṛthvī pṛthivyā dviguṇaṃ jalam // 
salilāddviguṇaṃ tejastejaso dviguṇo'nilaḥ / vāyordviguṇamākāśamūrdhvamekaikaśaḥ kramāt // 
vyastena ca samastena vyāpinā grathitaṃ jagat / kṣitiṃ cāpsu samāveśya salilaṃ cānale kṣipet // 
agniṃ vāyau samāveśya vāyuṃ ca nabhasi kṣipet / nabhaśca mahadākāśe samastotpattikāraṇe // 
sthitvā tasminkṣaṇaṃ yogī liṅgamātraśarīradhṛk / vāsanā bhūtasūkṣmāśca karmāvidye tathaiva ca // 
daśendriyamanobuddhiretalliṅgaṃ vidurbudhāḥ / tato'rdhoṇḍādbahiryātastatrātmāsmīti cintayet // 
caturmukho'grake cāyaṃ bhūtasūkṣmavyavasthitaḥ / liṅgamavyākṛte sūkṣme nyasyāvyakte ca buddhimān // 
nāmarūpavinirmuktaṃ yasminsaṃtiṣṭhate jagat / tamāhuḥ prakṛtiṃ kecinmāyāmeke pare tvaṇūn // 
avidyāmapare prāhustarkavibhrāntacetasaḥ / tatra sarve layaṃ gatvā tiṣṭhantyavyaktarūpiṇaḥ // 
niḥsaṃbandhā nirāsvādāḥ saṃbhavanti tataḥ punaḥ / tatsvarūpā hi tiṣṭhanti yāvatsṛṣṭiḥ pravartate // 
ānulomyātsmṛtā sṛṣṭiḥ prātilomyena saṃhṛtiḥ / ataḥ sthānatrayaṃ tyaktvā turīyaṃ padamavyayam // 
dhyāyettatprāptaye liṅgaṃ pravilāpya paraṃ viśet / bhūtendriyamanobuddhivāsanākarmavāyavaḥ // 
bharadvāja uvāca / ajñānaṃ ca pratiṣṭhāḥ syurliṅgamavyākṛte sati / idānīṃ liṅganigaḍānmukto'haṃ sarvathā yataḥ // 
cidaṃśatvātpraviṣṭo'haṃ caitanyānandasāgare / abhedātparamātmāsmi sarvopādhivivarjitaḥ // 
kūṭasthaḥ kevalo vyāpī cidacicchaktimānaham / ghaṭābhāve ghaṭākāśakalaśākāśayoryathā // 
tamāhuḥ śrutayo bahvya evamevaikyamādarāt / yathāgniragnau saṃkṣiptaḥ samānatvamanuvrajet // 
tadākhyastanmayo bhūtvā gṛhyate na viśeṣataḥ / yathā tṛṇādikaṃ kṣiptaṃ rumāyāṃ lavaṇaṃ bhavet // 
acetanaṃ jagannyastaṃ caitanye cetanī bhavet / yathā vai lavaṇagranthiḥ samudre saindhavo yathā // 
nāmarūpādvinirmuktaḥ praviśyaiti samudratām / yathā jale jalaṃ nyastaṃ kṣīre kṣīraṃ ghṛte ghṛtam // 
avinaṣṭā bhavantyete gṛhyante na viśeṣataḥ / tathāhaṃ sarvabhāvena praviṣṭaścetane sati // 
nityānande samastajñe pare paramakāraṇe / nityaṃ sarvagataṃ śāntaṃ niravadyaṃ nirañjanam // 
niṣkalaṃ niṣkriyaṃ śuddhaṃ tadbrahmāsmi paraṃ param / heyopādeyanirmuktaṃ satyarūpaṃ nirindriyam // 
kevalaṃ satyasaṃkalpaṃ śuddhaṃ brahmāsmyahaṃ param / puṇyapāpavinirmuktaṃ kāraṇaṃ jagataḥ param // 
advitīyaṃ paraṃ jyotirbrahmāsmyānandamavyayam / evamādiguṇairyuktaṃ sattvādiguṇavarjitam // 
praviṣṭaṃ sakalaṃ brahma sadā dhyāyetsvakarmakṛt / evamabhyasataḥ puṃso mano'staṃ yāti tatra vai // 
manasyastaṃ gate tasya svayamātmā prakāśate / prakāśe sarvaduḥkhānāṃ hāniḥ syātsukhamātmani // 
svayamevātmanātmānamānandaṃ pratipadyate / na matto'styaparaḥ kaściccidānandamayaḥ prabhuḥ // 
ahamekaḥ paraṃ brahma ityātmāntaḥ prakāśate / śrīvālmīkiruvāca / sakhe saṃnyasya karmāṇi brahmaṇaḥ praṇayī bhava // 
neṣyase yadi saṃsāracakrāvartabhramaḥ śamam / bharadvāja uvāca / tvayoktaṃ sarvamevedaṃ jñānaṃ buddhaṃ mayā guro // 
buddhiśca nirmalā jātā saṃsāro na vilambate / idānīṃ jñātumicchāmi jñāninaḥ karma kīdṛśam // 
pravṛttaṃ vā nivṛttaṃ vā kartavyaṃ ca na vā prabho / śrīvālmīkiruvāca / tasmādyanna kṛte doṣastatkartavyaṃ mumukṣubhiḥ // 
kāmyaṃ karma niṣiddhaṃ ca na kartavyaṃ viśeṣataḥ / yadā brahmaguṇairjīvo yuktastyaktvā manoguṇān // 
saṃśāntakaraṇagrāmastadā syātsarvagaḥ prabhuḥ / dehendriyamanobuddheḥ parastasmācca yaḥ paraḥ // 
so'hamasmi yadā dhyāyettadā jīvo vimucyate / kartṛbhokttrādinirmuktaḥ sarvopādhivivarjitaḥ // 
sukhaduḥkhavinirmuktastadānīṃ vipramucyate / sarvabhūteṣu cātmānaṃ sarvabhūtāni cātmani // 
yadā paśyatyabhedena tadā jīvo vimucyate / jāgratsvapnasuṣuptākhyaṃ hitvā sthānatrayaṃ yadā // 
viśetturīyamānandaṃ tadā jīvo vimucyate / jīvasya ca turīyākhyā sthitiryā paramātmani // 
avasthābījanidrādinirmuktā citsukhātmikā / yogasya seyaṃ vā niṣṭhā sukhaṃ saṃvedanaṃ mahat // 
manasyastaṃ gate puṃsāṃ tadanyannopalabhyate / praśāntāmṛtakallole kevalāmṛtavāridhau // 
majja majjasi kiṃ dvaitagrahakṣārābdhivīciṣu / bhaja saṃbharitābhogaṃ parameśaṃ jagadgurum // 
iti te varṇitaṃ sarvaṃ vasiṣṭhasyopadeśanam / anena jñānamārgeṇa yogamārgeṇa putraka // 
bharadvāja mahāprājña sarvaṃ jñāsyasi niścitam / parāmarśena śāstrasya guruvākyārthabodhanāt // 
abhyāsātsarvasiddhiḥ syāditi vedānuśāsanam / tasmāttvaṃ sarvamutsṛjya kurvabhyāse sthiraṃ manaḥ // 
bharadvāja uvāca / rāmaḥ prāptaḥ paraṃ yogaṃ svātmanātmani he mune / kathaṃ vasiṣṭhadevena vyavahāraparaḥ kṛtaḥ // 
iti jñātvāhamapyevamabhyāsārthaṃ yate yathā / tathaiva vyavahāro'pi vyutthāne me bhaviṣyati // 
śrīvālmīkiruvāca / yadā pariṇataḥ sādhuḥ svasvarūpe mahāmanāḥ / viśvāmitrastadovāca vasiṣṭhamṛṣisattamam // 
viśvāmitra uvāca / he vasiṣṭha mahābhāga brahmaputra mahānasi / gurutvaṃ śaktipātena tatkṣaṇādeva darśitam // 
darśanātsparśanācchabdātkṛpayā śiṣyadehake / janayedyaḥ samāveśaṃ śāṃbhavaṃ sa hi deśikaḥ // 
rāmo'pyayaṃ viśuddhātmā viraktaḥ svātmanaiva hi / vibhrāntimātrākāṅkṣī ca saṃvādātprāptavānpadam // 
śiṣyaprajñaiva bodhasya kāraṇaṃ guruvākyataḥ / malatrayamapakvaṃ cetkathaṃ buddhyati pakvavat // 
jñānaṃ pratyakṣamevedaṃ guruśiṣyaprayojanam / ubhāvapi yato yogyau sarveṣāmīdṛśāmapi // 
idānīṃ kṛpayā rāmavyutthānaṃ kartumarhasi / pade pariṇatastvaṃ hi kāryāviṣṭā vayaṃ yataḥ // 
smarankāryaṃ mama vibho yaduddiśyāhamāgataḥ / prārthitaścātikaṣṭena rājā daśarathaḥ svayam // 
tadvṛthā mā kṛthāḥ sarvaṃ śuddhena manasā mune / devakāryaṃ carāmānyadavatāraprayojanam // 
siddhāśramaṃ mayā nīto rāmo rākṣasamardanam / kariṣyati tato'halyāmuktiṃ ca janakātmajām // 
pariṇeṣyati kodaṇḍabhaṅgena kṛtaniścayaḥ / rāmasya jāmadagnyasya kartā naṣṭāṃ gatiṃ dhruvam // 
pitṛpaitāmahaṃ rājyaṃ vigato'bhayanispṛhaḥ / vanavāsacchaleneha daṇḍakāraṇyavāsinaḥ // 
uddhariṣyati tīrthāni prāṇino vividhāni hi / sītāharaṇadaurgatyacchalena bhuvi śocyatām // 
darśayiṣyati sarveṣāṃ rāvaṇādivadhādapi / strīsaṅgināmathāsvāsthyaṃ vānarādeḥ parāvṛtim // 
sītāviśuddhimanviccha~llokānumatimātmanaḥ / jīvanmukto nispṛhopi kriyākāṇḍaparāyaṇaḥ // 
bhaviṣyati gatiṃ draṣṭuṃ jñānakarmasamuccayau / yairdṛṣṭo yaiḥ smṛto vāpi yaiḥ śruto bodhitastu yaiḥ // 
sarvāvasthāgatānāṃ tu jīvanmuktiṃ pradāsyati / iti kāryamaśeṣeṇa trailokyasya mamāpi hi // 
anena rāmacandreṇa puruṣeṇa mahātmanā / namo'smai jitamevaite ko'pyevaṃ ciramedhatām // 
śrīvālmīkiruvāca / iti śrutvā ca te sarve viśvāmitreṇa bhāṣitam / siddhāśca varayogīndrā vasiṣṭhapramukhāḥ punaḥ // 
rāmāṅgipadmarajasāmādarasmaraṇāsthitāḥ / dūraśrutottarakathāḥ kathayā maithilīpateḥ // 
na saṃtutoṣa bhagavānvasiṣṭho'nye maharṣayaḥ / guṇānguṇanidhestasya bruvannākarṇayañchrutam // 
śrīvasiṣṭha uvāca / viśvāmitramuniṃ prāha vasiṣṭho bhagavānṛṣiḥ / brūhi viśvāmitra mune rāmo rājīvalocanaḥ / ko'yamabhūdbudhaḥ kiṃ vā manuṣyo vātha rāghavaḥ // 
viśvāmitra uvāca / atraiva kuru viśvāsamayaṃ sa puruṣaḥ paraḥ / viśvārthamathitāmbhodhirgambhīrāgamagocaraḥ // 
paripūrṇaparānandaḥ samaḥ śrīvatsalāñchanaḥ / sarveṣāṃ prāṇināṃ rāmaḥ pradātā suprasāditaḥ // 
ayaṃ nihanti kupitaḥ sṛjatyayamasatsakān / viśvādirviśvajanako dhātā bhartā mahāsakhaḥ // 
ayaṃ vyutkrāntaniḥsāramṛdusaṃsāradhūrtakaiḥ / ānandasindhurvitato vītarāgairvigāhyate // 
kvacinmukta ivātmasthaḥ kvacitturyapadābhidhaḥ / kvacitpraṇītaprakṛtiḥ kvacittatsthaḥ pumānayam // 
ayaṃ trayīmayo devastraiguṇyagahanātigaḥ / jayatyaṅgairayaṃ ṣaḍbhirvedātmā puruṣo'dbhutaḥ // 
ayaṃ caturbāhurayaṃ viśvasraṣṭā caturmukhaḥ / ayameva mahādevaḥ saṃhartā ca trilocanaḥ // 
ajo'yaṃ jāyate yogājjāgarūkaḥ sadā mahān / bibharti bhagavānetadvirūpo viśvarūpavān // 
vijayo vikrameṇeva prakāśa iva tejasā / prajñotkarṣaḥ śruteneva suparṇenāyamuhyate // 
ayaṃ daśaratho dhanyaḥ suto yasya paraḥ pumān / dhanyaḥ sa daśakaṇṭho'pi cintyaścittena yo'munā // 
hā svargamamunā śūnyaṃ hā pātālādihāgataḥ / tasyāgamādayaṃ loko madhyamaḥ śreṣṭhatāṃ gataḥ // 
rāma ityavatīrṇo'yamarṇavāntaḥśayaḥ pumān / cidānandaghano rāmaḥ paramātmāyamavyayaḥ // 
nigṛhītendriyagrāmā rāmaṃ jānanti yoginaḥ / vayaṃ tvavaramevāsya rūpaṃ rūpayituṃ kṣamāḥ // 
raghoraghocchedakaro bhagavāniti śuśruma / vasiṣṭha kṛpayā tvaṃ hi vyavahāraparaṃ kuru // 
śrīvālmīkiruvāca / ityuktvāvasthitastūṣṇīṃ viśvāmitro mahāmuniḥ / vasiṣṭhastu mahātejā rāmacandramabhāṣata // 
śrīvasiṣṭha uvāca / rāma rāma mahābāho mahāpuruṣa cinmaya / nāyaṃ viśrāntikālo hi lokānandakaro bhava // 
yāvallokaparāmarśo nirūḍho nāsti yoginaḥ / tāvadrūḍhasamādhitvaṃ na bhavatyeva nirmalam // 
tasmādrājyādiviṣayānparyālokya vinaśvarān / devakāryādibhārāṃśca bhaja putra sukhī bhava // 
śrīvālmīkiruvāca / ityukto'pi yadā rāmaḥ kiṃcinnoce layaṃ gataḥ / tadā suṣumnayā so'pi viveśa hṛdayaṃ śanaiḥ // 
śaktiprāṇamanaḥprasaktikaraṇo jīvaḥ prakāśātmako nāḍīrandhrasupuṣṭasarvakaraṇaḥ pronmīlya netre śanaiḥ / dṛṣṭvotkṛṣṭavasiṣṭhamukhyaviduṣo nirmuktasarvaiṣaṇaḥ kṛtyākṛtyavicāraṇādirahitaḥ sarvānpratīkṣya sthitaḥ // 
śrutvā vasiṣṭhavacanaṃ guruvākyamiti svayam / śrutvā provāca bhagavānrāmacandraḥ samāhitaḥ // 
śrīrāma uvāca / na vidherna niṣedhasya tvatprasādādayaṃ prabhuḥ / tathāpi tava vākyaṃ tu karaṇīyaṃ hi sarvadā // 
vedāgamapurāṇeṣu smṛtiṣvapi mahāmune / guruvākyaṃ vidhiḥ prokto niṣedhastadviparyayaḥ // 
ityuktvā caraṇau tasya vasiṣṭhasya mahātmanaḥ / śirasā dhārya sarvātmā sarvānprāha ghṛṇānidhiḥ // 
śrīrāma uvāca / sarve śrṛṇuta bhadraṃ vo niścayena suniścitam / ātmajñānātparaṃ nāsti gurorapi ca tadvidaḥ // 
siddhādaya ūcuḥ / rāmaivameva sarveṣāṃ manasi sthitimāgatam / tvatprasādācca sakalaṃ saṃvādena dṛḍhīkṛtam // 
sukhī bhava mahārāja rāmacandra namo'stu te / vasiṣṭhenāpyanujñātā gacchāmo'dya yathāgatam // 
śrīvālmīkiruvāca / evamuktvā gatāḥ sarve rāmasaṃstavane ratāḥ / rāmacandrasya śirasi pauṣpī vṛṣṭiḥ papāta ha // 
etatte sarvamākhyātaṃ rāmacandrakathānakam / anena kramayogena bharadvāja sukhī bhava // 
iti raghupatisiddhiḥ proditā yā mayā te varamunivacanālīratnamālāvicitrā / nikhilakavikulānāṃ yogināṃ sevyarūpā paramagurukaṭākṣānmuktimārgaṃ dadāti // 
ya imaṃ śrṛṇuyānnityaṃ vidhiṃ rāmavasiṣṭhayoḥ / sarvāvastho'pi śravaṇānmucyate brahma gacchati // 
śrīrāma uvāca / naiṣkarmyātkalpanātyāgāttanuḥ patati dehinaḥ / kathametadato brahmansaṃbhavatyāśu jīvataḥ // 
śrīvasiṣṭha uvāca / jīvataḥ kalpanātyāgo yujyate na tvajīvataḥ / rūpamasya yathātattvaṃ śrṛṇu śravaṇabhūṣaṇam // 
ahaṃbhāvanamevāhuḥ kalpanaṃ kalpanāvidaḥ / nabhorthabhāvanaṃ tasya saṃkalpatyāga ucyate // 
padārtharasamevāhuḥ kalpanaṃ kalpanāvidaḥ / nabhorthabhāvanaṃ tasya saṃkalpatyāga ucyate // 
idaṃ vastviti saṃvegamāhuḥ kalpanamuttamāḥ / nabhorthabhāvanaṃ tasya saṃkalpatyāga ucyate // 
smaraṇaṃ viddhi saṃkalpaṃ śivamasmaraṇaṃ viduḥ / tacca prāganubhūtaṃ ca nānubhūtaṃ ca bhāvyate // 
anubhūtāṃ nānubhūtāṃ smṛtiṃ vismṛtya kāṣṭhavat / sarvamevāśu vismṛtya gūḍhastiṣṭha mahāmate // 
sarvāsmaraṇamātrātmā tiṣṭhāyāteṣu karmasu / ardhasuptaśiśuspanda ivābhyastopapattiṣu // 
niḥsaṃkalpapravāheṇa cakraṃ praspandate yathā / spandasvakarmasvanaghaprāksaṃskāravaśāttathā // 
avidyamānacittastvaṃ sattvasaṃskāramāgataḥ / pravāhapatiteṣveva spandasva sveṣu karmasu // 
ūrdhvabāhurviraumyeṣa na ca kaścicchṛṇoti me / asaṃkalpaḥ paraṃ śreyaḥ sa kimantarna bhāvyate // 
aho mohasya māhātmyaṃ yadayaṃ sarvaduḥkhahā / cintāmaṇirvicārākhyo hṛtstho'pi tyajyate janaiḥ // 
avedanamasaṃkalpastanmayenaiva bhūyatām / etāvatparamaṃ śreyaḥ svayamevānubhūyatām // 
kila tūṣṇīṃ sthitenaiva tatpadaṃ prāpyate param / paramaṃ yatra sāmrājyamapi rāma tṛṇāyate // 
gamyadeśaikaniṣṭhasya yathā pānthasya pādayoḥ / spando vigatasaṃkalpastathā spandasva karmasu // 
sarvakarmaphalābhogamalaṃ vismṛtya suptavat / pravāhapatite kārye spandasva gatavedanam // 
spandasvākṛtasaṃkalpaṃ sukhaduḥkhānyabhāvayan / pravāhapatite kārye ceṣṭitonmuktaśaṣpavat // 
rasabhāvanamantaste mālaṃ bhavatu karmasu / dāruyantramayasyeva parārthamiva kurvataḥ // 
nīrasā eva te santu samastendriyasaṃvidaḥ / ākāramātrasaṃlakṣyā hemantartau latā iva // 
bodhārkapītarasayā spandan ṣaḍvargasattayā / yantraspandopamastiṣṭha vallyeva śiśire drumaḥ // 
cidāntararasānyeva pravṛttānyapi dhāraya / svayatnenendriyāṇyāśu hemantartustarūniva // 
sarasendriyavṛtteste kurvato'kurvatastathā / saṃsārānarthasārtho'yaṃ na kadācana śāmyati // 
niḥsaṃkalpamarujjvālāyantrāmbuspandavadyadi / spandase tadanantāya śreyase parikalpase // 
etadeva paraṃ dhairyaṃ janmajvaranivāraṇam / yadavāsanamabhyastā nijakarmasu kartṛtā // 
avāsanamasaṃkalpaṃ yathāprāptānuvṛttimān / śanaiścakrabhramābhoga iva spandasva karmasu // 
mā karmaphalabuddhirbhūrmā te saṅgo'stvakarmaṇi / ubhayaṃ vā tyajaitattvamubhayaṃ vā samāśraya // 
bahunātra kimuktena saṃkṣepādidamucyate / saṃkalpanaṃ manobandhastadabhāvo vimuktatā // 
neha kāryaṃ na vā'kāryamasti kiṃcinna kutracit / sarvaṃ śivamajaṃ śāntamanantaṃ prāgvadāsyatām // 
paśyankarmaṇyakarmatvamakarmaṇi ca karmatām / yathābhūtārthacidrūpaḥ śāntamāsva yathāsukham // 
avedanaṃ viduryogaṃ cittakṣayamakṛtrimam / atyantaṃ tanmayo bhūtvā tathā tiṣṭha yathāsi bhoḥ // 
same śānte śive sūkṣme dvaitaikyaparivarjite / tate'nante pare śuddhe kiṃ kena kila khidyate // 
nodetu tvayi saṃkalpo marubhūmāvivāṅkuraḥ / icchā nodetu bhavati latikevopalodare // 
avedanasya śāntasya jīvato vāpyajīvataḥ / neha kiṃcitkṛtenārtho nākṛtenāpi kaścana // 
yatkarmākarma śānte'ntaḥ śāśvatābhedarūpiṇi / na karmaṇi ca karmāṇi na kartaryapi kartṛtā // 
ahaṃmameti saṃvidanna duḥkhato vimucyase / asaṃvidanvimucyase yadīpsitaṃ tadācara // 
ahaṃ mameti nāstyalaṃ yadasti tacchivaṃ param / parātparaṃ tvidaṃ śivādaśabdamartharūpakam // 
yaddṛśyate jagadidaṃ khalu kiṃcidetadhemno'ṅgadatvamiva bhāti na vidyamānam / asya kṣayaṃ viduravedanameva paścātsatyaṃ tadeva paramārthamathāvaśiṣṭam // 
śrīvasiṣṭha uvāca / advaitaikyaṃ vimananaṃ śāntamātmanyavasthitam / yathā paṅkamayaṃ sainyaṃ tathā śivamayaṃ jagat // 
manohaṃkārabuddhyādicittameva ca tanmayam / kālākārakriyāśabdaśaktisaṃdarbhasaṃyutam // 
śivapaṅkamayā eva rūpālokamanaḥkramāḥ / tanmayatvādanantatvādataḥ kiṃ kena cetyate // 
mātṛmeyapramāṇādideśakālau digādi ca / bhāvābhāvavivartādiśivapaṅkamayātmakam // 
ahaṃmametyataḥ sārānnetaratparameśvarāt / asaṃsaktamatistiṣṭha hā śilodaramaunavat // 
śrīrāma uvāca / ahaṃmametyasadrūpaṃ jñasyābhāvayataḥ prabho / aśubhaṃ karmaṇāṃ tyāgādanuṣṭhānācca kiṃ śubham // 
śrīvasiṣṭha uvāca / pṛcchāmi yadahaṃ tattvaṃ kathayāśu mamānagha / yadi jānāsi tattvena karma tāvatkimucyate // 
vistāraḥ karmaṇaḥ kīdṛṅ mūlaṃ tasya ca kiṃ bhavet / nāśanīyaṃ ca nipuṇaṃ kathaṃ kathaya nāśyate // 
śrīrāma uvāca / yannāśanīyaṃ nipuṇaṃ tannūnaṃ ca vināśyate / mūlakāṣeṇa bhagavanna śākhādivikartanaiḥ // 
śubhāśubhaṃ nāśanīyaṃ svakarma khalu dhīmatā / mūlakāṣavināśena tacca naṣṭaṃ bhavatyalam // 
karmavṛkṣasya vakṣyāmi brahmanmūlāni me śrṛṇu / yannikāṣeṇa nirmūlo na sa bhūyaḥ prarohati // 
dehastāvadayaṃ brahmankarmavṛkṣaḥ samutthitaḥ / rūḍhaḥ saṃsāravipine vicitrāṅgalatāñcitaḥ // 
karmabījaṃ tarorasya sukhaduḥkhaphalāvaleḥ / kṣaṇatāruṇyakāntasya jarākusumahāsinaḥ // 
muhūrtaṃ prati kālogramarkaṭadhvaṃsitākṛteḥ / nidrāhemantajaṭharalīnasvapnadalodgateḥ // 
svavārdhakaśaracchāntaśīrṇehāparṇasaṃtateḥ / jagajjaṃgalajātasya kalatropatṛṇāvaleḥ // 
pallavāvayavā hastapādapṛṣṭhādayo'ruṇāḥ / patrāṇi tanuvṛttāni surekhāṇi calāni ca // 
aruṇāḥ pavanālolā mṛdvyo masṛṇamūrtayaḥ / snāyvasthidigdhasarasā aṅgulyo bālapallavāḥ // 
mṛdvyo masṛṇatīkṣṇāgrā vṛttā rūḍhāḥ punaḥpunaḥ / dvitīyendukalākārāḥ kalikā nakhapaṅktayaḥ // 
karmaṇaḥ pariphullasya deharūpatayeti hi / karmendriyāṇi mūlāni duṣṭāni granthimanti ca // 
sthirāsthigranthinaddhāni paṅkamagnātmakāni ca / vāsanārasapītāni nijaraktarasāni ca // 
gulphavanti dṛḍhāṅgāni sutvañci masṛṇāni ca / teṣāmapi ca mūlāni viddhi buddhīndriyāṇi hi // 
sudūramapi jātāni pañcastambāni tāni tu / vāsanāpaṅkamagnāni rasavanti mahānti ca // 
teṣāṃ mūlaṃ bṛhatstambhaṃ mano vyāptajagattrayam / pañcasrotaḥśirākṛṣṭamuktānantarasadravam // 
tasya mūlaṃ vidurjīvaṃ cetyonmukhacidātmakam / cetyasya cetanaṃ mūlaṃ sarvamūlaikakāraṇam // 
citestu brahma mūlaṃ yattasya mūlaṃ na vidyate / anākhyatvādanantatvācchuddhatvātsatyarūpiṇaḥ // 
sarveṣāṃ karmaṇāmevaṃ vedanaṃ bījamuttamam / svarūpaṃ cetayitvāntastataḥ spandaḥ pravartate // 
mune cetanamevādyaṃ karmaṇāṃ bījamucyate / tasminsati mahāśākho jāyate dehaśālmaliḥ // 
etaccetanaśabdārthabhāvanāvalitaṃ yadi / tatkarma bījatāmeti no cetsatparamaṃ padam // 
citiścetanaśabdārthabhāvanāvalitā yadi / tatkarma bījatāmeti no cedādyaṃ paraṃ padam // 
tasmādvedanameveha karma kāraṇamākṛteḥ / yadetatkarmaṇāṃ proktaṃ tvayaivoktaṃ munīśvara // 
śrīvasiṣṭha uvāca / asya rāghava sūkṣmasya karmaṇo vedanātmanaḥ / kastyāgaḥ kimanuṣṭhānaṃ yāvaddehamiti sthitam // 
yaccetyate nu tenāśu bahirantaśca bhūyate / satyākāramasatyaṃ vā bhavatvāhitavibhramam // 
na cetyate cettadalaṃ bhramādasmādvimucyate / bhramaḥ satyo'stvasatyo vā kiṃ vicāraṇayānayā // 
etaccetanamevāntarvikasatyudbhavabhramaiḥ / vāsanecchāmanaḥkarmasaṃkalpādyabhidhātmabhiḥ // 
prabuddhasyāprabuddhasya dehino dehagehake / ādehaṃ vidyate cittaṃ tyāgastasya na vidyate // 
jīvatāṃ tasya saṃtyāgaḥ kathaṃ nāmopapadyate / kevalaṃ karmaśabdārthabhāvanābhāvane sati // 
karmākarmatvamutsṛjya svayameva bhavatyajam / asaṃbhavati saṃtyāge karmaṇo yaḥ karoti hi // 
idaṃ kartavyatātyāgaṃ na kiṃcittena tatkṛtam / bodhādidaṃtāsaṃvitteḥ svayaṃ vilayanāttu yat // 
jagatastaṃ vidustyāgamasaṅgaṃ mokṣameva ca / vedanaṃ sati saṃvedye sargādāveva vedyadṛk // 
notpannā vidyate naiva tasmātkiṃ kveva vedanam / vedyonmukhatvaṃ saṃtyajya rūpaṃ yadvedanasya vai // 
na vedanaṃ tanno karma tacchāntaṃ brahma kathyate / cetanaṃ procyate karma saṃsṛtyābhravikāsitam // 
acetanaṃ vidurmokṣaṃ jñaṃ pratyevopadeśagīḥ / tyāgo hi karmaṇāṃ tasmādādehaṃ nopapadyate // 
yaistu saṃpūjyate karma tanmūlaṃ tairna mucyate / mūlaṃ svakarmaṇaḥ saṃvinmanaso vāsanātmanaḥ // 
sā cādehaṃ samucchettumṛte bodhānna śakyate / rāma kevalameṣāntaḥ karmamūlakarā parā // 
sūkṣmasaṃvidasaṃvittyā svayatnena nikṛntyate / yena saṃvidasaṃvittyā svayatnena vicāryate // 
tena saṃsṛtivṛkṣasya mūlakāṣo vitanyate // 
acetanākāśamananyadekaṃ tadevamasti tvidamarthahīnam / tadvyomarūpaṃ yata etadevaṃ nirāmayaṃ cetanasāramāhuḥ // 
śrīrāma uvāca / avedanaṃ vedanasya munīndra kriyate katham / nāsato vidyate bhāvo nābhāvo vidyate sataḥ // 
śrīvasiṣṭha uvāca / nāsato vidyate bhāvo nābhāvo vidyate sataḥ / yadā tadaiva sukaraṃ vedanāvedanaṃ svayam // 
etau vedanaśabdārthau rajjusarpabhramopamau / asatyāvuditau viddhi mṛgatṛṣṇāmbhasā samau // 
abodhastvanayoḥ śreyānbodho duḥkhāya caitayoḥ / tasmātsadeva buddhyasva mā'sadbuddhyasva rāghava // 
jantorvedanaśabdārthabodho duḥkhakaraḥ paraḥ / niṣkṛtya jñaptiśabdārthabodhaṃ tiṣṭha yathāsthitam // 
sarvāvabodhāvasare jñaptiśabdārthayoriha / nirvāṇodaya ityeva paramomiti śāmyatām // 
śubhāśubhātmakarma svaṃ nāśanīyaṃ vivekinā / tannāstītyavabodhena tattvajñānena sidhyati // 
karmamūlanikāṣeṇa saṃsāraḥ pariśāmyati / suvicāritamanviṣṭaṃ yāvatkarma na vidyate // 
cidrūpo bilvamajjāntaścittasaṃjñāṃ yadātmani / karoti tadyathā bilvānna svalpamapi bhidyate // 
na yathā saṃniveśāntaḥ saṃniveśastataḥ pṛthak / tathā nabhorthādi pṛthaṅ na parasmānmanāgapi // 
yadevāmbhastadevāntardravatvamapṛthagyathā / cittvameva tathā cittaṃ tadrūpatvāttadarthayoḥ // 
yathā dravatvaṃ payasi yathā''lokaśca tejasi / tathā brahmaṇyatadbhāvaṃ cittvaṃ cittaṃ ca vidyate // 
cetanaṃ karma tatsvāntarnnirmūlaṃ bhramayakṣavat / udetyahetukaṃ taccennoditaṃ tanna vidyate // 
cetanaṃ karma taccetadbhāti spanda ivānilaḥ / ahetukaṃ yadātmaitadbahirantaśca sārthadhīḥ // 
vistāraḥ karmaṇāṃ dehaḥ so'haṃtātmā sasaṃsṛtiḥ / acetanānahantvena śāmyatyaspandavātavat // 
acetanādanantātmā bhūtvā jño'pyupalopamaḥ / saṃsāramūlakaṣaṇaṃ kuru kroḍamukhāgravat // 
karmabījakalākośatyāga evaṃ kṛto bhavet / nānyathā rāghavāntaste śāntamastu sadā sthitam // 
karmabījakalātyāge tvetasmāditarātmani / avidyamāne jīvasya tajjñairviditavastubhiḥ // 
śāntairna gṛhyate kiṃcinna ca saṃtyajyate'pi ca / tyāgādānena jānanti tatastaiḥ śāntamānasam // 
ākāśaśūnyahṛdayairjñairyathāsthitamāsyate / kriyate ca yathāprāptaṃ nāpyetaiḥ kriyatepi ca // 
pravāhapatitaṃ sarvaṃ spandate śāntamānasam / teṣāṃ karmendriyāṇyevamardhasaṃsuptabālavat // 
rase nirvāsane labdhe rasā apyatinīrasāḥ / nāntastiṣṭhanti na bahirajñānanipuṇā iva // 
karmaṇo vedanaṃ tyāgaḥ sa ca siddhaḥ prabodhataḥ / avastu netareṇārthaḥ kiṃ kṛtenākṛtena vā // 
avedanamasaṃvedyaṃ yadavāsanamāsitam / śāntaṃ samamanullekhaṃ sa karmatyāga ucyate // 
apunaḥsmaraṇaṃ samyak ciravismṛtakarma tat / sthitaṃ stambhodarasamaṃ sa karmatyāga ucyate // 
atyāgaṃ tyāgamiti ye kurvate vyarthabodhinaḥ / sā bhuṅkte tānpaśūnajñānkarmatyāgapiśācikā // 
samūlakarmasaṃtyāgenaiva ye śāntimāsthitāḥ / naiva teṣāṃ kṛtenārtho nākṛteneha kaścana // 
samūlamalamuddhṛtya karmabījakalāmiti / nityamekasamādhānāstajjñāstiṣṭhantyataḥ sukham // 
pravāhapatite kārye īṣatspandā atanmayāḥ / ghūrṇamānā iva kṣībā yantrasaṃcāritā iva // 
mokṣalakṣmyā vilāsinyā vyasanopahatā iva / ardhasuptaprabuddhābhāḥ kāmapyavanimāgatāḥ // 
yatsamūlaṃ parityaktaṃ tattyaktamiti kathyate / amūlakāṣastyāgo yaḥ sa śākhālavanopamaḥ // 
akṛṣṭamūlaśākhāgralavanaḥ karmapādapaḥ / punaḥ śākhāsahasreṇa duḥkhāya parivardhate // 
avedanātmanā tena karmatyāgo'ṅga sidhyati / krameṇa netareṇāta etadevāharanbhava // 
ye tvevaṃ karmasaṃtyāgamakṛtvānyatprakurvate / atyāgaṃ tyāgarūpātma gaganaṃ mārayanti te // 
bodhātmakatayā karmatyāgaḥ saṃpadyate svayam / dagdhabījā niricchoccairakriyaiva bhavetkriyā // 
buddhīndriyehitaṃ karma saphalaṃ rasabhāvanāt / veṣṭitavyaṃ kudāmneva spando'nyo niṣphalo'ṅgajaḥ // 
karmatyāge sthite bodhājjīvanmukto vivāsanaḥ / gṛhe tiṣṭhatvaraṇye vā śāmyatvabhyetu vodayam // 
gehamevopaśāntasya vijanaṃ dūrakānanam / aśāntasyāpyaraṇyāni vijanā sajanā purī // 
pariśāntamaterjñasya svapne'pyaprāptamānavā / nirmalā vitatā hṛdyā hṛdyeva vanabhūmikā // 
jñasya nirvāṇadṛśyasya nispandārthā nabhomayī / śāntāśeṣaviśeṣārthā jagadeva mahāṭavī // 
anantasaṃkalpavato hṛdayasthajagatsthiteḥ / hṛdyevāvartate bhūmirajñasyākhilasāgarā // 
janasyājñasya dīnasya vividhadvandvasaṃkaṭā / sārambhā vividhākārā hṛdyeva grāmamaṇḍalī // 
vividhakāryavikāradaśāmayī sapurapattanamaṇḍalaparvatā / mukurakośa iva pratibimbitā hṛdi bhavatyamalā maline mahī // 
śrīvasiṣṭha uvāca / sāhaṃtādijagacchāntau bodhe saṃvitkalātmani / saṃśāntadīpasaṃkāśastyāgaḥ siddhyati nānyathā // 
na tyāgaḥ karmasaṃtyāgo bodhastyāga iti smṛtaḥ / ajagatpratibhaikātmā yo'nahaṃtādiravyayaḥ // 
ayaṃ sohamidaṃ tanma iti niḥsnehadīpavat / śānte paramanirvāṇe prabodhātmeti śiṣyate // 
ayaṃ sohamidaṃ tanme śāntamityeva yasya no / na jñānaṃ tasya no śāntirna tyāgo na ca nirvṛtiḥ // 
mamedamayamevāhamityetāvati yaḥ kṣayaḥ / bodhātmā śivamāśāntaṃ tasmādanyanna vidyate // 
ahamaṃśe vidā kṣīṇe sarvameva kṣayaṃ gatam / na kiṃcicca kvacitkṣīṇaṃ nirvāṇaikaghanaṃ sthitam // 
ahavidanahaṃvittvādeva śāmyatyavighnataḥ / etāvanmātrasādhyeyaṃ kimiveyaṃ kadarthanā // 
ahaṃnāhamiti bhrāntirna ca cittvādṛte'sti sā / cittvaṃ cākāśaviśadamataḥ kvaiṣā bhramasthitiḥ // 
na bhramo bhramaṇaṃ naiva na bhrāntirbhrāmako'sti vā / anālokanamevedamālokānnedamasti te // 
viddhi cinmātramevedamasadrūpopamaṃ tatam / tenālaṃ maunamāssvaivaṃ sarvaṃ nirvāṇamātrakam // 
yenaivāśu nimeṣeṇa tvahamityeva cetati / tenaiva nāhamityeva cetitvāśu na śocyate // 
ahaṃbhāvaṃ nabhorthena nirvācyārūḍhabāṇavat / ajasramāśu vā'kṣīṇaṃ tiṣṭhāvaṣṭabdhatatpadaḥ // 
sanabhorthāmahantāṃ tvaṃ cetannevamanāratam / sarvabhāvairanārūḍho bhava tīrṇabhavārṇavaḥ // 
svabhāvamātravijaye svayaṃ yasya na vīratā / tasyottamapadaprāptau paśorbrūhi kathaiva kā // 
ṣaḍvargo nirjitaḥ pūrvaṃ yenottamavidā svataḥ / bhājanaṃ sa mahārthānāṃ netaro naragardabhaḥ // 
yasya svāntarmanovṛttirjīyamānā jitāthavā / viṣayaḥ sa vivekānāṃ sa pumāniti kathyate // 
artho dṛṣadivāmbhodhau yo ya āpatati tvayi / tasmādeva palāyasva nāhamityeva bhāvayan // 
nāhamasmīti buddhvāpi sopapattikamapyalam / jānāno jñaptimātraṃ ca kimajña iva muhyasi // 
na jñeyamarthato'stīha hemnīva kaṭakāditā / bhrāntimātrādṛte sā ca śāmyatyasmaraṇena te // 
yo yo bhāva udetyantastvayi spanda ivānile / nāhamasmīti cidvṛttyā tamanādhāratāṃ naya // 
lobho lajjā mado moho yenādāviti no jitāḥ / nirarthakamanarthe'sminsa kimarthaṃ pravartate // 
ahantvaṃ pavane spanda iva yattvayi saṃsthitam / paramātmani tannānyadetatspanda ivānile // 
asargasaṃvidā sargaḥ pare'sto'tivirājate / saṃniveśaviśeṣeṇa durartho'pi hi śobhate // 
paramātmā tu nodeti nāstaṃ yāti kadācana / na cāsmādanyadastīti ko bhāvo'bhāva eva vā // 
paraṃ pare pūrṇaṃ pūrṇe śāntaṃ śānte śivaṃ śive / ityevamātraṃ vitataṃ nāhaṃ na ca jaganna dhīḥ // 
anirvāṇe vinirvāṇaṃ śāntaṃ śānte śive śivam / nirvāṇamapyanirvāṇaṃ sanabhorthaṃ na vāpi tat // 
śastrāghātāḥ prasahyante sahyante vyādhivedanāḥ / nāhamityevamātrasya sahane kā kadarthanā // 
jagatpadārthasārthānāmahamityakṣayo'ṅkuraḥ / tasminnirmūlatāṃ yāte jagannirmūlatāṃ gatam // 
bāṣpeṇevāhamarthena niḥsāreṇāpi sāravat / vyāmalaḥ paramādarśastacchāntau saṃprasīdati // 
ahamarthaḥ pare vāyau spandastatpraśame tu tat / anirdeśyamanābhāsamanantamajamavyayam // 
ahamarthaḥ puro dravyapratibimbapradaściti / tacchāntau sā nirābhāsamanantamajamavyayam // 
ahamarthāmbude kṣīṇe paramārthaśarannabhaḥ / parayānantayā lakṣmyā svacchayācchaṃ virājate // 
ahamarthamalonmuktamavyaktaṃ tāmramaṅga cet / tatparaṃ paramābhāsaṃ saṃpannaṃ hema kāntimat // 
yathā nirabhidhārthaśrīrbhajatyavyapadeśyatām / tathānahantāhanteyaṃ brahmatvamadhigacchati // 
astyahantve sthitaṃ brahma sanāmeva padārthavat / śāntavatsadivābhāsaṃ tadvatsa vyapadeśavān // 
ahamartho jagadbījaṃ yadi dagdhamabhāvanāt / tadahantvaṃ jagadbandha ityādeḥ kalanaiva kā // 
sadbrahma śivamātmeti pare nāmakalaṅkitā / udetyahantā kumbhatvādiva mṛddhātuvismṛtiḥ // 
ahamarthādiyaṃ bījātsattā bimbalatotthitā / yasyāṃ jagantyanantāni phalānyāyānti yāntica // 
sādryabdhyurvīnadī seyaṃ rūpālokaiṣaṇādikā / ahamarthasya maricabījasyāntaścamatkṛtiḥ // 
dyauḥ kṣamā vāyurākāśaṃ parvatāḥ sarito diśaḥ / ityāmodo'hamarthograkusumasya vikāsinaḥ // 
ahamarthaḥ pravisṛtaḥ prakaṭīkurute jagat / sadrūpālokamananaṃ pravṛtta iva vāsaraḥ // 
pravṛttena dinenārthaḥ prakaṭīkriyate yathā / asajjagadahantvena kṣaṇānnirmīyate tathā // 
ahamityarthadustailalavo brahmaṇi vāriṇi / prasṛto yattadāśvetattrijagaccakrakaṃ sthitam // 
unmeṣamātreṇāhantā jagantyanubhavatyaho / na nimeṣeṇa dṛgiva satyānītyapyasantyalam // 
ahamarthe pravisṛte saṃsāro hyanubhūyate / nāntarbhūya parikṣīṇe locanasyeva tārake // 
ahamaṃśe niraṃśatvaṃ nīte śāśvatasaṃvidā / śāmyatīyamaśeṣeṇa saṃsāramṛgatṛṣṇikā // 
svasaṃvidbhāvanāmātrasādhye'sminvaravastuni / siddhamātrātmani svairaṃ mā khedaṃ gacchamā bhramīm // 
svayatnamātrasaṃsādhyādasahāyādisādhanāt / anahaṃvedanānnānyacchreyaḥ paśyāmi te'nagha // 
vismṛtyāhaṃ tvamāssva pravisṛtavibhavaḥ pūritāśeṣaviśvo viṣvakśailāntarikṣakṣitijaladhimarunmārgarūpo'malātmā / svasthaḥ śānto viśokaḥ karaṇamalakalāvarjito niṣprapañco niḥsaṃcāraścarātmā sakalamasakalaṃ ceti siddhāntasāraḥ // 
śrīvasiṣṭha uvāca / svabhāvaṃ svaṃ vijityādāvindriyāṇāṃ sacetasām / pravartate viveke yaḥ sarvaṃ tasyāśu sidhyati // 
svabhāvamātraṃ yenāntarna jitaṃ dagdhabuddhinā / tasyottamapadaprāptiḥ sikatātailadurlabhā // 
śuddhe'lpo'pyupadeśo hi nirmale tailabinduvat / lagatyuttānacitteṣu nādarśa iva mauktikam // 
atraivodāharantīmamitihāsaṃ purātanam / mama pūrvaṃ bhuśuṇḍena kathitaṃ merumūrdhani // 
purā bhuśuṇḍaḥ kasmiṃścitpṛṣṭa āsītkathāntare / mayā kadācidekānte meroḥ śikharakoṭare // 
mugdhabuddhimanātmajñaṃ kaṃ tvaṃ sucirajīvitam / smarasīti mayā pṛṣṭenoktaṃ tenedamaṅga me // 
bhuśuṇḍa uvāca / āsīdvidyādharaḥ pūrvamanātmajñaḥ sukheditaḥ / lokālokāntaraśṛṅge śuṣka āryo vicāravān // 
tapasā bahurūpeṇa yamena niyamena ca / akṣīṇāyuratiṣṭhatsa purā kalpacatuṣṭayam // 
tataścaturthe kalpānte vivekastasya codabhūt / vidūrasyeva vaidūryamaucityājjaladodayāt // 
punarmṛtiḥ punarjanma jarā meti vibhāvayan / lajje'haṃ tatkimekaṃ syātsthiramityavamṛśya saḥ // 
māmājagāma saṃpraṣṭumaṣṭādaśamayīṃ purīm / svāmupohya viraktātmā saṃsārārasatāṃ gataḥ // 
sa matsamīpamāgatya kṛtodāranamaskṛtiḥ / matpūjito'vasarata uvācedamaninditam // 
vidyādhara uvāca / mṛdūni paritāpīni dṛṣaddṛḍhabalāni ca / chede bhede ca dakṣāṇi svaśastrāṇīndriyāṇi ca // 
paryākulāni malināni vipatpradāni duḥkhormimanti guṇakānanapāvakatvāt / hārdāndhakāragahanāni tamomayāni jitvendriyāṇi sukhameti ca kiṃ mamārthaiḥ // 
vidyādhara uvāca / yadudāramanāyāsaṃ kṣayātiśayavarjitam / padaṃ pāvanamādyantarahitaṃ tadvadāśu me // 
etāvantamahaṃ kālaṃ supta āsaṃ jaḍātmakaḥ / idānīṃ saṃprabuddho'smi prasādādātmano mune // 
mano mahāmayottaptaṃ kṣubdhamajñānavṛttiṣu / māmuddhara durantehaṃ mohādahamiti sthitāt // 
śrīmatyapi patantyāśu śātanāḥ kātarādayaḥ / guṇavatyugrapatre'pi tuhinānīva paṅkaje // 
jāyante ca mriyante ca kevalaṃ jīrṇajantavaḥ / na dharmāya na mokṣāya maśakā iva paṅkaje // 
bhāvaistaireva taireva tucchālambhaviḍambanaiḥ / cireṇa parikhinnāḥ smo vipralambhāḥ punaḥ punaḥ // 
nānto'styasya na ca sthairyāvasthā'viśrāntamānasam / bhramato bhogabhaṅgeṣu marubhūmiṣvivādhvanaḥ // 
āpātamadhurārambhā bhaṅgurā bhavahetavaḥ / acireṇa vikāriṇyo bhīṣaṇā bhogabhūmayaḥ // 
mānāvamānaparayā durahaṃkārakāntayā / na rame vāmayā tāta hatavidyādharaśriyā // 
dṛṣṭāścaitrarathodyānabhuvaḥ kusumakomalāḥ / kalpavṛkṣalatādattasamastavibhavaśriyaḥ // 
vihṛtaṃ merukuñjeṣu vidyādharapureṣu ca / vimānavaramālāsu vātaskandhasthalīṣu ca // 
viśrāntaṃ surasenāsu kāntābhujalatāsu ca / hārihāravilāsāsu lokapālapurīṣu ca // 
na kiṃciducitaṃ sādhu sarvamādhiviṣoṣmaṇā / dagdhaṃ bhasmāyate tāta vijñātamadhunā mayā // 
rūpālokanalolena vanitānanagṛdhnunā / sāvabhāsena doṣāya duḥkhaṃ nītosmi cakṣuṣā // 
idaṃ guṇāvahaṃ nedamiti muktvā vikalpanam / rūpamātrānusāritvādavastunyapi dhāvati // 
tāvadāyāti viratiṃ na vaśaṃ yāvadāpadām / nānābandhaparaṃ cetaḥ parānarthehitonmukham // 
ghrāṇametadanarthāya dhāvaccaivāmitaḥ sphuṭam / na nivārayituṃ tāta śaknomīha hayaṃ yathā // 
gandhodakapraṇālena mukhaśvāsānupātinā / vairiṇevātidoṣeṇa ghrāṇenāsmi niyojitaḥ // 
ciraṃ rasanayā cāhamanayā nayahīnayā / gajagomāyugupteṣu duḥkhādriṣvalamāhataḥ // 
niroddhuṃ na ca śaknomi sparśalampaṭatāṃ tvacaḥ / grīṣmakālasamiddhasya tāpamaṃśumato yathā // 
śubhaśavdarasārthinyo muneḥ śravaṇaśaktayaḥ / māṃ yojayanti viṣame tṛṇecchā hariṇaṃ yathā // 
praṇatāḥ priyakāriṇyaḥ prahvabhṛtyasamīritāḥ / vādyageyaravonmiśrāḥ śubhaśabdaśriyaḥ śrutāḥ // 
śriyaḥ striyo diśaścaiva taṭāścāmbhodhibhūbhṛtām / dṛṣṭā vibhavahāriṇyaḥ prakvaṇanmaṇibhūṣaṇāḥ // 
ciramāsvāditāḥ svādu camatkāramanoramāḥ / prahvakāntājanānītāḥ ṣaḍrasā guṇaśālinaḥ // 
kauśeyakāminīhārakusumāstaraṇānilāḥ / nirvighnamabhitaḥ spṛṣṭā bhṛśamābhogabhūmiṣu // 
vadhūmukhauṣadhīpuṣpasamālambhanabhūmayaḥ / anubhūtā mune gandhā mandānilasamīritāḥ // 
śrutaṃ spṛṣṭaṃ tathā dṛṣṭaṃ bhuktaṃ ghrātaṃ punaḥ punaḥ / saṃśuṣkavirasaṃ bhūyaḥ kiṃ bhajāmi vadāśu me // 
bhuktvā varṣasahasrāṇi durbhogapaṭalīmimām / ābrahmastambaparyantaṃ na tṛptirupajāyate // 
sāmrājyaṃ suciraṃ kṛtvā tathā bhuktvā vadhūgaṇam / bhaṃktvā parabalānyuccaiḥ kimapūrvamavāpyate // 
yeṣāṃ vināśanaṃ nāsīdyairbhuktaṃ bhuvanatrayam / te'pi te'pyacireṇaiva samaṃ bhasmapadaṃ gatāḥ // 
prāptena yena no bhūyaḥ prāptavyamavaśiṣyate / tatprāptau yatnamātiṣṭhetkaṣṭayāpi hi ceṣṭayā // 
yena kāntāściraṃ bhuktā bhogāstasyeha jantubhiḥ / dṛṣṭo na kasyacinmūrdhni tarurvyomaplavaśca vā // 
ciramāsu durantāsu viṣayāraṇyarājiṣu / indriyairvipralabdho'smi dhūrtabālairivārbhakaḥ // 
adya tvete parijñātā mayā svaviṣayārayaḥ / kaṣṭā indriyanāmāno vañcayitvā tu māṃ punaḥ // 
saṃsārajaṅgale śūnye dagdhaṃ naramṛgaṃ śaṭhāḥ / āśvāsyāśvāsya nighnanti viṣayendriyalubdhakāḥ // 
viṣamāśīviṣairebhirviṣayendriyapannagaiḥ / yena dagdhā na dṛṣṭāste dvitrā eva jagatyapi // 
bhogabhīmebhavalitāṃ tṛṣṇātaralavāgurām / lobhograkaravālāḍhyāṃ kopakuntakulāṅkitām // 
dvandvajālarathavyāptāmahaṃkārānupālitām / ceṣṭāturaṃgamākīrṇāṃ kāmakolāhalākulām // 
śarīrasīmāntagatāṃ durindriyapatākinīm / ye jetumutthitāstāta ta eveha hi sadbhaṭāḥ // 
susādhyaḥ karaṭodbhedo mattairāvaṇadantinaḥ / notpathapratipannānāṃ svendriyāṇāṃ vinigrahaḥ // 
pauruṣasya mahattvasya sattvasya mahataḥ śriyaḥ / indriyākramaṇaṃ sādho sīmānto mahatāmapi // 
tāvaduttamatāmeti pumānapi divaukasām / kṛpaṇairindriyairyāvattṛṇavannāpakṛṣyate // 
jitendriyā mahāsattvā ye ta eva narā bhuvi / śeṣānahamimānmanye māṃsayantragaṇāṃścalān // 
manaḥsenāpateḥ senāmimāmindriyapañcakam / jetuṃ cedasti me yatno jayāmi tadalaṃ mune // 
indriyottamarogāṇāṃ bhogāśāvarjanādṛte / nauṣadhāni na tīrthāni na ca mantrāśca śāntaye // 
nīto'smi paramaṃ khedamabhidhāvadbhirindriyaiḥ / eka eva mahāraṇye taskaraiḥ pathiko yathā // 
paṅkavantyaprasannāni mahādaurbhāgyavanti ca / gandhiśaivalatucchāni palvalānīndriyāṇi ca // 
duratikramaṇīyāni nīhāragahanāni ca / janitātaṅkajālāni jaṅgalānīndriyāṇi ca // 
paṅkajāni sarandhrāṇi sudurlakṣyaguṇāni ca / granthimanti jaḍāṅgāni mṛṇālānīndriyāṇi ca // 
rūkṣāṇi ratnalubdhāni kallolavalitāni ca / durgrahagrāhaghorāṇi kṣārāmbūnīndriyāṇi ca // 
bāndhavodvegadāyīni dehāntarakarāṇi ca / karuṇākrandakārīṇi maraṇānīndriyāṇi ca // 
avivekiṣvamitrāṇi mitrāṇi ca vivekiṣu / gahanānantaśūnyāni kānanānīndriyāṇi ca // 
ghanāsphoṭānyasārāṇi malināni jaḍāni ca / vidyutprakāśānyetāni bhīmābhrāṇīndriyāṇi ca // 
kṣudraprāṇigṛhītāni varjitāni kṛtātmabhiḥ / rajastamobhibhūtāni svendriyāṇyavaṭāni ca // 
pātanaikāntadakṣāṇi doṣāśīviṣavanti ca / rūkṣakaṇṭakalakṣāṇi śvabhrāgrāṇīndriyāṇi ca // 
ātmaṃbharīṇyanāryāṇi sāhasaikaratāni ca / andhakāravihārīṇi rakṣāṃsi svendriyāṇi ca // 
antaḥśūnyānyasārāṇi vakrāṇi granthimanti ca / dahanaikārthayogyāni durdārūṇīndriyāṇi ca // 
ghanamohaprabandhīni duṣkūpagahanāni ca / mahāvakaratucchāni kupurāṇīndriyāṇi ca // 
ananteṣu padārtheṣu kāraṇāni ghaṭādiṣu / saṃbhramāṇi sapaṅkāni cakrakāṇīndriyāṇi ca // 
āpannimagnamimamevamakiṃcanaṃ tvaṃ māmuddharoddharaṇaśīla dayodayena / ye nāma kecana jagatsu jayanti santastatsaṃgamaṃ paramaśokaharaṃ vadanti // 
bhuśuṇḍa uvāca / tatastasya mayā brahmaṃstacchrutvā pāvanaṃ vacaḥ / idamuktaṃ yathāpṛṣṭaṃ suspaṣṭapadayā girā // 
sādhu vidyādharādhīśa diṣṭyā buddho'si bhūtaye / bhavāndhakūpakuharāccireṇotthānamicchasi // 
pāvanīyaṃ tava matī rājate ghanarūpiṇī / vivekenānaleneva kanakadravasaṃtatiḥ // 
upadeśagirāmarthamādatte hārihelayā / mukure nirmale dravyamayatnenaiva bimbati // 
yadidaṃ vacmi tatsarvamomityādātumarhasi / asmābhiściramanviṣṭaṃ nātra kāryā vicāraṇā // 
yatkiṃcitsvadate'ntaste budhyasvābodhamutsṛjan / nāsi tvaṃ ciramapyantaḥ prekṣito'pi na labhyase // 
nāhaṃtvamasti na jagaditi niścayinastava / sarvamasti śivaṃ tacca na duḥkhāya sukhāya te // 
kimajñatvājjagajjātaṃ jagato'tha kimajñatā / vicāryāpīti no vidma ekatvādalametayoḥ // 
mṛgatṛṣṇāmbuvadviśvamavastutvātsadapyasat / yaścedaṃ bhāti tadbrahma na kiṃcitkiṃcideva vā // 
mṛgatṛṣṇāmbuvadviśvaṃ nāsti tvamathavāsti ca / pratibhāso'pi nāstyatra tadabhāvādataḥ śivam // 
viśvabījamahaṃtvaṃ tvaṃ viddhi tasmāddhi jāyate / sādryabdhyurvīnadīśādijagajjaraṭhapādapaḥ // 
ahaṃtvabījādaṇuto jāyate'sau jagaddrumaḥ / tasyendriyarasāḍhyāni mūlāni bhuvanāni hi // 
tārakājālakalikā ṛkṣaughaḥ korakotkaraḥ / vāsanāgucchavisarāḥ pūrṇacandraḥ phalālayaḥ // 
svargādayo bṛhadvargā mahāviṭapakoṭarāḥ / merumandarasahyādigirayaḥ patrarājayaḥ // 
saptābdhayo'grasutayaḥ pātālaṃ mūlakoṭaram / yugāni ghuṇavṛndāni parvāṇi guṇapaṅktayaḥ // 
ajñānamutpattimahī narā vihagakoṭayaḥ / upalambho bṛhatstambho davo nirvāṇanirvṛtiḥ // 
rūpālokamanaskārā vividhāmodavṛttayaḥ / vanaṃ vipulamākāśaṃ śuktijālaṃ mukhatvacaḥ // 
vicitraśākhā ṛtava upaśākhā diśo daśa / saṃvidrasamahāpūro vātaspando nivartanaḥ // 
candrārkarucayo lolā majjanonmajjanonmukhāḥ / ramyāḥ kusumamañjaryastimiraṃ bhramarabhramaḥ // 
pātālamāśāgaṇamantarikṣamāpūrya tiṣṭhatyasadeva sadvat / tasyānahantāgnihate'hamarthabīje punarnāsti sato'pi rohaḥ // 
bhuśuṇḍa uvāca / vidyādhara dharādhāro girikandaramandiraḥ / digantarāmbarācāracārasaṃcāracañcaraḥ // 
īdṛśo'yaṃ jagadvṛkṣo jāyate'haṃtvabījataḥ / bīje jñānāgninirdagdhe naiva kiṃcana jāyate // 
prekṣyamāṇaṃ ca tannāsti kilāhaṃtvaṃ kadācana / etāvadeva tajjñānamanenaiva pradahyate // 
ahaṃtvabhāvāccāhaṃtvamasti saṃsārabījakam / nāhaṃtvabhāvānnāhaṃtvamastīti jñānamuttamam // 
sargādāveva sargasya kilāsyābhāvayogataḥ / kuto'haṃtvaṃ kutastvaṃtvaṃ kuto dvitvaikyavibhramaḥ // 
samākarṇya gurorvākyaṃ yatante ye svayatnataḥ / saṃkalpatyāgamāmūlaṃ padaprāptau jayanti te // 
randhanājjayamāpnoti svaśāstre sūpakṛtkṛte / vivekī svavivekitvaṃ yatanādeva nānyathā // 
ciccamatkāramātraṃ tvaṃ jagadviddhīha netarat / nāśāsu na bahirnāntaretatkvacana vidyate // 
saṃkalponmeṣamātreṇa jagaccitraṃ vilokyate / tadanunmeṣavilayi citrakṛccittacitravat // 
maṇḍapo'sti mahāstambho muktāmaṇivinirmitaḥ / bahuyojanalakṣāṇi kāntakāñcanacitritaḥ // 
maṇistambhasahasreṇa vṛto'gre protameruṇā / indrāyudhasahasrāḍhyakalpasaṃdhyābhrasundaraḥ // 
strībālapuruṣādīnāṃ vāstavyānāmitastataḥ / krīḍārthaṃ sthāpitā yatra nānāracanayāntare // 
bhūtabījaparāpūrṇāstamoripusaghuṃghumāḥ / tamaḥprakāśacitrākhyā lokāntarasamudgakāḥ // 
āmodasubhagā lolajaladāvalipallavāḥ / līlāpadmākare strīṇāṃ vilūnākalpapādapāḥ // 
bālaniḥśvāsacalitāḥ kandukāni kulācalāḥ / saṃdhyāmbudāḥ karṇapūrāścāmarāḥ śaradambudāḥ // 
kalpāntakālajaladāstālavṛntapadaṃ gatāḥ / bhūtalaṃ dyūtaphalakaṃ vitānaṃ tārakāmbaram // 
bhūtaśāraparāvarte dyūte'kṣāḥ śaśibhānavaḥ / vyomājire jagadbhāsapaṇe gṛhanivāsinām // 
iti saṃkalpa evāntaścirabhāvanayā yathā / agrasthadṛśyopamayā satyatāmiva gacchati // 
tathaivāyaṃ jagadrūpaḥ saṃkalpaiḥ susamutthitaḥ / ciccamatkāramātrātmā citrakṛccittacitravat // 
asatyameva sphurati sarvamasti ca nāsti ca / asadutthita evāyaṃ kutopīva samutthitaḥ // 
hemnīva kaṭakāditvaṃ saṃsārodarakoṭaraḥ / ciccamatkāra evāyamavikalpanasaṃkṣayaḥ // 
atyantameva svāyatto yathecchasi tathā kuru / yaścānnapānadānādāvanādaramupeyivān / tasyedaṃ paścimaṃ janma na sa karma samujjhati // 
prāpto vivekapadavīmasi pāvanātmanpuṇyāṃ pavitritajagattritayā dvitīyām / nādhaḥ patiṣyasi punarmanasā'muneti jānāmi maunamamalaṃ padamutsṛja tvam // 
bhuśuṇḍa uvāca / abuddhyamānaścetyādicidrūpamapi cānagha / śāntaciddhana evāsva nirmalāpsvantaraṃśuvat // 
acetanaṃ cetanāntaścetanādeva vidyate / sve'sādṛśye'pi sadṛśaṃ payorāśau yathānalaḥ // 
sacetanācetanayorhetuścittvāttathaiva cit / vināśotpādayorvahnijvālāyāḥ pavano yathā // 
nāhamastīti cidrūpaṃ citi viśrāntirastu te / tato yathā yādṛśena bhūyate tādṛśo bhava // 
cidrūpaḥ sarvabhāvānāmantarbahirasi sthitaḥ / prasannāmbubharasyāntarbahiścaiva yathā payaḥ // 
nāhamastīti cidrūpaṃ citau cellagnamaṅga te / na cānyaccetitaṃ brahma rūpaṃ kenopamīyate // 
sasurāsurapātālabhūviṣṭapamivoṣitam / nānābhāvājavībhāvakriyākālamivākulam // 
yathā raṅgamayaṃ kuḍye jaganmaunamiva sthitam / tathā ciccitrakacitaṃ khe kuḍye cātmasaṃsthitam // 
tenaiva bhūyate bhūri yaccittaṃ kacitaṃ svataḥ / acetanaṃ cetanaṃ vā yathecchasi tathā kuru // 
ciccamatkṛtayo vyomni sphurantyetā jagattayā / arkāṃśuvadarodhinyaḥ svacchā viditavedinām // 
timirākrāntadṛṣṭīnāṃ yathā keśoṇḍrakādi khe / sphuratyevaṃ jagadrūpamanātmanyeva tiṣṭhatām // 
evaṃ jagattvamahamityavabodharūpamābhāsamātramuditaṃ na ca noditaṃ ca / arkāṃśujālaracanānagarābhamatra kuḍyādi satyamidamasti na khe lateva // 
bhuśuṇḍa uvāca / viddhi tvaṃ cetanādeva cetanetaracetanam / jale'gniriva cijjāḍye nāto bhinne manāgapi // 
tadvedanāvedanayorabhedātsvasthamāsyatām / niryantrameva citrasthajñaptivadvyomamadhyavat // 
brahmaṇyaśeṣaśaktitvādacittvaṃ vidyate tathā / akṣubdhe vimale toye bhāviphenalavo yathā // 
na kāraṇaṃ vinodeti jalātphenalavo yathā / na kāraṇaṃ vinodeti sargādi brahmaṇastathā // 
na ca kāraṇamastyatra sargavṛttāvakāraṇe / nātaḥ saṃjāyate kiṃcijjagadādirna naśyati // 
atyantaṃ kāraṇābhāvānna kiṃcijjāyate jagat / marāvambviva nāstyeva dṛṣṭamapyagrato jagat // 
brahmānantamajaṃ śāntamato'stīdaṃ na sargadhīḥ / kāraṇābhāvatastena brahmaivedamakhaṇḍitam // 
ataḥ śilodarābho'si vyomakośopamopi ca / brahmaikaghanarūpatvādajo'navayavo'si ca // 
jño'si kiṃcinna kiṃcidvā niḥśaṅkamalamāsyatām / acetanācidābhāse śāmyatāmātmanātmani // 
nityānandatayā'jasya kāraṇaṃ nāsti kāryakṛt / sargādyasaṃbhave tasmādyadasti tadajaṃ śivam // 
ajo yeṣāṃ tu cidrūpo nāsti maurkhyavilāsinām / sarganāśe samutpanne kiṃ teṣāṃ pra vicāryate // 
yatra yatra paraṃ brahma tatra santi jaganti hi / jagacchabdārtharūpeṇa muktānyevaṃvidhāni ca // 
tṛṇe kāṣṭhe jale kuḍye sarvatraiva paraṃ sthitam / sarvatraiva ca sargaughaḥ pariprotaḥ sthito mithaḥ // 
brahmaṇaḥ kaḥ svabhāvo'sāviti vaktuṃ na yujyate / anante parame tattve svatvāsvatvātyasaṃbhavāt // 
abhāvasavyapekṣasya bhāvasyāsaṃbhavādapi / padaṃ badhnanti nānante svabhāvādyā duruktayaḥ // 
asvatvābhāvayornitye'nante'tyantamasaṃbhavāt / svatvabhāveṣu siddheṣu svabhāvoktirna tiṣṭhati // 
nāhantvaṃ labhyate sādho buddhyāloke nirīkṣitam / asadeva kuto'pyetadbālayakṣa ivoditam // 
muktaṃ tvahantvaśabdārthairlabhyate yacca tatparam / yuktaṃ tvahantvaśabdārthaiḥ prekṣyamāṇaṃ vilīyate // 
bhedo jagadbrahmadṛśorabhedaḥ paryāyaśabdārthavilāsatulyaḥ / saṃkalpamātraṃ kathito na satyo yathānayorvai kaṭakatvahemnoḥ // 
bhuśuṇḍa uvāca / śastrāṇi dayitāṅgāni lagnānyaṅge nirambare / yo buddhyamānaḥ susamaḥ sa parasminpade sthitaḥ // 
tāvatpuruṣayatnena dhairyeṇābhyāsamāharet / yāvatsuṣuptatodeti padārthodayanaṃ prati // 
yathā bhūtārthatattvajñamādhayo'gragatā api / na manāgapi limpanti payāṃsīva saroruham // 
śastrāṅganānabhāṃsyaṅgalagnānyalamasaṃvidam / alagnānīva śāntātmā yaḥ paśyati sa paśyati // 
viṣaṃ yathā svāntareva durghuṇī bhavati svayam / na ca durghuṇatā nāma viṣādanyāsti kācana // 
svarūpamajahattvevaṃ jīvatāmadhitiṣṭhati / tathātmā tatparijñānamātraikapravilāpinīm // 
jīvo bhavati durghūṇo'mṛtyātmaiva yathā tathā / atyajantī nija rūpaṃ cijjaḍaṃ rūpamṛcchati // 
brahmaṇyananyo'pyanyābho durghuṇaḥ kvacidutthitaḥ / tatsthaḥ sa evāsa ivāpyatatstha iva sargakaḥ // 
viṣaṃ viṣatvamajahadyathā svāntaḥ kṛmiḥ kramāt / na jāyate na mriyate mriyate'pi ca jāyate // 
svenaiva saṃvidarthena padārthāmagnarūpiṇā / tīryate goṣpadamiva na tu daivādbhavārṇavaḥ // 
sarvabhāvāntarāvasthā sarvabhāvātiśāyinī / antaḥśītalatā yasmiṃstasminkimiva helanam // 
jagatpadārthasattāntaḥ sāmānyenāśu bhāvite / manohaṃkārabuddhyādi kaḥ kalaṅko'malātmani // 
yathā ghaṭapaṭādyarthānpaśyasyevaṃ śarīrakam / tathāhantvamanobuddhivedanādyapi paśya he // 
jagatpadārthasārthaughamanobuddhyādi saṃsthitam / jña evāsaṃvidaṃstiṣṭha pariniṣṭhitaniṣṭhayā // 
na kenacitkasyacideva kaściddoṣo na caiveha guṇaḥ kadācit / sukhena duḥkhena bhavābhavena na cāsti bhoktā na ca kartṛtā ca // 
bhuśuṇḍa uvāca / kha eva vyoma saṃpannamiti saṃkalpanaṃ yathā / bhrāntimātramasadrūpaṃ tathāhaṃbhāvabhāvanam // 
khe khaṃ jātamiti bhrānterahaṃ kalpayitā yathā / tathā nirvyapadeśyātma sadastyasadivātatam // 
khe khātmaivāsti cidrūpaṃ tatsvakaṃ budhyate vapuḥ / bhāsate yadidantvena nāhamasmi na cānaham // 
tataścidrūpamastīdṛgyatra sthūlaṃ khamapyalam / aṇāviva mahāmerustatsaṃvittirhi khāditā // 
ghanastato'cidābhāsaḥ khādapyatitarāmaṇuḥ / jānāti yatsvabhāvaṃ tadetatsargatayā sthitam // 
ahantākhāditādyātmavidaḥ prasaraṇaṃ jagat / ambhodravaprasaraṇaṃ yathāvartādiveṣṭanam // 
acitprasaraṇaṃ śāntamaspandīva jaladravaḥ / niḥspandapavanākāramākāśahṛdayopamam // 
na deśakālādijagatprasareṣu ca yujyate / ghanācchūnyānnirābhāsāccinmātravisarādṛte // 
cinmātre prasṛte kāle vyomni nāvi jale sthale / nidrāyāṃ jāgrati svapne bhavejjagadivoditam // 
prasaraṇāprasaraṇe na ca saṃbhavato vidaḥ / khādapyatyantasvacchatvādakṣobhādeḥ sadaiva hi // 
jñaścetati na bhogādi na caivātmanyasāvaham / dravatvamambhasīvāntaradvitīyaḥ pare sthitaḥ // 
dhīrhrīḥ śrīrbhīḥ smṛtiḥ kīrtiḥ kāntirityādikaṃgaṇaṃ / na paśyati visaṃkalpastamasīva padānyaheḥ // 
brahmendubimbasphuritacijjyotsnāṃśāmṛtadravaḥ / dikkālāsaṃbhavātsargo neśvarādatiricyate // 
ādhimānyaḥ sphuratyevaṃ pare sphurati bhāsuram / jagadādyātmakaṃ cittaṃ cakraughatvamivāmbhasi // 
majjanonmajjanārāvairvivartāvartaveṣṭanaiḥ / acchinnānupadaṃ kṣīṇā bhāti sargasaricciram // 
yathāvartaiḥ payo bhāti dhūmo bhāti yathā ghanaḥ / tathā jaḍātmakatayā tṛtīyaḥ sarga etayoḥ // 
dāruṇi krakacacchede yathāvartādikaṃ tathā / adigādau pare sargastadatadrūpavānayam // 
saṃsārakadalīstambhādvinā saṃkalpapallavam / mṛduno'pi dṛṣatkrūrānna kiṃcillabhate'ntaram // 
sahasrakhuramūrdhākṣikaravaktrahitohitam / nānādritanudigdeśasaritprādeśamātrakam // 
antaḥśūnyamasārātma bahurāgoparañjitam / sphuradvirāgavihitamārjanāmātratarjanam // 
sasurāsuragandharvavidyādharamahoragam / jaḍātmapavanaspandi paracetanacetitam // 
paṭe citramahārājyamiva bhāsurasundaram / parāmarśāsahaṃ cāru vikalpasphūrjitaṃ jagat // 
spandātmani vikalpāṃśe patitā'satyarūpiṇi / saṃvitprasarati bhrāntau tailabindurivāmbhasi // 
hṛllekhājālavisaraiḥ sarvāvartavivartanaiḥ / visaratsnehasaṃmiśrajaḍānudayacarvaṇaiḥ // 
ahamityādicidrūpe vikalpenonmukhī satī / na parādvyatiriktaiṣā jalatvādiva toyatā // 
cidādityaḥ sva ātmaiva sarga ityabhidhīyate / bhūtvāhamiti tenānyo na sargo'sti na sarjakaḥ // 
spandātmikāyāṃ sattāyāṃ yathā spando jaladravaḥ / tathā cidātmā vyomatvenavyomatvādi vetti hi // 
deśakālādinirmāṇapūrvakaṃ vedanaṃ vidaḥ / sargātmakatvāttenāmbudravasāmyaṃ na dūragam // 
manohaṃbhāvabuddhyādi yatkiṃcinnāma vedanam / avidyāṃ viddhi yatnena pauruṣeṇāśu naśyati // 
ardhaṃ mithaḥsaṃkathayā bhāgaḥ śāstravicāraṇaiḥ / ātmapratyayataḥ śiṣṭamavidyāyā nivartate // 
caturbhāgātmani kṛte ityavidyākṣaye kramāt / samakālācca yacchiṣṭaṃ tadanāmārthasanmayam // 
śrīrāma uvāca / ardhaṃ mithaḥsaṃkathayā bhāgaḥ śāstravicāraṇaiḥ / ātmapratyayato bhāgaḥ kathaṃ tasyā nivartate // 
samakāle kramācceti muninātha kimucyate / tadanāmārthasacceti saccāsacceti kiṃ vada // 
śrīvasiṣṭha uvāca / sujanena viraktena saṃsārottaraṇārthinā / saha cāpyātmaviduṣāṃ saṃsṛtiṃ pravicārayet // 
yataḥ kutaścidanviṣya savirāgamamatsaram / janaṃ sajjanamātmajñaṃ yatnenārādhayedbudhaḥ // 
saṃpanne saṃgame sādhoravidyārdhaṃ kṣayaṃ gatam / viddhi vedyavidāṃ śreṣṭha jyeṣṭhaśreṣṭhadaśodayāt // 
ardhaṃ sajjanasaṃparkādavidyāyā vinaśyati / caturbhāgastu śāstrārthaiścaturbhāgaṃ svayatnataḥ // 
eko'bhilāṣa utpanno bhogebhyaśca nivāryate / tatkṣaye yātyavidyāyāścaturthāṃśaḥ svayatnataḥ // 
sādhusaṅgamaśāstrārthasvayatnaiḥ kṣīyate malam / ekaikenātha sarvaiśca tulyakālaṃ kramādapi // 
yadavidyākṣayaikātma na kiṃcitkiṃcideva ca / śiṣyate tatparaṃ prāhuranāmārthamasacca sat // 
brahmedaṃ ghanamajarādyanantamekaṃ saṃkalpasphuraṇamavidyamānameva / buddhvaivaṃ vyapagatamānameyamoho nirvāṇaṃ pariviharanviśokamāssva // 
bhuśuṇḍa uvāca / jagatprasararūpasya na deśa upayujyate / na kālo dhāraṇe stambha ālokasyāmbare yathā // 
manomanananirmāṇamātrametajjagattrayam / śāntaṃ tanu laghu svacchaṃ vātāntaḥ saurabhādapi // 
ciccamatkṛtimātrasya sādho jagadaṇoḥ kila / vātāntaḥ saurabhaṃ meruranyānubhavayogataḥ // 
yaṃ pratyudeti sargoyaṃ sa evainaṃ hi cetati / padārthaḥ saṃniveśaṃ svamiva svapnaṃ pumāniva // 
atraivodāharantīmamitihāsaṃ purātanam / yadvṛttaṃ devarājasya trasareṇūdare purā // 
kvacitkadācitkasmiṃścitkiṃcitkalpadrume'bhavat / kasyāṃcidyugaśākhāyāṃ phalaṃ jagadudumbaram // 
sasurāsurabhūtaughamaśakāhitaghuṃghumam / śailamāṃsalapātāladyubhūmyugrakapāṭakam // 
ciccamatkṛticārūccairvāsanārasapīvaram / vividhānubhavāmodaṃ cittāsvādamanoharam // 
bṛhadbrahmataruprauḍhasattāvratatikoṭigam / ahaṃkāramahāvṛntaṃ samālokasamujjvalam // 
mokṣaddhāravikāsyāsyaṃ saridabdhiśirāvṛtam / mātrāpañcakakośasthaṃ tarattārakasīkaram // 
kalpāvasānajaraṭhaṃ kākakokilagāmyatha / patitaṃ śāntimāyātaṃ kvāpyantāvāsanaṃ gatam // 
tatrābhūdamarādhīśaḥ śakrastribhuvaneśvaraḥ / kṣaudrakumbhaniṣaṇṇānāṃ kṣudrāṇāmiva nāyakaḥ // 
gurūpadeśasvābhyāsātsa kṣīṇāvaraṇo'bhavat / mahātmā bhāvitāntātmā pūrvāparavidāṃ varaḥ // 
nārāyaṇādiṣu tataḥ kadācidvīryaśāliṣu / kvacideva nilīneṣu satsvekaḥ sasurādhipaḥ // 
śastrajvālānalodbhārairayudhyata mahāsuraiḥ / vijitastairmahāvīryairato vyadravadādrutam // 
diśo daśa suvegena dudrāvābhidruto'ribhiḥ / na viśrāmāspadaṃ prāpa paraloka ivādhamaḥ // 
tadbhāntadṛṣṭiṣvariṣu manāk chidramavāpya saḥ / praśamaṃ kāyasaṃkalpaṃ nītvā svaṃ svāntare bahiḥ // 
kamapyarkāṃśukośasthaṃ trasareṇuṃ viveśa saḥ / saṃvidrūpatayā padmakośaṃ madhukaro yathā // 
sa tatrāśu viśaśrāma cirādāśvāsamāyayau / atha vismṛtasaṃgrāmo nivṛttiṃ samupāgamat // 
kalpitaṃ sadma tatrātha sa kṣaṇādanubhūtavān / tasminsadmani padmānte reme sva iva viṣṭare // 
gṛhasthaḥ sa dadarśātha kalpitaṃ nagaraṃ hariḥ / maṇimuktāpravālādikṛtaprākāramandiram // 
nagarāntargato'paśyattato janapadaṃ hariḥ / nānādrigrāmagovāṭapattanāraṇyarājitam // 
tādṛgratiścetitavānsaśakro bhuvanaṃ tataḥ / sādryabdhyurvīnadīśāntaṃ sakriyākālakalpanam // 
tādṛgratiścetitavānsa śakrastrijagattataḥ / sapātālamahīvyomaviṣṭapārkādiparvatam // 
tatrātiṣṭhatsureśatve sa bhogabharabhūṣitaḥ / putro babhūva tasyātha kundo nāmātha vīryavān // 
tato jīvitaparyante tyaktvā dehamaninditaḥ / nirvāṇamāyayau śakro niḥsneha iva dīpakaḥ // 
kundastrailokyarājo'bhūjjanayitvā sutaṃ nijam / kālena jīvitasyānte jagāma paramaṃ padam // 
tatputro'pi tathaivātha kṛtvā rājye sutaṃ nijam / jagāma jīvitasyānte pāvanaṃ paramaṃ padam // 
evaṃ pautrasahasrāṇi samatītāni sundara / tatrādyāpi sureśasya yeṣāṃ rājye sthitoṃ'śakaḥ // 
ityadyayāvadamareśvaravaṃśa eva saṃkalpite jagati śakrapadaṃ vidhatte / tasminkṣate'pi galite'pi hate'pi naṣṭe kvāpyambare dinakarātapapāvanāṇau // 
bhuśuṇḍa uvāca / tasya śakrasya kulajaḥ kaścidāsītsurādhipaḥ / tatrottamaguṇaḥ śrīmānpāścātyā yasya sā tanuḥ // 
athendrakulaputrasya tasya tatra babhūva ha / pratibhājñānasaṃprāptirbṛhaspatigiroditā // 
tato viditavedyo'sau yathāprāptānuvṛttimān / cakāra jagatāṃ rājyamājyapānāmadhīśvaraḥ // 
yuyudhe dānavaiḥ sārdhamajayatsarvaśātravān / śataṃ cakāra yajñānāmajñānottīrṇamānasaḥ // 
uvāsa kāryavaśato bisabālāntare ciram / anyānyapi ca vṛttāntaśatānyanubabhūva ha // 
kadācidāsīttasyecchā prabodhabalaśālinaḥ / brahmatattvamavekṣe'haṃ yathāvaddhyānavāniti // 
so'paśyatpraṇidhānena tata ekāntasaṃsthitaḥ / sabāhyābhyantare'śeṣakāraṇatyāgaśāntadhīḥ // 
sarvaśaktiparaṃ brahma sarvavastumayaṃ tatam / sarvathā sarvadā sarvaṃ sarvaiḥ sarvatra sarvagam // 
sarvataḥ pāṇipādāntaṃ sarvatokṣiśiromukham / sarvataḥ śrutimalloke sarvamāvṛtya saṃsthitam // 
sarvendriyaguṇairmuktaṃ sarvendriyaguṇānvitam / asaktaṃ sarvabhṛccaiva nirguṇaṃ guṇabhoktṛ ca // 
bahirantaśca bhūtānāmacaraṃ carameva ca / sūkṣmatvāttadavijñeyaṃ dūrasthaṃ cāntike ca tat // 
sarvatra candrārkamayaṃ sarvatraiva dharāmayam / sarvatra parvatamayaṃ sarvatrābdhimayaṃ tathā // 
sarvatra sāragurukaṃ sarvatraiva nabhomayam / sarvatra saṃsṛtimayaṃ sarvatraiva jaganmayam // 
sarvatraiva ca mokṣātma sarvatraivādyacinmayam / sarvatra sarvārthamayaṃ sarvataḥ sarvavarjitam // 
ghaṭe paṭe vaṭe kuḍye śakaṭe vānare tathā / dhāmni vyomni tarāvadrāvanile salile'nale // 
nānācāravicārāṇi vividhāvṛttimanti ca / paramāṇvaṃśamātre'pi trijaganti dadarśa saḥ // 
maricasyāntare taikṣṇyaṃ śūnyatvamiva cāmbare / trijagatsatyasati ca vidyate cinmayātmani // 
ityevaṃ bhāvayanmuktabhāvayā śuddhasaṃvidā / śakraḥ krameṇa tenaiva tathaiva dhyānavānabhūt // 
dhyānena sarvamekatra paśyaṃściramudāradhīḥ / dadarśemamasau sargamasmadīyaṃ mahāmatiḥ // 
tato'sminvicaransarge śakrānte śakratāṃ gataḥ / cakāra rājatāṃ rājyaṃ vṛttāntaśataśobhitam // 
vidyādharakulādhīśa ityadyaiva sa devarāḍ / tasyendrasya kulotpanna iti viddhi yathāsthitam // 
tato hṛdayabījasthaprāṅmukhyābhyāsayogataḥ / bisabālanivāsādivṛttāntamanubhūtavān // 
yathaiṣa śakraḥ kathitastrasareṇūdarāspadaḥ / bisabālāspadaścaitatkulajaḥ kāntimānatha // 
tathā śatasahasrāṇi tatretaścānyataśca khe / tādṛśavyavahārāṇi samatītāni santi ca // 
vahatīyamavicchinnā cirāyaivaṃ taraṅgiṇī / tāvadṛśyasaritprauḍhā rūḍhārūḍhe ca tatpade // 
iti māyeyamādīrghā prasṛtā pratyayonmukhī / satyāvalokamātrātivilayaikavilāsinī // 
yataḥ kutaścinmāyeyaṃ yatra kvacana vānagha / yathākathacitsaṃpannamātraiva paridṛśyate // 
ahaṃbhāvacamatkāramātrādṛṣṭarivāmbudāt / jāyate mihikevāśu prekṣāmātravināśinī // 
yenāyatābhimatadarśanadraṣṭṛdṛśyamuktasvabhāvamavabhāsanamātmatattvam / sarvārthaśūnyamata eva ca śūnyarūpamekaṃ khamātramiva mātravikalpameva // 
bhuśuṇḍa uvāca / yatrāhaṃtvaṃ jagattatra pūrvamāgatya tiṣṭhati / parāṇvantarapīndrasya trasareṇūdare yathā // 
bhramasya jāgatasyāsya jātasyākāśavarṇavat / ahaṃbhāvo'bhimantātmā mūlamādyamudāhṛtam // 
vāsanārasasaṃsiktādahaṃbījakaṇādayam / brahmādrau vyomavipine jāyate trijagaddrumaḥ // 
tārakāpuṣpanikaro vilīnācalapallavaḥ / saritsāraśirāpūro vāsanāsāratatphalaḥ // 
ahaṃtvasalilasyedaṃ jagatspanda udāhṛtaḥ / ciñcamatkaraṇasvādurvāsanāvisaradravaḥ // 
tārakāsīkarāsāro nabhonantanikhātavān / bhāvābhāvamahāvarto nānāgiritaraṅgakaḥ // 
trilokīvilikhallekho vilolālokaphenilaḥ / brahmāṇḍabudbudodbhedaḥ kavāṭāpīḍapīvaraḥ // 
bhūpīṭhadṛḍhaḍiṇḍīrapiṇḍaściddhanamadgumān / citrājavaṃ javībhāvamajjanonmajjanātmakaḥ // 
jarāmaraṇamohādivīcīcayacamatkṛtiḥ / utpannadhvaṃsidehādibinduvṛndaikabandhuraḥ // 
ahaṃtvapavanaspando jagadityavagamyatām / ahaṃtvapadmasaugandhyaṃ jagadityavabudhyatām // 
nāhaṃtvajagatī bhinne pavanaspandavatsadā / payo dravatvamiva ca vahnirauṣṇyamivāpi ca // 
jagadastyahamarthe'ntarahamasti jagaddhṛdi / anyonyabhāvinī tvete ādhārādheyavatsthite // 
jagadbījamahaṃtvaṃ yo mārṣṭi vodhādavedanāt / alaṃ citraṃ jaleneva tena dhautaṃ jaganmalam // 
arhatvaṃ nāma tatkiṃcidvidyādhara na vidyate / akāraṇamavastutvācchaśaśṛṅgamivoditam // 
brahmaṇyatitate'nante saṃkalpollekhavarjite / ahaṃtvakāraṇābhāvānna kadācana sanmayam // 
avastunyeti sargādau na saṃbhavati kāraṇam / ato'haṃtvādi nāstvevavandhyāsuta iva kvacit // 
tadabhāvājjagannāsti cittvaṃ jagadabhāvataḥ / śiṣṭaṃ nirvāṇamevātaḥ śāntamāssva yathāsukham // 
abhāvādupapattisthādevaṃ jagadahaṃtvayoḥ / rūpālokamanaskārāḥ śāntāstava na cetarat // 
yannāsti tattu nāstyeva śeṣaṃ śāntamasi dhuvam / saṃprabuddho'si mā bhūyo nirmalāṃ bhrāntimāhara // 
vyapagatakalanākalaṅkaśuddhaḥ śivamasi śāntamasīśvaro'si nityaḥ / svamapi bhavati parvatopamānaṃ jagadapi vā paramāṇurūpameva // 
bhuśuṇḍa uvāca / kathayatyevamapyevaṃ sa vidyādharanāyakaḥ / āsītsaṃśāntasaṃvittiḥ samādhipariṇāmavān // 
prabodhyamāno'pi mayā bhūyobhūyastatastataḥ / na papāta purodṛśye paraṃ nirvāṇamāgataḥ // 
sa prāpa parama sthānaṃ tāvanmātraprabodhavān / kenacinnādhikenāṅga yatnenātiśayaiṣiṇā // 
ata uktaṃ mayā rāma yadi śuddhe hi cetasi / upadeśaḥ prasarati tailabindurivāmbhasi // 
nāhamityasti te nāntarmainaṃ bhāvaya śāntaye / etāvadupadeśoktiḥ paramā netarāsti hi // 
eṣaivābhavyamanasi patitā pravilīyate / uttāne masṛṇādarśe muktāphalamivāmalam // 
bhavye tu śāntamanasi lagatyabhyetyavicyutim / praviśyāntarvicārākhyāmarcirarkamaṇau yathā // 
ahaṃbhāvanamevoccairbījaṃ duḥkhākhyaśālmaleḥ / mamedaṃ tadvadādīti śākhāprasarakāraṇam // 
ahamādau mametyantastata icchā pravartate / idamarthaśatānarthakāriṇī bhavabhāriṇī // 
evaṃvidhā muniśreṣṭha mūḍhā api cirāyuṣaḥ / bhavantyaniyamo hyaṅga dīrghāyuṣyasya kāraṇam // 
antaḥśuddhamanaskā ye sucirāyābhayapradam / manāgapyupadiṣṭāste prāpnuvanti paraṃ padam // 
śrīvasiṣṭha uvāca / merumūrdhani māmevamuktvā sa vihagādhipaḥ / tūṣṇīṃ babhūva muktātmā ṛṣyamūka ivāmbudaḥ // 
ahamāpṛcchya taṃ siddhaṃ vidyādharamatho punaḥ / prāpta ātmāspadaṃ rāma munimaṇḍalamaṇḍitam // 
etattavādya kathitaṃ balibhukkathoktaṃ vidyādharopaśamanaṃ laghubodhanottham / asminbhuśuṇḍavihagendrasamāgame me caikādaśeha hi gatāni mahāyugāni // 
śrīvasiṣṭha uvāca / anahaṃvedanādevaṃ śubhāśubhaphalapradā / saṃsāraphalinī nūnamicchāntarupaśāmyati // 
anahaṃvedanābhyāsātsamaloṣṭāśmakāñcanaḥ / bhūtvā śāntabhavāpīḍo na naraḥ paritāmyati // 
ahaṃtāpuṭakoḍḍīnaparabodhabaleritaḥ / ahamityarthapāṣāṇo na jāne kvāśu gacchati // 
ahaṃtāpuṭakoḍḍīno brahmavīrabaleritaḥ / ahamityarthapāṣāṇo na jāne kvāśu gacchati // 
ahaṃtāpuṭakoḍḍīno brahmavīrabaleritaḥ / śarīrayantrapāṣāṇo na jāne kvāśu gacchati // 
ahamarthahimaṃ tvantaranahaṃtā cidarciṣā / uḍḍīyeva vilīnaṃ sanna jāne kvāśu gacchati // 
ahaṃraso vilīnontaranahaṃtācidarciṣā / śarīraparṇādudvarṇānna jāne kvāśu gacchati // 
śarīraparṇānniṣpītastvahaṃbhāvarasāsavaḥ / anahaṃtārkamārgeṇa paratāmadhigacchati // 
śayane kardame śaile gṛhe vyomni sthale jale / sthūlā sūkṣmā nirākārā rūpāntaragatāpi ca // 
yatra tatra sthitā suptā prabuddhā bhasmatāṃ gatā / dhṛtā nītā nimagnā ca dūrasthā nikaṭā satī // 
śarīravaṭadhānāntaḥsthitāhaṃtvanavāṃkurā / śāstrājālaṃ tanotyāśu saṃsārākhyamidaṃ kṣaṇāt // 
ahaṃtvavaṭadhānāntaḥsthitadehabṛhaddrumaḥ / saṃsāraśākhānivahaṃ yatra tatra tanotyalam // 
śākhāśateddhadalapuṣpaphaladrumo'sti bījodare nanu dṛśā paridṛśyate'sau / deho'styahaṃtvakaṇikāntaraśeṣadṛśyasaṃvitparīta iti buddhidṛśaiva dṛṣṭam // 
dehādahaṃtvamanavāptavato vicāraiścidvyomamātravapuṣo vapuṣo'tha voccaiḥ / nāhaṃtvabījajaṭharādasato'bhyudeti saṃsāravṛkṣa iha bodhamahāgnidagdhāt // 
śrīvasiṣṭha uvāca / maraṇaṃ sarvanāśātma na kadācana vidyate / svasaṃkalpāntarasthairyaṃ mṛtirityabhidhīyate // 
paśyeme pura uhyanta iva mandarameravaḥ / arūḍhā api digvātaiḥ saridbimbitaśailavat // 
uparyuparyantarataḥ kadalīdalapīṭhavat / śliṣṭāśliṣṭasvarūpāḥ khe mithaḥ saṃsṛtayaḥ sthitāḥ // 
śrīrāma uvāca / paśya me pura uhyanta iti vākyārthamakṣatam / na kiṃcidavagacchāmi yathāvanmunināyaka // 
śrīvasiṣṭha uvāca / prāṇasyābhyantare cittaṃ cittasyābhyantare jagat / vidyate vividhākāraṃ bījasyāntariva drumaḥ // 
mṛte puṃsi nabhovātairmilanti prāṇavāyavaḥ / sarijjalairivāmbhodhijalānyātmadrutāni hi // 
itaścetaśca yāntīva teṣāmantarjagantyalam / vyomavātavinunnānāṃ saṃkalpaikātmakānyapi // 
saprāṇavātaiḥ pavanaiḥ sphuratsaṃkalpagarbhitaiḥ / sarvā eva diśaḥ pūrṇāḥ paśyāmīmāḥ samantataḥ // 
atraite paśya paśyāmi saṃkalpajagatāṅgaṇe / buddhidṛṣṭyā samuhyante puro mandarameravaḥ // 
khavāte'ntarmṛtaprāṇāḥ prāṇānāmantare manaḥ / manaso'ntarjagadviddhi tile tailamiva sthitam // 
khavātaiḥ khasamāḥ prāṇā yathohyante manomayāḥ / uhyante vai tathaitāni tadaṅgāni jagantyapi // 
sabhūtānyambarorvyādivṛndāni trijagantyapi / uhyante cāpyarūḍhāni puraḥ sarvatra gandhavat // 
tāni buddhyaiva dṛśyante na dṛṣṭyā raghunandana / puraḥ saṃkalparūpāṇi svasvapnapurapūravat // 
sarvatra sarvadā santi susūkṣmāṇyeva khādapi / kalpanāmātrasāratvānna cohyante manāgapi // 
tānyeva dṛḍhabhāvatvātsveṣu lokeṣu teṣvalam / satyānyeva cidaṃśasya sarvagatvādbhavāniva // 
pratibimbaṃ purāṇīva puraḥprāṇasaridraye / arūḍhānyapi cohyante rūḍhānyapi ca naiva ca // 
saurabhāṇi samuhyante vātāṅgasthāni rāghava / jaganti prāṇasaṃsthāni vyomātmakamayāni tu // 
kumbhe deśāntaraṃ nīte yathāntarvyonni nānyatā / spandanādimaye citte tathaiva trijagadbhrame // 
itthaṃ na sajjagadbhrāntirasatyaivoditeva te / na vinaśyati nodeti kevalaṃ brahmarūpiṇī // 
yadi vāpyudite vātaistattadasyā na lakṣyate / tadantaḥsaṃsthitaiḥ spando nāvi kośagatairiva // 
yathā spando'ṅgalagnāyāṃ nāvyantaḥsaṃsthitairapi / na lakṣyate tathā pṛthvyāṃ tatsaṃsthaistanmayairapi // 
yathā yojanavistīrṇaṃ laghau sadmānubhūyate / yattasya pādapastambhe paramāṇau yathā jagat // 
vastvalpamapyativṛhallaghusattvo hi manyate / mūṣikāḥ svāñjalidravyaṃ navapaṅkamivārbhakāḥ // 
asatyeva svarūpe'smiñjagadākhye vido bhrame / lokāntarādharmamayī sā bṛṃhagasya bhāvanā // 
idaṃ heyamupādeyamidamityantarajñatā / yasya tasya bhavāyāsti sarvajñasyāpi mūḍhatā // 
sacetano hyavayavī cetatyavayavānyathā / svāntareva tataṃ jīvastrijagadbudhyate tathā // 
saṃvidātmaparākāśamanantamajamavyayam / vyomno'vayavarūpāṇi tasyemāni jaganti bhoḥ // 
sacetano'yaḥpiṇḍo'ntaḥ kṣurasūcyādikaṃ yathā / buddhyate buddhyate tadvajjīvo'jñastrijagadbhramam // 
aciccidvāpi mṛtpiṇḍaḥ śarāvodañcanādikam / yathāṅga manute jīvastathāṅga manute jagat // 
cidacidvāṅkuro dehe vṛkṣatvaṃ manyate yathā / vṛkṣaśabdārtharahitaṃ brahmedaṃ trijagattathā // 
cidvācidvā yathādarśo bimbitaṃ vāpyabimbitam / nagaraṃ vetti no vāpi tathā brahma jagattrayam // 
deśakālakriyādravyamātrameva jagattrayam / ahaṃtvajagatostena bhedo nāstyetadātmanoḥ // 
kalpitenopamānena yadetadupadiśyate / tatropamaikadeśena upameyasadharmatā // 
yadidaṃ dṛśyate kiṃcijjagatsthāvarajaṅgamam / amuñcataḥ parāṇutvaṃ jīvasyaitatsmṛtaṃ vapuḥ // 
sarvasaṃvedanatyāge śuddhasaṃspandade pade / na manāgapi bhedo'sti niḥsaṅgopalakośavat // 
yo yo nāma vikalpāṃśo yatra yatra yathā yathā / yadā yadā yena yena dīyate sa tathaiva cit // 
acittvānnāsti manasi saṃkalpaḥ kha ivāṅkuraḥ / cittvāttu cetaso viddhi citireveha kalpanam // 
yā yodeti vikalpaśrīraprabuddhāśayaṃ prati / sarvagatvādanantatvāccidvyomnaḥ sā na sanmayī // 
yathodeti vikalpaśrīḥ prabuddhe noditaiva sā / sarvagatvādanantatvāccidvyomnaḥ sā na sanmayī // 
sarvasaṃkalpakalanā satyetyābālamakṣatam / svapnādāvanubhūtontararthaḥ kenāpi labhyate // 
saṃkalpo vāsanā jīvastrayo'rthā likhitāścitā / sonubhūto'pyasatyaḥ syādasattvasyaiva no sataḥ // 
asatyatābhidhaṃ satyaṃ mukta eva bhavecchivaḥ / sātivāhikadehaikaparikṣayavikāsavān // 
jaganti vātairuhyante vyomni śālmalitūlavat / nohyante copalānīva na ca santyeva kalpanāt // 
ityasminnakhilapadārthasārthakośe vyomanyapyativitate jaganti santi / anyonyaṃ parimilitāni kānicicca nānyonyaṃ parimilitāni kānicicca // 
sarvatvātparamaciteranantarūpāṇyārambhapracuradigantasaṃbhṛtāni / lolāmbūdarapurabimbabhaṅgurāṇi svāntaḥsthāviralamahāpuropamāni // 
sasthairyāṇyapi satataṃ kṣaṇakṣayāṇi vyaktākṣāṇyapi satataṃ nimīlitāni / sālokānyapi paritastamovṛtāni cidrūpārṇavalaharīvivartanāni // 
pṛthaksthitāni vyatimiśritāni jalāni caivāmbunidhau nadīnām / tārārkacandragrahamaṇḍalānāṃ samoditānāṃ nabhasīva bhāsaḥ // 
śrīrāma uvāca / mune jīvasya yadrūpamākṛtigrahaṇaṃ tathā / yathā ca paramātmatvaṃ sthānaṃ yaccāsya tadvada // 
śrīvasiṣṭha uvāca / svasaṃkalpena cetyoktaṃ cidityaparanāmakam / anantaṃ cetanākāśaṃ jīvaśabdena kathyate // 
na parāṇurna ca sthūlaṃ na śūnyaṃ na ca kiṃcana / cinmātraṃ svānubhūtyātma sarvagaṃ jīva ucyate // 
aṇīyasāmaṇīyāṃsaṃ sthaviṣṭhaṃ ca sthavīyasām / na kiṃcinmātrakaṃ caiva sarvaṃ jīvaṃ vidurbudhāḥ // 
yasya yasya padārthasya yo bhāvastena tatra tam / sthitaṃ viddhi tadābhāsaṃ tadātmaikāntavedanāt // 
sa cetati yathā yatra yadyadāśu tadeva hi / tathā tatra tadā rāma bhavatyanubhavātmakam // 
pavanasya yathā spandaścetyaṃ jīvasya vai tathā / svasaṃvinmātranirṇeyaṃ nopadeśāma yakṣavat // 
yathaivāspandanādvātaḥ sannevaitya sadātmatām / tathaivācetanājjīvo jīvanneti parāṃ gatim // 
jīvaściddhanarūpatvādahamityeva cetanāt / deśakālakriyādravyaśaktīrnirmāya tiṣṭhati // 
deśakālakriyādravyacarcitācarcitāṃ svayam / asatyāṃ satyavatsphārāṃ tāvanmātraśarīrikām // 
cetasā hyasadākārāṃ prāleyaparamāṇutām / paśyatyātmanyathātmatve svapne svamaraṇopamām // 
svapnasvāvayavānyatvasadṛśīṃ tāṃ vibhāvayan / vismṛtya cetanāṃ sattāṃ tattāmevāśu gacchati // 
evaṃrūpo budhyamānaḥ procchūnatvamathātmani / paśyatyāśu svamātmānaṃ candrabimbamiva drutam // 
ātmanyathendubimbātmanyasau saṃvittipañcakam / kākatālīyavadbhinnamuditaṃ cetati svayam // 
pañcānāṃ saṃvidāṃ pañca bhinnānyaṅgānyasāvatha / budhyate tāni tadrūparandhrāṇyanubhavatyapi // 
sa pañcāvayavaḥ paścādrājate puruṣo virāṭ / anantākārasaṃvittiravyaktātmā nirāmayaḥ // 
manomayo'sāvuditaḥ parasmātprathamotthitaḥ / ākāśaviśadaḥ śānto nityānandavibhāmayaḥ // 
sa cāpyapañcabhūtātmā pañcabhūtātmakopamaḥ / virāḍātmaikapuruṣaḥ paramaḥ parameśvaraḥ // 
svayamevāśu bhavati svayameva vilīyate / svayameva prasarati svayaṃ saṃkocameti ca // 
svasaṃkalpakṛtenāsau kalpaughena kṣaṇena ca / yadṛcchayodeti punaḥ punarbhūtvopaśāmyati // 
manomātraikarūpātmā prakṛterdeha eṣa saḥ / eṣa puryaṣṭakaṃ proktaḥ sarvasyaivātivāhikaḥ // 
sūkṣmaḥ sthūlo'mbarātmaiṣa vyakto'vyaktontavarjitaḥ / sarvasya bahirantaśca na kiṃcitkiṃcideva ca // 
aṅgāni rāma tasyāṣṭau manaḥṣaṣṭhāni pañca ca / sāhaṃbhāvānīndriyāṇi bhāvābhāvamayāni ca // 
tena gītā ime vedāḥ sahaśabdārthakalpanāḥ / niyatiḥ sthāpitā tena tathādyāpi yathāsthitā // 
anantamūrdhvaṃ mūrdhāsya tathādhaḥ pādayostalam / aparākāśamudaramidaṃ brahmāṇḍamaṇḍapam // 
lokāntarāṇyanantāni pārśvakāḥ kṣatajaṃ payaḥ / māṃsapeśyaḥ kṣitidharāḥ saritaḥ saṃtatāḥ śirāḥ // 
raktādhārā jaladhayo dvīpānyevāntraveṣṭanam / bāhavaḥ kakubhaḥ sphārāstārakā romasaṃtatiḥ // 
pañcāśadanilaskandhā ekonāḥ prāṇavāyavaḥ / mārtaṇḍamaṇḍalaṃ caṇḍaṃ pittaṃ jaṭharapāvakaḥ // 
śaśāṅkamaṇḍalaṃ jīvaḥ śleṣmā śukraṃ sitaṃ balam / manaḥ saṃkalpakośātma sārātmā paramāmṛtam // 
mūlaṃ śarīravṛkṣasya bījaṃ karmadrumasya ca / prasavātsarvabhāvānāmindurānandakāraṇam // 
yadindumaṇḍalaṃ nāma sa samrāḍ jīva ucyate / śarīrakarmamanasāṃ bījaṃ mūlaṃ ca kuraṇam // 
asmādinduvirāḍjīvātprasaranti jagattraye / jīvā manāṃsi karmāṇi sukhānyatrāmṛtāni ca // 
virāja ete saṃkalpā brahmaviṣṇuharādayaḥ / tasya cittacamatkārāḥ surāsuranabhaścarāḥ // 
citsvabhāvo budhyamānaḥ prāleyaparamāṇutām / yadādau bhāvayatyāśu tadā tatraiva tiṣṭhati // 
tenaitadeva jīvasya sthānaṃ viddhi raghūdvaha / pañcāvayavametattaccharīramanubhūyate // 
virāḍjīvāccandramaso jīvabhūtāni dehinām / prasarantyannajātāni prāleyavisarātmanā // 
tānyeva dehideheṣu jīvā jīvanti jīviṣu / mano bhūtvā viceṣṭante karma janmasu kāraṇam // 
evaṃ virāṭsahasrāṇi mahākalpaśatāni ca / gatānyatha bhaviṣyanti nānācārāṇi santi ca // 
sarvato'nubhavarūpayānayā sattayottamapadādabhinnayā / antavarjitamahāṅgasaṅgayā tiṣṭhatīti puruṣaḥ paro virāṭ // 
śrīvasiṣṭha uvāca / saṃkalpapuruṣastveṣa yadyatkalpayati svayam / tattathā tādṛśaṃ pañcabhūtātmā bhavatīva kham // 
sarvaṃ rāma jagajjātaṃ tatsaṃkalpaṃ vidurbudhāḥ / tādṛgrūpaṃ pañcakātmaviṣayonmukhamātatam // 
jagatpadārthasārthasya virāṭ sarvasya kāraṇam / kāraṇena samānyeva kāryāṇi ca bhavantyataḥ // 
yathaiṣa sa virāḍeva virāṭ pratyekamātmani / svasaṃvidi prasarati bodhavānna tvabodhavān // 
āsarīsṛpamārudramevamabhyudito bhramaḥ / aṇāvapyadrivistāro bījakośa iva drumaḥ // 
āsarīsṛpamārudraṃ virāṭ pratyekamātmani / parāṇāvapyanantātmabodhato na tvabodhataḥ // 
yādṛgeva virāḍātmanyeṣa vistāra āgataḥ / tādṛgeveha sarvasminnaṇumātre'pi bhūtake // 
paramārthena na sthūlaṃ na sūkṣmaṃ kiṃcana kvacit / yadyathā vitataṃ yatra tattathāśvanubhūyate // 
manaścandramaso jātaṃ manasaścandra utthitaḥ / jīvājjīvo'thavaikaiṣā sattā dravajalāṅgavat // 
śukrasāraṃ vidurjīvaṃ prāleyakaṇasaṃnibham / ānando'calasaṃdohastata eva pravartate // 
taṃ cetati tadābhāsaṃ pūrṇamātmasthamātmanā / tatra tanmayatāṃ dhatte tena tanmayarūpiṇī // 
jīvasaṃvidathaiṣāntaryadupāyāti pañcatām / na tatra kāraṇaṃ kiṃcidvidyate na ca kāryatā // 
pratiyogivyavacchitterabhāvātsvasvabhāvayoḥ / svabhāvoktirna caivātra bhavatyarthānusāriṇī // 
jīvo jīvatvameva svajīvatvādeva ca svataḥ / antastvena vahiṣṭvena dṛśyate na ca vāyuvat // 
nīhāreṇeva saṃvītaścetyavastuparāyaṇaḥ / jātyandha iva panthānaṃ mārutātmā na paśyati // 
jagajjṛmbhikayā jīvaḥ svamaikyaṃ dvitvamāsthitaḥ / spandaśaktyeva pavana āvṛtātmā na paśyati // 
ajñānasya mahāgranthermithyāvedyātmano'sataḥ / ahamityartharūpasya bhedo mokṣa iti smṛtaḥ // 
vyapagataghanacetanaḥ samantādahamiti nūnamabudhyamāna āsva / anabhidhaghanacetanaikarūpaḥ kṣitasadasatsadasatsadoditaśca // 
śrīvasiṣṭha uvāca / jñāninaiva sadā bhāvyaṃ rāma na jñānabandhunā / ajñātāraṃ varaṃ manye na punarjñānabandhutām // 
śrīrāma uvāca / kimucyate jñānabandhurjñānī caiva kimucyate / kiṃ phalaṃ jñānabandhutve jñānitve'pi ca kiṃ phalam // 
śrīvasiṣṭha uvāca / vyācaṣṭe yaḥ paṭhati ca śāstraṃ bhogāya śilpivat / yatate na tvanuṣṭhāne jñānabandhuḥ sa ucyate // 
karmaspandeṣu no bodhaḥ phalito yasya dṛśyate / bodhaśilpopajīvitvājjñānabandhuḥ sa ucyate // 
vasanāśanamātreṇa tuṣṭāḥ śāstraphalāni ye / jānanti jñānabandhūṃstānvidyācchāstrārthaśilpinaḥ // 
pravṛttilakṣaṇe dharme vartate yaḥ śrutocite / adūravartijñānatvājjñānabandhuḥ sa ucyate // 
ātmajñānaṃ vidurjñānaṃ jñānānyanyāni yāni tu / tāni jñānāvabhāsāni sārasyā'navabodhanāt // 
ātmajñānamanāsādya jñānāntaralavena ye / saṃtuṣṭāḥ kaṣṭaceṣṭaṃ te te smṛtā jñānabandhavaḥ // 
jñānāditajjñeyavikāśaśāntyā vinā na saṃtuṣṭadhiyeha bhāvyam / tvaṃ jñānabandhutvamupetya rāma ramasva mā bhogabhavāmayeṣu // 
atrāhārārthaṃ karma kuryādanindyaṃ kuryādāhāraṃ prāṇasaṃdhāraṇārtham / prāṇāḥ saṃdhāryāstattvajijñāsanārthaṃ tattvaṃ jijñāsyaṃ yena bhūyo na duḥkham // 
śrīvasiṣṭha uvāca / jñānena jñeyaniṣṭhatvādyo'cittaṃ cittameva ca / na budhyate karmaphalaṃ sa jñānītyabhidhīyate // 
jñātvā samyaganujñānaṃ dṛśyate yena karmasu / nirvāsanātmakaṃ jñasya sa jñānītyabhidhīyate // 
antaḥśītalatehāsu prājñairyasyāvalokyate / akṛtrimaikaśāntasya sa jñānītyabhidhīyate // 
apunarjanmane yaḥ syādbodhaḥ sa jñānaśabdabhāk / vasanāśanadā śeṣā vyavasthā śilpajīvikā // 
pravāhapatite kārye kāmasaṃkalpavarjitaḥ / tiṣṭhatyākāśahṛdayo yaḥ sa paṇḍita ucyate // 
akāraṇaṃ pravartanta iva bhāvā akāraṇāt / avidyamānā apyete'vidyamānā iva sthitāḥ // 
āvirbhāvatirobhāvairbhāvābhāvabhavābhavaiḥ / paścātkāraṇatāṃ yānti mithaḥ kāraṇakarmabhiḥ // 
asataḥ śaśaśrṛṅgādermṛgatṛṣṇāmbhaso yathā / ālokanādalabhyasya kīdṛk syātkila kāraṇam // 
asataḥ śaśaśrṛṅgādeḥ kāraṇaṃ mārgayanti ye / vandhyāputrasya pautrasya skandhamāsādayanti te // 
asatyapratibhāsānāmetadevāśu kāraṇam / yadanālokanaṃ nāma samālokakṣaṇakṣayam // 
paramātmāyate jīvo budhyamānastvacetanam / cetanaṃ budhyamānastu jīva evāvatiṣṭhate // 
paramātmaiva jīvo'yaṃ budhyamānastvacetanam / āmra eva rasāpatteḥ prayāti sahakāratām // 
cetanaṃ budhyamānastu jīva evāvatiṣṭhate / jīvo jīvitajīrṇeṣu jātijanmasu jarjaraḥ // 
ye parāṃ dṛṣṭimāyātā vidhi teṣāmapāmiva / arūpālokamananaṃ spandamaspandanaṃ sadā // 
ye parāṃ dṛṣṭimāyātā dṛśyaśrīpāradarśinaḥ / na vidyamānamapyasti teṣāṃ vedanamātatam // 
ye parāṃ dṛṣṭimāyātā viddhi teṣāmapāmiva / spandamaspandanaṃ sarvamavedanavaśādiha // 
arūpālokamananaveṣṭitā muktadāmavat / budhāḥ karmasu ceṣṭante vṛkṣapatreṣvivānilaḥ // 
ye parāṃ dṛṣṭimāyātāḥ saṃsṛteḥ pāradarśinaḥ / na te karma praśaṃsanti kūpaṃ nadyāṃ vasanniva // 
ye baddhavāsanā mūḍhāḥ karma śaṃsanti te'nagha / śrutismṛtyucitaṃ tena vinābodhaṃ prayānti te // 
indriyāṇi patantyarthaṃ bhraṣṭaṃ gṛdhra ivāmiṣam / tāni saṃyamya manasā yukta āsīta tatparaḥ // 
nāsanniveśaṃ hemāsti nāsargaṃ brahma vidyate / kiṃtu sargādiśabdārthamuktaṃ yuktamateḥ śivam // 
ekāndhakāre saṃpanne vyavahāro yugakṣaye / nirvibhāgo nirābhāso yathā brahmaghane tathā // 
abhrodare bhramāṅgānāṃ spandāspandamayī yathā / svasaṃvidātmikā sattā bhūtānāmīśvarī tathā // 
jalasyāntarjalāṃśānāṃ dvaitādvaitamayo yathā / svasaṃvidātmā suspandastathā brahmaṇi bhūtadṛk // 
yathāmbare'mbarāṃśānāṃ dvaitādvaitakṛtātmani / ananyā sṛṣṭirābhāti tathānavayave śive // 
jagato'ntarahaṃrūpamahaṃrūpāntare jagat / sthitamanyonyavalitaṃ kadalīdalapīṭhavat // 
rūpālokamanaskārai randhrairbahiriva sthitam / sṛṣṭiṃ paśyati jīvo'ntaḥ sarasīmiva parvataḥ // 
jīvo jagattayātmānaṃ paśyatyayamakāraṇam / hemeva kaṭakāditvaṃ tadapaśyanna paśyati // 
jīvanto'pi na jīvanti mriyante na mṛtā api / santopi ca na santīva pārāvāravidaḥ śubhāḥ // 
prabuddhaḥ sarvakarmāṇi kurvannapi na paśyati / gṛhakarmāṇi gehastho goṣṭhabhāṇḍamanā iva // 
virāḍ hṛdi yathā candraḥ pratidehaṃ yathā sthitaḥ / jīvo himakaṇākāraḥ sthūle sthūlo laghau laghuḥ // 
ahamātmā trikoṇatvamupagacchati kalpanam / asadeva sadābhāsaṃ manyate cetanādvapuḥ // 
karmakośe trikoṇe ca śukrasāre'vatiṣṭhate / dehe jīvohamityātmā svāmodaḥ kusume yathā // 
ahamityeva śukrasthā saṃvidāpādamastakam / visaratyakhile jyotsnā yathā brahmāṇḍamaṇḍape // 
akṣarandhrapraṇālena visṛtaṃ vedanodakam / vyāpnoti trijagaddhūmo viyanmeghatayā yathā // 
dehe yadyapyaśeṣe'sminbahirantaśca vedanam / vidyate tattathāpyatra śukre'sti ghanavāsanā // 
jīvaḥ saṃkalpamātrātmā yatsaṃkalpo'vatiṣṭhate / hṛdi bhūtvā sa evāśu bahiḥ prasarati sphuṭam // 
yathāsthitāṃ ca niścittāṃ varjayitvā sthiropamām / na kayācidapi sthityā śāmyatyahamiti bhramaḥ // 
cintānucintyamānāpi bhāvanīyāmbaropamā / ahaṃbhāvopaśamane śamanena krameṇa te // 
tajjñā vyavaharantīha bhāvyabhāvanavarjitam / arūpālokamananaṃ maunaṃ dārunarā iva // 
akiṃcidbhāvano yaḥ syātsa mukta iti kathyate / jīvannākāśaviśado bandhaśūnya iva sphuṭam // 
ahamityeva śukrasthā saṃvidāpādamastakam / visaratyakhile dehe brahmāṇḍe'rkaprabhā yathā // 
dṛṅanetraṃ svadanaṃ jihvā śrutiḥ śrotraṃ bhavatyasau / ityādyā vāsanāḥ pañca baddhvā tāsu nimajjati // 
cidbhāvo'kṣatayodeti mano bhūtvaikadeśataḥ / sarvago'pi raso bhūmau yathāṅkuratayā madhau // 
yo bhāvayati bhāveṣu neha rūḍheṣvabhāvatām / tasyāyatnavato duḥkhamanantaṃ nopaśāmyati // 
yena kenacidācchanno yena kenacidāśitaḥ / yatra kvacanaśāyīha sa samrāḍiva rājate // 
vāsanābhirupeto'pi samagrābhiravāsanaḥ / antaḥśūnyo'pyaśūnyātmā khamiva śvasanānvitaḥ // 
āsane śayane yāne sthito yatnena bodhyate / nidrāluriva nirvāṇamanomanananirvṛtaḥ // 
saṃvinmātraṃ hi puruṣaḥ sarvago'pi sa tiṣṭhati / sphuṭasāre śarīrasya yathā gandho'bjakesare // 
saṃvinmātraṃ vidurjantuṃ tasya prasaraṇaṃ jagat / ātmaniṣṭhatvamajagatparametyupadeśabhūḥ // 
nīraso bhava bhāveṣu sarveṣu vibhavādiṣu / pāṣāṇaṃ hṛdayaṃ kṛtvā yathā bhavasi bhūtaye // 
sādho hṛdayasauṣiryamasauṣiryamivāstu te / acittvavapuṣo'cittvādupalasyeva rāghava // 
tajjñājñayoraśeṣeṣu bhāvābhāveṣu karmasu / ṛte nirvāsanatvāttu na viśeṣo'sti kaścana // 
sattaivaiṣā vido yatsā bhavatyunmiṣitā jagat / paraṃ tattvaṃ nimiṣatā dṛgivānāmakaṃ tatam // 
dṛśyaṃ vinaśyatyakhilaṃ vinaṣṭaṃ jāyate punaḥ / yanna naṣṭaṃ na cotpannaṃ tatsadbhavati tadbhavān // 
bhāvajñaptirhi nirmūlā bhāvitāpi na vidyate / salilaṃ mṛgatṛṣṇeva na dadāti bhavāṅkuram // 
yathābhūtārthasadarśacchinnā'hamiti bhāvanā / dṛṣṭāmi na karotyantardagdhaṃ bījamivāṅkuram // 
karma kurvannakurvanvā vītarāgo nirāmayaḥ / nirmanā nityanirvāṇaḥ pumānātmani tiṣṭhati // 
cittopaśāntau saṃśāntāḥ śāntāye bhogabandhavaḥ / na svabhāvaparikṣīṇāścittameṣāṃ kilākaraḥ // 
aghanaḥ kevalāloko budho jīvaḥ parāyate / sa evānyo'pyananyo'ntaraparāhna ivātapaḥ // 
ekadeśasthitātpuṃso dūrāyātasya cetasaḥ / yadrūpaṃ sakalaṃ madhye tadrūpaṃ paramātmanaḥ // 
cārucidvyomakarpūraṃ yaccamatkurute svayam / anantamantaravyaktaṃ jagadityeva vetti tat // 
gatabhavabhramabhāsuramakṣayaṃ śamamupetamupekṣitadīpavat / sthitamapīha janaṃ jagadīśvarādanugataṃ nanu bhāti mudā ca khe // 
śrīvasiṣṭha uvāca / virāgavāsanāpāstasamastabhavavāsanaḥ / utthāya gaccha prakṛterasyā maṅkirivāṅkitaḥ // 
maṅkirnāmābhavatpūrvaṃ brāhmaṇaḥ saṃśitavrataḥ / sa kathaṃ śrṛṇu nirvāṇamāptavānmadvibodhitaḥ // 
ahaṃ kadācidākāśakośādavanimāgataḥ / bhavatpitāmahārthena kenāpyupanimantritaḥ // 
viharanbhūtalaṃ gacchaṃstvatpitāmahapattanam / prāpto'smi kāmapyādīrghāmaraṇyānīṃ mahātapām // 
pāṃsupratardanahatāṃ prakacattaptasaikatām / adṛṣṭāpāraparyantāṃ kvacidrāma kilāṅkitām // 
akṣubdhasvānilālokajalabhūśāntiśālinīm / tatāṃ śūnyāṃ mahārambhāṃ brahmasattāmivāmalām // 
avidyāmiva saṃmohamṛgatṛṣṇāṃ gatāṃ bhramāt / jaḍatāmātatāṃ śūnyāṃ diṅmohamihikākulām // 
atha tasyāmaraṇyānyāṃ yāvatpraviharāmyaham / tāvatpaśyāmi purato vadantaṃ pathikaṃ śramāt // 
pāntha uvāca / aho nu parikhedāya prauḍhaprāyātapo raviḥ / paritāpāya pāpo'yaṃ durjaneneva saṃgamaḥ // 
sugalantīva marmāṇi sphuratīvāgnirātape / saṃkucatpallavāpīḍāstāpyante vanarājayaḥ // 
tattāvadevamagrasthaṃ grāmakaṃ praviśāmyaham / śramamatrāpanīyāśu vahāmyadhvānamāśugaḥ // 
iti saṃcintya so'grasthaṃ kirātagrāmakaṃ yadā / praveṣṭumicchati tadā mayā proktamidaṃ vacaḥ // 
aparijñātanīrāgamārga mitra śubhākṛte / marumārgamahāraṇyapāntha svāgatamastu te // 
ciraṃ manuṣyadeśe'sminnirjanagrāmamadhvani / adharādhvaga viśrātiṃ viśrāntopi na lapsyase // 
grāme viśramaṇaṃ naiva vartate pāmarāspade / tṛḍvai lavaṇapānena bhūya evābhivardhate // 
ete grāmaikaśaraṇāḥ pallavāḥ spandabhīravaḥ / ayathāpathasaṃcārā hariṇā iva jantavaḥ // 
na sphuranti vicāreṣu prajvalantyanubhūtiṣu / na trasyanti durācārādaśmayantramayā iva // 
kāmārtharāgasadveṣapariniṣṭhitapauruṣāḥ / karmaṇyāpātamadhure ramante dagdhabuddhayaḥ // 
ābhijātyātatodārā śītalā rasaśālinī / neha viśvasiti prakṣā meghamālā marāviva // 
varamandhaguhāhitvaṃ śilāntaḥkīṭatā varam / varaṃ marau paṅgumṛgo na grāmyajanasaṃgamaḥ // 
nimeṣāsvādamadhurāḥ kṣaṇāntaravirāgiṇaḥ / māraṇaikāntaniratā grāmyā viṣakaṇā iva // 
vānti bhasmakaṇākīrṇā jīrṇāḥ saṃśīrṇasadmasu / tṛṇaparṇavanavyagrā grāmyādhārmikavāyavaḥ // 
evamuktena tenāhamidamuktastato'nagha / madvākyena samāśvāsya snātenevāmṛtāmbhasā // 
pāntha uvāca / bhagavanko'si pūrṇātmā mahātmā kathamātmavān / paśyasyanākulo lokaṃ grāmayātrāmivādhvagaḥ // 
kiṃ tvayā pītamamṛtaṃ kiṃ tvaṃ samrāḍvirāḍatha / sarvārtharikto'pi ciraṃ saṃpūrṇa iva rājase // 
śūnyo'siparipūrṇo'si ghūrṇo'sīva sthiro'si ca / na sarvamapi sarvaṃ ca na kiṃcitkiṃcideva ca // 
upaśāntaṃ ca kāntaṃ ca dīptamapratighāti ca / nivṛttaṃ corjitaṃ tādṛgrūpaṃ kimiti te mune // 
bhūsaṃstho'pi samastānāṃ lokānāmuparīva khe / saṃsthito'si nirāstho'si ghanāstho'sīva lakṣyase // 
prasṛtaṃ na padārtheṣu na padārthātmanā'sti vai / tavendoriva śuddhasya mano'mṛtamayaṃ sthitam // 
kalāvānakalaṅko'ntaḥśītalo bhāsvaraḥ samaḥ / rasāyanabharāpūrṇaḥ pūrṇenduriva rājase // 
tvadicchāyāṃ tu sadasadbhāvaṃ paśyāmi te citi / saṃsāramaṇḍalamidaṃ sthitaṃ phalamivāṅkure // 
ahaṃ tāvadayaṃ vipra śāṇḍilyakulasaṃbhavaḥ / maṅkirnāma mahābhāga tīrthayātrāprasaṅgataḥ // 
gatvā sudūramadhvānaṃ dṛṣṭvā tīrthāni saṃprati / cirakālena sadanamātmīyaṃ gantumudyataḥ // 
na ca me gantumudyogo viraktamanaso gṛham / dṛṣṭvā taḍitsakāśāni bhūtāni bhuvanodare // 
bhagavansatyamātmānaṃ kathayehānukampayā / gambhīrāṇi prasannāni sādhucetaḥsarāṃsi hi // 
darśanādeva mitratvaṃ kurvatāṃ mahatāṃ puraḥ / kamalānīva bhūtāni vikasantyāśvasanti ca // 
mamedaṃ ca mano mohātsaṃsārabhramasaṃbhavam / manye hātuṃ na samarthaṃ sa tvaṃ bodhānukampitaiḥ // 
śrīvasiṣṭha uvāca / vasiṣṭho'smi mahābuddhe munirasmi nabhogṛhaḥ / kenāpyarthena rājarṣerimaṃ mārgamupasthitaḥ // 
māgā viṣādaṃ panthānamāgato'si manīṣiṇām / prāyaḥ prāptosi saṃsārasāgarasya paraṃ taṭam // 
vairāgyavibhavodārā matiruktirapīdṛśī / ākṛtiḥ śāntarūpā ca na bhavatyamahātmanaḥ // 
maṇirmadhurakāṣeṇa yathaiti vimalātmatām / tathā kaṣāyapākena cittameti vivekitām // 
kiṃ jñātumicchasi kathaṃ saṃsāraṃ hātumicchasi / upadiṣṭamahaṃ manye saṃpādayati karmabhiḥ // 
vimalavāsana uttamamānasaḥ pariviviktamatirjanatejasā / padamaśokamalaṃ khalu yujyate janititīrṣumateridamucyate // 
śrīvasiṣṭha uvāca / mametyuktavato maṅkirvinipatya sa pādayoḥ / uvācānandapūrṇākṣamidaṃ mārge vahanvacaḥ // 
maṅkiruvāca / bhagavanbhūriśo bhrāntā diśo daśa dṛśo yathā / mayā na tu punaḥ sādhurlabdhaḥ saṃśayanāśakṛt // 
samastadehasārāṇāṃ sārasyādya phalaṃ mayā / khinnosmi bhagavanpaśyandaśāḥ saṃsāradoṣadāḥ // 
punarjātaṃ punarnaṣṭaṃ sukhaduḥkhabhramaḥ sadā / avaśyaṃbhāviparyantaduḥkhatvātsakalānyapi // 
sukhānyevātiduḥkhāni varaṃ duḥkhānyato mune / dṛḍhaduḥkhavadantatvādduḥkhayanti sukhāni mām // 
tathā rāma yathā duḥkhameva me sukhatāṃ gatam / vayodaśanalomāntraiḥ saha jarjaratāṃ gatam // 
uccaiḥpade pātaparā buddhirnādhyavasāyinī / supravālaṃ kusaṃkalpādgahanaṃ na prakāśate // 
manaḥ pippalapalyūlairiva kugrāmakoṭaram / vāsanāṅgavahairgṛdhrairnityaṃ pāpīyasī sthitiḥ // 
kaṇṭakadrumavallīva karālakuṭilā matiḥ / āyurāyāsaśālinyā yāminyeva tamondhayā // 
akṣīvānāgatālokaṃ kṣīṇaṃ saṃtatacintayā / na kiṃcidrasamādatte naṣṭaivāpi na naśyati // 
na puṣpitā na phalitā tṛṣṇā śuṣkalateva naḥ / karma karmaṇi nirmagnaṃ vāsanākhyamakarmaṇe // 
jīvitaṃ ca jane jīrṇaṃ naivottīrṇo bhavārṇavaḥ / dinānudinamucchūnā bhogāśā bhayadāyinī // 
pūrṇāpūrṇātmani kṣīṇāḥ śvabhrakaṇṭakavṛkṣavat / cintājvaravikāriṇyo lakṣmyāḥ khalu mahāpadaḥ // 
saṃpannamakṣataṃ sāpi vipralambhena jṛmbhate / antaḥ sphuritaratnehaṃ bhāsvaraṃ vāndhakoṭaram // 
kallolakalilaṃ śūnyaṃ cetaḥ śuṣkābdhidurbhagam / māmindriyārthaikaparaṃ na spṛśanti vivekinaḥ // 
sakaṇṭakamamedhyasthaṃ śleṣmātakamiva drumam / asadeva mahārambhaṃ caladarjunavātavat // 
mano maraṇamaprāptaṃ śūnyaṃ duḥkhāya valgati / śāstrasajjanasaṃparkacandratārakadhāriṇī // 
ahaṃbhāvollasadyakṣā kṣīṇā nājñānayāminī / ajñānadhvāntamattebhasiṃhaḥ karmatṛṇānalaḥ // 
udito na vikārārko vāsanārajanīkṣayaḥ / avastu vastuvadbuddhaṃ mattaścittamataṃgajaḥ // 
indriyāṇi nikṛntanti na jāne kiṃ bhaviṣyati / śāstradṛṣṭirapi prājñairnāśritā taraṇāya yā // 
sāpyadṛṣṭirivāndhyāya vāsanāveśakāriṇī / tadevamatisaṃmohe yatkāryamiha dāruṇe / udarkaśreyase tāta tanme kathaya pṛcchate // 
śāmyanti mohamihikāḥ śaradīva sādhau prāpte bhavanti vimalāśca tathākhilāśāḥ / satyeti vāgbhavatu sādhujanopagītā madbodhanena bhavatā bhavaśāntidena // 
śrīvasiṣṭha uvāca / saṃvedanaṃ bhāvanaṃ ca vāsanā kalaneti ca / anarthāyeha śabdārthe vigatārtho vijṛmbhate // 
vedanaṃ bhāvanaṃ viddhi sarvadoṣasamāśrayam / tasminnevāpadaḥ santi latā madhurase yathā // 
saṃsāramārge gahane vāsanāveśavāhinaḥ / upayāti vicitraughairvṛttavṛttāntasaṃtatiḥ // 
vivekino vāsanayā saha saṃsārasaṃbhramaḥ / kṣīyate mādhavasyānte śanairiva dharārasaḥ // 
asyāḥ saṃsārasallakyā vāsanotsedhakāriṇī / kadalyā vanajālinyā rasalekheva mādhavī // 
saṃsārāndhyatayodeti vāsanātmā rasaścitau / yathā vanatayā tasthau madhumāsarasaḥ kṣitau // 
cinmātrādamalācchūnyādṛte kiṃcinna vidyate / nānyatkiṃcidaparyante khe śūnyatvetaradyathā // 
vedanātmā na so'styanya iti yā pratibhā sthirā / eṣā'vidyā bhramastveṣa sa ca saṃsāra ātataḥ // 
anālokanasaṃsiddha ālokenaiva naśyati / asadātmā sadābhāso bālavetālavatkṣaṇāt // 
sarvadṛśyadṛśo bādhe bodhasāratayaikatām / yāntyaśeṣamahīpīṭhasaritpūrā ivārṇave // 
mṛnmayaṃ tu yathā bhāṇḍaṃ mṛcchūnyaṃ nopalabhyate / cinmayāditayā cetyaṃ cicchūnyaṃ nopalabhyate // 
bodhāvabuddhaṃ yadvastu boddhyakarketeyate / nābodhaṃ budhyate bodho vairūpyādinānyatā // 
draṣṭṛdarśanadṛśyeṣu pratyekaṃ bodhamātratā / sārastena tadanyatvaṃ nāsti kiṃcitkhapuṣpavat // 
sajātīyaḥ sajātīyenaikatāmanugacchati / anyonyānubhavastena bhavatvekatvaniścayaḥ // 
yadi kāṣṭhopalādīnāṃ na bhavedbodharūpatā / tatsadānupalambhaḥ syādeteṣāmasatāmiva // 
yadā tveṣā nu dṛśyaśrīrbodhamātraikarūpiṇī / tadānyevāpyananyaiva satī bodhena bodhyate // 
sarvaṃ jagadgataṃ dṛśyaṃ bodhamātramidaṃ tatam / spandamātraṃ yathā vāyurjalamātraṃ yathārṇavaḥ // 
miśrībhūtā api hyete jatukāṣṭhādayo yathā / mitho'nanubhave miśrā aikyaṃ hyanubhave mithaḥ // 
anyonyānubhavo hyaikyamaikyaṃ tvanyonyavedanam / yathāmbhasoḥ kṣīrayorvā na kāṣṭhajatunoriva // 
ahamityeva bandhāya nāhamityeva muktaye / etāvanmātrake bandhe svāyatte kimaśaktatā // 
candradvayapratyayavanmṛgatṛṣṇāmbubuddhivat / kimanutthita evāyamasadevāhamutthitaḥ // 
mamedamiti bandhāya nāhamityeva muktaye / etāvanmātrake vastunyātmāyatte kimajñatā // 
yaḥ kuṇḍabadaranyāyo yā ghaṭākāśayoḥ sthitiḥ / sa saṃbandho'pi naivānyamaikyaṃ hyanyonyavedanam // 
anyonyāvedanaṃ tvaikyaṃ bhāgaśo gatamapyalam / ajaḍaṃ vā jaḍaṃ vāpi naikaṃ rūpaṃ vimuñcati // 
nājaḍaṃ jaḍatāmeti svabhāvā hyanapāyinaḥ / yaccājaḍaṃ jaḍaṃ dṛṣṭaṃ dvaiti tatrāsti naikatā // 
vāsanāveśavalitāḥ kuvikāraśatātmabhiḥ / vrajantyadhodho dhāvantaṃ śilāḥ śailacyutā iva // 
vyūḍhānāṃ vāsanāvātairnṛtṛṇānāmitastataḥ / tānyāpatanti duḥkhāni tatra vaktuṃ na pāryate // 
bhrāntvā bhṛśaṃ karatalāhatakandukābhaṃ lokāḥ patanti nirayeṣu rasena raktāḥ / kleśena tatra parijarjaratāṃ prayātāḥ kālāntareṇa punaranyanibhā bhavanti // 
śrīvasiṣṭha uvāca / saṃsāramārgagahane patitasyāpatanti hi / vṛttavṛttāntalakṣāṇi kīṭā iva ghanāgame // 
sarva eva tvime bhāvāḥ parasparamasaṅginaḥ / aṭavyāmupalānīva bhāvanaiteṣu śṛṅkhalā // 
cittamāndhyāya vṛttāntadrumairgahanavatsthitam / rasarañjanayā loke vasanta iva kānanam // 
aho bata vicitrāṇi vāsanāvaśato'vaśaiḥ / bhūtakairanubhūyante sukhaduḥkhāni janmasu // 
aho batātiviṣamā vāsanā yadvaśājjanaiḥ / avidyamānairevāyaṃ bhramo'ntaranubhūyate // 
āhlādino mṛtavataḥ śuddhasyālokakāriṇaḥ / śītalasyākhilārtheṣu jñasyendośca kimantaram // 
pūrvāparamanālocya yatkiṃcidabhivāñchataḥ / nirmaryādasya mūḍhasya bālasya ca kimantaram // 
labdhamāprāṇaparyantaṃbhamanujjhatoḥ / āmiṣaṃ ko vi vada mākaramūḍhayoḥ // 
sarva eva tvime bhāvā dehadāradhanādayaḥ / kṣipramāśuṣkasikatāśarāvaviśarāravaḥ // 
ābrahmastambaparyantamapi yoniśateṣu te / ākalpaṃ bhramataścittaśāntirnāsti śamādṛte // 
paryālocanamātreṇa bandhagandho na bādhate / gacchato mārgavaiṣamyamivālokanakāriṇaḥ // 
tava nāvahitaṃ cittaṃ kāmaḥ kavalayiṣyati / sāvadhānasya buddhasya piśācaḥ kiṃ kariṣyati // 
yathekṣaṇaprasaraṇaṃ rūpālokanamātrakam / saṃvitprasṛtimātrātma tathā sāhaṃjagatsthitam // 
yathākṣisaṃvṛtiḥ sarvarūpālokaśamo'rihan / saṃvitsaṃvaraṇaṃ nāma sarvadṛśyaśamastathā // 
asadeva jagatsāhaṃ śuddhā saṃvittanoti khe / īṣatprasaraṇenāśu spandanaṃ pavano yathā // 
sadivāsatyamevedamakurvatyanyamedhate / mṛdā hemneva kumbhatvamapṛthaglabhyamātmagam // 
śūnyamātraṃ yathā vyoma spandamātraṃ yathānilaḥ / jalamātraṃ yathormyādi saṃvinmātraṃ tathā jagat // 
avyavacchinnanirbhāgasaṃvinmātraṃ jagattrayam / viddhi śāntaṃ tathā vyoma yathā vāriṇi parvatam // 
nirvāṇasyopaśāntasya jñasya sodeti śītatā / antaryatrendavo'pyete dīptajvalanabindavaḥ // 
kiṃ kena kathamekāntaśāntātataśivātmani / nirāloko'parālokaḥ śūnye jagati janyate // 
yā sattā brahmaśabdākhyā rūpaṃ sarvasya tannijam / na yatra kācidvādhāsti sarvaṃ tanmayamavyayam // 
yadidaṃ tu padārthatvaṃ yatra bādhānubhūyate / yadyacca bādhanaṃ prekṣya tanna vidmaḥ khapuṣpavat // 
jña evāpagatasvāntaṃ śāntamāsva mahāśmavat / asau na mananaṃ mānamanantamajamavyayam // 
ākāśakalpe sve bhāve tiṣṭhato'ṅgānivedanam / bhavatyabhyāsadārḍhyena vinā svapnavikāravat // 
nirupādānasaṃbhāramabhittāveva cetati / brāhmaṃ kartṛ jagaccitraṃ na kaścidvā na kiṃcana // 
tanoti yattadāsmaiva tasya tatra tathā sthitam / dṛśyābhāvādasaddṛśyaṃ tena kaḥ kva karoti kim // 
ahaṃ sukhīti sukhitā ahaṃ duḥkhīti duḥkhitā / sarva eva svarūpasthā vyomātmāno'pi pārthivāḥ // 
sarveṣāmeva bhāvānāṃ cidākāśātmanāmapi / mithyaiva svapnaśailānāmiva pārthivatā sthitā // 
ahaṃtvollekhataḥ sattā bhramabhāvavikāriṇī / tadabhāvātsvabhāvaikaniṣṭhatā śamaśālinī // 
hemnaḥ kaṭakaśabdārtho vyatirikto yathāsti te / vyatiriktā tathā satyā nāhaṃtāsti śamātmanaḥ // 
nirvāṇo nirmanā maunī kartā'kartā ca śītalaḥ / jña eva śānta evāste śūnya evābhipūritaḥ // 
nirvāsanāspandaparo yantraputrakagātravat / sa yathāsthitamevāste jñaḥ saṃvyavaharannapi // 
yathā mañcakasaṃsthasya spandante naiva vā śiśoḥ / aṅgāni svānusaṃdhānaṃ vinaivaṃviditātmanaḥ // 
niḥsaṃbodhaikabodhasya nirāśehaiṣaṇāśiṣaḥ / śāntānantātmarūpatvādanusaṃdhānatā kutaḥ // 
adraṣṭurapadṛśyasyādṛgrūpasyāparūpiṇaḥ / kutaḥ kilānusaṃdhānamanapekṣasya paśyataḥ // 
apekṣaiva ghano bandha upekṣaiva vimuktatā / sarvaśabdānvitā tasyāṃ viśrāntena kimīkṣyate // 
pārthivatve śarīre'sminsvasvapnāṅga ivāsati / bhramamātrātmani kutaḥ kva kasya kimapekṣaṇam // 
upaśāntasamastehaṃ vigatākhilakautukam / nirastavedanaṃ jñena vidā kevalamāsyate // 
maṅkineti śrutavatā tato moho mahānapi / aśeṣeṇa parityaktastatraiva tvagivāhinā // 
pravāhāpatitaṃ kāryaṃ kurvatāpāstavāsanam / tena varṣaśatasyānte sthitamadrau samādhinā // 
tatrādyayāvatpāṣāṇasamadharmā sa tiṣṭhati / saṃśāntakaraṇo yogī bodhyamānaḥ prabudhyate // 
etena rāghava vivekapadena śāntimāsādayodayavatā manasā vihartum / mā dīnatāṃ vrajatu rāgamayī matiste kṣīṇā kṣaṇādasalileva śaraddhanālī // 
śrīvasiṣṭha uvāca / nirvāṇo bhava śāntātmā yathāprāptānuvṛttimān / sannevāsatsamaḥ saumya sphaṭikādiva nirmitaḥ // 
ekasminneva sarvasminsaṃsthite vitatātmani / naikasminna ca sarvasminnānātākalanā kutaḥ // 
ādyantarahitaṃ sarvaṃ vyoma cittattvanirbharam / śarīrotpattināśeṣu kā cittattvasya khaṇḍanā // 
sphuranti hi jaḍakrīḍāściccamatkāracāpalāt / acāpalātpratīyante taraṅgā iva vāriṇi // 
yathā śubhrāmbude vastraśaṅkā na phalabhāginī / deho'yamahamityeṣā tathā śaṅkā na vāstavī // 
mā'vastuni nimagnastvaṃ bhava bhūribhavaprade / vastvanantasukhāyādyaṃ bhavyaṃ bhāvaya bhūtaye // 
cidvyomānantamevāsminneyattāsti samātmanaḥ / ityeva paramaṃ vastu vastu tatparamastu te // 
evaṃ niścayavānnāma tvamevāsi nirañjanaḥ / dhyātā dhyeyaṃ tathā dhyānaṃ satyaṃ cāpi na kiṃcana // 
draṣṭā dṛśyaṃ darśanaṃ ca cita eva vibhūtayaḥ / atattatsaṃvido nānyadadhyānaṃ dhyeyamasti ca // 
udyati pratipaccandre vahati pralayānile / ātmatattvaṃ samaṃ saumyaṃ na kṣubhyati na śāmyati // 
yathā nauyāyinaḥ sthāṇutaruśailādivepanam / yathā śuktau rajatadhīstathā dehādi cetasaḥ // 
yathā dehādi cittasya tathā dehasya cittakam / tathaiva jīvaḥ parame pade dvaitamataḥ kutaḥ // 
sarvamekamidaṃ śāntaṃ brahma bṛṃhitavedanāt / na kiṃcijjagadādyasti bhrāntiranyā na vidyate // 
na vidyate yathā vyomni vanaṃ snehaśca saikate / vidyucchaśāṅkabimbe ca tathā dehādi cetasi // 
avidyamāna evāsminmā bibhīhi jagadbhrame / etadeva paraṃ satyaṃ viddhi satyavidāṃ vara // 
jagadasti na satteti yāsīdbhrāntistavādya sā / śāntā madupadeśena kimanyadbandhakāraṇam // 
sthālyudañcanakumbhādi yathā mṛnmātrakaṃ tathā / cittamātraṃ jagadidaṃ kṣīṇaṃ tacca vicāraṇāt // 
āpatsu saṃpatsu bhavābhaveṣu śāntaiṣaṇāharṣaviṣādasaṃvit / saumyādahaṃbhāvavidā vimukto yathāsthitaṃ tiṣṭha vilīya māsva // 
yathāsthitaṃ vastvadhigamya rāma sthito'si cedvā svakulāmbarendo / taddharṣaśokaiṣaṇadūṣaṇādi vimucya vā tiṣṭha yathecchamāsva // 
śrīrāma uvāca / bījāṅkurāṇāṃ puruṣakarmaṇāṃ janmakāriṇām / daivaśabdārthayuktānāṃ tattvaṃ vada vibho punaḥ // 
śrīvasiṣṭha uvāca / daivakarmādiparyāyaṃ ghaṭādi ghaṭatāvadhi / saṃvitspandanamevedaṃ loke puruṣatāṃ gatam // 
saṃvitspandādṛte puṃstvaṃ karma vā kīdṛśaṃ bhavet / ghaṭāvaṭapaṭādyātma hyetenaiva jagat kṛtam // 
pravartate jagallakṣmīḥ saṃvitspandātsavāsanāt / nivartate hi saṃsāraḥ saṃvitspanvādavāsanāt // 
avāsanaṃ hi saṃvitteḥ spandamaspandanaṃ viduḥ / saspando'pyasphuratspando yenāvartādinohyate // 
manāgapi na bhedo'sti saṃvitspandamayātmanoḥ / kalpanāṃśādṛte rāma sṛṣṭau puruṣakarmaṇoḥ // 
jalavīcyoryathā dvitvaṃ saṃkalpotthaṃ na vāstavam / tatheha citparispandarūpayorjantukarmaṇoḥ // 
karmaiva puruṣo rāma puruṣasyaiva karmatā / ete hyabhinne viddhi tvaṃ yathā tuhinaśītate // 
himaṃ yattadyathā śaityaṃ yacchaityaṃ tadyathā himam / yatkarmāsau tathā janturyo jantuḥ karma tattathā // 
saṃvitspandarasasyaiva daivakarmanarādayaḥ / paryāyaśabdā na punaḥ pṛthakkarmādayaḥ sthitāḥ // 
spandātsaṃvijjagadvījamaspandādyātyabījatām / aṅkuraśca tadevāntaḥ sthitatvādaṅkuraśriyaḥ // 
cittvaṃ ca kvacidaspandaṃ kvacitspandaṃ svabhāvataḥ / anantamekārṇavavaddikkālakramasaṃsthitam // 
saṃvitspando vāsanāvāniha bījamakāraṇam / bhūtvā kāraṇatāmeti dehāderaṅkurāvaleḥ // 
tṛṇavallīlatāgulmabījāntaragaterapi / bījaṃ saṃvitspanda eva tasya bījaṃ na vidyate // 
na bījāṅkurayorbhedo vidyate'gnyauṣṇyayoriva / bījamevāṅkuraṃ viddhi viddhi karmaiva mānavam // 
citsphurantī bhūmikośe karoti sthāvarāṅkuram / sthūlānsūkṣmānmṛdukrūrānpayobudbudakāniva // 
citā vinā dharākośādatyantaparipelavāt / aṅkurānvajrasārāṃśca ka ullāsayituṃ kṣamaḥ // 
prāṇivīryarasāntasthā saṃvijjaṃgamamātatam / tanoti latikāntastho rasaḥ puṣpaphalaṃ yathā // 
yadi sarvagatā saṃvidbhavennātibalīyasī / tatka ullāsane śaktaḥ syāddevāsurabhūbhṛtām // 
jaṅgamānāṃ sthāvarāṇāmetadādyaṃ ca bījakam / saṃvidvisphuraṇāmātramasya bījaṃ na vidyate // 
bījāṅkuravikalpānāṃ kriyāpuruṣakarmaṇām / ūrmivīcitaraṅgāṇāṃ nāsti bhedo na vastuni // 
dvitvaṃ nṛkarmaṇoryasya bījāṅkuratayā tayoḥ / vipaścitpaśave tasmai mahate'stu sadā namaḥ // 
saṃvitterjanmabījasya yo'ntastho vāsanārasaḥ / sa karotyaṅkurollāsaṃ tamasaṅgāgninā daha // 
kurvato'kurvataścaiva manasā yadamajjanam / śubhāśubheṣu kāryeṣu tadasaṅgaṃ vidurbudhāḥ // 
athavā vāsanotsāda evāsaṅga iti smṛtaḥ / yayā kayācidyuktyāntaḥ saṃpādaya tameva hi // 
yayaiva vetsi tatayā yuktyā puruṣayatnataḥ / vāsanāṅkuranirmūlametadeva paraṃ śivam // 
pauruṣeṇa prayatnena yathā jānāsi vā tathā / nivārayāhaṃbhāvāṃśameṣo'sau vāsanākṣayaḥ // 
nāstyeva pauruṣādanyā saṃsārottaraṇe gatiḥ / nirahaṃbhāvarūpe'sminvāsanākṣayanāmani // 
ādyaiva saṃvidastīha so'ṅkuro bījamasti tat / tatkarma tacca puruṣastaddaivaṃ tacchubhāśubham // 
na bījamādāvastyanyannāṅkuro na ca vā naraḥ / na karma na ca daivādi kevalaṃ cidudeti hi // 
no bījamasti na kilāṅkurako'pi vāsti nāpyasti karma puruṣaśca na vāsti sādho / ekaṃ tu cittvamuditaṃ hyanayābhidhānalakṣmyā naṭaḥ suranarāsuraśobhayeva // 
ityeva niścayamanāmaya bhāvayitvā tyaktvā bhṛśaṃ puruṣakarmavicāraśaṅkām / nirvāsanaḥ sakalasaṃkalanāvimuktaḥ saṃvidvapurnanu yathābhimatecchamāsva // 
praśāntasarvecchamaśaṅkamacchacinmātrasaṃstho'khilakāryakārī / ātmaikarāmaḥ paripūrṇakāmo bhavābhayo rāma śamābhirāmaḥ // 
śrīvasiṣṭha uvāca / nityamantarmukhastiṣṭha vītarāgo vivāsanaḥ / cinmātramamalaṃ śāntaṃ karma sarvatra bhāvayan // 
ākāśaviśadaḥ prājñaścinmātraikaghanasthitiḥ / samaḥ saumyaḥ samānandaḥ sa brahmā''bṛṃhitāśayaḥ // 
śokeṣvāpatsu ghoreṣu saṃkaṭeṣvavaṭeṣu ca / yathāprāpteṣu sarveṣu kharveṣūnnatimatsu ca // 
yathākramaṃ yathādeśaṃ kuru duḥkhamaduḥkhitaḥ / vāṣpakrandādiparyantaṃ dvandvayuktasukhāni ca // 
samāgameṣu kāntānāmutsaveṣūdayeṣu ca / ānandaṃ bhaja saumyātmā vāsanākrāntamūḍhavat // 
bhūtāni mṛtyukāryeṣu saṃgrāmādiṣu nirdaha / dāvānalastṛṇānīva vāsanākrāntamūḍhavat // 
kramāgateṣvakhinno'rthaṃ bakavaccintayārjaya / arthopārjanakāryeṣu vāsanākrāntamūḍhavat // 
balādvidalayāśeṣānarīnariniṣūdana / vāto riktānivāmbhodān vāsanākrāntamūḍhavat // 
janeṣu karuṇārheṣu dhairyaṃ kuru mahātmasu / ātmārāmamanā maunī vāsanākrāntamūḍhavat // 
mudito bhava harṣeṣu duḥkheṣu bhava duḥkhitaḥ / karuṇāṃ kuru dīneṣu bhava vīreṣu vīryavān // 
antarmukhaḥ sadānandaḥ svātmārāmatayānvitaḥ / yaḥ karoti śamodārastatra kartāsi nānagha // 
ātmabhāvanayā sādho nityamantarmukhasthiteḥ / vajradhārāpi te rāma patitā yāti kuṇṭhatām // 
saṃkalpakalanonmukte svasaṃvinmātrakoṭare / yastiṣṭhatyātmani svairamātmārāmo maheśvaraḥ // 
na taṃ bhindanti śastrāṇi na dahanti hutāśanāḥ / na kledayanti vārīṇi śoṣayanti na mārutāḥ // 
sustambhamajamāliṅgya svātmānamajarāmaram / tiṣṭhāvaṣṭabhya dhīrātmā sustambhamiva mandiram // 
jagadvṛkṣapadārthaughapuṣpāmodaśriyaṃ pūrām / saṃvidaṃ saṃvidaḥ svasthāmāsvāntarmukhamacyutam // 
antarmukhatayā nityaṃ kāryamāharatāṃ bahiḥ / jīvatāmapi nodeti vāsanā dṛṣadāmiva // 
punaḥ prasaraṇonmuktamantaḥsuptaṃ manaḥ kuru / kurvansarvāṇi karmāṇi kṛrmāṅgavadavṛttimān // 
antarvṛttivihīnena bahirvṛttimateva ca / suptaprabuddhaprāyeṇa kāryamācara cetasā // 
bālamūkādivijñānavadantastyaktavāsanam / bhavataḥ kurvataḥ kāryaṃ khavaccittaṃ na lipyate // 
vṛttityāgavilīnena kiṃcitprasaratā bahiḥ / antaratyantasuptena cetasā tiṣṭha vijvaraḥ // 
asaṃkalpakalaṅkāyāṃ jñānāccittakṣayodaye / śuddhāyāṃ saṃvidi sthitvā kuru mā kuru vānagha // 
suṣuptasamayā vṛttyā jāgradvyavaharanvrajan / gṛhāṇa mā kiṃcidapi mā vā kiṃcitparityaja // 
jāgratyapi suṣuptaścejjāgarṣi ca suṣuptake / jāgratsaṣuptayoraikyāttadastyasi nirāmayaḥ // 
evamādyantarahitamabhyāsena śanaiḥśanaiḥ / padamāsādayādvandvamatītaṃ sarvavastutaḥ // 
na ca dvaitaṃ na caivaikyaṃ jagadityeva niścayī / paramāmehi viśrāntimākāśaviśadāśayaḥ // 
śrīrāma uvāca / yadyevaṃ muniśārdūla tadahaṃpratyayātmakaḥ / bhavāneveha kiṃ tāvadvasiṣṭhākhyaḥ sthito vada // 
śrīvālmīkiruvāca / rāghave gadati tvevaṃ vasiṣṭho vadatāṃ varaḥ / tūṣṇīmeva muhūrtārdhamatiṣṭhatspaṣṭaceṣṭitaḥ // 
tasmiṃstūṣṇīṃ sthite kiṃ syāditi sabhye mahājane / patite saṃśayāmbhodhau rāmaḥ punaruvāca ha // 
kimarthaṃ bhagavaṃstūṣṇīṃ bhavānahamiva sthitaḥ / na so'sti jagatāṃ nyāyaḥ satāṃ yo nottarakṣamaḥ // 
śrīvasiṣṭha uvāca / na me vaktumaśaktatvādyuktikṣaya upasthitaḥ / kiṃtu praśnasya koṭyāsya tūṣṇīmevānaghottaram // 
dvividho bhavati praṣṭā tattvajño'jño'thavāpi ca / ajñasyājñatayā deyo jñasya tu jñatayottaraḥ // 
etāvantamabhūtkālaṃ bhavānajñātatatpadaḥ / bhājanaṃ savikalpānāmuttarāṇāṃ mahāmate // 
tattvajñastvadhunā jāto viśrāntaḥ parame pade / yogyo na savikalpānāmuttarāṇāmasi sphuṭam // 
yāvānkaścitkilollekho vāṅmayo vadatāṃ vara / sūkṣmārthaḥ paramārtho vā bahuralpataro'pi vā // 
pratiyogivyavacchedasaṃkhyātītādivibhramaiḥ / sa ca sarvo'nvitaḥ sādho bhā iva trasareṇubhiḥ // 
uttaraṃ sakalaṅkaṃ ca tajjño nārhati sundara / nākalaṅkā ca vāgasti tvaṃ ca tajjñataraḥ sthitaḥ // 
yathābhūtaṃ ca vaktavyaṃ jñasyāntevāsino mayā / yathābhūtaṃ viduḥ kāṣṭhamaunamantavivarjitam // 
avicārātsasaṃkalpaṃ maunamāhuḥ paraṃ padam / tadeva tava tajjñasya dattaḥ sundara uttaraḥ // 
yanmayo hi bhavatyaṅga puruṣo vakti tādṛśam / jñeyamātramayaścāhaṃ vāgatīte pade sthitaḥ // 
vāgatītapadastho hi kathaṃ gṛhṇāti vāṅmalam / avācyaṃ vacmi no tena vāgdhi saṃkalpanāṅkitā // 
śrīrāma uvāca / vāci ye ye pravartante tānanādṛtya doṣakān / pratiyogivyavacchedipūrvakānvada ko bhavān // 
śrīvasiṣṭha uvāca / evaṃ sthite rāghava he yathābhūtamidaṃ śrṛṇu / kastvaṃ ko'haṃ jagadvā kimiti tattvavidāṃ vara // 
ahaṃ tāvadayaṃ tāta cidākāśo nirāmayaḥ / cetyasaṃvedyarahitaḥ sarvasaṃkalpanātigaḥ // 
svacchaṃ cidākāśamahaṃ bhavānākāśameva ca / jagaccākāśamakhilaṃ sarvamākāśamātrakam // 
śuddhajñānaikarūpātmā śuddhajñānamayātmani / anyasaṃviddṛśonmuktaḥ svānyadvaktuṃ na vedmyaham // 
svapakṣodbhāvanaparā ahaṃtātmaikavardhanam / mokṣārthamapyudyamino nayanti śataśākhatām // 
jīvato'pyupaśāntasya vyavahāravato'pi ca / śavavadyadavasthānaṃ tadāhuḥ paramaṃ padam // 
abahiḥsādhanaṃ śāntamanantaḥsādhanaṃ samam / na sukhaṃ nāsukhaṃ nāhaṃ nānyadityādi taṃ śivam // 
muktatāyā ahaṃteyamabhāvo bhāvanaṃ kva ca / tayaivānviṣyate seti jātyandhaścitramīkṣate // 
spandane'spandane caiva yatpāṣāṇavadāsitam / ajaḍasyaiva tadviddhi nirvāṇamajaraṃ padam // 
tacca nānyo vijānāti svayamevānubhūyate / lokaiṣaṇāviraktena jñena jñatvamivātmani // 
tatrāhaṃtā na ca tvattā nānahaṃtā na cānyatā / kevalaṃ kevalībhāvo nirvāṇamamalaṃ śivam // 
cetyonmukhatvamevāhuścetanasyāsya cetanam / eṣa eva ca saṃsāro bandhaḥ kleśāya bhūyase // 
cetanasyācetanatvamacetyonmukhatātmakam / mokṣaṃ viddhi paraṃ śāntaṃ padamavyayameva ca // 
dikkālādyanavacchinne śānte śāntātmani sthite / cetyaṃ na saṃbhavatyeva kaḥ kiṃ cetayate katham // 
saṃkalpaḥ svapnadṛśye'ntaḥ saṃvinmātrātmatāṃ vinā / yathānyavadbhavedbhūpāstathaivāsminbahirgate // 
manobuddhyādayaścaite saṃvinmātrānurūpiṇaḥ / manobuddhyādiśabdārthabhāvitāstu jaḍātmakāḥ // 
saṃvinmātre same svacche sabāhyābhyantare tate / abhinne bhedabuddhirvā kimanarthāya jṛmbhate // 
saṃvinmātrasya śuddhasya śūnyasya ca kimantaram / yaccāntaraṃ tadvibudhā vidantyeti na vāggatim // 
sadasadrūpa ābhāso yathā kimapi lakṣyate / tamasīkṣitayatnena brahmaṇīdaṃ tathā jagat // 
ayamākāśamevāhaṃ yadi śāmyāmyavāsanam / vāsanāṃ tu na badhnāsi sthita evāsi cinnabhaḥ // 
iti niścayavānantastajjño'jña iva saṃjñayā / cidvapurvidyamāno'pi śāmyatyasadiva svayam // 
jīvānāṃ jñaptiguptena jvalannajñānavāyunā / avidyāgniḥ prabuddhānāṃ punastenaiva śāmyati // 
ajaḍānāṃ yadajñānaṃ sthāṇūnāmiva śāmyatām / tamāhurmokṣamakṣubdhamāsitaṃ padamakṣayam // 
jñatvena jñatvamāsādya munirbhavati mānavaḥ / ajñatvādajñatāmetya prayāti paśuvṛkṣatām // 
ahaṃ brahma jagaccedamityavidyāmayo bhramaḥ / asatyaḥ prekṣayā dhvāntaṃ dīpeneva na labhyate // 
samagrakaraṇagrāmo'pyasaṃkalpo vivedanaḥ / na kiṃcidapyanubhavatyantarbāhye ca śāntadhīḥ // 
suṣuptatva iva svapnaḥ samādhau pravilīyate / dṛśyaṃ sarvaṃ jñabodhe'ntaḥ punaḥ svātmaiva lakṣyate // 
nīlatvaṃ ca yathā vyomni tathā pṛthvyāditā śive / bhrāntimātrādṛte nānyadyathā vyoma tathā śivaḥ // 
vāsanābhirupeto'pi samastābhiravāsanaḥ / bhavatyasāvasatsarvamidamityeva yasya dhīḥ // 
saṃkalpeṣvadbhutaṃ bhavya svapnamāyendrajālakam / yadvatsaṃsṛtayastadbadṛṣṭe'pyāsthā kimatra vai // 
na duḥkhamasti na sukhaṃ na puṇyaṃ na ca pātakam / na kiṃcitkasyacinnaṣṭaṃ karturbhokturasaṃbhavāt // 
sarvaṃ śūnyaṃ nirālambaṃ mamatāpratyayo'pyayam / dvicandrasvapnapuravadyasyāsau so'pi nāsti naḥ // 
kevalo vyavahārasthaḥ kāṣṭhamaunagato'tha vā / kāṣṭhapāṣāṇavattiṣṭhanbrahmatāmadhigacchati // 
śāntatve cittatve nānānānātmanīha śive / avayavino'vayavitve tviha yuktirvidyate nānyā // 
arthāgatasvabhāvasya ca naiva ca saṃbhavādamale / etasminsarvagate brahmaṇi nāsti svabhāvoktiḥ // 
na ca nāstikopalambhātsaṃvitterastitā ca naivāje / grāhyagrāhakadṛṣṭerasaṃbhavādasti kiṃcidapi // 
śamamamalamahāryamāryajuṣṭaṃ śivamajamakṣayamāsitaṃ samaṃ yat / tadavitathapadaṃ tadāsva śāntaṃ piba lala bhuṅkṣva bhavānayaṃ hi nāsti // 
śrīvasiṣṭha uvāca / ahaṃtaiva parā'vidyā nirvāṇapadarodhinī / tayaivānviṣyate mūḍhaistadityunmattaceṣṭitam // 
ahaṃtaivālamajñānādajñatvasya nidarśanam / na hi tajjñasya śāntasya mamāhamiti vidyate // 
ahaṃtāmalamutsṛjya nirvāṇaḥ khamivāmalaḥ / sadehamapadehaṃ vā jñastiṣṭhati gatajvaraḥ // 
na tathā śaradākāśaṃ na tathā stimito'rṇavaḥ / pūrṇendumadhyaṃ na tathā yathā jñaḥ parirājate // 
citrasaṃgarayuddhasya sainyasyākṣubdhatā yathā / tathaiva samatā jñasya vyavahāravatopi ca // 
nirvāṇaikatayā jñasya vāsanaiva na vāsanā / lekhādāmopamā tvabdherūrmyādi na jaletarat // 
tarattaraṅgo jaladhirjalameva yathākhilam / dṛśyocchūnamapi brahma tathā brahmaiva netarat // 
antarastaṃgato'kṣubdho bahirastaṃgataḥ śamī / vidyate codito yasya sa mukta iti kathyate // 
ahaṃtvasargarūpeṇa saṃvitsaṃvinmaye pare / sphuratyambhombhasīvāto nānāteyaṃ kimātmikā // 
dhūmasya sphurato vyomni yathā gajarathādayaḥ / vyūhā dhūmānna te bhinnāstathā sargāḥ pare pade // 
saṃvidbhrāntivicāreṇa bhrāntyalābhavilāsinaḥ / vijayadhvaṃ viṣādaṃ mā''gatā jñāstajjñatā hi vaḥ // 
aṅkuro'nubhavatyantarvṛkṣapatraphalaṃ yathā / tathā jagadahaṃtve jñaḥ svātmā svātmakhamapyalam // 
rūpālokamanaḥsattā jvālārciṣviva daṇḍatā / satyopi ca na santyetā bhrānteścittābalā iva // 
yathā sukhaṃ yathārambhaṃ yathā nāśaṃ yathodayam / yathā deśaṃ yathā kālamajarāḥ śāntamāsyatām // 
iṣṭāniṣṭopalambheṣu śānto vyavaharannapi / śavavannānyatāmantarnirvāṇo'nubhavatyalam // 
amanovāsanāhaṃtā dhatte yacca jagacciram / jīvato'jīvataścaiva cijjīvaḥ sa paraṃ padam // 
sattaiva jaḍavāhena duḥkhabhārāya kevalam / nṛṇāṃ pāśāvabaddhānāṃ potakānāmivārṇave // 
mokṣasattā śrayati taṃ nājñānānubhavādiva / mṛtena yatkila prāpyaṃ jīvanprāpnoti tatkatham // 
yadyatsaṃkalpayate tattatsaṃkalpādeva nāśabhāk / na saṃbhavati yatraitattatsatyaṃ padamakṣayam // 
nānyo na cāhamasmīti bhāvanānnirbhayo bhava / satyaṃ yuktaṃ bhavatyetadviṣamapyamṛtaṃ yathā // 
jaḍaṃ dehādi cittāntaṃ vicārya sakalaṃ vapuḥ / labhyate nāhamasmīti tasmānnāsmīti satyatā // 
śāntāśeṣaviśeṣāṇāmahaṃtāntāvicāraṇāt / kevalaṃ muktatodeti na tu kiṃcidvinaśyati // 
bhogatyāgavicārātmapauruṣānnānyadatra hi / upayujyata ityajñāḥ svātmaivāśu praṇamyatām // 
nirvāsanaṃ mananamevamudāharanti mokṣaṃ vinā bhavati tanna ca jātu bodhāt / sanno jagadbhrama itīha paraḥ prabodho na pratyayo'tra yadataḥ sucirāya bandhaḥ // 
jagadahamasadityupetya samyagjanadhanadāraśarīranirvyapekṣaḥ / bhavati hi sa ca cetanasvarūpaḥ parimitakhaṃ khalu nānyathāsti muktiḥ // 
śrīvasiṣṭha uvāca / sarvātmani cidābhāse tadevāśvanubhūyate / saṃvedyate yadevāntarasatyaṃ vastvavastu vā // 
tadevābhyāsataḥ pūrvaṃ bāhyārthānubhavātmanā / sphuratīva bahiṣṭvena svasvapno'tra nidarśanam // 
cidrūpaṃ sarvametacca cidacchā gaganādapi / ciccinoti cidevāto naitatkiṃcana kutracit // 
na nāśo nāsti nānartho na janmamaraṇe na kham / na śūnyatā na nānāsti sarvaṃ brahmaiva naiva ca // 
nāśe jagadahaṃtvāderna kiṃcidapi naśyati / asataḥ kila nāśo'pi svapnādeḥ kiṃ nu naśyati // 
mithyāvabhāse saṃkalpanagare kaiva naṣṭatā / tathā jagadahaṃtvādau nāśo nāsati vidyate // 
kuto jagadupālambha iti cettadavastuni / na nirṇayaḥ saṃbhavati khapuṣpāṇāṃ kimucyate // 
nirṇaya eṣa evātra yadaśeṣamabhāvayan / yathāsthitaṃ yadācāraṃ pāṣāṇa iva tiṣṭhasi // 
jagatsaṃkalpamātrātma tatra te'rthayutaṃ kṣaṇāt / śāmyatyaśeṣeṇetyeva nirṇayaḥ sargavibhrame // 
sarge'nargala evāyaṃ brahmātmakatayākṣayaḥ / anyathā tu na sargo'yamasti nāsti ca santi vā // 
yeṣāṃ ca vidyate sargaḥ svapnapuṃsāmivāsatām / sa sargaḥ puruṣāste ca mṛgatṛṣṇāmbuvīcivat // 
asatāmeva sadbhāvamiva yeṣāmupeyuṣām / na vayaṃ nirṇayaṃ vidmo vandhyāputragirāmiva // 
paripūrṇārṇavaprakhyā kāpyapūrvaiva pūrṇatā / tajjñānāṃ draṣṭṛdṛśyāṃśadṛṣṭau na hi patanti te // 
acalā iva nirvātā dīpā iva samatviṣaḥ / sācārā vā nirācārāstiṣṭhanti svasthameva te // 
āpūrṇaikārṇavaprakhyā kāpyantaḥ pūrṇatoditā / antaḥśītalatā jñaptirjñasyāpūrvaiva lakṣyate // 
vāsanaiveha puruṣaḥ prekṣitā sā na vidyate / tāṃ ca na prekṣate kaścittataḥ saṃsāra āgataḥ // 
anālokanasiddhaṃ yattadālokānna vidyate / kṛṣṇādyanupalambho'tra dṛṣṭāntaḥ spaṣṭaceṣṭitaḥ // 
bhūtāni dehamāṃsādi taccāsadvibhramo jaḍaḥ / buddhyahaṃkāracetāṃsi tanmayānyeva netarat // 
bhūtādimayatāṃ tyaktvā buddhyahaṃkāracetasām / atyantaṃ sthitirabhyeti yadi tanmuktatoditā // 
cicchliṣṭā cetyaniṣṭhatvāttādṛśyevātra kāstitā / tasmātkeva kutaḥ kutra vāsanā kiṃsvarūpiṇī // 
yasya caiṣa bhramaḥ so'sanprekṣayāsanna lakṣyate / mṛgatṛṣṇāmbuvattena saṃsāraḥ kasya kaḥ kutaḥ // 
tadevaṃ tarhi tasya syāditi cittodayo hi yaḥ / punaḥ sa eva saṃsāravibhramaḥ saṃpravartate // 
tasmātsarvamanāśritya vyomavatsamupāsyatām / apunaḥsmaraṇaṃ śreya iha vismaraṇaṃ param // 
neha draṣṭā na bhoktāsti nā'stitā na ca nāstitā / yathāsthitamidaṃ śāntamekaṃ spandi sadābdhivat // 
sarvaṃ dṛśyaṃ jagadbrahma sadityavagate sphuṭam / jalaśoṣādivodeti bimbabimbikṣaye śivam // 
śāntatāvyavahāro vā rāgadveṣavivarjitaḥ / viśrāntasya pare tattve dṛśyate samadarśinaḥ // 
athavā śāntataivāsya nirvāṇasyāvaśiṣyate / nirvāsanaḥ kila muniḥ kathaṃ vyavaharatvasau // 
yāvattvasya na nirvāṇaṃ paripoṣamupāgatam / tāvadvyavaharatyastarāgadveṣabhayodayaḥ // 
vītarāgabhayakrodho nirvāṇaḥ śāntamānasaḥ / śilevāpyaśilībhūto munistiṣṭhati nityaśaḥ // 
kośe'sti padmabījasya yathā sarvābjinī tathā / ananyā svapnavibhrāntirātmanyasti na bāhyatā // 
bāhyatābhāvanādbāhyamātmaivātmatvabhāvanāt / bhavatīdaṃ pare tattve bhāvanaṃ tattadeva hi // 
yāntaḥ svapnādivibhrāntiḥ saiveyaṃ bāhyatoditā / manāgapyanyatā nātra dvibhāṇḍapayasoriva // 
sthairyāsthairye tathaivātra bhrāntimātramaye tate / ādhārādheyate te dve yathā jalataraṅgate // 
svapnādāvātmano'nyatvajñānādanyatvavedanam / ananyatāvabodhe tu tadananyanna codayi // 
kalanārahitaṃ śāntaṃ yadrūpaṃ paramātmanaḥ / bhavatyasau tattadbhāvādatadbhāvānna tadbhavet // 
svapnādijñānasaṃśāntau yadrūpaṃ śuddhamaiśvaram / na tadasti na tannāsti na vāggocarameva tat // 
ātyantikabhrāntilaye yukta evāvagacchati / svarūpaṃ nopadeśasya viṣayo viduṣo hi tat // 
śāntaṃ nirastabhayamānaviṣādalobhamohātmadehamananendriyacittajāḍyam / tyaktvāhamakṣayamapāstasamastabhedaṃ nirvāṇamekamajamāsitumeva yuktam // 
śrīvasiṣṭha uvāca / yadā citiḥ prasarati tadāhaṃtājagadbhramaḥ / asadevābhyudetīva spandādapi ca vāyutā // 
udito'pi na khedāya brahmarūpatvavedanāt / paramāya tvanarthāya jagacchabdārthabhāvanāt // 
rūpānubhavamādatte cakṣuḥprasaraṇādyathā / citiḥ prasaraṇāttadvajjagadvibhramamāsthitā // 
yāsau prasarati vyarthaṃ cetyābhāvānna sā satī / asatkathaṃ prasarati vandhyāputraḥ kva nṛtyati // 
ayaṃ tvanubhavādeva mudhaivānubhavansthitaḥ / asadevānanubhavansvayamarbhakayakṣavat // 
ahaṃbhāvo'pi duḥkhārthamahamityeva vedanāt / avedanānnāhamataḥ svāyatte bandhamuktate // 
taddhyānaṃ sa samādhirvā yadavedanamāsitam / ajaḍānāṃ jaḍamiva samaṃ śāntamanāmayam // 
dvaitādvaitasamudbhedairvākyasaṃdarbhavibhramaiḥ / mā viṣīdata duḥkhāya vibudhā abudhā iva // 
asadāśrayate duḥkhaṃ svapnavaddhanavāsanaḥ / rūpālokamanaskārānsaṃkalparacitāniva // 
duḥkhaṃ sadeva nāśnāti suptavattanuvāsanaḥ / rūpālokamanaskārānsaṃkalparahitāniva // 
atyantatanutāmetya vāsanaivaiti muktatām / deśakālakriyāyogātpadārthe bhāvanāmiva // 
atyantatanutāṃ yātā vāsanaivaiti muktatām / parāṇupariṇāmena khatāṃ khe'bhrādikā yathā // 
ahaṃbhāvanayā bodhe vāsanā ghanatānavā / vipaścitsaṃgamābhyāsātpāṇḍityamiva mūḍhatā // 
nāhamastīha madyuktyā niścayo'ntaḥ śamātmakaḥ / jīvato'jīvataścāsti rūḍhabodha iti smṛtaḥ // 
vāyau dvandvamivātredaṃ jagadādi ca bhāsate / ko'haṃ kathamidaṃ ceti vicāreṇaiva śāmyati // 
nāhamityeva nirvāṇaṃ kimetāvati mūḍhatā / satsaṃgamavicārābhyāmetadāśvavagamyate // 
kṣīyate tattvavitsaṅgādahamityeva bandhanam / ālokeneva timiraṃ divaseneva yāminī // 
ko'haṃ kathamidaṃ dṛśyaṃ ko jīvaḥ kiṃ ca jīvanam / iti tattvajñasaṃyogādyāvajjīvaṃ vicārayet // 
jīvitaṃ bhuvanaṃ bhāti tato'hamiti naśyati / tattvamekena tajjñārkasevanātsa niṣevyatām // 
yo yo bodhātiśayavāṃstaṃ taṃ pṛthagupāsva bho / saṃgame kathayodeti teṣāṃ vādapiśācikā // 
vādayakṣe'pyabhyudite bālasyeva vipaścitaḥ / yuktiyuktamalaṃ mukhyamudetyahamiti bhramaḥ // 
ataḥ pratyekamekānte prājñaḥ seveta paṇḍitam / ekīkṛtya taduktāṃstānarthānbuddhyā vicārayet // 
vicārayettaduktyarthaṃ buddhyā buddhivivṛddhaye / sarvasaṃkalpamuktaṃ yattatsattanmayatāṃ vrajet // 
vipaścitsaṃgamairbuddhiṃ nītvā paramatīkṣṇatām / ajñānalatikā saikā kaṇaśaḥ kriyatāmalam // 
eṣo'rthaḥ saṃbhavatyeva tenedaṃ kathayāmyaham / svānubhūtaṃ vayaṃ bālā nāsamañjasavādinaḥ // 
vyomno'mbuvāhādivijṛmbhayeva taraṅgabhaṃgyeva mahājalasya / na yujyate nāpi ca naśyatīha nāśodayau nirmananasya kiṃcit // 
idaṃ hi sarvaṃ mṛgatṛṣṇikāmbuvannirāmaye brahmaṇi śānta ātate / vicārite nāhamitīha vidyate kutaḥ kva kasmānmananādivibhramaḥ // 
śrīvasiṣṭha uvāca / svapauruṣeṇa svadhiyā satsaṃgamavikāsayā / yadi nā nīyate jñatvaṃ tadupāyo'sti netaraḥ // 
svaṃ kalpitaṃ kalpitaṃ ca pratikalpanayā svayā / tadevānyatvamādatte viṣatvamamṛtaṃ yathā // 
kalpanā cākalpanāntā muktatā yadakalpanam / etacca bhogasaṃtyāgapūrvaṃ sidhyati nānyathā // 
vacasā manasā cāntaḥ śabdārthāvavibhāvayan / ya āste vardhate tasya kalpanopaśamaḥ śanaiḥ // 
varjayitvāhamityeva nāvidyāstītarātmikā / śānte tvabhāvanādasminnānyo mokṣo'sti kaścana // 
ahaṃbhāvamathādehaṃ kiṃcicchrayasi naśyasi / jagadādirucistasmiṃstyakte śāmyasi sidhyasi // 
acetanādidaṃ sarvaṃ sadevāsadiva sthitam / śāntaṃ yasyopalasyeva namastasmai mahātmane // 
acetanādidaṃ sarvamupalasyeva śāmyati / śūnyākhyātaḥ parālīnacittasya cittvabhāvanāt // 
idamastvathavā māstu cetitaṃ duḥkhavṛddhaye / acetitaṃ sukhāyāntaracetanamacetanāt // 
dvau vyādhī dehino ghorāvayaṃ lokastathā paraḥ / yābhyāṃ ghorāṇi duḥkhāni bhuṅkte sarvairhi pīḍitaḥ // 
ihaloke yatante jñā vyādhau bhogairdurauṣadhaiḥ / ājīvitaṃ yathāśakti cikitsā nāparāmaye // 
paralokamahāvyādhau prayatante cikitsanam / śamasatsaṅgabodhākhyairamṛtaiḥ puruṣottamāḥ // 
paralokacikitsāyāṃ sāvadhānā bhavanti ye / mokṣamārgamahecchāyāṃ śamaśaktyā jayanti te // 
ihaiva narakavyādheścikitsāṃ na karoti yaḥ / gatvā nirauṣadhaṃ sthānaṃ sarujaḥ kiṃ kariṣyati // 
ihalokacikitsābhirjīvitaṃ yātu mā kṣayam / ātmajñānauṣadhairajñāḥ paralokaścikitsyatām // 
āyurvāyucalatpatralavāmbukaṇabhaṅguram / paralokamahāvyādhiryatnenāśu cikitsyatām // 
paralokamahāvyādhau yatnenāśu cikitsite / ihalokamayo vyādhiḥ svayamāśūpaśāmyati // 
saṃvinmātraṃ vidurjantuṃ tasya prasaraṇaṃ jagat / paramāṇūdare'pyasti tacchailaśatavistaram // 
yatsaṃvidaḥ prasaraṇaṃ rūpālokamanāṃsi tat / vyomanyevānubhūyante nātaḥ satyo jagadbhramaḥ // 
pralayeṣvapi dṛṣṭeṣu jagaddṛśyākhyavibhramaḥ / na naśyati na jāyeta bhrāntimātraikarūpiṇaḥ // 
bhogapaṅkārṇave magna ātmā nottāryate yadi / svapauruṣacamatkṛtyā tadupāyo'sti netaraḥ // 
ajitātmā jano mūḍho rūḍho bhogaikakardame / āpadāṃ pātratāmeti payasāmiva sāgaraḥ // 
jīvitasya yathā bālyaṃ dṛṣṭaṃ prāthamakalpikam / nirvāṇasya tathā bhogasaṃtyāgo rāgaśāntidaḥ // 
tajjñasya jīvitanadī sakallolāpyasaṃbhramā / samaṃ vahati saumyaiva citrasaṃstheva nīrasā // 
ajñajīvitanadyāstu rasanātyantabhīṣaṇāḥ / āvartā vṛttivikṣobhakallolāḥ sahavāhinaḥ // 
sargavargāḥ pravalganti saṃvitprasaraleśakāḥ / dvicandrabālavetālamṛgāmbusvapnamohavat // 
saṃvidvāritaraṅgaughā bhānti sargāḥ sahasraśaḥ / vicāritāstvasatyāste satyāstvanubhavabhramāt // 
jagantyākāśakośe'pi saṃvitprasaraṇabhramāt / santīvāpyanubhūyante na tu satyāni tāni tu // 
saṃvidvikāsapayaso budbudaḥ sargavibhramaḥ / ahamityādisadbhāvavikārākārarūpavān // 
saṃvinnirvāṇamajagatsaṃvidunmīlanaṃ jagat / nāntarna bāhyaṃ nāsatyaṃ na satyaṃ sarvameva tat // 
cidrūpamajamavyaktamekamavyayamīśvaraḥ / svatvabhāvatvarahitaṃ brahma śāntātmakhādapi // 
brahmaṇo niḥsvabhāvasya sargasaṃvedane svataḥ / spandane pavanasyeva kāraṇaṃ nopayujyate // 
svapnānubhavavadbhrāntirbrahmābdhau brahmavīcayaḥ / sargatā vastutastvatra na svapno na ca sargatā // 
ekameva nirābhāsamacittvamajaḍaṃ samam / na sannāsanna sadasadidamavyayamadvayam // 
yathāsthitasyaiva sato yasyāsaṃvedanātmakam / saṃvitpraśamanaṃ jātaṃ tamāhurmunisattamam // 
sato'pi mṛnmayasyeva yasyāsaṃvedanātmakam / sāhaṃ jagadvigalitaṃ tamāhurmunisattamam // 
yathā śāmyatyasaṃkalpātsaṃkalpanagaraṃ tathā / vedanotthaṃ jagadahaṃ citi śāmyatyavedanāt // 
svabhāvavarjaṃ śabdārthāḥ sarva eva sahetukāḥ / svabhāvasya tu yo heturmuktistadanubhāvanam // 
na kasyacitpadārthasya svabhāvo'stīha kaścana / mahācidambudravatāḥ sarvā evānubhūtayaḥ // 
mahācidanilaspandā etā evānubhūtayaḥ / etāstā brahmagaganaśūnyatā iti budhyatām // 
vātaspandāvivābhinnau brahmasargau vibhinnatā / tayostvasatyā svabhrāntau svapne svamaraṇopamā // 
bhrāntistu tāvattattvārthavicāro yāvadasphuṭaḥ / vicāre tu sphuṭe bhrāntirbrahmatāmeva gacchati // 
bhrāntistvasatyā vastveva prekṣayāto na labhyate / śaśaśrṛṅgavadatyacchamato brahmaiva śiṣyate // 
anādimadhyāntamanantamacchaṃ samaṃ śivaṃ śāśvatamekameva / sarvāṃ jarāmohavikārabhārabhrāntiṃ vimucyāmbarabhāvamehi // 
śrīvasiṣṭha uvāca / prāpteṣu sukhaduḥkheṣu yo naśyati sa naśyati / yo na naśyatyanāśo'sāvalaṃ śāstropadeśanaiḥ // 
yasya cecchodayastasya santyavaśyaṃ sukhādayaḥ / te cetsamyakcikitsyante pūrvamicchaiva mucyatām // 
ahaṃ jagadidaṃ bhrāntirnāstyeva parame pade / idaṃ śāntamanālambaṃ sarvaṃ nirvāṇamavyayam // 
ahaṃ brahma jagacceti śabdasaṃbhramavibhramaḥ / sarvasmiñchānta ākāśe kena nāmopakalpitaḥ // 
nehāstyahaṃ na ca jaganna ca brahmādiśabdakāḥ / śāntasyaikasya sarvatvātkartā bhokteha kaḥ kutaḥ // 
upadeśyātiśāyitvātsarvāpahnava eva ca / kṛto'yaṃ sa ca satyātmā ta evāhaṃ viśiṣyate // 
agrasthasiddhasaṃcāro jñāyate nāpi dāruṇaḥ / yathaikapārśvasaṃsuptanaraḥ svapnābhragarjitam // 
jñaptau nāsti yatastena siddhācāro na lakṣyate / svabhāva iti sarveṇa jñaptistho hyanubhūyate // 
jñaptirapyātmabhūtaiva sarvaṃ bhāti hi tanmayam / tasmātsāhaṃ jagatsarvamabhinnaṃ paramātmanaḥ // 
jñaptirjagattayā bhāti saṃkalpasvapnayoriva / anānāvayavodeti jalamūrmitayā yathā // 
ekātmaivodaye jñapternānātāmiva cāgataḥ / ajñānātsa tvavastutvātprekṣito nopalabhyate // 
yathā svāvayavāneva sarvānavayavī bhavet / nityānavayavaṃ śāntaṃ brahmaivedaṃ tathā jagat // 
bhāṇḍalakṣāṇi dhatte'ntaścidrūpakanakeṣṭikā / yadeva sā cetayate jagadādīva vetti tat // 
brahmaiva kacatīvedaṃ sattayācchajagattayā / cidrūpatvāddravātmatvāttaraṅgāditayābdhivat // 
yadyaccetayate'ntastu jagadādīva paśyati / arūpamapi rūpaṃ svaṃ yanna cetayate na tat // 
cetanācetanatvoktī tasyeśatvātsvadehage / upadeśārthamevokte na sadviṣayamarthataḥ // 
na jagatsanna caivāsadbhāsate cetanācciti / acetanānna kacati ka ivārthagraho'tra naḥ // 
acetanaṃ cetanaṃ ca spandāspandavadātmanaḥ / svāyatte na kadarthasthe svasthapāṣāṇavatsthite // 
yasyekṣitasya no sattā nādhāro na ca kāraṇam / so'hamityeva yo yakṣo na jāne kuta utthitaḥ // 
yasyāhamiti yakṣasya sattaivāsti na satyataḥ / aho nu citraṃ teneme bhavanto vivaśīkṛtāḥ // 
kākatālīyavadbhrāntamahaṃ brahmaṇi bhāsate / svameva rūpaṃ dṛgbhrāntau keśoṇḍrakamivāmbare // 
brahmaivāhaṃ jagaccātra kuto nāśasamudbhavau / ato harṣaviṣādānāṃ kiṃtveva kathamāspadam // 
sarveśvaratvādīśasya vibhātīdaṃ pracetitam / acetitaṃ ca no bhāti tenācetitamastu te // 
kākatālīyavaccittvājjagato bhāti brahma kham / svapnasaṃkalpapuravattattasmādbhidyate katham // 
yathormyādi jale vṛkṣe yathā vā śālabhañjikā / yathā ghaṭādayo bhūmau tathā brahmaṇi sargatā // 
anākṛtāvasaṃsthāne svacche yadanubhūyate / tattadevāta uditaṃ kiṃnāmāhaṃ jaganti kim // 
marutaḥ spandavaicitryaṃ sattayaiva yathā tathā / brahmaṇo niḥsvabhāvasya jagadādyahamādi ca // 
yathābhre lakṣyate vṛkṣagajavājimṛgāditā / asanniveśākṛtini sargāhante tathāpare // 
sargo'vayavavadbhāti sarva eva pare śive / evaṃ tadupamāṃ viddhi kāryakāraṇavadyathā // 
antaḥśāntamanāyāsamanupādhi gatabhramam / jagatyasaṃbhavādeva vyomavatsamamāsyatām // 
na bhavanto na ca vayaṃ na jaganti na khādayaḥ / santi śāntamaśeṣeṇa brahmedaṃ nirbharaṃ sthitam // 
aśeṣeṣvaviśeṣeṣu śāntāśeṣaviśeṣatā / satyā saivāhamityāśu tyaktvā mokṣāya bhāvyatām // 
vedanaṃ bandhanaṃ viddhi viddhi mokṣamavedanam / yathāsthitaṃ yathācāraṃ bhava śāntamavedanam // 
draṣṭā na dṛśyatāṃ yāti citirnāyāti cetyatām / cetyābhāvādajagati kaḥ kiṃ cetayate katham // 
draṣṭṛdṛśyadaśābhāvājjāgratyeva suṣuptivat / śaradākāśakośābhamasattopamamāsyatām // 
tathaikabrahmacidrūpe pavanaspandane yathā / atrācidbodhatā sargo mokṣo brahmaikabodhatā // 
citspando brahmamaruto yatra sarga iti smṛtaḥ / nātra citspandanaṃ yatsyānnirvāṇaṃ tadudāhṛtam // 
bījamantaryathā vetti svarūpaṃ pallavādikam / tathā mahācidantasthaṃ svarūpaṃ vetti sargatām // 
patrādivedanādbījaṃ yathā patrādi tiṣṭhati / parā citsargasaṃvittistathā bhavati sargatā // 
yathā bhāvavikārābhāścitparāḥ sargatāstathā / sarve bījāni dṛṣṭāntāstadrūpā eva tanmayāḥ // 
nirvikāraparabrahmamayaṃ sarvamidaṃ jagat / nirvikāramanādyantamevaṃ viddhi nirāmayam // 
nijasaṃkalpamātrātmā nijasaṃkalpanātkṣayī / dvaitādvaitavikāro'yaṃ saṃkalpanagaraṃ yathā // 
śūnyatvākāśayorbhedo yādṛśo'vagatastvayā / bhedaṃ nirātmakaṃ viddhi tādṛśaṃ brahmasargayoḥ // 
madvācidrūpiṇī śāntā yā sattā brahmaṇaḥ purā / svataḥ seyamahaṃtvaṃ ca mānavo'smītyabodhataḥ // 
brahmaṇyasmiñjagadrūpe na kiṃcidapi jāyate / jātamapyatha naṣṭaṃ ca na naśyatyambuvīcivat // 
padārthabrahmarūpeṇa brahmaivātmani tiṣṭhati / avayavīvāvayave khe khaṃ vārīva vāriṇi // 
nimeṣādardhabhāgena deśāddeśāntarasthitau / yadrūpaṃ saṃvido madhye sa svabhāva upāsyatām // 
saṃkṣubdhamakṣubdhamiti dvirūpaṃ saṃvitsvarūpaṃ pravadanti santaḥ / śreyaḥ paraṃ yena samīhase tvaṃ tadekaniṣṭho bhava mā'matirbhūḥ // 
śrīvasiṣṭha uvāca / deśāddeśāntaraṃ dūraṃ prāptāyāḥ saṃvidaḥ kṣaṇāt / yadrūpamamalaṃ madhye paraṃ tadrūmātmanaḥ // 
gacchanśrṛṇvanspṛśañjighrannunmiṣannimiṣanhasan / nūnaṃ nirāmayatvāya nityametanmayo bhava // 
tata eva nirābhāsātsatyānnirvāsanaiṣaṇāt / yathāsthitaṃ yathācāramacalā'maraśailavat // 
etadrūpamavidyāyāḥ prekṣitā yanna labhyate / prekṣitā labhyate cetsā tadvidyaiva parābhavat // 
avidyāsaṃbhavāccetyacittve saṃbhavataḥ kva kim / cetyate kathamevāntaḥ śāntireva baloditā // 
satyaṃ brahma jagaccaikaṃ sthitamekamanekavat / sarvaṃ vā'sarvavadbhāti śuddhaṃ cāśuddhavattatam // 
aśūnyaṃ śūnyamiva ca śūnyaṃ vā'śūnyavatsphuṭam / sphāramasphāramiva tadasphāraṃ sphārasannibham // 
avikāraṃ vikārīva samaṃ śāntamaśāntavat / sadevāsadivādṛśyaṃ tadevātadivoditam // 
avibhāgaṃ vibhāgīva nirjāḍyaṃ jaḍavadgatam / acetyaṃ cetyabhāvīva niraṃśaṃ sāṃśaśobhanam // 
anahaṃ so'hamiva tadanāśamiva nāśavat / akalaṅkaṃ kalaṅkīva nirvedyaṃ vedyavāhivat // 
āloki dhvāntaghanavannavavacca purātanam / paramāṇorapi tanu garbhīkṛtajagadgaṇam // 
sarvātmakamapi tyaktadṛṣṭaṃ kaṣṭena bhūyasā / ajālamapi jālāḍhyaṃ cāśeṣavadanekadhā // 
nirmāyamapi māyāṃśumaṇḍalāmalabhāskaram / brahma viddhi vidāṃnāthamapāmiva mahodadhim // 
jagadratnamahākośaṃ tulāyāṃ tūlakāllaghu / māyāmarīciśaśinamapi nekṣaṇagocaram // 
anantamapi niṣpāraṃ na ca kvacidapi sthitam / ākāśe vanavinyāsanaganirmāṇatatparam // 
aṇīyasāmaṇīyāṃsaṃ sthaviṣṭhaṃ ca sthavīyasām / garīyasāṃ gariṣṭhaṃ ca śreṣṭhaṃ ca śreyasāmapi // 
akartṛkarmakaraṇamakāraṇamakārakam / antaḥśūnyatayaivaitaccirāya paripūritam // 
jagatsamudgakamapi nityaṃ śūnyamaraṇyavat / anantaśailakaṭhinamapyākāśalavānmṛdu // 
pratyekaṃ pratyahaṃ prāyaḥ purāṇaṃ pelavaṃ navam / ālokamandhakārābhaṃ tamastvālokamātatam // 
pratyakṣamapi durlakṣyaṃ parokṣamapi cāgragam / cidrūpameva ca jaḍaṃ jaḍameva cidātmakam // 
ahamevānahaṃbhāvamanahaṃ vā'hameva ca / anyadeva tadevāhamahamevānyadeva tat // 
asya pūrṇārṇavasyāntarime tribhuvanormayaḥ / sphuranta iva tiṣṭhanti svabhāvadravatātmakāḥ // 
bibharti sarvamaṅgasthaṃ tuṣāramiva śuklatām / bhāti sarvastvanenaiva tuṣāreṇeva śuklatā // 
adeśakālāvayavo'pyeṣa devo divāniśam / asajjagattanotīva yathā vāritaraṅgakam // 
etasminvikasantīmā vipulākāśakānane / jagajjaraṭhamañjaryaḥ prasaratpatrapañcakāḥ // 
eṣa svapratibimbasya svayamālokanecchayā / atyantanirmalākāraḥ svayaṃ mukuratāṃ gataḥ // 
vyomavṛkṣaphalasyāsya svecchāvayava ujjvalā / sargopalambha udyacca camatkurvanti saṃvidi // 
antasthena bahiṣṭhena nānānānātayātmani / eṣa so'ntarbahirbhāti bhāvābhāvavibhāvayā // 
etadrūpā padārthaśrīretasminnetadicchayā / camatkarotyetadarthaṃ jihveva svāsyakoṭare // 
asyāmbhaso dravatvaṃ yattadidaṃ jagaducyate / saṃvitsyādūpalambhāṅgaṃ bhuvanāvartavṛttimat // 
śāmyatyatra padārthaśrīḥ sarvāsāmeva bhāsvati / etasmādeva codeti svāloka iva tejasaḥ // 
idameva jagatsarvaṃ śuklatvaṃ tuhine yathā / ata etāḥ pravartante vida indorivāṃśavaḥ // 
etasmādraṅgato'naṅgājjagaccitramidaṃ sthitam / viddhyabhāvavikārādiśāntametanmayaṃ tatam // 
asmādvanataroretāḥ svarūḍhā gaganāṅgaṇe / dṛśyaśākhāḥ pravartante jagajjālagulucchakāḥ // 
vyayodayavatī nūnamatra dṛśyataraṅgiṇī / nānātānantakusumā vahatyavicalācale // 
asminvyomātmake raṅge bhuvanābhinayabhramaiḥ / mṛtyatyaviratārambhaṃ vārairniyatinartakī // 
jagatkoṭimahākalpakalponmeṣanimeṣaṇaḥ / vitāne nāṭyate bhūyo janyate kālabālakaḥ // 
udyatsvapi jagatsveṣa śāntamevāvatiṣṭhate / aniccha eva mukuraḥ pratibimbaśateṣviva // 
bhūtānāṃ vartamānānāṃ sargāṇāṃ saṃbhaviṣyatām / eṣo'kāraṇakaṃ bījaṃ sargāṇāmiva kāraṇam // 
asyonmeṣo jagallakṣmīrnimeṣaḥ pralayāgamaḥ / anunmeṣanimeṣo'sāvātmanyevāvatiṣṭhate // 
udyantyamūni subahūni mahāmahānti sargāgamapralayajanmadaśā jaganti / sarvāṇi tānyayamapārasvarūpa eva praspandanāni marudeva yathāsva śāntam // 
śrīvasiṣṭha uvāca / camatkurvantyathānarthā āvartā iva vāriṇi / ekasvabhāvāḥ sakalā yathā vāritaraṅgakāḥ // 
sarvasyaivāsya viśvasya nirjñeyajñeyarūpiṇī / paramākāśatārūpaṃ paropaśamasaṃśrayā // 
bālacintā purovyomni na kiṃcidapi me yathā / tathedaṃ tattvato viśvaṃ satyaṃ tu śiśucetasi // 
arūpālokamananaṃ śilāputrakasainyavat / rūpālokamanaskārā bhānti kevātra viśvatā // 
rūpālokamanaskārā sāraścinmātratāṃ vinā / na labhyate'sāvaparaṃ vyomevātra kva viśvatā // 
vido vittvaṃ jagadbhrāntiravittvaṃ tu na vibhramaḥ / vittvāvittve tvadāyatte cittācitte yathā tava // 
paramākāśarūpatvāccidvyomno vitatākṛteḥ / na svabhāvaviparyāsaḥ kaścitsaṃbhavati kvacit // 
tanmayasyāsya viśvasya na svabhāvavikāritā / vidyate prekṣyamāṇāpi kimu sāsya bhaviṣyati // 
sarvaṃ cidvyoma caivedaṃ na sattvamahamityapi / vikārādyasti na jñaptāvajñaptiṃ na labhetkvacit // 
sarvaṃ śāntaṃ śivaṃ śuddhaṃ tvamahaṃtādivibhramam / na kiṃcidapi paśyāmi vyomajaṃ kānanaṃ yathā // 
saṃvidākāśaśūnyatvaṃ yattadviddhi vaco mama / idaṃ tvatsaṃvidākāśe svayamātmani tiṣṭhati // 
padamāhuḥ paraṃ sadyadanicchodayamāsitam / pāṣāṇapuruṣasyeva citrasthasyeva cāsanam // 
sa viśrāntamanā maunī yasya prakṛtakarmasu / spando dārunarasyeva vigatecchamanākulam // 
antaḥśūnyaṃ bahiḥśūnyaṃ virasaṃ gatavāsanam / jagadveṇoriva jñasya jīvato bhāti jīvanam // 
yasya na svadate dṛśyamadṛśyaṃ svadate hṛdi / sabāhyābhyantaraṃ śāntaḥ sa vitīrṇo bhavārṇavāt // 
ucyantāṃ śabdajālāni vaṃśavadgatavāsanam / rasenānaṅgalagnena prakṛtānanyacodanaiḥ // 
spṛśyantāṃ sparśanīyāni yathāprāptānyavāsanam / kūṭāgāravadakṣubdhamanicchamamanodayam // 
svādyantāṃ rasajālāni vigatecchābhayaiṣaṇam / aparāgābhilaṣaṇaṃ yathāprāptāni darvivat // 
dṛśyantāṃ rūpajālāni punaḥ prāptānyavāsanam / arasaṃ nirmanomānamagarvaṃ citranetravat // 
jighryantāṃ gandhapuṣpāṇi vigatecchamavāsanam / spandabandhopalagnāni tyāgāya vanavātavat // 
iti cedvirasatvena bodhayitvā cikitsitāḥ / na bhogarogāstadvacca śāntyai nāsti kathaiva ca // 
yaḥ svādayanbhogaviṣaṃ ratimeti dine dine / so'gnau svamūrti jvalite kakṣamakṣayamujjhati // 
niricchatvaṃ samādhānamāhurāgamabhūṣaṇāḥ / yathā śāmyenmano'nicchaṃ nopadeśaśataistathā // 
icchodayo yathā duḥkhamicchāśāntiryathā sukham / tathā na narake nāpi brahmaloke'nubhūyate // 
icchāmātraṃ viduścittaṃ tacchāntirmokṣa ucyate / etāvantyeva śāstrāṇi tapāṃsi niyamā yamāḥ // 
yāvatī yāvatī jantoricchodeti yathā yathā / tāvatī tāvatī duḥkhabījamuṣṭiḥ prarohati // 
yathā yathecchā tanutāṃ yāti jantorvivekataḥ / tathā tathopaśāmyanti duḥkhacintāviṣūcikāḥ // 
yathā yathecchā ghanatāṃ yāti lokasya rāgataḥ / tathā tathā vivardhante duḥkhacintāviṣormayaḥ // 
icchā cikitsyate vyādhirna svayatnauṣadhena cet / tadatra balavanmanye vidyate nauṣadhāntaram // 
icchopaśamanaṃ kartuṃ yadi kṛtsnaṃ na śakyate / svalpamapyanugantavyaṃ mārgastho nāvasīdati // 
yastvicchātānave yatnaṃ na karoti narādhamaḥ / so'ndhakūpe svamātmānaṃ dinānudinamujjhati // 
duḥkhaprasavaśālinyā bījamicchaiva saṃsṛteḥ / samyagjñānāgnidagdhā sā na bhūyaḥ parirohati // 
icchāmātraṃ hi saṃsāro nirvāṇaṃ tadavedanam / icchānutpādane yatnaḥ kriyatāṃ kiṃ vṛthābhramaiḥ // 
śāstropadeśaguravaḥ prekṣyante kimanarthakam / kimicchānanusaṃdhānasamādhirnādhigamyate // 
yasyecchānanusaṃdhānamātre duḥsādhyatā mateḥ / gurūpadeśaśāstrādi tasya nūnaṃ nirarthakam // 
icchāviṣavikāriṇyāmanta eva nṛṇāmalam / duḥkhaprasarakāriṇyā hariṇyā janma jaṅgale // 
na bālīkriyate tvīṣadātmajñānāya cedasau / icchopaśāntiḥ kriyatāṃ tayālaṃ tadavāpyate // 
niricchataiva nirvāṇaṃ secchataiva hi bandhanam / yathāśakti jayedicchāṃ kimetāvati duṣkaram // 
jarāmaraṇajanmādi karañjakhadirāvaleḥ / bījamicchā sadaivāntardahyatāṃ śamavahninā // 
yato yato niricchatvaṃ muktataiva tatastataḥ / yāvadgati yathāprāṇaṃ hanyādicchāṃ samutthitām // 
yato yataśca secchatvaṃ bandhapāśāstatastataḥ / puṇyapāpamayā duḥkharāśayo vitatārtayaḥ // 
icchānirāsarahite gate sādhoḥ kṣaṇe'pi ca / dasyubhirmuṣitasyeva yuktamākrandituṃ ciram // 
yathā yathāsya puṃso'ntaricchā samupaśāmyati / tathā tathāsya kalyāṇaṃ mokṣāya parivardhate // 
ātmano nirvivekasya yadicchāparipūraṇam / saṃsāraviṣavṛkṣasya tadeva pariṣecanam // 
hṛdvṛkṣajāḥ svasukhaduḥkhakubījakośau vairādivāśrayakṛtādaśubhācchubhācca / āsādya duṣkṛtakṛśānuśikhāḥ śitāntā icchāśchamacchamiti puṃspaśumādahanti // 
śrīvasiṣṭha uvāca / icchāviṣavikārasya viyogaṃ yoganāmakam / śāntaye śrṛṇu bhūyo'pi pūrvamuktamapi sphuṭam // 
ātmano vyatiriktaṃ cedvidyate tadihecchayā / iṣyatāmasati tvetatsvātmānyatvaṃ kimiṣyate // 
nirbhāgāvayavā sūkṣmā vyomnaḥ śūnyataraiva cit / saivāhaṃjagadākārā satī kiṃ tattayeṣyate // 
sā vyomarūpā vyomaiva vyomātmavedyavedikā / vyomātmajagadābhāsamatrecchāviṣayo'sti kaḥ // 
grāhyagrāhakasaṃbandhaḥ kutaściditi tanna naḥ / vidyate'sau praśāntānāṃ yeṣāmasti na vedmi tān // 
grāhyagrāhakasaṃbandhaḥ svaniṣṭho'pi na labhyate / asatastu kathaṃ lābhaḥ kena labdho'sitaḥ śaśī // 
eṣaiva grāhakādīnāṃ sattā yannātmaniṣṭhatā / svabhāvāvekṣayā satyā na jāne kva prayānti te // 
eṣa eva svabhāvo yaddṛṣṭṛdṛśyakṣayo'khilaḥ / jñātvā'satyā vinirvāṇamahaṃtātmani gacchati // 
nirvāṇe nāsti dṛśyādi dṛśyādau nāsti nirvṛtiḥ / mitho'nayoranubhavo na cchāyātapayoriva // 
ubhe ete mitho'satye asatye ca na nirvṛtiḥ / yato nirvāṇamajaramaduḥkhamanubhūyate // 
bhramabhūtaṃ ca dṛśyādi nityaṃ nātra sukhapradam / asacca tadbhāvyatāṃ mā nirvāṇe sthīyatāmaje // 
śuktikārūpyasadṛśaṃ prekṣitaṃ yanna labhyate / arthakāryapi tannāsti kimatrāpahnavena ca // 
tatsadbhāvānmahadduḥkhamasadbhāvānmahatsukham / abhāvaḥ sopapattistu dṛḍhatāṃ yāti bhāvanāt // 
tatkimātmani bandhāya vidagdhaṃ na mudhādhamāḥ / spaṣṭa evopacayādervastunyastamitā'pade // 
kāryakāraṇabhāvādi brahmaiva sakalaṃ yadā / tadā tu brahmatā hyasminsaṃvinmātrātmake tate // 
mārgayanti prabodhāya tairmṛgairalamastu naḥ / vyomarūpe kilaikasminsarvātmani tate sati // 
kāryakāraṇatāḍhyānāmuktīnāmeva kaḥ kramaḥ / yo hetuḥ spandane vāyordravatve salilasya ca // 
śūnyatve nabhasaḥ saumya sargāditve cidātmanaḥ / kāryakāraṇabhāvādi brahmaiva sakalaṃ yadā // 
tadā brahmaṇi sargāṇāṃ kāraṇārthā vilajjatā / na duḥkhamasti na sukhaṃ śāntaṃ śivamayaṃ jagat // 
nāsti cinmātratānyatvamata icchodayaḥ kutaḥ / mṛddehayodhasenāyāṃ na mṛnmātretaradyathā // 
na sajjagadahaṃtādau dṛśye brahmetarattathā / śrīrāma uvāca / evaṃ cettadudetvicchā mā vodetu munīśvara // 
sā tu brahmaiva ko'rthaḥ syādasyā vidhiniṣedhane / śrīvasiṣṭha uvāca / jñātāyāṃ saṃprabuddhāyāmicchā brahmaiva netarat // 
yathā saṃbuddhavānrāma tatsatyaṃ kiṃ tvidaṃ śrṛṇu / yadā yadā jñatodeti śāmyatīcchā tadā tadā // 
vastusvabhāvādudayatyāditye yāminī yathā / śāmyatyeva na tūdeti jñaptāvicchādi tattathā // 
yathā yathodayo jñapterdvaitaśāntistathā tathā / vāsanāvilayaścaiva kathamicchodayo bhavet // 
tasyā vidyopaśānteyaṃ nirmalā muktatoditā / aśeṣadṛśyavairasyādyasyecchodeti na kvacit // 
viraktatāsya no dṛśye nodetyatrāsya raktatā / kevalaṃ draṣṭṛdṛśyaśrīḥ svadate na svabhāvataḥ // 
kākatālīyayogena parapreraṇayānayā / yadi kiṃcitkadācicca samyagicchati vā na vā // 
tadasya secchā necchā vā brahmaivātra na saṃśayaḥ / icchā na jāyate jñasyāvaśyamevānu vā navā // 
jñatā ceduditā jantostadicchāsyopaśāmyati / naitayoḥ sthitirekatra prakāśatamasoriva // 
pratiṣedhavidhīnāṃ tu tajjño na viṣayaḥ kvacit / śāntasarvaiṣaṇecchasya ko'sya kiṃ vakti kiṃkṛte // 
etadeva jñatācihnaṃ yadicchāsvatitānavam / hlādanaṃ sarvalokānāmathānubhava eva vā // 
dṛśyaṃ virasatāṃ yātaṃ yadā na svadate kvacit / tadā necchā prasarati tadaiva ca vimuktatā // 
bodhādanaikyamadvaitaṃ yaḥ śāntamavatiṣṭhate / icchānicchādayaḥ sarve bhāvāstasya śivātmakāḥ // 
bodhādastamitadvaitamadvaitaikyavivarjitam / yaḥ svaccho vigatavyagraḥ śānta ātmanyavasthitaḥ // 
naiva tasya kṛtenārtho nākṛteneha kaścana / na cāsya sarvabhūteṣu kaścidarthavyapāśrayaḥ // 
nānicchayā necchayātha na satā nāsatā sadā / naivātmanā na cānyena naitairmaraṇajīvitaiḥ // 
icchā ca tasya nodeti nirvāṇasya prabodhinaḥ / yadi codeti tasyecchā brahma śāśvatameva sā // 
na duḥkhamasti na sukhaṃ śāntaṃ śivamajaṃ jagat / iti yo'ntaḥ śilevāste taṃ prabuddhaṃ vidurbudhāḥ // 
duḥkhaṃ sukhaṃ bhāvanayā kurvanviṣamivāmṛtam / iti niścitya dhīrātmā prabuddha iti kathyate // 
tatsthitaṃ vyomani vyoma śānte śāntaṃ śive śivam / śūnye śūnyaṃ sati ca sadyadbrahmaṇi jagatsthitam // 
asaṃvedanasaṃvitkhe tate'viśvamiti sthite / saumye samasame śānte śive'haṃtābhramaḥ kṣayī // 
yadidaṃ dṛśyate kiṃcijjagatsthāvarajaṅgamam / tatsarvaṃ śāntamākāśaṃ paracintāpuropamam // 
paracintāpuromadhye gatavighnaṃ gamāgamau / yathāntastava śūnyatvāttathaivāsmiñjagadbhrame // 
abdhidyūrvīnadīśailaśobhāśūnyatarātmani / jṛmbhate draṣṭṛkaraṇaṃ mṛgatṛṣṇāmbuvīcivat // 
svapnanirmāṇapuravadvālavetālatālavat / yadidaṃ dṛśyate tatra kiṃ kilāsatyatetarat // 
asatyamevāhamiti bhāsate satyameva ca / bhrāntibhājaṃ vinaiveyaṃ bhrāntiḥ sphurati sā satī // 
na sannāsanna sadasatkimapīdamatīndriyam / avācyaṃ jagadityeva bhātyavakṣubhitaṃ khavat // 
ihecchānicchate jñasya śāmyatāṃ yadalaṃ same / tathāpi śreyase manye nanvanicchodayaṃ sphuṭam // 
ahaṃ jagaditi jñaptiḥ khe khasyeveyamāsthitā / cidātmano yathā vāyoḥ spando nātrāsti kāraṇaṃ // 
citaścetyonmukhatvaṃ yattaccittaṃ saiva saṃsṛtiḥ / secchā tanmuktatā muktiryuktiṃ jñātveti śāmyatām // 
icchā bhavatvanicchā vā sargo vā pralayo'thavā / kṣatirna kasyacitkācinna ca kiṃcidihāsti hi // 
icchānicche sadasatī bhāvābhāvau sukhāsukhe / ityatra kalanā vyomni saṃbhavanti na kāścana // 
icchānāṃ tānavaṃ yasya dinānudinamāgatam / vivekaśamatṛptasya tamāhurmokṣabhāginam // 
icchākṣurikayā viddhe hṛdi śūlaṃ pravartate / jayanti yatra naitāni maṇimantrauṣadhāni ca // 
yānkāryakaraṇavyūhānkṛtavānpūrvameva tān / saṃprekṣayā na paśyāmi mithyābhramabharādṛte // 
bhramabhūtena kurmaścedvyavahāramavastunā / tatkasmātparacittādriḥ kambalatvaṃ na nīyate // 
asatā vyavahāraścetprekṣāmātravināśinā / kriyate śaśaśṛṅgeṇa tatkathaṃ chādyate na kham // 
ahabhāvāccidākāśo jāḍyātiśayataḥ kṣaṇāt / pāṣāṇatāṃ jalamiva manastvādyāti dehatām // 
cittvādanubhavatyetāmasatyāmeva dehitām / avinaṣṭaiva cicchaktiḥ svapne svamaraṇaṃ yathā // 
vyomnyasatyamavastutvātsatyaṃ cānubhavādyathā / nīlatvaṃ tadvadīśe'sminsargo nāsanna sanmayaḥ // 
yathā śūnyatvanabhasoryathā spandanabhasvatoḥ / bhedo nāsti tathā sargabrahmaṇorekarūpayoḥ // 
neha saṃjāyate kiṃcijjagadādi na naśyati / svapno nidrāgatasyeva kevalaṃ pratibhāsate // 
avidyamāne pṛthvyādau pratibhāmātrarūpiṇi / sarge ka iva saṃrambhastyāgādānaiścidambare // 
na dehaḥ pratibhāto'sti pṛthvyādikāraṇānvitaḥ / kevalaṃ brahmacinmātramevātmanyeva saṃsthitam // 
buddhyādeḥ kāraṇatvaṃ ca dvaitaikyāsaṃbhavānna sat / anenedaṃ kriyata ityasyārthaṃ yāti saṃbhavāt // 
aheturakramaṃ bhāti citi kalpakriyāgaṇaḥ / kṣaṇenaiva yathā svapne mṛtijanmādi satvarāḥ // 
khameva pṛthvī khaṃ śailāḥ khameva dṛḍhabhittayaḥ / khameva lokāḥ spandaḥ khaṃ sargasaṃvedanaṃ citeḥ // 
vyomabhittau jagaccitraṃ cidraṅgamayamātatam / nodeti nāstamāyāti na śāmyati na tāmyati // 
cidvāriṇi jagattuṅgataraṅgadravarūpiṇi / kiṃ nu vā kathamutpannaṃ kiṃ śāntaṃ ca kadā katham // 
śānte mahācidākāśe jagacchūnyatvaśālini / cetyāsaṃbhavataḥ santi nodayāstamayau kutaḥ // 
parvatā gaganāyante gaganaṃ parvatāyate / saṃvedanaprayogeṇa brahmaṇaḥ sargatā sthitau // 
saṃviccūrṇaprayogeṇa nimeṣārdhena yoginaḥ / kurvanti jagadākāśamākāśaṃ trijaganti ca // 
siddhasaṃkalpanagarāṇyasaṃkhyāni yathāmbare / tathā sargasahasrāṇi santi tāni tu cinnabhaḥ // 
mahārṇave yathāvartā anyonyamapi miśritāḥ / pṛthagevāvatiṣṭhante payaso'nye ca naiva te // 
mahāciti mahāsargā anyonyamapi miśritāḥ / pṛthagevāvatiṣṭhante vyatiriktā na te tataḥ // 
sargātsargāntarāloke yā prabuddhasya yoginaḥ / siddhalokāntare prāptiḥ saiveti vibudhoktayaḥ // 
avināśini bhūtāni sthitāni parame śive / vyomnīva śūnyatollāsāḥ sargavargā nirargalam // 
paramārthanijāmodāḥ sahajāḥ sargavibhramāḥ / nodyanti nopaśāmyanti lekhā iva śilodare // 
anyonyaṃ kusumāmodā militā apyamīlitāḥ / vyomarūpāstathā sargā anyonyaṃ siddhabhūmayaḥ // 
saṃkalpākāśarūpatvātsarvānubhavavatsthiteḥ / tanusaṃkalpamohānāṃ satyāśca mananoktayaḥ // 
na jñānavāditā satyā na bāhyānarthavāditā / yathāvedanametāni vedanāni phalanti vaḥ // 
citi cittvaṃ yadastyantarjagadityeva bhāvite / bhedo dravatvapayasoriva nātropapadyate // 
kālo jaganti bhuvanānyahamakṣavargastvaṃ tāni tatra ca tatheti ca sarvamekam / cidvyoma śāntamajamavyayamīśvarātma rāgādayaḥ khalu na kecana saṃbhavanti // 
śrīvasiṣṭha uvāca / citpaśyati jaganmithyā svavedanavibodhitā / vyomni māyāñjanāsiktā dṛgivācalatāntaram // 
brahmasargaścittasargo dvāvetau sadṛśau matau / paramārthasvarūpatvādakṣubdhatvātsadaiva ca // 
jñānarūpatayābāhyaṃ bāhyaṃ cānubhavāttathā / satyarūpamataḥ satyāṃ viddhi bāhyārtharūpatām // 
bāhyārthavādavijñānavādayoraikyameva naḥ / vedanātmaikarūpatvātsarvadā sadasaṃsthiteḥ // 
akṣubdhakhānilālokajalabhūśāntiśālinī / tatā śūnyā mahārambhā brahmasattaiva sarvataḥ // 
tasmai sarvaṃ tataḥ sarvaṃ tatsarvaṃ sarvataśca tat / tacca sarvamayaṃ nityaṃ tasmai sarvātmane namaḥ // 
cinmayatvādyadā cetyameti draṣṭṛcitaikatām / tadā dṛśyāṅgayaivaitaccetyate nānyathā citā // 
yadā cinmātrameveyaṃ draṣṭṛdarśanadṛśyadṛk / tadānubhavanaṃ tatra sarvasya phalitaṃ sthitam // 
draṣṭṛdṛśye na yadyekamabhaviṣyaccidātmake / taddṛśyāsvādamajñaḥ syānnā dṛṣṭvekṣumivopalaḥ // 
cinmayatvāccitau cetyaṃ jalamapsviva majjati / tenānubhūtirbhavati nānyathā kāṣṭhayoriva // 
sajātīyaikatābhāvādyadvatkāṣṭha na cetate / dāru tadvadapi draṣṭā dṛśyaṃ nājñāsyadājaḍam // 
yādṛksattāni kāṣṭhāni tādṛgrūpaṃ tvacetanam / jānanti netarattasmāddṛśyaṃ ciddṛśyacetanam // 
mahācidātmanaivāsti jalāniladharāśmatam / naiteṣu spandabuddhyādi prāṇajīvādyabhāvataḥ // 
prāṇabuddhyādayaḥ sattāṃ bhāvanāvaśato gatāḥ / bhāvanā ciccamatkāraḥ sa yathecchamudeti ca // 
jagattayā śāntatayā brahmasattāvatiṣṭhate / puṃstayā gata evātmā retovaṭakabījayoḥ // 
sarvāgrāṇumaye bīje yo'smādagragato'ṇukaḥ / sa sa tattadbhavatyagraṃ bījaṃ ca svātmani sthitaḥ // 
brahma sarvaparāṇvātmā yo yasmādarthato'ṇukaḥ / sa sa tattadbhavedvastu vastubrahmaiva tiṣṭhati // 
dravyameva yathā dravyaṃ tiryagūrdhvamadhastathā / sarvameva tathā brahma yena tena yathā tathā // 
hematvameva nānyatvaṃ hemarūpaśate yathā / śāntatvameva śāntasya sargāhaṃtvagaṇe tathā // 
pārśvasthasvapnameghaughā yathā tava na kāścana / sargapralayasaṃrambhāstathā khātmāna eva me // 
paṅkatā kalpitā vyomno yā putrakapatākinī / sā yathā śāntatāmātraṃ khamevedaṃ tathā jagat // 
saṃkalpabhrama evāntaḥ puṣpībhūya jagatsthitam / jalāvanitalaklinnabījaṃ kalpa iva drumaḥ // 
anahaṃtātmano jñasya sata ekatvamāsataḥ / jarattṛṇalavāyante nanu nāmā'ṇimādayaḥ // 
trailokye tanna paśyāmi sadevāsuramānuṣam / ekaromāṃśaviśvasya yallobhāya mahātmanaḥ // 
yathā tathā sthitasyāpi yatra tatra gatasya ca / dvaitasaṃkalpasaṃdohā na santyadhigatātmanaḥ // 
viśvameva nabho yasya śūnyaṃ sarvaṃ mahātmanaḥ / kutaḥ kasya kathaṃ tasya bhavatvicchā nirātmanaḥ // 
śāntāśeṣaviśeṣasya nireṣaṇaviśeṣataḥ / sattāmasattāṃ sadṛśau ka ākalayituṃ kṣamaḥ // 
mārairna kiṃcinmriyate jīvaiḥ kiṃcinna jīvati / śuddhasaṃvinmayasyāsya samālokasya khasya ca // 
mithyā lokasya kacato bhrāntyā maraṇajanmanī / asatyapi bhrāntibhāji mṛgatṛṣṇānadītaṭe // 
samyakparīkṣitaṃ yāvanna bhrāntirna parīkṣakāḥ / na nāma janmamaraṇe kevalaṃ śāntamavyayam // 
dṛśyādyo viratiṃ yāta ātmārāmaḥ śamaṃ gataḥ / sa sannevāsadābhāsaḥ paritīrṇabhavārṇavaḥ // 
dīpanirvāṇanirvāṇamastaṃgatamanogatim / ātmanyeva śamaṃ yātaṃ santamevāmalaṃ viduḥ // 
ābuddhyādi jagaddṛśyaṃ yasmai na svadate svataḥ / ākāśasyeva śāntasya tamāhurmuktamuttamāḥ // 
ahamastyavicāreṇa vicāreṇāhamasti no / abhāvādahamarthasya kva jagatkva ca saṃsṛtiḥ // 
saṃvitsaṃvedanādeva buddhyādyākāravatsthitam / rūpālokamanorūpaṃ jagadvetti cidambaram // 
sarvārthariktamanasaḥ sataḥ sarvātmanastava / sarvathā sarvadā sarvaṃ sarvamācaraṇaṃ śivam // 
yatkaroṣi yadaśnāsi yajjuhoṣi dadāsi yat / yattapasyasi haṃsyeṣi tatsarvaṃ śivamavyayam // 
yadahaṃ yattvamāśā yadyatkriyākālakhādayaḥ / yallokālokagirayastaccidvyoma śivaṃ tatam // 
yadrūpālokamananaṃ yatkālatritayaṃ jagat / yajjarāmaraṇārtyādi tanmahācinnabhaḥ śivam // 
niścikitso nirābhāso niriccho nirmanā muniḥ / bhūtvā nirātmā nirvāṇastiṣṭha saṃtiṣṭhase yathā // 
gatecchamananaṃ śāntamanantasthamabhāvanam / vyavahāro'stu te mā vā spandāspandairyathānilaḥ // 
nirvāsanā niṣkalanā śāntā puruṣatāstu te / śāstreṇa yantravāhena vāhyā dārumayī yathā // 
bhūtālokastu mā''sneho mā vā'snehaśca bāhyagaḥ / anirdeśadharālokaścitradīpavadāsyatām // 
nirvāsanasya virasasya nireṣaṇasya śāstrādṛte ka iva tattvavinodahetuḥ / śāstrārthasajjanamato'pyamalasya tasya saṃvedaneṣvanabhisaṃdhimataḥ svarūpam // 
śrīvasiṣṭha uvāca / saṃjātākṛtrimakṣīṇasaṃsṛtipratyayaḥ pumān / asaṃkalpo na saṃkalpaṃ vetti tenāsadeva saḥ // 
śvāsānmlānirivādarśe kuto'pyahamiti sthitā / vidi sā'kāraṇaṃ dṛṣṭā naśyantyāśu na labhyate // 
yasya kṣīṇāvaraṇatā śāntasarvehatoditā / paramāmṛtapūrṇātmā sattayaiva sa rājate // 
sarvasaṃdehadurdhvāntamihikāmātariśvanā / bhāti bhāsvaddhiyā deśastena pūrṇenduneva kham // 
visaṃsṛtirvisaṃdeho labdhajyotirnirāvṛtiḥ / śaradākāśaviśado jñeyo vijñāyate budhaḥ // 
niḥsaṃkalpo nirādhāraḥ śāntaḥ sparśātpavitratām / antaḥśītala ādhatte brahmalokādivānilaḥ // 
asadrūpopalambhānāmiyaṃ vastusvabhāvatā / yatsvargavedanaṃ svapnavandhyāputropalambhavat // 
avidyamānamevedaṃ jagadyadanubhūyate / asadrūpopalambhasya saiṣā vastusvabhāvatā // 
asatyeṣveva saṃsāreṣvāstāmarthaḥ kuto bhavet / sargāpavargayoḥ śabdāveva vandhyāsutopamau // 
jagadbrahmatayā satyamanirmitamabhāvitam / aniṣṭhitaṃ cānyathā tu nāhaṃ nāvagataṃ ca tat // 
ātmasvabhāvaviśrānteriyaṃ vastusvabhāvatā / yadahaṃtādisargādiduḥkhādyanupalambhatā // 
kṣaṇādyojanalakṣāntaṃ prāpte deśāntare citaḥ / cetane'yasya tadrūpaṃ mārgamadhye nirañjanam // 
aspandavātasadṛśaṃ khakośābhāsacinmayam / acetyaṃ śāntamuditaṃ latāvikasanopamam // 
sarvasya jantujātasya tatsvabhāvaṃ vidurbudhāḥ / sargopalambho galati tatrasthasya vivekinaḥ // 
suṣupte svapnadhīrnāsti svapne nāsti suṣuptadhīḥ / sarganirvāṇayorbhrāntī suṣuptasvapnayoriva // 
bhrāntivastusvabhāvo'sau na svapno na suṣuptatā / na sargo na ca nirvāṇaṃ satyaṃ śāntamaśeṣataḥ // 
bhrāntistvasanmātramayī prekṣitā cenna labhyate / śuktirūpyamivāsatyaṃ kila saṃprāpyate katham // 
yanna labdhaṃ ca tannāsti tena bhrānterasaṃbhavaḥ / svabhāvādupalambhonyo nāsti kasya na kasyacit // 
svabhāva eva sarvasmai svadate kila sarvadā / anānaiva hi nāneva kiṃ vādaiḥ saṃvibhāvyatām // 
asvabhāve mahadduḥkhaṃ svabhāve kevalaṃ śamaḥ / iti buddhyā vicāryāntaryadiṣṭaṃ tadvidhīyatām // 
sūkṣme bīje'styagaḥ sthūlo dṛṣṭamityupapadyate / śive mūrte jaganmūrtamastītyuttamasaṃkathā // 
rūpālokamanaskārabuddhayahantādayaḥ pare / svarūpabhūtāḥ salile dravatvamiva khātmakāḥ // 
mūrto yathā svasadṛśaiḥ karotyavayavaiḥ kriyāḥ / ātmabhūtaistathā bhūtaiścidākāśamakartṛ sat // 
ātmasthādahamityādirasmadāderasaṃsṛteḥ / śabdo'rthabhāvamukto yaḥ paṭahādiṣu jāyate // 
yadbhātaṃ prekṣayā nāsti tannāstyeva nirantaram / jagadrūpamarūpātma brahma brahmaṇi saṃsthitam // 
yeṣāmasti jagatsvapnaste svapnapuruṣā mithaḥ / na santi hyātmani mitho nāsmāsvamvarapuṣpavat // 
mayi brahmaikarūpaṃ te śāntamākāśakośavat / vāyoḥ spandairivābhinnairvyavahāraiśca tanmayi // 
ahaṃ tu sanmayasteṣāṃ svapnaḥ svapnavatāmiva / te tu nūnamasanto me suṣuptasvapnakā iva // 
taistu yo vyavahāro me tadbrahma brahmaṇi sthitam / te yatpaśyanti paśyantu tattairalamalaṃ mama // 
ahamātmani naivāsmi brahmasatteyamātatā / tvadarthaṃ samudetīva tathārūpaiva vāgiyam // 
aviruddhaviruddhasya śuddhasaṃvinmayātmanaḥ / na bhogecchā na mokṣecchā hṛdi sphurati tadvidaḥ // 
svabhāvamātrāyatte'sminbandhamokṣakrame nṛṇām / kadarthanetyaho mohādgoṣpade'pyudadhibhramaḥ // 
svabhāvasādhane mokṣe'bhāvopaśamarūpiṇi / na dhanānyupakurvanti na mitrāṇi na ca kriyāḥ // 
tailabindurbhavatyuccaiścakramappatito yathā / tathāśu cetyasaṃkalpe sthitā bhavati cijjagat // 
jāgrati svapnavṛttāntasthitiryādṛgrasā smṛtau / tādṛgrasāhaṃtvajagajjālasaṃsthā vivekinaḥ // 
tenaivābhyāsayogena yāti tattanutāṃ tathā / yathā nāhaṃ na saṃsāraḥ śāntamevāvaśiṣyate // 
yadā yadā svabhāvārkaḥ sthitimeti tadā tadā / bhogāndhakāro galati na sannapyanubhūyate // 
mohamahattārahitaḥ sphurati mṛtau bhavati bhāsate ca tathā / buddhyādikaraṇanikaro yasmāddīpādivālokaḥ // 
śrīvasiṣṭha uvāca / rūpālokamanaskārabuddhyādīndriyavedanam / svarūpaṃ viduramlānamasvabhāvasya vastunaḥ // 
asvabhāvatanutvena svabhāvasthitirātatā / yadodeti tadā sargo bhramābhaḥ pratibhāsate // 
yadā svabhāvaviśrāntiḥ sthitimeti śamātmikā / jagaddṛśyaṃ tadā svapnaḥ suṣupta iva śāmyati // 
bhogā bhavamahārogā bandhavo dṛḍhabandhanam / anarthāyārthasaṃpattirātmanātmani śāmyatām // 
/ asvabhāvātmatā sargaḥ svabhāvaikātmatā śivaḥ / bhūyatāṃ paramavyomnā śāmyatāṃ meha tāmyatām // / asvabhāvātmatā sargaḥ svabhāvaikātmatā śivaḥ / bhūyatāṃ paramavyomnā śāmyatāṃ meha tāmyatām // 
nātmānamavagacchāmi na dṛśyaṃ ca jagadbhramam / brahma śāntaṃ praviṣṭo'smi brahmaivāsmi nirāmayaḥ // 
tvameva paśyasi tvantvaṃ sattvaṃ śabdārthajṛmbhitam / paśyāmi śāntamevāhaṃ kevalaṃ paramaṃ nabhaḥ // 
brahmaṇyeva parākāśe rūpālokamanomayāḥ / vibhramāstava saṃjātakalpāḥ spandā ivānile // 
brahmātmā vetti no sargaṃ sargātmā brahma vetti no / suṣupto vetti no svapnaṃ svapnastho na suṣuptakam // 
prabuddho brahmajagatorjāgratsvapnadṛśoriva / rūpaṃ jānāti bhārūpaṃ jīvanmuktaḥ praśāntadhīḥ // 
yathābhūtamidaṃ sarvaṃ parijānāti bodhavān / saṃśāmyati ca śuddhātmā śaradīva payodharaḥ // 
smṛtisthaḥ kalpanastho vā yathākhyātaśca saṃgaraḥ / sadasadbhrāntatāmātrastathāhaṃtvajagadbhramaḥ // 
ātmanyapi nāsti hi yā draṣṭā yasyā na vidyate kaścit / na ca śūnyaṃ nāśūnyaṃ bhrāntiriyaṃ bhāsate seti // 
śrīvasiṣṭha uvāca / asvabhāvasvabhāvo'yaṃ sarvo'haṃtādivedanaḥ / svabhāvaikasvabhāvena nirvāṇīkriyatāṃ svayam // 
yatrādityo bhavettatra yathālokastathā bhavet / paraṃ viṣayavairasyaṃ tatra yatra prabuddhadhīḥ // 
akartṛkarmakaraṇamadṛśyadraṣṭṛdarśanam / jagadagrāhyasaṃbhāramabhittau citramutthitam // 
na cotthitaṃ kiṃca na vā śānte śāntaṃ yathāsthitam / anāmayaṃ paraṃ brahma satyamavyayameva tat // 
ciccamatkāramātrātmakalpanāraṅgarañjanāḥ / saṃkhyātuṃ kena śakyante khe jagaccitraputrikāḥ // 
rasabhāvavikārāḍhyaṃ nṛtyantyabhinayairnavaiḥ / paramāṇuprati prāyaḥ khe sphurantyambarātmikāḥ // 
sarvartuśekharadharā digbāhulatikākulāḥ / pātālapādalatikā brahmalokaśirodharāḥ // 
candrārkalolanayanāstārotkaratanūruhāḥ / saptalokāṅgalatikāḥ paritocchāmbarāmbarāḥ // 
dvīpāmburāśivalayā lokālokādrimekhalāḥ / bhūtabhāracalajjīvapravahatprāṇamārutāḥ // 
vanopavanavinyāsahārakeyūrabhūṣitāḥ / purāṇavedavacanāḥ kriyāphalavinodanāḥ // 
trijagatputrikānṛtyaṃ yadidaṃ dṛśyate puraḥ / brahmavāridravatvaṃ tattadbrahmānilavepanam // 
asvabhāvasthitaivāsya kāraṇaṃ kāraṇātmakam / asuṣuptaṃ sthitā svāpe svapnasyeva satīva sā // 
asuṣuptasuṣuptasthaḥ svabhāvaṃ bhāvayanbhava / jāgratyapi gatavyagro mā svapnamidamāśraya // 
yajjāgrati suṣuptatvaṃ bodhādarasavāsanam / taṃ svabhāvaṃ vidustajjñā muktistatpariṇāmitā // 
akartṛkarmakaraṇamadṛśyadraṣṭṛdarśanam / arūpālokamananaṃ sthitaṃ brahma jagattayā // 
kānte kāntaṃ prakacati pūrṇe pūrṇaṃ vyavasthitam / dvitvaikyarahite bhāti dvitvaikyaparivarjitam // 
satyaṃ satye sthitaṃ śāntaṃ sargātmanyātmani svayam / ākāśakośasadṛśaṃ śilājaṭharasaṃnibham // 
suratnajaṭharākāraṃ ghanamapyambaropamam / pratibimbamiva kṣubdhamapyakṣubdhamasacca sat // 
bhaviṣyannavanirmāṇaṃ cetasīva sthitaṃ puram / brahma bṛṃhitabhārūpamabhedīkṛtamānasam // 
yathā saṃkalpanagaraṃ saṃkalpānnaiva bhidyate / tathāyaṃ jagadābhāsaḥ paramārthānna bhidyate // 
hemapīṭhamivānekabhaviṣyatsaṃniveśavat / lakṣyamāṇamapi sphāraṃ śāntamavyayamāsthitam // 
ajasranāśotpādāḍhyamekarūpamanāmayam / anāśotpādamajaramanekamiva kāntimat // 
brahmaiva śāntighanabhāvagataṃ vibhāti sargodayena vigatāstamayodayena / vyomeva śūnyavibhavena galatsvabhāvalābhaṃ prati prasabhameva nanu prabuddhe // 
śrīvasiṣṭha uvāca / cittavatkacanaṃ śānte yattattasmānna bhidyate / avyākṛtāmalatayā kvā'taḥ sargādisaṃbhavaḥ // 
cittadīpe gate yānti bhrāntivadbhānti khe sthite / rūpālokamanaskārasaṃvido'mbudravormayaḥ // 
nirastakaraṇāpekṣaṃ marutaḥ spandanaṃ yathā / yathā visaraṇaṃ bhāsastathā jagadidaṃ pare // 
dravatvamiva kīlāle śūnyatvamiva cāmbare / spandatvaṃ marutīvedaṃ kimapyātmamayaṃ pare // 
mahāciti mahākāśe yadidaṃ bhāsate jagat / taccittvameva kacati nirmalatvaṃ maṇāviva // 
yathā dravatvaṃ payasi yathā śūnyatvamambare / yathā praspandanaṃ vāyau mahāciti tathā jagat // 
vetti vāyuryathā spandaṃ tathā vetti jagaccitiḥ / na dvaitaikyādibhedānāṃ manāgapyatra saṃbhavaḥ // 
avivekavivekābhyāṃ bhāsuraṃ bhaṅguraṃ jagat / bodhe sadaiva sadrūpamabhāsuramabhaṅguram // 
jñaptimātrādṛte śuddhādādimadhyāntavarjitāt / nānyadastīha nirṇītaṃ mahācinmātrarūpiṇaḥ // 
tatkasyacicchivaṃ śāntaṃ kasyacidbrahma śāśvatam / kasyacicchūnyatāmātraṃ kasyacijjñaptimātrakam // 
tadanantātma cidrūpaṃ cetyatāmiva bhāvayat / svasaṃsthameva jñeyatvamajñatvamiva gacchati // 
cittayā nāsti sattā ca cittatā nāsti tāṃ vinā / vinā vinā yathā vāyoryathā spandeṣu kāraṇam // 
tathā mahācitocchāyāḥ sargasaṃvittivṛttiṣu / nityaṃ sattvamasattvaṃ vā hetoranyānapekṣaṇāt // 
ityatrārtho'bhaviṣyatsa dvitvaikatvāstitāvaśāt / ko'tra kalpayitā dvitvamekatvaṃ vā mahāmbare // 
viṣvagviśvamapāraikaparamākāśakośatā / yathā spandāniladvitvaṃ śābdameva na vāstavam // 
viśvaviśveśvaradvitvaṃ tathaivāsanmayātmakam / sadevāsaṃbhavaddvitvaṃ mahācinmātrakaṃ ca yat // 
viśvābhāsaṃ tadevedaṃ na viśvaṃ sanna viśvatā / deśakālādimattvena kadāciddhemni satyatā // 
kaṭakatvasya bhinnasya viśvasya ca tathā pare / dvitvaikyāsaṃbhave cātra kāryakāraṇatā kutaḥ // 
syāccettatkalpanāmātramevaitannānyavastutā / śūnyatā nabhasīvātra dravatvamiva cāmbhasi // 
khe khalekhāpyabhinneva kilāsti jagadāditā / yadrūpaṃ brahma tadrūpaṃ jagatkvātra dvitaikate // 
yadrūpaṃ vyoma tadrūpamevaṃ śūnyaṃ kilākhilam / ekātmani tate svacche cinmātre sarvarūpiṇi // 
kathamavyomatā vyomni dvitīyāsaṃbhavādbhavet / pratibhātmaiva bhārūpo bhāti sargo mahāciti // 
kāṣṭhamaunadaśābhāsaṃ saṃsāramavaśiṣyate / yathā nimīlitākṣasya rūpālokamanobhramaḥ // 
svapne jāgratyanagrastho'pyasannevāstibhāvanāt / tathaivonmīlitākṣasya rūpālokamanobhramaḥ // 
svapne jāgratyanagrastho'pyasannevāstibhāvanāt / bhāvanopaśamaṃ kṛtvā śilībhūya yathāsthitam // 
aśilībhūtamevāntaḥ svabhāvaṃ samamāsyatām / āvivekopahāreṇa yathāprāptārthapūjanaiḥ // 
bodhāya pūjyatāṃ buddhyā svabhāvaḥ parameśvaraḥ / vivekapūjitaḥ svātmā sadyaḥ sphāravarapradaḥ // 
rudropendrādipūjātra jarattṛṇalavāyate / vicāraśamasatsaṅgabalipuṣpaikapūjitaḥ // 
sadyomokṣaphalaḥ sādho svātmaiva parameśvaraḥ / satyālokanamātraikapūjito'nuttamārthadaḥ // 
yatrāstyātmeśvarastatra mūḍhaḥ ko'nyaṃ samāśrayet / satsaṅgaśamasaṃtoṣavivekāpūjitātmanaḥ // 
śirīṣakusumāyante śastrāhiviṣavahnayaḥ / devārcanatapastīrthadānānyatikṛtānyapi // 
bhasmāyante nirarthatvādavivekāmahātmanām / etānyapi vivekena kriyante saphalāni cet // 
viveka eva tatkasmātsphuṭamantarna sādhyate / yathābhūtārthavijñānādvāsanoparame pare // 
yatno vivekaśabdākhyo bhavatyātmaprasādataḥ / tathā tathā viveko'ntarvṛddhiṃ neyaḥ śamāmṛtaiḥ // 
yathā yathā punaḥ śoṣamupayāti na vibhramaiḥ / dehasattāmanādṛtya yathā bhūtārthadarśanāt // 
lajjāṃ bhayaṃ viṣāderṣye sukhaṃ duḥkhaṃ jayetsamam / jagadādi śarīrādi nāstyevādau kuto'dya tat // 
kāryaṃ cetkāraṇasyaitattathāpi brahmamātrakam / pratibhāmātramevācchaṃ na tu jñapterghaṭādi sat // 
jñānātmikaiva pratibhā jñaptirevākhilaṃ jagat / jñaptirapyātmatattvaśrīḥ parijñātopaśāmyati // 
jñeyābhāve tvanirvācyā śiṣyate śāśvataṃ śivam / aśarīrādyaviśvātma sarvaṃ śāntamidaṃ tatam // 
jñānajñeyajñaptimuktaṃ dṛṣanmaunamiva sthitam / śāntāntaḥkaraṇāḥ svasthāḥ śilāputrakakośavat // 
calantaścālayantaśca jñarūpā eva tiṣṭhata / ajñeyajñatvasadrūpāḥ sadasatsārarūpiṇaḥ // 
ākāśakośaviśadā bhavatā bhavabhūmayaḥ / yathāsthitaṃ ca tiṣṭhanti gacchantaśca yathāgatam // 
yathāprāptaikakarmāṇaḥ saṃpadyante budhāḥ param / athavā sarvasaṃtyāgaśāntāntaḥkaraṇojjvalāḥ // 
ekānteṣveva tiṣṭhantu citrakarmārpitā iva / saṃkalpaśāntau saṃkalpapuravatsarvadākhilam // 
svapnavacca prabuddhasya sadaivāstaṃ gataṃ jagat / sanetrarūpānubhavaṃ jātito'ndha iva bhramaiḥ // 
nirvāṇaṃ varṇayannajñastāpyate'ntarna śāmyati / kalpanāṃśopadeśena loko'vidyāmayātmanā // 
yena kenacidajñatvātkṛtārtho'smīti manyate / akṛtārthaḥ kṛtārthatvaṃ jānanmaurkhyavimohitaḥ // 
vijñāsyatyakṛtārthatvaṃ kṣaṇāntarakadarthanaiḥ / upāyaṃ kalpanātmānamanupāyaṃ vidurbudhāḥ // 
duḥkhadatvānnimeṣeṇa bhāvābhāvaiṣaṇabhramaiḥ / jagadbhramaṃ parijñāya yadavāsanamāsitam / virasāśeṣaviṣayaṃ taddhi nirvāṇamucyate // 
ākhyāyikārthapratibhānametya saṃvetsyacidvāri bharāddravātmā / avedyacidrūpamaśeṣamaccha paśyanvinirvāsi jagatsvarūpam // 
jātyandharūpānubhavānurūpaṃ yadāgamairbuddhamabodharūpam / adhaspadīkṛtya tadāntare'sminbodhe nipatyānubhavo bhavābhūḥ // 
śrīvasiṣṭha uvāca / ahaṃtādijagaccedaṃ parijñānādasatyatām / yāti sānubhavo mohātsatyamevānyathādhiyām // 
ajñānajvaramuktasya bodhaśītalitātmanaḥ / etadeva bhaveccihnaṃ yadbhogāmbu na rocate // 
alamanyaiḥ parijñānairvācyavācakavibhramaiḥ / anahaṃvedanāmātraṃ nirvāṇaṃ tadvibhāvyatām // 
parijñātā yathā svapne padārthā rasayanti no / na ca santi tathaivāsminnahaṃ jagadidaṃbhrame // 
yathā svabhāvanādyakṣastarau sasvajanaṃ puram / paśyatyasatyamevaivaṃ jīvaḥ paśyati saṃsṛtim // 
vibhramātmā yathā yakṣo yakṣalokaśca te mithaḥ / sadrūpau susthitau mithyā tathāhaṃtvajagadbhramau // 
anāvaraṇato'raṇye yakṣā vibhramarūpiṇaḥ / yathā sphuranti bhūtāni tathemāni caturdaśa // 
bhramamātramahaṃ mithyaiveti buddhvā vibhāvayan / yakṣo'yakṣatvamāyāti cittaṃ cittattvatāmidam // 
nirastakalanāśaṅkaṃ tyāgagrahaṇavarjitam / avisārisamastecchaṃ śāntamāsva yathāsthitam // 
asattāsaṃbhavaṃ dṛśyaṃ draṣṭrātmakamidaṃ tatam / athavā naiva draṣṭrātma sadavācyaṃ kimāsyate // 
vasantarasapūrasya yathā viṭapagulmatā / svarūpamātrabharitasaṃvidaḥ sargatā tathā // 
yadidaṃ jagadābhāsaṃ śuddhaṃ cinmātravedanam / kātraikatā dvitā kā vā nirvāṇamalamāsyatām // 
bhūyatāṃ cinmayavyomnā pīyatāṃ paramo rasaḥ / sthīyatāṃ vigatāśaṅkaṃ nirvāṇānandanandane // 
kimetāsvatiśūnyāsu saṃsārāraṇyabhūmiṣu / mānavā vātahariṇā bhramatho bhrāntabuddhayaḥ // 
jagattrayamarīcyambu vipralabdhāndhabuddhayaḥ / mā dhāvata gatavyagramāśayopahratāśayāḥ // 
rūpālokamanaskāramṛgatṛṣṇāmbupāyinaḥ / vyarthamāyāsamāyūṃṣi mā mā kṣapayataiṇakāḥ // 
jagadgandharvanagaragurugarveṇa naśyatha / sukharūpāṇi duḥkhāni nāśanāyaiva paśyatha // 
jagatkeśoṇḍrakabhrāntyai mā mahāmbaramadhyagam / avalokayatābhrānte svarūpe pariṇamyatām // 
mānavā vātaloloccapatraprāptāmbubhaṅgura / mānavāsu na cāsvandhagarbhaśayyāsu supyatām // 
avirāmamanādyante svabhāve śāntamāsyatām / draṣṭṭadṛśyadaśādoṣādasvabhāvādvinaśyatām // 
ajñāvabuddhaḥ saṃsāraḥ sa hi nāsti manāgapi / avaśiṣṭaṃ ca yatsatyaṃ tasya nāma na vidyate // 
troṭayitvā tu tṛṣṇāyaḥśṛṅkhalāvalitaṃ balāt / saṃsārapañjaraṃ tiṣṭha sarvasyordhvaṃ mṛgendravat // 
ātmātmīyagrahabhrāntiśāntimātrā vimuktatā / yathā tathā sthitasyāpi so svasattaiva yoginaḥ // 
nirvāṇatā'vāsanatā parā'patāpatājñatā / saṃsārādhvani khinnasya śāntā viśrāmabhūmayaḥ // 
tajjñajñāto na mūrkhāṇāṃ mūrkhajñāto na tadvidām / vidyate jagadartho'sāvavācyārthamayo mithaḥ // 
viśvatā bhrāntisaṃśāntau saṃsthitaiva na labhyate / mahārṇavāmbuvalitā putrikeva payomayī // 
bhrāntiśāntau prabuddhasya vinirvāṇasya viśvatā / yathāsthitaiva galitā vidyate ca yathāsthitam // 
nirdagdhatṛṇabhasmālī kvāpi yāti yathānilaiḥ / satāṃ svabhāvaviśrāmaiḥ kvāpi yāti tathā jagat // 
jagadbrahmapadārthasya saṃniveśaḥ sa tūttamaḥ / brahmaśabdārtharūpātmā na jagacchabdakāryabhāk // 
avijñātasya bālasya padārthā yādṛśā ime / viduṣastādṛśā eva tiṣṭhataḥ kṣīṇavāsanam // 
yā niśā sarvabhūtānāṃ tasyāṃ jāgarti saṃyamī / yasyāṃ jāgrati bhūtāni sā niśā paśyato muneḥ // 
sthitamevā'virāmī yajjāgradasya suṣuptavat / citrāvalokita iva jāgratyo'sya rasaiṣaṇāḥ // 
jātyandharūpānubhavasamaṃ bhuvanavedanam / bhrāntaprāyamasadrūpaṃ jñasya bhāti na bhāti ca // 
vimūḍhaduḥkhaṃ trijagadvimūḍhaviṣayaṃ na sat / svapne svapnatayā jñāte rūpālokamanaḥkriyāḥ // 
na svadante yathā tadvajjāgratsvapre sphurantu mā / nirvibhāgaḥ samāśvasto'virodhaṃ paramāgataḥ // 
āśītalāntaḥkaraṇo nirvāṇo jño'vatiṣṭhate / tajjñasyākṛṣṭamuktasya samaṃ dhyānaṃ vinā sthitiḥ // 
nimnaṃ vinaiva toyasya na saṃbhavati kācana / artha eva manaskāro mana evārtharañjanam // 
eṣa evaiṣa ābhāsaḥ sabāhyābhyantarātmakaḥ / āsamudraṃ nadīvāhaśatasaṃghamayātmakam // 
yathaikaśleṣapiṇḍātma vahatyambu taraṅgiṇām / sabāhyābhyantarākāramarthānarthamayātmakam // 
mana eva sphuratyarthanirbhāsaṃ vyātataṃ tathā / nāstyarthamanasordvitvaṃ yathā jalataraṅgayoḥ // 
ekābhāve dvayoḥ śāntiḥ pavanaspandayoriva / nūnamekopaśāntyaiva niḥsāre paramārthataḥ // 
ekatvādarthamanasī samamevāśu śāmyataḥ / arthaḥ saṃkalparūpātmā nehitavyo vijānato // 
manaśca samyagjñānena śāntirevaṃ bhavettayoḥ / anaṣṭe naśyataścaitai jñasyārthamanasī svataḥ // 
mṛnmaye dviṣati jñānāddviṣadbhāvabhaye yathā / yathāsaṃkhyaṃ sthite eva jñasyārthamanasī sadā // 
kimapyapūrvamevānyatsaṃpanne bhāvarūpiṇi / saṃhitārthajagatkālo'pyajño'jñaviṣayo'pyasat // 
pārśvasuptanarasvapna iva klībāgrayakṣavat / jñasya sājñaṃ jagannāsti vīrasyeva piśācadhīḥ // 
jñamajño bhāvayatyajñaṃ ciraṃ vandhyāpi vardhate / vinaiva jñātaśabdārthamarthabhāvamivāgatam // 
sthitaṃ bodhamanādyantaṃ svabhāvaṃ sargagaṃ viduḥ / manaḥ śabdārtharahitaṃ vibhāgāntavivarjitam // 
bodhavārimanobuddhitaraṅgamiva nirmalam / kva saṃbhavata evāntaḥ ke vārthamanasī kila // 
nirarthikaiva vibhrāntiḥ svabhāvamayamāsyatām / śuddhabodhasvabhāvasthairākāśamiva śāradaiḥ // 
jāgratsvapnasuṣuptāntairmanastvaṃ nānubhūyate / vidhūyānantanānātvamasadbhāvamanāmaye // 
jñeyaṃ rajjurivāśeṣaṃ svabhāve tiṣṭha cidghane / jñaptirevāntaraṃ bāhyaṃ cārthatvamadhitiṣṭhati // 
bījaṃ śākhāphalānīva kvāto'rthamanasī vada / jñeyāsaṃbhavato jñaptirapyanākhyaṃ padaṃ gatā // 
śāntāśeṣaviśeṣātmā tena śeṣo'sti satsvabhāḥ / artha eva manaskāraḥ sa cābhāvātmako bhramaḥ // 
mana evārthasaṃskāraḥ sa cābhāvātmako bhramaḥ / sarvātmatvādajasyaitadapyakāraṇakaṃ manaḥ // 
bhramānubhavato'rthaśca mithyaivāstīva bhāsate / akāraṇakamevārthanirbhāsaṃ bhāsate manaḥ // 
vidyudvilasitākāramasthiraṃ taralāyate / tvaṃ manaskāramātrātmā saṃsṛtau vibhramāyase // 
svabhāvaikaparijñānānnāsi nāpi bhramāyase / manasaiva hi saṃsāra ātmabodhena śāmyati // 
śuktirūpyabhramākāro jano mithyaiva tāmyati / abhāvabhāvastu paraṃ bodharūpamasaṃsṛtiḥ // 
nirvāṇāditarā sattā duḥkhāyāhamiti bhramaḥ / mṛgatṛṣṇāmburūpo'hamasacchūnyasvarūpakaḥ // 
ityevātmaparijñānādahamityeva śāmyati / jñātvā jñānamayo bhūtvā sabāhyābhyantarārthatām // 
gataṃ svamatyajadrūpaṃ taraṅgatvaṃ yathā payaḥ / mūlaśākhāgraparyantā sattā viṭapino yathā // 
nirvikāramalaṃ jñapterjñeyāntaikaiva bhāsate / yathā yojanalakṣābhamekamevāmalaṃ nabhaḥ // 
ekameva tathā jñānaṃ jñeyāntaṃ bhātyakhaṇḍitam / śūnyatvādekamamalaṃ yathā sarvagameva kham // 
tathaikamamalaṃ jñātvā jñānajñeyadaśāsvapi / ghṛtenātmā ghanībhūya pāṣāṇīkriyate yathā // 
citā cetyatayātmaiva svacittīkriyate tathā / deśakālaṃ vinaivātmā bodhābodhena cittatām // 
abuddho nīyate nyāyairekamevaiṣa susthitaḥ / atra yadyapyabodhādeḥ saṃbhavo nāsti kaścana / tathāpi kalpyate'traiva bodhanāya parasparam // 
mahānubhāvā vigatābhimānā vimūḍhabhāvopaśame galanti / nirbhrāntayo'nantatayaiva śāntā nityaṃ samādhānamayā bhavanti // 
śrīrāma uvāca / kramātsamādhānatarorājīvaphalaśālinīm / salatākusumāṃ brūhi sattāṃ viśrāntidāṃ mune // 
śrīvasiṣṭha uvāca / ājīvamudyadutsedhaṃ vivekijanakānane / patrapuṣpaphalopetaṃ samādhānataruṃ śṛṇu // 
yathākathaṃciduditaṃ duḥkhena svayameva ca / saṃsāravananirvedaṃ bījamasya vidurbudhāḥ // 
śubhajālahalākṛṣṭaṃ rasāsiktamaharniśam / pravahacchvasanākulyaṃ kṣetramasya vidurbudhāḥ // 
samādhibījaṃ saṃsāranirvedaḥ patati svayam / cittabhūmau viviktāyāṃ vivekijanakānane // 
svacittabhūmau patitaṃ dhyānabījaṃ mahādhiyā / sekairamībhiryatnena saṃsektavyamakhedinā // 
śuddhaiḥ snigdhaiḥ pavitraiśca madhurairātmanohitaiḥ / satsaṃgamanavakṣīrairaindavairamṛtairiva // 
antaḥśūnyapradaiḥ pūrṇaiḥ svacchairamṛtaśītalaiḥ / visṛtairamṛtākulyāśāstrārthavaravāribhiḥ // 
svacittabhūmau patitaṃ parijñāya mahādhiyā / bījaṃ saṃsāranirvedo rakṣyaṃ dhyānasya yatnataḥ // 
tapaḥprakāradānena padārthaghaṭaneśitaiḥ / tīrthāyatanaviśrāntivṛtivistārakalpanaiḥ // 
kartavyo'ṅkuritasyāsya rakṣitā śikṣitāśayaḥ / saṃtoṣanāmā priyayā nityaṃ muditayānvitaḥ // 
paścātsthitāśāvihagānparapraṇayapakṣiṇaḥ / asmādāpatataḥ kāmagarvagṛdhrānnivārayet // 
mṛdubhiḥ satkriyākuntairvivekārkātapairapi / acintyālokadairasmānmārjitavyaṃ rajastamaḥ // 
saṃpadaḥ pramadāścaiva taraṅgā bhogabhaṅgurāḥ / patantyaśanayastasminduṣkṛtābhrasamīritāḥ // 
dhairyaudāryadayāmantrairjapasnānatapodamaiḥ / vinivārayitavyāstāḥ praṇavārthatriśūlinā // 
iti saṃrakṣitādasmāddhyānabījātpravartate / ābhijātyonnataḥ śrīmānvivekākhyo navāṅkuraḥ // 
tena sā cittabhūrbhāti saprakāśā vikāsinī / bhavatyālokaramyā ca khaṃ yathābhinavendunā // 
tasmādaṅkurataḥ patre ubhau vikasataḥ svayam / ekaṃ śāstrābhigamanaṃ dvitīyaṃ sādhusaṃgamaḥ // 
stambhameṣa nibadhnāti sthairyaṃ nāma samunnatim / saṃtoṣatvagvivalitaṃ vairāgyarasarañjitam // 
vairāgyarasapuṣṭātmā śāstrārthaprāvṛṣānvitaḥ / svalpenaiva svakālena parāmeti samunnatim // 
śāstrārthasādhusaṃparkavairāgyarasapīvaraḥ / rāgadveṣakapikṣobhairna manāgapi kampate // 
atha tasmātprajāyante vijñānālaṃkṛtākṛteḥ / latā rasavilāsinya imā vitatadeśagāḥ // 
sphuṭatā satyatā sattā dhīratā nirvikalpatā / samatā śāntatā maitrī karuṇā kīrtirāryatā // 
latābhirguṇapatrābhiḥ sa dhyānatarurūrjitaḥ / yaśaḥpuṣpābhiretābhiḥ pārijātāyate yateḥ // 
ityasau jñānaviṭapī latāpallavapuṣpavān / bhaviṣyajjñānaphalado dinānudinamuttamaḥ // 
yaśaḥkusumagucchāḍhyo guṇapallavalāsavān / vairāgyarasavistārī prajñāmañjaritākṛtiḥ // 
sarvāḥ śītalayatyāśāḥ prāvṛṣīva payodharaḥ / sargātapaṃ śamayati sūryatāpamivoḍupaḥ // 
pratanoti śamacchāyāṃ chāyāmiva ghanāgamaḥ / nirodhamāsphārayati śamo'nila ivāmbudam // 
nibadhnātyātmanā pīṭhaṃ kulācala iva sthitam / phalasya racayatyūrdhvaṃ ghaṭikāṃ maṅgalāditām // 
vivekakalpavṛkṣe tu vardhamāne dine dine / chāyāvitānavalite puṃso hṛdayakānane // 
pravartate śītalatā talatāpāpahāriṇī / abhyullasanmatilatā tuṣārodarasundarī // 
yasyāmavāntaraśrānto viśrāmyati manomṛgaḥ / ājanmajīrṇapathikaḥ pathi kolāhalākulaḥ // 
sattāmātrātmaśārīracarmārthaṃ prekṣito'ribhiḥ / nānātāsārasākāragopayajjarjaronmukhaḥ // 
saṃsārāraṇyavisaradvāsanāpavaneritaḥ / ahaṃtātāpasaritā sarvadā vipradāradī // 
dīrghādarī dūracitasārasaṃcārajarjaraḥ / putrapautraparāmarśapratāpātpatito'vaṭe // 
lakṣmīlatāviluṭhanātsaṃkaṭaiḥ kuṇṭhitāṅgakaḥ / tṛṣṇāśrīsaritaṃ gṛhṇankallolairdūramāhataḥ // 
taṃ vyādhidurvyādhavaidhuryapalāyanaparāyaṇaḥ / aśaṅkitavidhirvyādhapātādiva kṛtākṛtiḥ // 
jñeyāspadasamāyātaduḥkhasāyakaśaṅkitaḥ / vairividravaṇavyagro dṛṣadāharaṇāṅkitaḥ // 
unnatānatasaṃpātanipātenātighūrṇitaḥ / vikāropalanirghātaiḥ pāramparyeṇa cūrṇitaḥ // 
tṛṣṇācārulatājālapraveśavaśavikṣataḥ / svaprajñāracitācāraḥ paramāyāsvaśikṣitaḥ // 
indriyagrāmamāgatya prapalāyanatatparaḥ / sudurgrahagajendrogravisphūrjanavimarditaḥ // 
viṣayājagarodāraviṣaphūtkāramūrcchitaḥ / kāmukaḥ kāminībhūmau rasātprāyo vipothitaḥ // 
kopadāvānalapluṣṭapṛṣṭhavisphoṭadāhavān / sadā gatāgatānekadīrghaduḥkhapradāhavān // 
svātmalagnābhilāṣāṃśadaṃśadoṣairupadrutaḥ / bhogalobhalasanmodaśṛgālaciravidrutaḥ // 
svakarmakartṛtodbhāntadāridryadvīpyanudrutaḥ / vyāmohamihikāndhatvakūṭāvaṭaluṭhattanuḥ // 
mānasiṃhasamullāsahṛdayotkampanāturaḥ / maraṇena raṇe yena vṛkapuṣpamivekṣitaḥ // 
garveṇa giraṇāyāśu dūratojanasevitaḥ / kāmaiḥ samantato dantavitānitayavāṅkuraḥ // 
tāruṇyanārīsuhṛdā kṣaṇamāliṅgya varjitaḥ / duḥsaṃcāreṣu pavanaiḥ kupitairiva varjitaḥ // 
kadācinnirvṛtiṃ yāti saśamaṃ ca tarau kvacit / manohariṇako rājannājīvamiva bhāsvati // 
tālītamālabakulādikavṛkṣagulmaviśrāntiṣu pracurapuṣpavilāsahāsaiḥ / nāmāpi yasya na vidanti sukhasya mūḍhāḥ prāpnoti tacchamataroḥ svamanomṛgo vaḥ // 
śrīvasiṣṭha uvāca / iti viśrāntavāneṣa manohariṇako'rihan / tatraiva ratimāyāti na yāti viṭapāntaram // 
etāvatātha kālena sa vivekadrumaḥ phalam / antasthaṃ paramārthātma śanaiḥ prakaṭayatyalam // 
dhyānadrumaphalaṃ puṇyau tadasau svamanomṛgaḥ / adhaḥsthitaḥ prāntagataṃ tasya paśyati sattaroḥ // 
ārohati naro vṛkṣaṃ tadāsvādayituṃ phalam / anyavargaparityāgo vitatādhyavasāyavān // 
vivekavṛkṣapānnāma vṛttīstyajati bhūgatāḥ / unnataṃ padamāsādya bhūyo nādhaḥ samīhate // 
tenottamaphalārthena saṃskārānprāktanānasau / vivekapādapārūḍhastyajatyahiriva tvacam // 
hasatyuccaiḥ padārūḍhamātmānabhavalokayan / etāvantamahaṃ kālaṃ kṛpaṇaḥ ko'bhavaṃ tviti // 
karuṇādiṣu teṣvasya bhramañchākhāntareṣu saḥ / lobhavyālamadhaḥ kurvansamrāḍiva virājate // 
hṛdayendorgalaśreṇī duḥkhābjatimirāvaliḥ / kṛṣṇāyaḥśṛṅkhalātṛṣṇā dinānudinamujjhati // 
upekṣate na saṃprāptaṃ nāprāptamabhivāñchati / somasaumyo bhavatyantaḥ śītalaḥ sarvavṛttiṣu // 
śāstrārthapallaveṣveva niṣaṇṇātmāvatiṣṭhate / unnatāvanatā yātā adhaḥ paśyañjagadgatīḥ // 
bhīmadrumalatotkīrṇapuṣpaprakaradanturāḥ / prāktanīḥ svāḥ sthalīḥ paśyanhasatyantarvarākatām // 
teṣu tatskandhadeśeṣu tathoḍḍīnaviḍīnayā / hāriṇyā viharañjātyā rājeva parirājate // 
putradārasamagrāṇi mitrāṇi ca dhanāni ca / janmāntarakṛtānīva svapnajānīva paśyati // 
rāgadveṣabhayonmādamānamohamahattayā / naṭasyevāsya dṛśyante śītalāmalacetasaḥ // 
unmattaceṣṭitākārā hasatyapi purogatāḥ / taraṅgabhaṅgurādhārāḥ saṃsārasarito gatīḥ // 
na sa cetayate kāścillokadāradhanaiṣaṇāḥ / apūrvapadaviśrānto jīvanneva yathā śavaḥ // 
kevalaṃ kevale śuddhe bodhātmani mahonnate / dattadṛṣṭiḥ phale tasminparaṃ samadhirohati // 
smṛtvā smṛtvāpadaḥ pūrva saṃtoṣāmṛtapoṣitaḥ / arthānāmapyanarthānāṃ nāśeṣu parituṣyati // 
vyavahāreṣu kāryeṣu bhogasaṃpādakeṣvapi / paramudvegamāyāti sanidra iva bodhitaḥ // 
dīrghādhyaga ivodārāmanāratamabādhitām / ciraṃ maurkhyaśramākrānto viśrāntimabhivāñchati // 
niḥśvāsabodhito'pyagniranindhana ivātmani / śvāsamātrasamo'pyantaratiṣṭhanneva śāmyati // 
āpatantīṃ balādeva padārtheṣvaratiṃ śanaiḥ / na śaknoti nirākartuṃ dṛṣṭimatra cyutāmiva // 
tāṃ mahāpadavīṃ gacchanparamārthaphalapradām / bhūmikāmapyupāyāti vacasāmapyagocarām // 
kuto'pyaceṣṭiteṣveva saṃprāpteṣu vidhervaśāt / bhogeṣvaratimāyāti pāntho marumahīṣviva // 
ghūrṇaḥ kṣīṇa ivānandī suptaḥ saṃsāravṛttiṣu / antaḥpūrṇamanā maunī kāmapi sthitimṛcchati // 
sa tādṛgrūpatāmetya paramārthaphalasya tat / kramānnikaṭamāpnoti khago'gapadavīmiva // 
tatastadakhilāṃ buddhiṃ vihāya viyatā samaḥ / gṛhṇātyathāsvādayati bhuṅkte'tha paritṛpyati // 
saṃkalpārthaparityāgāddinānudinamātatā / śuddhasvabhāvaviśrāntiḥ paramārthāptirucyate // 
bhedabuddhirvilīnārthā'bheda evāvaśiṣyate / śuddhamekamanādyantaṃ tadbrahmeti vidurbudhāḥ // 
lokaiṣaṇāviraktena tyaktadāraiṣaṇena ca / dhanaiṣaṇāvimuktena tasminviśramyate pade // 
pareṇa pariṇāmena mithaścitparamārthayoḥ / tāpena himalekheva bhedabuddhirvilīyate // 
tajjñasyākṛṣṭamuktasya svabhāveṣūpamāṃ vinā / sthitiḥ sragdāmakasyeva na saṃbhavati kācana // 
yathā'prakaṭitāṅgāntaḥsaṃsthitā śālabhañjikā / na satī nāsatī stambhe tathā viśvasthitiḥ pare // 
dhyānaṃ na śakyate kartuṃ na caitadupayujyate / abodhena vibuddhastu svayamatraiva tiṣṭhati // 
ātyantikī virasatā yasya dṛśyeṣu dṛśyate / sa buddho nā prabuddhasya dṛśyatyāge hi śaktatā // 
dṛśyasya bodhatābodho yo bodhādaparikṣayaḥ / sa samādhānaśabdena procyate susamāhiteḥ // 
draṣṭṛdṛśyaikatārūpaḥ pratyayo manaso yadā / sa tadekasamādhāne tadā viśrāmyati svayam // 
svabhāvo dṛśyavairasyameva tattvavido nijaḥ / dṛśyaspandanamevāhuratattvajñatvamuttamāḥ // 
atajjñāyaiva viṣayāḥ svadante na tu tadvidaḥ / na hi pītāmṛtāyāntaḥ svadate kaṭu kāñjikam // 
vitṛṣṇasyātmaniṣṭhatvādeṣaṇātrayamujjhataḥ / jñasyāpyanicchato dhyānamarthāyātaṃ pravartate // 
bodhaḥ sphurati tṛṣṇāyāḥ saiva yasya na vidyate / tasya svarūpamutsṛjya kvāsau tiṣṭhati kaḥ katham // 
jñasyānārādhako dhyeyabodho nayatu yo bhavet / anantā sā vitṛṣṇasya nirvibhāgoditaḥ svayam // 
anantamapatṛṣṇasya svayameva pravartate / dhyānaṃ galitapakṣasya saṃsthānamiva bhūbhṛtaḥ // 
śuddhabodhātmani jñatvādasamāhitatoditā / na jātu susamiddhe'gnau ghṛtavindoravasthitiḥ // 
paraṃ viṣayavaitṛṣṇyaṃ samādhānamudāhṛtam / āhṛtaṃ yena tannūnaṃ tasmai nṛbrahmaṇe namaḥ // 
nūnaṃ viṣayavaitṛṣṇye pariprauḍhimupāgate / na śaknuvanti nirhartuṃ dhyānaṃ sendrāḥ surāsurāḥ // 
paraṃ viṣayavaitṛṣṇyaṃ vajradhyānaṃ prasādhyatām / bhede vigalite jñānādanyadhyānatṛṇena kim // 
mūrkhastho viśvaśabdārtho nāmūrkhaviṣayastathā / tajjñājñayostayoścaiva viśvaviśveśayostathā // 
yatraikībhūya kacanaṃ tatra viśrāmyatāṃ budhāḥ / bodhabhūmiṣu siddhānāmarthānāṃ vā vivekinām // 
sattāsatte dvayaikye ca nirṇīte neha kenacit / upāya ekaḥ śāstrārtho dvitīyo jñasamāgamaḥ // 
dhyānaṃ tṛtīyaṃ nirvāṇe śreṣṭhastatrottarottaraḥ / jīvādarśānmitho rūpaṃ gṛhṇātyeṣā mahadvapuḥ // 
jagatyudeti saṃghaṭṭādāviśeṣaṃ same same / jñātapūrvāparāśeṣajagadaṣṭāpadasthiteḥ // 
ekasiddhau dvayoḥ siddhirbodhavaitṛṣṇyadīpayoḥ / mativātyādhuto vyomni dagdho jñānāgninākhilaḥ // 
jagattūlaḥ pare śānte na jāne kvāśu gacchati / citrāgnineva bodhena tena jāḍyaṃ na śāmyati // 
nirmūlāpi jagadbhrāntiryenāśu na vilīyate / yathājñasya jagajjñaptirapajñānātpradīpyate // 
tathā jñasya parijñānāttadajñaptiḥ pradīpyate / tajjñasyājñajagajjñaptiśabdārtharahitā sthitā // 
yathāsthitaiva trijagajjñaptiścitra ivoditā / śūnyatvenaiva racitā suptatveneva nirmitā // 
bhāsate bhāmayī vāñchā jagajjñaptirjñacetasi / nūnaṃ bodhe'vimūḍhasya nāhaṃtā na jagatsthitiḥ // 
bhāsate paramābhāsarūpiṇaḥ kāpyavasthitiḥ / bodhābodhātmakaṃ cittaṃ bhāti śuṣkārdrakāṣṭhavat // 
bodhādekaṃ jagadbhāvairjāḍyānnātmatvamāgatam / mitho bodhāddvivadati maitrīṃ bhajati bodhataḥ // 
ya evāsyādhiko bhāgastanmayatvena tiṣṭhati / budhaḥ satattvaṃ nāvaiti jagato'bhāvabhāvayoḥ // 
jāgratsvapnasuṣuptānāṃ svabhāvamiva turyagaḥ / vāsanaiva manaḥ seyaṃ svavicāreṇa naśyati // 
avastutvādato mokṣo nātmanāśe pravartate // 
dhyānadrumātsvayamupoḍhamanalpapākātkālena bodhamupayātavataḥ krameṇa / bhuktvā rasāyanaphalaṃ parabodhamādyamicchanmanohariṇako nigaḍādvimuktaḥ // 
śrīvasiṣṭha uvāca / paramārthaphale jñāte muktau pariṇatiṃ gate / bodho'pyasadbhavatyāśu paramārtho manomṛgaḥ // 
kvāpi sā mṛgatā yāti prakṣīṇasnehadīpavat / paramārthadaśaivāste tatrānantāvabhāsinī // 
dhyānadrumaphalaprāptau bodhatāmāgataṃ manaḥ / vajrasārāṃ sthitiṃ dhatte chinnapakṣa ivācalaḥ // 
manastā kvāpi saṃyāti tiṣṭhatyacchaiva bodhatā / nirbādhā nirvibhāgā ca sarvā'kharvātmikā satī // 
suviviktatayā cittasattā bodhatayoditā / anādyantā bhavatyacchaprakāśaphaladāyinī // 
svayameva tatastatra nirastasakalaiṣaṇam / anādyantamanāyāsaṃ dhyānamevāvaśiṣyate // 
yāvannādhigataṃ brahma na viśrāntaṃ pare pade / tāvattanmananatvena na dhyānamavagamyate // 
paramārthaikatāmenya na jāne kva mano gatam / kva vāsanā kva karmāṇi kva harṣāmarṣasaṃvidaḥ // 
kevalaṃ dṛśyate yogī gato dhyānaikaniṣṭhatām / sthito vajrasamādhāne vipakṣa iva parvataḥ // 
virasākhilabhogasya praśāntendriyasaṃvidaḥ / nīrasāśeṣadṛśyasya svātmārāmasya yoginaḥ // 
krameṇa vigaladvṛtterbalādviśrāntimīyuṣaḥ / arthāyātaṃ samādhānaṃ kena nāma vicāryate // 
tāvadviṣayavairasyaṃ bhāvayantyucitāśayāḥ / na paśyantyeva tānyāvadbhogāṃścitranaro yathā // 
apaśyañjāgatānarthānnirvāsanatayātmavān / balādvajrasamādhāne tvanyeneva niveśyate // 
prāvṛṣīva nadīpūro yaḥ samādhirupasthitaḥ / balādeva tamāyātaṃ bhūyaścalati no manaḥ // 
sarvārthaśītalatvena balāddhyāne yadā''gatam / jñānādviṣayavairasya sa samādhirhi netaraḥ // 
dṛḍhaṃ viṣayavairasyameva dhyānamudāhṛtam / tadeva paripākena vajrasāraṃ bhavatyalam // 
tadetadbhogavaitṛṣṇyaṃ dhyānamaṅkuritaṃ hi tat / tadeva pīṭhabandhena baddhaṃ bhavati bandhuram // 
samyagjñānaṃ samucchūnaṃ sadaivojjhi'tavāsanam / dhyānaṃ bhavati nirvāṇamānandapadamāgatam // 
asti cedbhogavaitṛṣṇyaṃ kimanyaddhyānadurdhiyā / nāsti cedbhogavaitṛṣṇyaṃ kimanyaddhyānadurdhiyā // 
dṛśyasvadanamuktasya samyagjñānavato muneḥ / nirvikalpaṃ samādhānamavirāmaṃ pravartate // 
yasmai na svadate dṛśyaṃ sa saṃbuddha iti smṛtaḥ / na svadante yadā bhogāḥ samyagbodhastathoditaḥ // 
yasya svabhāvaviśrāntiḥ kathaṃ tasyāsti bhogitā / asvabhāvo hi bhogitvaṃ tatkṣaye tatkathaṃ kutaḥ // 
śrutapāṭhajapānteṣu samādhinirato bhavet / samādhivirataḥ śrāntaḥ śrutapāṭhajapāñchrayet // 
nirvāṇamāmīta nirastakhedaṃ samastaśaṅkāstamayābhirāmam / suṣuptasaumyaṃ samaśāntacittaṃ śaraddhanābhogaviśuddhamantaḥ // 
śrīvasiṣṭha uvāca / saṃsārabhārasuśrāntaḥ saṃkaṭeṣu luṭhattanuḥ / yo'bhivāñchati viśrāntiṃ tasya kramamimaṃ śrṛṇu // 
pūrvaṃ vivekakaṇikā yadā svahṛdi jāyate / saṃsāranirvedamayī kāraṇādvāpyakāraṇāt // 
tadā śrayanti sacchāyānsādhutvasuviśālinaḥ / adhvaśramaharāṃstāpataptā mārgatarūniva // 
dūre pariharatyajñānyajñayūpānivādhvagaḥ / snānadānatapoyajñānkaroti vibudhānugaḥ // 
peśalaṃ cānurūpaṃ ca vyavahāramakṛtrimam / lokyamāhlādanaṃ dhatte candravimbamivāmṛtam // 
paraprajñānugo bhavyaḥ parārthaparipūrakaḥ / pavitrakarmarasikaḥ ko'pi saumyaḥ pravartate // 
navanītasthalīvā'cchā snigdhā mṛdvī manoharā / janaṃ sukhayati svādvī tadīyā navasaṃgatiḥ // 
śītalāni pavitrāṇi caritāni vivekinaḥ / indorivāṃśujālāni janaṃ śītalayantyalam // 
na tathodyānakhaṇḍeṣu puṣpaprakarahāriṣu / viśrāmyate vītabhayaṃ yathā sādhusamāgame // 
mandākinīpayāṃsīva saṃgatāni vivekinām / prakṣālayanti pāpāni prayacchanti viśuddhatām // 
vivekiṣu virakteṣu saṃsārottaraṇārthiṣu / janaḥ śītalatāmeti himahāragṛheṣviva // 
nanu nāmaratodārā yā vivekini vidyate / suragandharvakanyāsu mānavīṣu na vidyate // 
prajñā prasādamāyāti kramāducitakarmaṇaḥ / antaḥkaroti śāstrārthamarthaṃ mukurabhūriva // 
satprajñonnatimāyāti śāstrārtharasaśālinī / vivekini vilāsena kadalīva mahāvane // 
antarevānubhavati sarvārthānpratibimbitān / ādarśavadaśeṣeṇa prajñā nairmalyaśālinī // 
sādhusaṃgamaśuddhātmā śāstrārthaparimārjitaḥ / prājño bhātyuddhṛtaṃ vahneragniśaucamivāṃśukam // 
kacatkāñcanakāntena vimalālokakāriṇā / bhuvanaṃ bhāskareṇeva bhāti sādhuḥ svatejasā // 
tathānugacchati prājñaḥ śāstrasādhusamāgamau / yathātyantānuṣaṅgeṇa tāvevānubhavatyasau // 
kramātsajjanatāmetya śāstrārthabharabhāvitaḥ / bhāti bhogānadhaḥkurvanpañjarādiva nirgataḥ // 
bhogābhigamadaurbhāgyaṃ dinānudinamujjhatā / tena tatkulamābhāti tārācakramivendunā // 
abhogakṛpaṇā kāpi na caivāsya pravartate / mukhe kāntirapūrvaiva candre rāhumṛte yathā // 
tṛṇīkṛtatrijagatāṃ mahatāmabhidheyatām / sa yāti kalpaviṭapī nabhasīva divaukasām // 
bhogānāṃ dveṣaṇenāntarlajjamāno manasyapi / bhogānāmapyasaṃpattyā paramaṃ parituṣyati // 
svā evopahasatyantastaruṇīstaralakriyāḥ / khedasmeramukho jātīrjātismara ivādhamaḥ // 
atha taṃ draṣṭumāyānti sauhārdenaiva sādhavaḥ / bhūmāvivoditaṃ candraṃ vismayotphullalocanāḥ // 
nityānādṛtabhogo'sau tato'pyucitayā dhiyā / prāptamapyucitārambhaṃ bhogaṃ na bahumanyate // 
pūrvaṃ saṃsṛtivairasyamantarevoditātmanaḥ / jāyate jīrṇajāḍyasya pākādiva śarattaroḥ // 
tataḥ sajjanasaṃparkamudarkaśreyase svayam / karoti svasthatāgṛdhrurbhiṣagāśrayaṇaṃ yathā // 
tenodāramatirbhūtvā śāstrārtheṣu nimajjati / mahānmahāprasanneṣu saraḥsviva mahāgajaḥ // 
sajjano hi samuttārya vipadbhyo nikaṭasthitam / niyojayati saṃpatsu svālokeṣviva bhāskaraḥ // 
parasvādānaviratiḥ pūrvameva pravartate / vivekino nijārtheṣu saṃtoṣaścopajāyate // 
parasvādānavirataḥ saṃtoṣāmṛtanirbharaḥ / vivekī kramaśaḥ svārthānapyupekṣitumicchati // 
dadāti kaṇapiṇyākaśākādyapi hi yācate / tenaivābhyāsayogena svamāṃsāni dadātyasau // 
nūnaṃ vilayacittānāṃ vivekamanudhāvatām / maurkhyaṃ laghutvamāyāti dhāvatāmiva goṣpadam // 
parārthādānaviratiṃ pūrvamabhyasya yatnataḥ / āhartavyā vivekena tataḥ svārtheṣvaraktatā // 
tato bhoganirāsena saha svārthanirākṛtiḥ / paramāyai suviśrāntyai kriyate kṛtibhiḥ kramāt // 
na tādṛśaṃ jagatyasminduḥkhaṃ narakakoṭiṣu / yādṛśaṃ yāvadāyuṣkamarthopārjanaśāsanam // 
āsane śayane yāne gamane ramaṇe jane / ādhicintāparā eva nanu mūḍhā vidantu tām // 
nanvarthā vitatānarthāḥ saṃpadaḥ saṃtatāpadaḥ / bhogā bhavamahārogā viparītena bhāvitāḥ // 
tāvannāyāti vairasyaṃ cintāviṣayajṛmbhaṇaiḥ / yāvadarthamahānartho na kadarthārthamarthyate // 
anuttamasukhaṃ yasmai cirāya parirocate / jagattṛṇaśikhādṛṣṭyā so'rthaṃ paśyatu śāmyatu // 
bhūribhāvavikārāṇāṃ jarāmaraṇakarmaṇām / dainyadaurātmyadāhānāmarthaḥ sārtha iti smṛtaḥ // 
asmiñjagati jantūnāṃ jarāmaraṇaśālinām / ajarāmaraṇaṃ kartuṃ saṃtoṣo'sti rasāyanam // 
vasanto nandanodyānamindurapsarasaḥ smṛtāḥ / ityekataḥ samuditaṃ saṃtoṣāmṛtamekataḥ // 
sarasaḥ prāvṛṣevāntaḥ saṃtoṣeṇaiva pūrṇatā / gambhīrāṃ śītalāṃ hṛdyāṃ prasannāṃ rasaśālinīm // 
sādhurojasvitāmetya saṃtoṣeṇaiva rājate / supuṣpitavanākāro vasanteneva pādapaḥ // 
pādapīṭhaparāmarśapiṣṭakīṭavadīhate / dīnaprakṛtirarthārthī duḥkhādduḥkhāntaraṃ vrajet // 
kallolavikalāḥ kṣubdhasamudrapatitā iva / nāpnuvanti sthitiṃ svasthāṃ vikṛtākṛtayo'rthinaḥ // 
saṃpada pramadāścaiva taraṅgottuṅgabhaṅgurāḥ / kastāsvahiphaṇacchatracchāyāsu ramate budhaḥ // 
arthopārjanarakṣāṇāṃ jānannapi kadarthanām / yaḥ karoti spṛhāṃ mūḍho nṛpaśuṃ taṃ na saṃspṛśet // 
manaso bāhyamārambhamāntaraṃ ca lunāti yaḥ / samaṃ vaitṛṣṇyadātreṇa tasya kṣetraṃ prakāśate // 
jagattvamajñasaṃbuddhaṃ jño vidannasadeva yat / satīva tatra sphurati tadanabhyāsajṛmbhitam // 
saṃsāranirvedadaśāmupetya satsaṃgamaṃ śāstramupetya tena / śāstrārthabhāvena nirasya bhogānvaitṛṣṇyadārḍhyātparamārthameti // 
śrīvasiṣṭha uvāca / rūḍhe saṃsāranirvede sthite sādhusamāgame / śāstrārthe bhāvite buddhyā bhogavaitṛṣṇya āgate // 
jāte viṣayavairasye sajjanatve tathodite / prakāśe sonmukhībhūte hṛdaye kalitodaye // 
dhanāni nābhivāñchayante tamāṃsīva vivekinā / tyajyante vidyamānāni saṃśuṣkāmedhyaparṇavat // 
bhārāya pānthadṛṣṭyeva dṛśyante dārabandhavaḥ / yathāśakti yathākālamupacaryanta eva ca // 
indriyeṣvapi saṃlagnā indriyārthāḥ punaḥpunaḥ / na bhogā anubhūyante nūnaṃ śāntamanastayā // 
ekānteṣu diganteṣu saraḥsu vipineṣu ca / udyāne puṇyadeśeṣu nijeṣveva gṛheṣu vā // 
suhṛtkelivilāseṣu śubhodyānāśanādiṣu / śāstratarkavicāreṣu na tathā sthīyate ciram // 
upaśāntena dāntena svātmārāmeṇa mauninā / jñātaivānviṣyate jñena vijñānaikāntavādinā // 
evamabhyāsavaśataḥ pare viśramyate pade / nimnevāmbhasi śāntena svayameva vivekinā // 
sabāhyābhyantaraṃ śāntā jñataivārthatayoditā / na saṃbhavati bhinno'rtha ityeva paramaṃ padam // 
nārthopalabdhirno śūnyamasti bodhātmatāṃ vinā / ityantaranubhūtisthamāhustatparamaṃ padam // 
ekabodhātisaṃbandhapariṇāmānna bodhatā / na śūnyatā nārthateti viddhi tatparamaṃ padam // 
svasaṃvinmātraviśrāmavatāmamanasāṃ satām / na svadante hi viṣayāḥ payāṃsi dṛṣadāmiva // 
nirodhapadamāpanno nirmanā maunamantharaḥ / svabhāve sthita evāste citre kṛta ivātmavān // 
sarvārthamartharahitaṃ mahadeva parāṇuvat / aśūnyameva śūnyātma hṛdayaṃ vedyavedinaḥ // 
ahaṃtvaṃ jagadīhādi dikkālakalanādi ca / jñasya jñānādi śūnyādi sthitameva na vidyate // 
jñenāmalapadasthena dīpeneva nirasyate / tamo hārdaṃ tathā bāhyaṃ rāgadveṣabhayādi ca // 
rajorahitasarvāśaṃ sattvātpāramupāgatam / asaṃbhavattamorūpaṃ praṇamettaṃ nṛbhāskaram // 
bhedapravilaye jāte citte cādṛśyatāṃ gate / yā sthitiḥ prāptabodhasya na vāggocarameti sā // 
dadātyetanmahābuddhe nirvāṇaṃ parameśvaraḥ / aharniśaṃ paramayā ciraṃ bhaktyā prasāditaḥ // 
śrīrāma uvāca / īśvaraḥ ko muniśreṣṭha kathaṃ bhaktyā prasādyate etanme tattvato brūhi sarvatattvavidāṃ vara // 
śrīvasiṣṭha uvāca / īśvaro na mahābuddhe dūre na ca sudurlabhaḥ / mahābodhamayaikātmā svātmaiva parameśvaraḥ // 
tasmai sarvaṃ tataḥ sarvaṃ sa sarvaṃ sarvataśca saḥ / so'ntaḥ sarvamayo nityaṃ tasmai sarvātmane namaḥ // 
tasmādimāḥ prasūyante sargapralayavikriyāḥ / akāraṇaṃ kāraṇato gatayaḥ pavanādiva // 
aniśaṃ pūjayantyetāḥ sarvāḥ sthāvarajaṅgamāḥ / yathābhimatadānena sarve te bhūtajātayaḥ // 
subahūnyeṣa janmāni yathābhimatayecchayā / yadā saṃpūjitastena prasādamadhigacchati // 
prasannaḥ sa mahādevaḥ svayamātmā maheśvaraḥ / bodhāya prerayatyāśu dūtaṃ pūtaṃ śubhehitaiḥ // 
śrīrāma uvāca / ātmanā parameśena ko dūtaḥ preryate mune / sa dūto bodhanaṃ vāpi karoti vada me katham // 
śrīvasiṣṭha uvāca / ātmasaṃprerito dūto viveko nāma nāmataḥ / hṛdguhāyāṃ sadānandastiṣṭhatīndurivāmbare // 
sa eṣa vāsanātmānaṃ jantuṃ bodhayati kramāt / saṃsārasāgarādasmāttārayatyavivekinam // 
bodhātmaiṣo'ntarātmaiva paramaḥ parameśvaraḥ / asyaiva vācako nāma praṇavo vedasaṃmataḥ // 
japahomatapodānapāṭhayajñakriyākramaiḥ / eṣa prasādyate nityaṃ naranāgasurāsuraiḥ // 
dyaurmūrdhā pṛthivī pādau tārakā romarājayaḥ / bhūtānyasthīni hṛdayaṃ vyomāsya parameśvaraḥ // 
sarvatraiṣa cidātmatvādyāti jāgarti paśyati / tenaiṣa sarvatolakṣyakarakarṇākṣipādabhṛt // 
vivekadūtamudbodhya hatvā cittapiśācakam / ātmanaḥ padavīṃ sphārāṃ jīvaḥ kāmapi nīyate // 
tyaktvā sarvavikalpaughānvikārānarthasaṃkarān / pauruṣeṇātmanaivātmā svayameva prasādyatām // 
bhramanmanaḥpiśāce'sminkallolajaladākule / saṃsārarātritimire svātmaivāpūrṇacandramāḥ // 
agādhamaraṇāvartakallolākulakoṭare / tṛṣṇātaraṅgatarale svamanaścaṇḍamārute // 
mahājaḍalavādhāre saṃsāraviṣamārṇave / indriyagrāmagahane vivekaḥ potako mahān // 
pūrvaṃ yathābhimatapūjanasuprasanno datvā vivekamiha pāvanadūtamātmā / jīvaṃ padaṃ nayati nirmalamekamādyaṃ satsaṅgaśāstraparamārthaparāvabodhaiḥ // 
śrīvasiṣṭha uvāca / paripuṣṭavivekānāṃ vāsanāmalamujjhatām / mahattā mahatāmantaḥ kāpyapūrvaiva jāyate // 
audāryodāramaryādāṃ matiṃ gāmbhīryasundarīm / mahatāṃ nāvagāhante bhuvanāni caturdaśa // 
cittabhrāntirjagaditi prarūḍhe pratyaye satām / bāhyaścāntaścarannakragraho mohaśca śāmyati // 
dvīnduvattāpajalavatkeśoṇḍrakavadambare / visphurantyāṃ jagadbhrāntau vāsanāpratyayaḥ kutaḥ // 
vāsanāpratyaye śūnye śūnyaṃ vyomaiva śiṣyate / sāpyavasthā mano'sattve kutastyājyā vivekinā // 
trayametattu yāvasthātrayeṇānena varjitā / paśyantīvāpyapaśyantī sāvasthā paramocyate // 
vicitraratnaraśmyogha iva nānātmakaṃ jagat / ābhāsamātraṃ na tvātmā na ghanaṃ na ca pārthivam // 
rūpālokanamātraṃ hi śūnyameva jagatsthitam / khe vicitramaṇivyūhakarajālamivotthitam // 
neha satyāni bhūtāni na jagattā na śūnyatā / idaṃ brahmākhyaratneśaprabhājālaṃ vijṛmbhitam // 
sṛṣṭayo'sṛṣṭayo brāhmyo nānātā ca na nāśatāḥ / amūrtā eva bhāsante kalpanārkagaṇā ghanāḥ // 
evaṃ tāvaddhanībhūtaḥ piṇḍagrāho na vidyate / saṃkalpite ca vyomnīva śūnyataivāvagamyate // 
tasyāmavastubhūtāyāṃ kathaṃ bhāvanibandhanam / bhaviṣyadākāśatarau viśrāntaḥ ko vihaṃgamaḥ // 
piṇḍatvaṃ nāsti bhūtānāṃ śūnyatā ca na vidyate / cittamapyata evāstaṃ śeṣaṃ sattanna cāsthiti // 
anānāsamamevāste nānārūpo vibodhavān / antarālīnanānārtho yathā kanakapiṇḍakaḥ // 
yathāsthitasya sāhaṃtvaṃ viśvaṃ cittaṃ vilīyate / jñasyāvācyamacittvaṃ satsvarūpamavaśiṣyate // 
kliśyate kevalaṃ buddhiruttarādharadarśanaiḥ / stokayābhyastayā yuktyā satyo'rtho hyavagamyate // 
virāḍojovirahitaṃ kāryakāraṇatādibhiḥ / bhūtabhavyabhaviṣyasya jagadaṅgasya saṃbhavam // 
yena bodhātmanā buddhaṃ sa jña ityabhidhīyate / advaitasyopaśāntasya tasya viśvaṃ na vidyate // 
pūrvoktāḥ sarva evaite upadeśā viśeṣaṇāḥ / jñasyānubhavamāyānti svataḥ sādhukathā iva // 
piṇḍatvaṃ nāsti bhūtānāṃ śūnyatvaṃ cāpyasaṃbhavāt / ata eva mano nāsti śeṣaṃ sattattava sthitiḥ // 
cetyonmukhatvamevāntaścetanasyāsya cetanam / uditaṃ tadanarthāya śreyase'nuditaṃ bhavet // 
uditaṃ vāhyatāmeti tatra gacchati piṇḍatām / svayaṃ saṃvedanādeva jāḍyādambviva śailatām // 
svapnādyarthavadādatte bodho'bodhena piṇḍatām / tadgrāhakatayā cittaṃ bhūtvā badhnāti dehakam // 
etāvatīṣvavasthāsu bodhasyodeti nānyatā / śabdakalpanayā bhedaḥ kevalaṃ parikalpitaḥ // 
bahirantaśca bodhasya bhātyātmaivārthadṛṣṭibhiḥ / antastvena bahiṣṭvena naivāsya manaso yathā // 
bodhasyākāśakalpatvātkālākāśādi tadvapuḥ / padārthāścaiva svātmānaḥ svapnavannārtharūpi kham // 
bāhyārthatā nāntaratvaṃ tadvadbodhavaśādvrajet / nāsādṛśyaṃ hi bodhatvaṃ gantuṃ śaktaṃ jaḍaṃ kvacit // 
bodho dṛśyadaśāṃ naiti prāpto vāpi ca tāṃ sthitim / sa yathāsthitamevāste manāgapyeti nānyatām // 
atyarthaṃ śuddhabodhaikapariṇāme kṛtodaye / bodhābodhārthaśabdānāṃ śrutirapyastameṣyati // 
ātivāhikadehānāṃ cittānāmeva jāyate / ādhibhautikatābodho dṛḍhabhāvanayā svayā // 
ākāśaviśadaiścittairbhāvitaiṣātivāhikaiḥ / ādhibhautikatā mithyā naṭairiva piśācatā // 
bhrāntirabhramaṇābhyāsātprajñātaiṣopaśāmyati / nonmatto'smīti saṃbodhācchāmyatyunmattatā kila // 
bhrānteḥ svayaṃ parijñānādvāsanā vinivartate / svapne svapnatayā buddhe kasya syātkila bhāvanā // 
vāsanātānavenaiva saṃsāra upaśāmyati / vāsanaiva mahāyakṣiṇyetacchedaparā budhāḥ // 
ajñānonmattatā puṃsāṃ yathābhyāsena bhāvitā / tathaiva bodhātsvabhyāsātsā kālenopaśāmyati // 
ātivāhikadeho'yamādhibhautikatāṃ yathā / nīyate bhāvanāṃ tajjñairbodhasattāprasādataḥ // 
ātivāhikadeho'pi nītvā jīvapadaṃ tathā / dṛḍhena bodhābhyāsena netavyo brahmatāmapi // 
svavastuvaccedutpattirbudhyate bodharūpiṇī / tadātivāhikī buddhiḥ kathamityapi budhyate // 
no cettatprativākyārthāttadgranthirvinivartate / bhūtotsādanasūtrasya pratipattṛpadaṃ yathā // 
jagadbodhaikatāṃ buddhvā boddhavyā tāvadavraṇam / atyantapariṇāmena yāvatsāpi na budhyate // 
sabāhyābhyantare citte śānte bhāti svabhāvatā / śītalāṃ vyomanirbhāsāṃ tāmevāśritya śāmyatām // 
jñānavānjñānayajñastho dhyānayūpaṃ viropayan / jagadvijitya jayati sarvatyāgaikadakṣiṇaḥ // 
patatyaṅgāravarṣe ca vāti vā pralayānile / bhūtale vrajati vyomni samamāste jña ātmani // 
vaitṛṣṇyaśāntamanaso nirodhamalamīyuṣaḥ / sthitirvajrasamādhānaṃ vinā nānyopapadyate // 
yathā bāhyārthavaitṛṣṇye nopaśāmyatyalaṃ manaḥ / na tathā śāstrasaṃdarbhairnopadeśatapodamaiḥ // 
manastṛṇasya sarvārthavaitṛṣṇyāgnirvibodhitaḥ / sarvatyāgānilaiḥ saṃpadatyāpaditi bhāvanāt // 
bahirantaśca mohaśca piṇḍagrāho'rthavedanam / jñaptireveti kacati jñātvā maṇirivātmani // 
naranāgāsurāgāragirigahvaradṛṣṭibhiḥ / citireveti visṛtā dhūmo'mbudatayeva khe // 
vepante ciddravatvena brahmāṇḍajaḍabhāṇḍagāḥ / svavivartataraṅgiṇyo jīvaśaktyā''patadrasāḥ // 
jīvakājīrṇaśapharī vyomavārivihāriṇī / mohajālena valitā na smaratyātmani sthitim // 
ghanībhūtā ghanatvena cidghanā gaganāṅgaṇe / nānāpadārtharūpeṇa sphurati svātmanātmani // 
sarva eva samā jīvā vāsanāmantareṇa ca / śuṣkaparṇavaduḍḍīnā jaḍāḥ śvasanaveṇavaḥ // 
āhṛtya pauruṣabalānyavajitya tandrīmutthāya tarjitasamarjitavāsanaugham / saṃsārapāśaghanapañjaramañjasaiva bhaṅktvābhyudeyamabhito'jñasamena bhāvyam // 
śrīvasiṣṭha uvāca / ime ye jīvasaṃghātā dṛśyante daśa diggatāḥ / naranāgasurāgendragandharvādyabhidhānakāḥ // 
te svapnajāgarāḥ kecitkecitsaṃkalpajāgarāḥ / kecitkevalajāgratsthāścirājjāgratsthitāḥ pare // 
ghanajāgratsthitāścānye jāgratsvapnāstathetare / kṣīṇajāgarakāḥ kecijjīvāḥ saptavidhāḥ smṛtāḥ // 
śrīrāma uvāca / eteṣāṃ bhagavanbhedo bodhāya mama kathyatām / jīvānāṃ saptarūpāṇāṃ jalānāmarṇaveṣviva // 
śrīvasiṣṭha uvāca / kasmiṃścitprāktane kalpe kasmiṃścijjagati kvacit / kecitsuptāḥ sthitā dehairjīvā jīvitadharmiṇaḥ // 
ye svapnamabhipaśyanti teṣāṃ svapnamidaṃ jagat / viddhi te hi khalūcyante jīvikāḥ svapnajāgarāḥ // 
kvacideva prasuptānāṃ yaḥ svapnaḥ svayamutthitaḥ / viṣayaḥ so'yamasmākaṃ teṣāṃ svapnanarā vayam // 
teṣāṃ ciratayā svapnaḥ sa jāgrattvamupāgataḥ / svapnajāgarakāste tu jīvāste tadgatāḥ sthitāḥ // 
sarvajñatvātsarvagasya sarvaṃ sarvatra vidyate / yena svapnavatāṃ teṣāṃ vayaṃ svapranarāḥ sthitāḥ // 
śrīrāma uvāca / yeṣu kalpeṣu te jātāḥ kṣīyante kalpakalpanāḥ / yadi tāstatkathaṃ teṣāṃ prabuddhānāmavasthitiḥ // 
śrīvasiṣṭha uvāca / iha svapnabhramānte te mucyante vā vinidratām / prāpya saṃkalpato dehāṃstathaivānyānśrayantyalam // 
tathaivānyaṃ prapaśyanti jagatkalpaṃ ca kalpitam / kalpanābhāsanabhaso na hi saṃkaṭatā bhavet // 
saṃkalpanātmakajagajjīrṇodumbarakīṭakāḥ / svapnajāgarakāḥ proktāḥ śrṛṇu saṃkalpajāgarān // 
kasmiṃścitprāktane kalpe kasmiṃścijjagati kvacit / anidrālava evāntaḥ saṃkalpaikaparāḥ sthitāḥ // 
dhyānādviluṭhitā vātha manorājyavaśānugāḥ / saṃkalpadārḍhyamāpannā galitāgrānubhūtayaḥ // 
saṃkalpa eva jāgrattvaṃ yeṣāṃ ciratayāṃśataḥ / tatrāstamitaceṣṭānāṃ te hi saṃkalpajāgarāḥ // 
saṃkalpopaśame bhūyastamanyaṃ vā śrayanti te / dehe teṣāṃ vayamime saṃkalpapuruṣāḥ sthitāḥ // 
saṃkalpajāgarāḥ proktā ete saṃkalpaśāyinaḥ / jīvā jīvitagā lokāḥ śrṛṇu kevalajāgarān // 
prāthamyenāvatīrṇāste brahmaṇo bṛṃhitātmanaḥ / proktāḥ kevalajāgaryāḥ prāgutpattyavikāsinaḥ // 
bhūyo janmāntaragatāsta eva cirajāgarāḥ / kathyante prauḍhimāyātāḥ kāryakāraṇacāriṇaḥ // 
ta eva duṣkṛtāveśājjaḍasthāvaratāṃ gatāḥ / ghanajāgrattayā proktā jāgratsu ghanatāṃ gatāḥ // 
ye tu śāstrārthasatsaṅgabodhitā bodhamāgatāḥ / paśyanti svapnavajjāgrajjāgratsvapnā bhavanti te // 
ye tu saṃprāptasaṃbodhā viśrāntāḥ parame pade / kṣīṇajāgratprabhṛtayaste turyāṃ bhūmikāṃ gatāḥ // 
iti saptavidho bhedo jīvānāṃ kathitastava / samudrāṇāmiva mayā buddhvā śreyaḥparo bhava // 
bhrāntiṃ parityaja jagadgaṇanātmikāṃ tvaṃ bodhaikarūpaghanatāmalamāgato'si / śūnyatvavarjitamaśūnyatayā ca muktaṃ tena dvayaikyakavimuktavapustvamādyam // 
śrīrāma uvāca / kathaṃ kevalajāgrattvamakāraṇamanarthakam / parādvikasati brahmangaganādiva pādapaḥ // 
śrīvasiṣṭha uvāca / akāraṇaṃ mahābuddhe na kāryamupalabhyate / tajjāgrataḥ kevalasya na kaścidiha saṃbhavaḥ // 
tasyāto saṃbhavādanye jīvabhedāḥ sajīvakāḥ / sarve na saṃbhavantyeva kāraṇābhāvavikṣatāḥ // 
neha prajāyate kiṃcinneha kiṃcana naśyati / upadeśyopadeśārthaṃ śabdārthakalanodayaḥ // 
śrīrāma uvāca / kaḥ karoti śarīrāṇi manobuddhyādicetanaiḥ / ko mohayati bhūtāni sneharāgādibandhanaiḥ // 
śrīvasiṣṭha uvāca / na kaścideva kurute śarīrāṇi kadācana / na mohayati bhūtāni kaścideva kadācana // 
anādyantāvabhāsātmā bodha ātmani saṃsthitaḥ / nānāpadārtharūpeṇa kamūrmyāditayā yathā // 
bāhyaṃ na vidyate kiṃcidbodhaḥ sphurati bāhyavat / udeti bodhahṛdayādbījādiva varadrumaḥ // 
bodhasyāntaridaṃ viśvaṃ sthitameva raghūdvaha / stambhasyāntaryathā śālabhañjikā prakaṭīkṛtā // 
sabāhyābhyantarātmaikamanantaṃ deśakālataḥ / bodhāmodaprasaraṇaṃ jagadeva prabudhyatām // 
ayameva paro loko bhāvyatāṃ vāsanākṣayaḥ / śāmyatāṃ paralokasthaṃ kāḥ kilāyānti vāsanāḥ // 
deśakālakriyālokarūpacittātmasatpadam / deśakālādiśabdārtharahitaṃ na ca śūnyakam // 
pade padavidāmeva tasminbodhagatirbhavet / draṣṭraṇāṃ śāntadṛśyānāmevānyeṣāṃ na rāghava // 
ye vai taralagambhīramahaṃtāgartamāśritāḥ / paśyanti te tamālokaṃ na kadācana kecana // 
caturdaśavidhānantabhūtajātasughuṃghumā / jagaddṛṣṭiriyaṃ jñasya śarīrāvayavopamā // 
kāraṇābhāvataḥ sṛṣṭirnoditā na ca śāmyati / yādṛśaṃ kāraṇaṃ vā syāttādṛgbhavati kāryakam // 
yadi syātkāraṇe kāryaṃ sthitaṃ kāraṇatāsya kā / kāryamevopalambhāttadasaddvayamavedanāt // 
saumyasyāntaryathāmbhodherūrmyāvartādayaḥ sthitāḥ / brahmaṇyasaṃbhavakṣobhe jagaccittādayastathā // 
sarvātmaivāmalaṃ brahma piṇḍa eka iva sthitam / nānābhāṇḍātma hemaiva yathāntaḥsthitarūpakam // 
svapnakāle svapna eva jāgradvyagrāparigrahāt / jāgratkāle jāgradeva svapnaḥ satyāvabodhataḥ // 
cittamātratayā buddhaṃ mṛgatṛṣṇāmbuvatsthitam / jāgratsvapnatvamāyāti vicāravikalīkṛtam // 
samyagjñānena bhūtāni jñasya dehatayā saha / pīṭhabandhaṃ vimuñcanti gatakāla ivāmbudāḥ // 
yathā galitumārabdho ghano gaganatāmiyāt / tathā satyāvabodhena śāmyetsātmagrahaṃ jagat // 
śaradabhravadālūnā mṛgatṛṣṇāmbuvrattathā / punaḥ saṃspṛśyamānaiva bodhādgalati dṛśyatā // 
yathā dīptānale līnaṃ suvarṇaṃ ghṛtamindhanam / ekatāṃ yāti vijñāne tathā bhuvanacittadṛk // 
bodhena tanutāmeti piṇḍabandho jagattraye / piśācabuddhiḥ sadane bodhitasya yathā śiśoḥ // 
bodhasyānantarūpasya svayamevātmanātmani / jagaccittāditā bhātā piṇḍabandhaḥ kilātra kaḥ // 
bodhābodhanamevedaṃ jagaccittamivoditam / tadevāstaṃ gataṃ bodhātpiṇḍabandhasya kāstitā // 
jahāti piṇḍakāṭhinyaṃ jāgratsvapnāvabodhataḥ / parāṃ pelavatāmeti hema drutamivāgninā // 
yathāsthitaṃ bodha eva ghanatāmiva gacchati / vinaiva deśakālābhyāṃ tau vinirmāya hemavat // 
jāgratyevaṃ vicāreṇa svapnābhe pelave sthite / kṣīyamāṇe śaratkāla ivaiti tanutāṃ rasaḥ // 
parāṃ pelavatāṃ yātā dṛśyalakṣmyaḥ sthitā api / svapnā iva parijñātā na svadante vivekinaḥ // 
kva kila svātmaviśrāntiḥ kvaitadviṣayavedanam / suṣuptajāgratoraikyaṃ bhrāntābhrāntātmanorbhavet // 
cittamātre bhrāntimātre svapnamātrātmani sthite / jagatīha padārthebhyaḥ satyabuddhirnivartate // 
kasya svadante'satyāni kathameva mahāmate / mṛgatṛṣṇājalānīva dṛśyānyapi puraḥsthitaiḥ // 
satyabuddhau vilīnāyāṃ jagatpaśyati śāntadhīḥ / jāladvīpāṃśujālābhamapiṇḍātmāmbarātmakam // 
jāgrato vastutaḥ śūnyātparijñātānnivartate / cittabhramātmano bhrāntirūpāsvādanabhāvanā // 
yadavastviti vijñātaṃ tatropādeyatā kutaḥ / kena svapnaṃ parijñāya svapnahemābhigamyate // 
svapnādiva parijñātādraso dṛśyānnivartate / draṣṭradṛśyadaśādoṣagranthicchedaḥ pravartate // 
nīrasaḥ śāntamanano nirvāṇāhaṃkṛtiḥ kṛtī / vītarāgo nirāyāsaḥ śāntastiṣṭhati buddhadhīḥ // 
rase nīrasatāṃ yāte vāsanā pravilīyate / śikhāyāṃ pravilīnāyāṃ pradīpasyāṃśavo yathā // 
bodhāddīpāṃśujālābhamaghanaṃ vyoma dṛśyate / bhrāntirūpaṃ jagatkṛtsnaṃ gandharvanagaraṃ yathā // 
naivātmānaṃ na cākāśaṃ na śūnyaṃ na ca vedanam / atyantapariṇāmena paśyanpaśyati tatpadam // 
yatra nātmā na śūnyaṃ ca na jagatkalanā na ca / na cittadṛśyodayadhīḥ sarvaṃ cāsti yathāsthitam // 
bhūmyāditā'jñasaṃbuddhā jñānādastamupāgatā / jñasya śūnyaiva saṃpannā saṃsthitāpi na vidyate // 
bhavatyekasamādhānasaumyātmā vyomanirmalaḥ / tiṣṭhatyapagatāsaṅgaḥ sthita evāpyasatsamaḥ // 
astaṃgatamanā maunī nirodhapadavīṃ gataḥ / tīrṇaḥ saṃsārajaladheḥ karmaṇāmantamāgataḥ // 
tanubhuvanagaganagirigaṇakaraṇaparaṃ paramamajñānam / vigalati galite tasmin sakalamidaṃ vidyamānamapi // 
saṃśāntāntaḥkaraṇo galitavikalpaḥ svarūpasāramayaḥ / paramaśamāmṛtatṛptastiṣṭhati vidvānnirāvaraṇaḥ // 
śrīrāma uvāca / bodho jagadivābhāti mune yena krameṇa ha / taṃ krameṇa kramaṃ brūhi bhūyo bhedanivṛttaye // 
śrīvasiṣṭha uvāca / vṛkṣasyeva vimūḍhasya yaddṛṣṭau tatsvacetasi / yanna dṛṣṭau na taccitte bhavatyalpatarasmṛte // 
bhavyaḥ paśyati śāstrārthameva pūrvāparānvitam / na dṛṣṭiviṣayaṃ vastu yatpaśyati karoti tat // 
bhāvānuṣṭhānaniṣṭhaḥ san śāstrārthaikamanā muniḥ / bhūtvopadeśaṃ tvamimaṃ śrṛṇu śravaṇabhūṣaṇam // 
iyaṃ dṛśyabharabhrāntirnanvavidyeti cocyate / vastuto vidyate naiṣā tāpanadyāṃ yathā payaḥ // 
upadeśyopadeśārthamenāṃ maduparodhataḥ / satyāmiva kṣaṇaṃ tāvadāśritya śrūyatāmidam // 
kuta eṣā kathaṃ ceti vikalpānanudāharan / nedameṣāṃ na cāstīti svayaṃ jñāsyasi bodhataḥ // 
yadidaṃ dṛśyate kiṃcijjagatsthāvarajaṃgamam / sarvaṃ sarvaprakārāḍhyaṃ kalpānte tadvinaśyati // 
asya bhāgavibhāgātmā nāśo'vaśyamavāritaḥ / bindunā bindunā bodhe uddhṛtasyāsti hi kṣayaḥ // 
evaṃ sthite dravyanāśe brahmaṇastanmayatvataḥ / nānantatvaṃ na cāstitvaṃ na ca vai saṃbhavatyalam // 
madaśaktiriva jñānamiti nāsmāsu sidhyati / deho vijñānato'smākaṃ svapnavanna tu tattvataḥ // 
naśyatyeva ca dṛśyaśrīḥ saiva nānyaiva naiva ca / itthaṃ bhavetsamucitaṃ kṛtaṃ śāstraṃ ca nānyathā // 
saivaitītyasamullekhaṃ kathaṃ naṣṭasya saṃbhavaḥ / tadrūpānyeti yuktaṃ syādanubhūtānugā vayam // 
saiva vyomatayaivāsīdityasatsaiva sā katham / tathaiva vyomasaṃsthā cennāśaṃ tarhi na sā gatā // 
kāryakāraṇayorekarūpataivaṃ yadā tadā / kāryakāraṇatābhāvādaikyamevāsmadāgamaḥ // 
śūnyatvamupalambhatvaṃ yadgataṃ naṣṭameva tat / anyastarhi bhavennāśaḥ kīdṛśaḥ kila kathyatām // 
naṣṭaṃ bhūyastadutpannamiti yatpratyayeti kaḥ / naśyatyavaśyaṃ tenedaṃ punaranyatpravartate // 
madhye madhye yadutsedhaphalādyavayavaikikā / ādehaṃ bījasattāsti kāryakāraṇatā kutaḥ // 
deśakālakriyātmaikaṃ yathādṛṣṭamiha sthitam / bījamevaikakarmāto na ghaṭaḥ paṭakāryakṛt // 
sarvadarśanasiddhānte nāsti bhedo na vastuni / paramārthamaye tena vivādena kimatra naḥ // 
idaṃ śāntamanādyantaṃ tadrūpatvādvicārataḥ / vyomābhaṃ bodhatāmātramanubhūtipramāṇataḥ // 
yathaitannānubhūtaṃ sadyathaitadanubhūyate / yathaitatsiddhimāpnoti tadidaṃ kathyate kramāt // 
mahākalpānta unnaṣṭe sarvasmindṛśyamaṇḍale / āmahādevaparyantaṃ samanobuddhikarmaṇi // 
vyomanyapi śamaṃ yāte kāle'pyakalitasthitau / vāyāvapi tvapagate tejasyatyantamasthite // 
tejasyapi gate dhvaṃsaṃ vāryādau suciraṃ kṣate / alamantamanuprāpte sarvaśabdārthasaṃcaye // 
śiṣyate śāntabodhātma sadacchaṃ bādhyavarjitam / anādinidhanaṃ saumyaṃ kimapyamalamavyayam // 
avācyamanabhivyaktamatīndriyamanāmakam / sarvabhūtātmakaṃ śūnyaṃ sadasacca paraṃ padam // 
tanna vāyurna cākāśaṃ na buddhyādi na śūnyakam / na kiṃcidapi sarvātma kimapyanyatparaṃ nabhaḥ // 
tadvidā tatpadasthena tanmuktenānubhūyate / anyaiḥ kevalamāmnātairāgamaireva varṇyate // 
na kālo na mano nātmā na sannāsanna deśadik / na madhyametayornāntaṃ na bodho nāpyabodhitam // 
kimapyeva tadatyacchaṃ budhyate bodhapāragaiḥ / śāntasaṃsāravisaraiḥ parāṃ bhūmimupāgataiḥ // 
pratiṣiddhā mayaite tu ye'rthāḥ sarvatra te sthitāḥ / asmadbuddhyā paricchedyāḥ saumyāmbhodherivormayaḥ // 
yathāsthitaṃ sthitāḥ sarve bhāvāstatra yathā tathā / anutkīrṇā mahāstambhe vividhāḥ śālabhañjikāḥ // 
evaṃ tatra sthitāḥ sarve bhāvā evaṃ ca na sthitāḥ / asarvātmaiva sarvātma tadeva na tadeva ca // 
padaṃ yathaitatsarvātma sarvārthaparivarjitam / yathā tatra ca paśyanti tatraikapariṇāminaḥ // 
sarvaṃ sarvātmakaṃ caiva sarvārtharahitaṃ padam / sarvārthaparipūrṇaṃ ca tadādyaṃ paridṛśyate // 
tavaitāvanmahābuddhe sarvārthopaśamātmakam / na samyagdānamutpannaṃ saṃśayo'tra nidarśanam // 
yaḥ prabuddho nirābhāsaṃ paramābhāsamāgataḥ / svacchāntaḥkaraṇaḥ śāntastaṃ svabhāvaṃ sa paśyati // 
ayaṃ tvamahamityāditriṃkālagajagadbhramaḥ / tatrāsti hemapiṇḍāntariva rūpakajālakam // 
hemapiṇḍādyathā bhāṇḍajālaṃ nānopalabhyate / tathā na labhyate bhinnaṃ paramārthaghanājjagat // 
sarvadaiva hi bhinnātmā svāṅgabhūtopalambhadṛk / sa jagaddvaitamevedaṃ hemevāṅgadarūpakam // 
riktaṃ deśādiśabdārthairdeśakālakriyātmakam / yathāsthitamidaṃ tatra sarvamasti na vāsti ca // 
yathormyādi same toye citraṃ citrakṛdīhate / bhāṇḍavṛndaṃ mṛdaḥ piṇḍe tathedaṃ brahmaṇi sthitam // 
tathaitadatra no bhinnaṃ nābhinnaṃ nāsti cāsti ca / nityaṃ tanmayamevācchaṃ śānte śāntamidaṃ tathā // 
anikhātaiva bhātīyaṃ trijagacchālabhañjikā / svarasasyeva dṛśyatvamitā brahmaṇi dāruṇi // 
nikhātā dṛśyatāṃ yānti stambhasthāḥ śālabhañjikāḥ / asminnakṣobhya evāntastaraṅgāḥ sṛṣṭidṛṣṭayaḥ // 
sarasyatirase bhānti cidghanāmṛtavṛṣṭayaḥ / avibhāge vibhāgasthā akṣobhe kṣubhitā iva / avibhātā vibhāntīva cidghane sṛṣṭidṛṣṭayaḥ // 
paramāṇau paramāṇāvatra saṃsāramaṇḍalam / vibhāti bhāsurārambhaṃ na vibhāti ca kiṃcana // 
ākāśakālapavanādipadārthajātamasyāṅgamaṅgarahitasya tadapyanaṅgam / sarvātmakaṃ sakalabhāvavikāraśūnyamapyetadāhurajaraṃ paramārthatattvam // 
śrīrāma uvāca / yathā cetye cetanatā yathā kāle ca kālatā / yathā ca vyomatā vyomni yathā ca jaḍatā jaḍe // 
yathā vāyau ca vāyutvamabhūtādāvabhūtatā / yathā spandātmani spando yathā mūrte ca mūrtatā // 
yathā bhinne ca bhinnatvaṃ yathā'nante hyanantatā / yathā dṛśye ca dṛśyatvaṃ yathā sargeṣu sargatā // 
etatkrameṇa he brahman vada me vadatāṃ vara / āditaḥ pratipādyaiva bodhyante hyalpabodhinaḥ // 
śrīvasiṣṭha uvāca / tadanantaṃ mahākāśaṃ mahācidghanamucyate / avedyacidrūpamayaṃ śāntamekaṃ samasthiti // 
brahmaviṣṇvīśvarādyante mahāpralayanāmani / śabdārthe rūḍhimāpanne yacchuddhamavaśiṣyate // 
sargasya kāraṇaṃ tatra na kiṃcidupapadyate / malamākārabījādi māyāmohabhramādikam // 
kevalaṃ śāntamatyacchamādyantaparivarjitam / tadvidyate yatra kila khamapi sthūlamaśmavat // 
na ca nāstīti tadvaktuṃ yujyate cidvapuryadā / na caivāstīti tadvaktuṃ yuktaṃ śāntamalaṃ tadā // 
nimeṣe yojanaśate prāptāyāmātmasaṃvidi / madhye tasyāstu yadrūpaṃ rūpaṃ tasya padasya tat // 
sabāhyābhyantare śānte vāsanāviṣayabhrame / sarvacintāvihīnasya prabuddhasyārdharātrataḥ // 
śāntaṃ niḥsukhaduḥkhasya puruṣasyaiva tiṣṭhataḥ / yadaspandi manorūpaṃ rūpaṃ tasya padasya tat // 
tṛṇagulmāṅkurādīnāṃ sattāsāmānyamātatam / yadudbhavodbhavaṃ rūpaṃ rūpaṃ tasya padasya tat // 
tasminpade jagadrūpaṃ yadidaṃ dṛśyate sphuṭam / sakāraṇamivākārakarālamiva bhedavat // 
tatsarvaṃ kāraṇābhāvānna jātaṃ na ca vidyate / nākārayuktaṃ na jaganna ca dvaitaikyasaṃyutam // 
yadakāraṇakaṃ tasya sattā nehopapadyate / svayaṃ nityānubhūte'rthe ko'trāpahnavaśaktimān // 
na ca śūnyamanādyantaṃ jagataḥ kāraṇaṃ bhavet / brahmāmūrtaṃ samūrtasya dṛśyasyābrahmarūpiṇaḥ // 
tasmāttatra jagadrūpaṃ yadā bhātaṃ tadeva tat / svayameva tadā bhāti cidākāśamiti sthitam // 
jagaccidbrahmabhāvācca tathā bhāvo bhramādiva / sarvamekamajaṃ śāntamadvaitaikyamanāmayam // 
pūrṇātpūrṇaṃ visarati pūrṇe pūrṇaṃ virājate / pūrṇamevoditaṃ pūrṇe pūrṇameva vyavasthitam // 
śāntaṃ samaṃ samudayāstamayairvihīnamākāramuktamajamambaramacchamekam / sarvaṃ sadā sadasadekatayoditātma nirvāṇamādyamidamuttamabodharūpam // 
śrīvasiṣṭha uvāca / jagannāma nabhaḥ svacchaṃ sadbrahma nabhasi sthitam / nabho nabhasi bhātīdaṃ jagacchabdārtha ityajam // 
tvamahaṃ jagadityādi śabdārtho brahma brahmaṇi / śāntaṃ samasamābhāsaṃ sthitamasthitameva sat // 
samudragirimeghorvīvisphoṭamayamapyajam / kāṣṭhamaunavadevedaṃ jagadbrahmāvatiṣṭhate // 
draṣṭā draṣṭaiva dṛśyasya svabhāvātsvātmani sthitaḥ / kartā kartaiva kartavyābhāvataḥ kāraṇādṛte // 
na jñatvaṃ na ca kartṛtvaṃ na jaḍatvaṃ na bhoktṛtā / na śūnyatā na cārthatvamiha nāpi nabhorthatā // 
śilājaṭharavatsatyaṃ ghanamekamajaṃ tatam / sarvaṃ śāntamanādyantameka vidhiniṣedhayoḥ // 
maraṇaṃ jīvitaṃ satyamasatyaṃ ca śubhāśubham / sarvamekamajaṃ vyoma vīcijālajalaṃ yathā // 
vibhāga eva dṛśyatvaṃ draṣṭratvaṃ caiva gacchati / etacca kalpanaṃ svapnapurādiṣvanubhūyate // 
evamacchaṃ parākāśe svapnapattanavajjagat / bhāti prathamamevedaṃ brahmaivetthamataḥ sthitam // 
tadidaṃ tādṛśaṃ viddhi sarvam sarvātmakaṃ ca yat / deśāddeśāntaraprāptau vido madhyamanaṅkitam // 
cidvyomnaḥ śāntaśāntasya madhyame caivamāsthitam / jagattathaiva salilamevormyāditayā yathā // 
yadudetyuditaṃ yacca yacca nodeti noditam / deśāddeśāntaraprāptau vido madhyānna bheditam // 
ataḥ kilāsya sargasya kāraṇaṃ śaśaśṛṅgavat / prayatnenāpi cānviṣṭaṃ na kiṃcidupalabhyate // 
yadakāraṇakaṃ bhāti tadabhātaṃ bhramātmakam / bhramasyāsatyarūpasya satyatā kathamucyate // 
kāraṇena vinā kāryaṃ kila kiṃ nāma vidyate / yadaputrasya satputradarśanaṃ sa bhramo na sat // 
yastvakāraṇako bhāti sa svabhāvo vijṛmbhate / sarvarūpeṇa saṃkalpagandharvanagarādivat // 
deśāddeśāntaraprāptau kṣaṇānmadhyaṃ vido vapuḥ / svarūpamajahattveva rājate'rthavivartavat // 
bodha eva kacatyartharūpeṇa sa ca svādaṇuḥ / dṛṣṭānto'trānubhūto'ntaḥ svapnasaṃkalpaparvataḥ // 
śrīrāma uvāca / vidyate vaṭabījāntaryathā bhāvimahādrumaḥ / paramāṇau tathā sargo brahmankasmānna vidyate // 
śrīvasiṣṭha uvāca / yatrāsti bījaṃ tatra syācchākhā vitatarūpiṇī / janyate kāraṇaiḥ sā ca vitatā sahakāribhiḥ // 
samastabhūtapralaye bījamākāri kiṃ bhavet / sahakāryatha kiṃ tasya jāyate yadvaśājjagat // 
yattu brahma paraṃ śāntaṃ kā tatrākārakalpanā / paramāṇutvayogo'pi nātra kevātra bījatā // 
kāraṇasyeti bījasya satyāsatyaikakāriṇaḥ / asaṃbhavājjagatsattā kathaṃ kena kutaḥ kva kā // 
jagadāste parasyāṇorantarityapi nocitam / sārṣape kaṇake merurāsta ityajñakalpanā // 
sati bīje pravartante kāryakāraṇadṛṣṭayaḥ / nirākārasya kiṃ bījaṃ kva janyajanakakramaḥ // 
ato yatparamaṃ tattvaṃ tadevedaṃ jagatsthitam / neha prathayate kiṃcinna ca kiṃcidvinaśyati // 
cidākāśaścidākāśe hṛdi cittvājjagadbhamam / aśuddhavadivāśuddhe śuddhaṃ śuddhe prapaśyati // 
svamevābhāsate tasya rūpaṃ spanda ivānile / sargaśabdārthakalanā neha kāścana santi naḥ // 
yathā śūnyatvamākāśe dravatvaṃ ca yathā jale / anyatātmamayī śuddhā sargateya tathātmani // 
bhārūpamidamāśāntaṃ jagadbrahmaiva nastatam / anādinidhanaṃ satyaṃ nodeti na ca śāmyati // 
deśāddeśāntaraprāptau kṣaṇānmadhye vido vapuḥ / yattajjagaditīvedaṃ vyomātmani vyavasthitam // 
yathā spando'nile toye dravatvaṃ vyomni śūnyatā / tathā jagadidaṃ bhātamananyāśleṣamātmani // 
saṃvinnabho nanu jagannabha ityanarkamātmanyavasthitamanastamayodayaṃ kva / tattvaṅgabhūtamakhilaṃ tadananyadeva dṛśyaṃ nirastakalano'mbaramātramāsva // 
śrīvasiṣṭha uvāca / bhāvābhāvagrahotsargasthūlasūkṣmacarācarāḥ / ādāveva hi notpannāḥ sargādau kāraṇaṃ vinā // 
na tvamūrto hi ciddhātuḥ kāraṇaṃ bhavituṃ kvacit / svātmā śaktaḥ sa mūrtānāṃ bījamurvīruhāmiva // 
svabhāvameva satataṃ bhāvayanbhāvanātmakam / ātmanyeva hi ciddhātuḥ sarvo'nubhavavānsthitaḥ // 
āsvādayati yaṃ bhāvaṃ ciddhāturgaganātmakaḥ / labdhaḥ sargaḥ pralāpena kṣībaḥ kṣubdhatayā yathā // 
yadā sarvamanutpannaṃ nāstyevāpi ca dṛśyate / tadā brahmaiva viddhīdaṃ samaṃ śāntamasatsamam // 
cinnabhaścinnabhasyeva payasīva payodravaḥ / cittvātkacati yattena tadevedaṃ jagatkṛtam // 
svapne tadeva jagadityudeti vimalā yathā / kācakasyeva kacati tathetthaṃ sādi sargakhe // 
citkācakasya kacanaṃ yathā svapne jagadbhavet / tathaiva jāgradavidhaṃ tatsvamātramidaṃ sthitam // 
ādisarge hi citsvapno jāgradityabhiśabdyate / adya rātrau citeḥ svapnaḥ svapna ityapi śabdyate // 
pūrvapravṛttā saritāṃ rūḍhādyāpi yathāsthitā / taraṅgalekhā dṛṣṭīnāṃ padārtharacanā tathā // 
yathā vāritaraṅgaśrīḥ saritāṃ racanā mitā / tathā cidvyomni cidbījasattāntaḥsṛṣṭitāmitā // 
mṛtasyātyantanāśaścettannidrāsukhameva tat / bhūyaścodeti saṃsārastatsukhaṃ navameva tat // 
kukarmabhyastu cedbhītiḥ sā sameha paratra ca / tasmādete samasukhe sarveṣāṃ mṛtijanmanī // 
maraṇaṃ jīvitaṃ vāstu sahaje vāsane tayoḥ / iti viśrāntacittoyaḥ so'ntaḥśītala ucyate // 
sarvasaṃvittivigame saṃvidrohati yādṛśī / bhūyate tanmayenaiva tenāsau mukta ucyate // 
atyantābhāvasaṃvittyā sarvadṛśyasya vedanam / udetyapāstasaṃvedyaṃ sati vā'sati sargake // 
yanna cetyaṃ na cidrūpaṃ yacciterapyacetitam / tadbhāvaikyaṃ gatāstajjñāḥ śāntā vyavahṛtau sthitāḥ // 
citkācakācakacyaṃ yajjagannāmnā taducyate / atyacche paramākāśe bandhamokṣadṛśaḥ kutaḥ // 
cinnabhaḥspandamātrātma saṃkalpātmatayā jagat / sadbhūtamayamevedaṃ na pṛthvyādimayaṃ kvacit // 
neha deśo na kālo'sti na dravyaṃ na kriyā na kham / sadivākhilamucchūnaṃ vāpyanucchūnamapyasat // 
bhāti kevalamevetthaṃ paramārthaghanaṃ ghanam / yanna śūnyaṃ na vā'śūnyamatyacchaṃ gaganādapi // 
sākāramapyanākāramasadevātibhāsvaram / atiśuddhaikacinmātrasphāraṃ svapnapuraṃ yathā // 
nirvāṇamevamidamātatamitthamantaścidvyomna āvilamanāvilarūpameva / nāneva na kvacidapi prasṛtaṃ na nānā śūnyatvamambara ivāmbunidhau dravatvam // 
śrīvasiṣṭha uvāca / sarvatra sarvathā sarvaṃ sarvadā vyomni cinmaye / sādhu saṃbhavati svacchaṃ śūnyatvaṃ kha ivākhile // 
yatra cittatra sargaśrīravyomni vyomni vāsti cit / cinmayatvātpadārthānāṃ sarveṣāṃ nāstyacitkvacit // 
padārthajātaṃ śailādi yathā svapne purādi ca / cidevaikaṃ paraṃ vyoma tathā jāgratpadārthabhūḥ // 
pāṣāṇākhyānamatredaṃ śṛṇu rāma rasāyanam / pūrva mayaiva yaddṛṣṭaṃ citra prakṛtameva ca // 
ahaṃ viditavedyatvātkadācitpūrṇamānasaḥ / tyaktumicchurimaṃ lokavyavahāraṃ ghanabhramam o // 
dhyānaikatānatāmetya śanairviśrāntaye ciram / tyaktājavaṃ javībhāva ekāntārthī śamaṃ vrajan // 
idaṃ cintitavānasmi kasmiṃścidamarālaye / saṃsthito vividhāḥ paśyanbhaṅgurā jāgatīrgatīḥ // 
virasā khalviyaṃ lokasthitirāpātasundarī / na jātu sukhadā manye kasyacitkenacitkvacit // 
udvegaṃ janayatyantastīvrasaṃvegakhedataḥ / imā dṛśyadṛśo draṣṭuriṣṭāniṣṭaphalapradāḥ // 
kimidaṃ dṛśyate kiṃ vā prekṣate ko'hameva vā / sarva śāntamajaṃ vyoma cinmātrātmani riṅgakam // 
tasmātsamastasiddhendradevadaityādidurgamam / supradeśamito gatvā saṃgopyātmānamātmanā // 
adṛśyaḥ sarvabhūtānāṃ nirvikalpasamādhigaḥ / same svacche pade śānte āse vigatavedanam // 
tasmātko nu pradeśaḥ syādatyantaṃ śūnyatāṃ gataḥ / yatraitā nānubhūyante pañca bāhyārthavedanāḥ // 
śabdakānanavāryabdabhūtaughābhisamākulāḥ / kṣobhayantyatha saṃkṣubdhāstasmānme girayo'rayaḥ // 
nānāvidhā nagendrāṇāmantarāvalitā janaiḥ / deśā viṣamayā eva niḥśeṣā viṣayāhibhiḥ // 
janairjalacarairvyāptāḥ sāgarā nīrakukṣayaḥ / vividhārambhasaṃkṣubdhairnagarāṇīva nāgaraiḥ // 
taṭānyadryamburāśīnāṃ lokapālapurāṇi ca / bhūtākulāni śṛṅgāṇi pātālakuharāṇi ca // 
gāyantyanilabhāṃkārairnṛtyanti latikāḥ karaiḥ / puṣpairhasantyagendrāṇāṃ guhā gahanakoṭarāḥ // 
maunimīnamunisparśakampinālacalāmbujāḥ / sarasyo virasā eva vāryāvartavirāvitāḥ // 
pavanasparśasaṃkṣubdhatṛṇapāṃsupatākinī / raṭatyanilabhāṃkārairnirjharorvyapyasaṃyatā // 
tasmādākāśamāśūnyaṃ kasmiṃściddūrakoṇake / atra tiṣṭhāmyavaṣṭabhya yogayuktimaninditām // 
kasmiścidekakoṇe'tra kṛtvā kalpanayā kuṭīm / vajrodaradṛḍhaṃ tasyāmantastiṣṭhāmyavāsanam // 
iti saṃcintya yāto'hamākāśamasi nirmalam / yāvattadapi paśyāmi sakalaṃ vitatāntaram // 
kvacidbhramatsiddhagaṇaṃ kvacidudgarjadambudam / kvacidvidyādharādhāraṃ yakṣotkṣiptakṣayaṃ kvacit // 
kvacidbhramatpuravaraṃ prārabdhasamaraṃ kvacit / kvaciddrvajjaladharaṃ kvacidudvṛttayogini // 
kvaciddaityapuroḍḍīnasagandharvapuraṃ kvacit / kvacidbhramadgrahagaṇaṃ tārakākulitaṃ kvacit // 
kvacitkhe khagasaṃghṛṣṭaṃ kvacitkruddhamahānilam / kvacidutpātavalitaṃ kvacinmaṇḍalamaṇḍitam // 
kvacidapūrvabhūtaughaṃ nāgarāvalitaṃ kvacit / kvacidarkarathākrāntaṃ kvacidanyarathoddhuram // 
kvacidādityadāhāntaṃ śaśiśaityānvitaṃ kvacit / kvacitkṣudrajanāsahyaṃ kvacidagnyauṣṇyadurgamam // 
kvaciduttālavetālaṃ garuḍoḍḍāmaraṃ kvacit / kvacitsapralayāmbhodaṃ kvacitsapralayānilam // 
tato bhūtagaṇāṃstyaktvā dūrāddūrataraṃ gataḥ / prāptavānahamekāntaṃ śūnyamatyantavistṛtam // 
atyantamandapavanaṃ svapne'pyaprāpyabhūtakam / maṅgalotpātarahitamagamyaṃ viddhi saṃsṛteḥ // 
kalpitātha mayā tatra kuṭī prakaṭakoṭarā / nīrandhrakuḍyanibiḍā padmakuṅmalasundarī // 
ghuṇakṣuṇṇāṅgapūrṇendubimbodaramanoharā / kahlārakundamandārapuṣpaśrīkośaśobhitā // 
samastabhūtāgamyatvaṃ tatra saṃkalpya cetasā / agamye sarvabhūtānāmahamāsaṃ tadā tataḥ // 
baddhapadmāsanaḥ śāntamanāḥ paramamaunavān / saṃvatsaraśatāntena nirṇīyotthānamātmanaḥ // 
nirvikalpasamādhistho nidrāmudrāmivāgataḥ / samaḥ saumyanabhaḥsvasthaḥ samutkīrṇa ivāmbarāt // 
ciraṃ yadanusaṃdhatte cetaḥ paśyati tatkṣaṇāt / cireṇa cāśāpavanavyaktivadvitataṃ yadā // 
tadā varṣaśatenātra bodhabījaṃ vṛtāntaram / āsīnme hṛdayakṣetre kālamekaṃ vikāsataḥ // 
saṃprabuddho'bhavanme'tha jīvaḥ saṃbuddhavedanaḥ / śiśirakṣīṇagātrasya madhāviva rasastaroḥ // 
tacchataṃ tatra varṣāṇāṃ nimeṣamiva me gatam / bahvyo'pi kālagatayo bhavantyekadhiyo manāk // 
vikāsamāgato bāhyaṃ gato buddhīndriyakramaḥ / vāsantaḥ puṣparūpeṇa madasyeva raso mama // 
māṃ prāṇapūritamupāgatasaṃvidaṃśamabhyāgataṃ tvahamiti prasūtaḥ piśācaḥ / icchāṅganāvivalito'tha kuto'pi sadyaḥ pronnāmasannamanavāyurivogravṛkṣam // 
śrīrāma uvāca / tvāmapyuditanirvāṇamahaṃkārapiśācakaḥ / bādhate kimiti brūhi mune saṃdehaśāntaye // 
śrīvasiṣṭha uvāca / ahaṃbhāvaṃ vinā dehasthitistajjñājñayoriha / ādheyasya nirādhārā na saṃsthehopapadyate // 
ayaṃ tvatra viśeṣastaṃ śṛṇu viśrāntacetasaḥ / śrutena yenāhaṃbhāvapiśācaḥ śāntimeti te // 
ahaṃbhāvapiśāco'yamajñānaśiśunāmunā / avidyamāna evāntaḥ kalpitastena saṃsthitaḥ // 
ajñānamapi nāstyeva prekṣitaṃ yanna labhyate / vicāriṇā dīpavatā svarūpaṃ tamaso yathā // 
yathā yathā vilokyate tathā tathā vilīyate / ihājñatāpiśācikā tathā vicāritā satī // 
kila satyāmavidyāyāmajñatodeti śāśvatī / buddhimohātmikā yakṣī nirdehaiva yathā niśi // 
sati sarge tvavidyāyāḥ saṃbhavo nānyataḥ kvacit / sati dvitīye śaśini dvitīyo vidyate śaśaḥ // 
sargastvayamajātatvādajñajñāto na vidyate / na jātaḥ kāraṇābhāvātpūrvameva khavṛkṣavat // 
paramākāśakośāntarādisarge nirāmaye / pṛthvyāderupalambhasya bhavetkimiva kāraṇam // 
manaḥṣaṣṭhendriyātītaṃ manaḥṣaṣṭhendriyātmanaḥ / sākārasya nirākāraṃ kathaṃ bhavati kāraṇam // 
bījātkāraṇataḥ kāryamaṅkuraḥ kila jāyate / na bījamapi yatrāsti tatra syādaṅkuraḥ kutaḥ // 
kāraṇena vinā kārya na ca nāmopapadyate / kadā ka iva khe kena dṛṣṭo labdhaḥ sphuṭo drumaḥ // 
saṃkalpenāmbare yadvaddṛśyate viṭapādikam / sa saṃkalpastathābhūto na tatrāsti padārthatā // 
evaṃ yeyaṃ cidākāśe sargādāvanubhūyate / śūnyarūpa ivākāśe sargasthitiranargalā // 
sama eva cidākāśaḥ kacatyātmani tattathā / svabhāva eva sargākhyaścittvāccaitanyamīśvaraḥ // 
svapnasargo'tra dṛṣṭāntaḥ pratyahaṃ yo'nubhūyate / svayaṃ saṃvedane svapne sphuratyadripurākṛtiḥ // 
citsvabhāve yathā svapne āste sarga iveha yaḥ / asarge sargavadbhāti tathā pūrva mahāmbare // 
avedyavedanaṃ śuddhamekaṃ bhātyajamavyayam / sargādau yadanādyantaṃ sthitaḥ sargaḥ sa eva naḥ // 
neha sargo'sti naivāyaṃ pṛthvyādigaṇagolakaḥ / sarva śāntamanālambaṃ brahmaiva brahmaṇi sthitam // 
sarvaśaktyātma tadbrahma yathā kacati yādṛśam / rūpamatyajadevācchaṃ tathā bhavati tādṛśam // 
yathā svapnapuraṃ jantościnmātrapravijṛmbhitam / tathaiva sargaḥ sargādau śuddhacinmātrajṛmbhitam // 
svacche citparamākāśe cidākāśo ya āsthitaḥ / svabhāva eva sargo'sāviti tenaiva bhāvitaḥ // 
bhāvyabhāvakabhāvādibhūmīnāṃ bhāvanaṃ bhṛśam / sarvaṃ cinnabha evācchamātmanātmani saṃsthitam // 
evaṃ sthite kutaḥ sargaḥ kuto vidyā ka cājñatā / brahma śāntaṃ ghanaṃ sarvaṃ kvāhaṃkārādayaḥ sthitāḥ // 
ahaṃbhāvasya saṃśāntireṣā'sau kathitā tava / ahaṃbhāvaḥ parijñātaḥ piśāca iva śāmyati // 
mayā tvevamahaṃbhāvaḥ parijñāto yadākhilaḥ / tadā me vidyamāno'pi niṣphalaḥ śaradabhravat // 
citrāgnidāho vijñāto yathā dāhyeṣu niṣphalaḥ / tathāhaṃbhāvasargādi jñātaṃ niṣphalatāmiyāt // 
iti me'haṃkṛtestyāge rāge ca samatā yadā / tadā vyomna ivāvyomnaḥ sarge sarge ca me sthitiḥ // 
ahaṃbhāvasya naivāhaṃ nāhaṃbhāvo mameti ca / tena viddhi cidākāśamevedamiti nirghanam // 
yathā mama tathānyeṣāmapi bodhavatāmiha / agnitvamiva citrāgnernāstyayaṃ bodhavibhramaḥ // 
nāhamasmi na cānyo'sti sarvaṃ nāstīti niścaye / prakṛtavyavahārastvaṃ śilāmaunamayo bhava // 
ākāśakośaviśadākṛtireva tiṣṭha nirdeśavacciramapahnutasarvabhāvaḥ / adyāditaśca kila cinmayameva sarve no dṛśyamasti śivamevamaśeṣamittham // 
śrīrāma uvāca / aho nu vitatodārā vimalā vipulācalā / bhavatā bhagavanbhūtyai bhūyo dṛṣṭirudāhṛtā // 
sarvathā sarvadā sarvaṃ sarvaṃ sarvatra sarvadā / sadityeva sthitaṃ satyaṃ samaṃ samanubhūtitaḥ // 
ayamasti mama brahmansaṃśayastaṃ nivāraya / kimidaṃ bhagavannāma pāṣāṇākhyānamucyate // 
śrīvasiṣṭha uvāca / sarvatra sarvadā sarvamastīti pratipādane / pāṣāṇākhyānadṛṣṭānto mayāyaṃ tava kathyate // 
nīrandhraikaghanāṅgasya pāṣāṇasyāpi koṭare / santi sargasahasrāṇi kathayeti pradarśyate // 
bhūtākāśe mahatyasminkhaśūnyatvamanujjhati / santi sargasahasrāṇi kathayeti pradarśyate // 
antargulmāṅkurādīnāṃ prāṇivāyvambutejasām / santi sargasahasrāṇi kathayeti pradarśyate // 
śrīrāma uvāca / kuḍyādau santi sagauṃghā iti cetkathyate mune / tatkhe vibhānti sargaughā iti kiṃ na pradṛśyate // 
śrīvasiṣṭha uvāca / etatte varṇitaṃ rāma mukhyameva mayākhilam / yo'yamālakṣyate sargaḥ sa kha eva khamāsthitam // 
ādāveva hi notpannamadyāpi na ca vidyate / dṛśyaṃ yaccāvabhātīdaṃ tadbrahma brahmaṇi sthitam // 
nāsti bhūraṇumātrāpi sargairnirvivarā na yā / na ca kvacana vidyante sargā brahmakhameva te // 
na tejaso'ṇurapyasti sagairnirvivaro na yaḥ / na ca kvacana sargāste santi brahmakhameva tat // 
na vāyoraṇurapyasti sargairnirvivaro na yaḥ / na ca kvacana vidyante sargā brahmakhameva tat // 
khaṃ nāṇumātramapyasti sargairnirvivaraṃ na yat / na ca kvacana sargāste santi brahmakhameva tat // 
na sā mahābhūtatāsti sargairnirvivarā na yā / na ca kvacana vidyante sargā brahmakhameva tat // 
śailānāṃ nāṇurapyasti sa sargairyo na nirghanaḥ / na ca kvacana vidyante sargā brahmakhameva tat // 
brahmaṇo nāṇurapyasti sagairnirvivaro na yaḥ / na ca kvacana sargāste santi brahmakhameva tat // 
sargeṣu nāṇurapyasti na brahmātmaiva yaḥ sadā / brahmasargāstathetyeṣa vāci bhedo na vastuni // 
sargā eva paraṃbrahma paraṃ brahmaiva sargatā / manāgapyasti na dvaitamatrāgnyarkauṣṇyayoriva // 
ime sargā idaṃ brahma te'tyantāvācyadṛṣṭayaḥ / vidāryadāruravavadbhāntyarthaparivarjitāḥ // 
dvaitamaikyaṃ ca yatrāsti na manāgapi tatra te / sargabrahmādiśabdārthāḥ kathaṃ kasyeva bhāntu ke // 
śāntamekamanādyantamidamacchamanāmayam / vyavahāravato'pyaṅga jñasya maunaṃ śilāghanam // 
nirvāṇamevamakhilaṃ nabha eva dṛśyaṃ tvaṃ cāhamadrinicayāśca surāsurāśca / tādṛgjagatsamavalokaya yādṛgaṅga svapne'tha jantumanasi vyavahārajālam // 
śrīrāma uvāca / anantaraṃ nabhaḥkośakuṃṭīkoṭarato mune / tava dhyānātprabuddhasya vṛttaṃ varṣaśatena kim // 
śrīvasiṣṭha uvāca / tato dhyānātprabuddho'haṃ śrutavāṃstatra niḥsvanam / mṛdu vyaktapadaṃ hṛdyaṃ na ca vācyanugo yataḥ // 
strīsvabhāvādiva mṛdu madhuraṃ vā ninādi vā / svalpāṅgatvādanirhrādi mayā tadvākyamūhitam // 
indindirarutākāraṃ tantrīraṇitarañjanam / na rodanaṃ ca paṭhanaṃ bisakośasamasvanam // 
tadākarṇyāśu tatredamahaṃ cintitavānatha / śābdikānvīkṣaṇātpaśyandiśo daśa savismayaḥ // 
vyomno'yaṃ siddhasaṃcāramārgaśūnyānyanantaram / bhāgo yojanalakṣāṇi samatikramya saṃsthitaḥ // 
tadihedṛgvidhasya syātkutaḥ śabdasya saṃbhavaḥ / śābdikaṃ na ca paśyāmi yatnenāpi vilokayan // 
anantamidamāśūnyaṃ puro me nirmalaṃ nabhaḥ / iha bhūtaṃ prayatnena prekṣyamāṇaṃ na dṛśyate // 
yadeti cintayitvāhaṃ bhūyobhūyo vilokayan / śabdeśvaraṃ na paśyāmi tadā cintitavānidam // 
ākāśa eva bhūtvāhamākāśenaikatāṃ gataḥ / ākāśaguṇaśabdārthānkaromyākāśakośake // 
dehākāśamiha sthāpya dhyāneneha yathāsthitam / cidākāśavapurvyomnā yāmyaikyaṃ vārivāmbunā // 
cintayitvetyahaṃ tyaktuṃ dehaṃ padmāsanasthitaḥ / āsaṃ samādhimādhātuṃ punarāmīlitekṣaṇaḥ // 
tyaktvā bāhyārthasaṃsparśānaindriyānāntarānapi / cittākāśo'hamabhavaṃ saṃvitspandamayātmakaḥ // 
kramāttadapi saṃtyajya buddhitattvapadaṃ gataḥ / saṃpanno'haṃ cidākāśe jagajjālaikadarpaṇaḥ // 
tatastena svabhāvena bhūtavyomaikatāmaham / saṃprayāto'mbunaivāmbu saurabhaṃ saurabheṇa vā o // 
saṃpanno'tha mahākāśaṃ vyāpyānanto'tha sarvagaḥ / anākāro'pyanādhāraḥ sarvārthādhāratāṃ gataḥ // 
ahaṃ trailokyavṛndāni saṃsārāṇāṃ śatāni ca / tatra brahmāṇḍalakṣāṇi paśyāmyagaṇitānyapi // 
parasparamadṛṣṭāni mithaḥ khānyamalāni ca / nānācāravicārāṇi śūnyānyeva parasparam // 
svapnarūpāṇi suptānāṃ tulyakālaṃ nṛṇāmiva / mahārambhānumṛṣṭāni śūnyāni ca parasparam // 
jāyamānāni naśyanti vardhamānāni bhūriśaḥ / vartamānānyatītāni bhaviṣyanti ca sarvaśaḥ // 
anekacitrajālāni mahābhittīni khāni ca / manasevograrājyāni kṛtāni vividhairjanaiḥ // 
nirāvaraṇarūpāṇi tathaikāvaraṇāni ca / pañcāvaraṇayuktāni ṣaḍekāvaraṇāni ca // 
daśāvaraṇacitrāṇi ṣoḍaśāvaraṇāni ca / caturviśatyāvṛtīni ṣaṭtriṃśatkhāvṛtāni ca // 
śūnyāni bhūtapūrṇāni pañcabhūtamayānyapi / ekapṛthvyādibhūtāni catuḥpṛthvyādikāni ca // 
triḥpṛthvyādīni cānyāni dviḥpṛthvyādīnyathāpi ca / tathā saptamahābhūtānyekajātimayāni ca // 
tvādṛśānubhavābhogaviruddhātidaśāni tu / tathā nityāndhakārāṇi sūryādirahitāni ca // 
tathā mīlitasargāṇi ekanāthāvṛtāni ca / vilakṣaṇaprajeśāṃśavicitrācāravanti ca // 
tathā nirvedaśāstrāṇi niḥśāstrāṇi tathaiva ca / kṛmikramasamārambhadevādiprāṇimanti ca // 
jātyā tu pāramparyeṇa saṃketācāravanti ca / tathā nityaprakāśāni jvalitāgnimayāni ca // 
tathā jalaikapūrṇāni pavanaikamayāni ca / stabdhāni paramākāśe vahanti ca tathāniśam // 
jāyamānāni puṣyanti paripuṣṭāni cābhitaḥ / tiryaggacchanti cānyāni pūrṇasarvamayānyapi // 
devamātraikasargāṇi naramātramayāni ca / daityavṛndamayānyeva kṛminirvivarāṇi ca // 
antarantastadantaśca svakośe'pyaṇukaṃ prati / jātāni jāyamānāni kadalīdalapīṭhavat // 
parasparamadṛṣṭāni nānubhūtāni vai mithaḥ / sainikasvapnajālāni jātānīva mahāntyapi // 
vividhānyapyanantāni svacchākāśātmakānyalam / anyonyamanyavṛttīni na mitho'nyasthitīni ca // 
mithaścānyānyaśāstrāṇi mitho'nantāni yāni ca / anyonyasanniveśāni mitho'nyonyāni yāni ca // 
anyonyaṃ paralokāni mithaḥ siddhapurāṇi ca / anyādṛśamahābhūtānyanyādṛgdiggirīṇi ca // 
tvādṛśānubhavehānāmagamyābhyāgatāni ca / asamañjasarūpāṇi kathyamānāni mādṛśaiḥ o // 
aṇuvatseṣyamāṇāni cidādityāṃśumaṇḍale / paramārthaśriyo vyomni raśmijālāni kuṇḍale // 
kānicittāni tānyeva bhūtvā bhūtvā bhavatyalam / kānicittādṛśānyeva jātāni vanaparṇavat // 
anyonyatvācca sadṛśānyanyāni sadṛśānyapi / kaṃcitkālaṃ susadṛśānyanyānyeva ca kānicit // 
phalāni tānyanantāni paramārthamahātaroḥ / ananyānyeva cānyāni tanmayānyeva vai tataḥ // 
kānicitsvalpakalpāni dīrghakalpāni kānicit / anyānyaniyataṃ bhūri niyataṃ bhūri kānicit // 
anyānyajñātakālāni yadṛcchāvaśataḥ svayam / jāyamānāni puṣṭāni susthirāṇi sthitāni ca // 
tāni śūnyatvajālāni paramākāśakośake / aparijñātakālāni rūḍhānyajñātadoṣake // 
abdhyarkākāśamervādi śatairāvalitānyalam / ciccamatkārakhe svapnajālānyābhānti cāvilam // 
anubhūterbhramātmatvātkāraṇānāmabhāvataḥ / pṛthvyādīnāmahetūnāmatyantaṃ santyasanti ca // 
mṛgatṛṣṇāmbubharavaddvicandravyomavarṇavat / saṃpannāni na satyāni satyānyapyanubhūtitaḥ // 
citsaṃkalpanabhasyeva bhāsamānāni bhūriśaḥ / vāsanāvātanunnāni viluṭhantyātmaceṣṭitaiḥ // 
surāsurādimaśakā bahuśodumbaradrume / phalāni rasapūrṇāni ghūrṇamānāni mārutaiḥ // 
abhijātasvabhāvasya sargārambhakarasya ca / śuddhacittattvabālasya saṃkalpanagarāṇi khe // 
tvamahaṃ sa idaṃ ceti dhiyā baladṛḍhānyalam / saṃpannānyarkadīptyeva paṅkakrīḍanakāni ca // 
vṛttāni rasaśālinyā niyatyā nityatṛptayā / vanānyugraphalānīva vasantarasaleravayā // 
mahākartṛṇyakartṝṇi na kṛtānyeva khāni vā / svayaṃ saṃpannarūpāṇi cidvyonyeva kṛtāni vā // 
paramārthamayānyeva tadanyadvoditānyapi / alabdhānyeva labdhāni sadā'santyeva santi ca // 
caturdaśadaśaikādividhabhūtagaṇāni ca / punastānyeva tānyantaranyānyanyānyatho bahiḥ // 
narakasvargapātālabandhumitramayānyapi / mahārambhamayānyeva śūnyāni paramārthataḥ // 
kṣīrāmbudherjalānīva snehasārāṇi sarvataḥ / taraṅgabhaṅgurāṇyantarbahiścāvṛttimanti ca // 
ābhāsamātrarūpāṇi tejasyātmavivasvataḥ / jātānīva svatastāni spandanāni nabhasvataḥ // 
vṛkṣarūpāṇi patrāṇāṃ buddhyahaṃkāracetasām / asatāmapyasantyeva svapne nyastanṛṇāmiva // 
purāṇavedasiddhāntakalpanātalpapāliṣu / ghananidrāṇi suptāni bibhranti śavatāmiva // 
paramārthamahāraṇye cidgandharvakṛtāni vai / sūryadīpakadīptāni gṛhāṇi gahanātmani // 
prajāyamānāni nabhasyanante viśīryamāṇāni ca nirnimittam / tadā tvahaṃ vai timirākṣadṛṣṭakeśoṇḍrakānīva jagantyapaśyam // 
śrīvasiṣṭha uvāca / tato'hamabhito bhrāntastādṛśaṃ pravicārayan / bahukālamasaṃruddhasaṃvidākāśatāṃ gataḥ // 
śabdaṃ paścāttamaśrauṣamahaṃ vīṇāsvanopamam / kramātsphuṭapadaṃ jātaṃ tata āryātvamāgatam // 
śabdadeśapatadvṛṣṭirdṛṣṭavānvanitāmaham / pārśve kanakaniṣpandaprabhayā bhāsitāmbarām // 
ālolamālyavasanāmalakākulalocanām / loladdhammillavalanāmanyāṃ śriyamivāgatām // 
kāntakāñcanagaurāṅgīṃ mārgasthanavayauvanām / vanadevīmivāmodisarvāvayavasundarīm // 
sā pūrṇacandravadanā puṣpaprakarahāsinī / yauvanoddāmavadanā pakṣmalakṣaṇaśālinī // 
ākāśakośasadanā śaśāṅkakarasundarī / muktākalāparacanā kāntā madanusāriṇī // 
svareṇa madhureṇaivamāryāmāryavilāsinī / papāṭhākaṭhinaṃ vāmā matpārśve mṛduhāsinī // 
asaducitariktacetanasaṃsṛtisariti pramuhyamānānām / avalambanataṭaviṭapinamabhinaumi bhavantameva mune // 
ityākarṇyāhamālokya tāṃ cāruvadanasvanām / lalaneyaṃ kimanayetyanādṛtyaiva tāṃ gataḥ // 
tato jagadvṛndamayīṃ māyāṃ saṃprekṣya vismitaḥ / anādṛtyaiva tāṃ vyomni vihartumahamudyataḥ // 
tatastāṃ tatkṛtāṃ cintāmalamutsṛjya khe sthitām / jaganmāyāṃ kalayituṃ vyomātmāhaṃ pravṛttavān // 
yāvattāni tathogrāṇi jaganti sakalāni kham / śūnyameva yathā svapne saṃkalpe kathane tathā // 
na paśyanti na śṛṇvanti kadācitkānicitkvacit / tāni kalpamahākalpamahājanmaikatānyatha // 
pramattapuṣkarāvartānunmattotpātamārutān / sphuṭitādrīndṛḍhākāraghaṭitabrahmamaṇḍapān // 
jvalatkalpāgnivisphoṭacaṭadaiḍaviḍāspadān / pratapaddvādaśākārakandumārtaṇḍamaṇḍalān // 
luṭhatsurapuravrātavitatākrandaghargharān / raṇasarvādrikaṭakaśreṇīnigiraṇodbhaṭān // 
kalpāgnijvalanollāsapaṭhatpaṭapaṭāravān / ātmabhraṃśabṛhatkṣobhakṣubdhāmbaramahārṇavān // 
devāsuranarāgāraghargharākrandakarkaśān / saptārṇavamahāpūrapūritārkendumaṇḍalān // 
na vicetanti kalpāntānsarvāṇyevaparasparam / ekamandirasaṃsuptāḥ svapne raṇarayāniva // 
tatra rudrasahasrāṇi brahmakoṭiśatāni ca / dṛṣṭāni viṣṇulakṣāṇi kalpavṛndānyalaṃ mayā // 
tatra kvacidanāditye nirahorātrabhūtale / ākalpayugavarṣānte jagatyūhaiḥ kṣayodayaḥ // 
citi sarvaṃ citaḥ sarvaṃ citsarvaṃ sarvataśca cit / citsatsarvātmiketyetaddṛṣṭaṃ tatra mayākhilam // 
tvaṃ kiṃciditi cedvakṣi tatra kiṃ cidivāṅga cit / sā hi śūnyatamā vyomno na ca nāma na kiṃcana // 
tadākāśamidaṃ bhāti jagadityabhiśabditam / tenaiva śabdanabhasā sarve hi paramaṃ nabhaḥ // 
dṛśyadṛṣṭiriyaṃ bhrāntirākāśatarumañjarī / cidvyomāṅga kameveti tatrāhamanubhūtavān // 
buddhyākāśaikarūpeṇa vyāpinā bodharūpiṇā / tatrānantena saṃkalpamanubhūtamidaṃ mayā // 
brahmavyoma jagajjālaṃ brahmavyoma diśo daśa / brahmavyoma kalākāladeśadravyakriyādikam // 
tatrāhamiva saṃsāraśate bhāte munīśvarāḥ / dṛṣṭā vasiṣṭhanāmāno brahmaputrāḥ saduttamāḥ // 
brahmandvāsaptatistretāḥ sarvā eva sarāghavāḥ / tatra dṛṣṭaṃ kṛtaśataṃ dvāparāṇāṃ śataṃ tathā // 
bhedodayena vai dṛṣṭāstāstāḥ sargadaśāstathā / bodhena cettadatyacchamekaṃ brahma nabhastatam // 
nedaṃ brahmaṇi nāmāsti jagadbrahmaṇyatha tvidam / brahmaivājamanādyantaṃ tatsarvaṃ tatpadādikam // 
pāṣāṇamaunapratimaṃ nakiṃcidabhiśabditam / yattatkiṃciditi dyotarūpaṃ brahma jagatsmṛtam // 
vibhātyacetyaṃ cidvyomni svasattaiva jagattayā / nirākāre nirākārā svapnānubhavasaṃnibhā // 
ananyamātmano brahma sarvaṃ bhāmātrarūpakam / prakāśanamivālokaḥ karoti na karoti ca // 
teṣu nāmānubhūyante jagallakṣeṣu tatra vai / uṣṇāni candrabimbāni sūryāḥ śītalamūrtayaḥ // 
prajāstamasi paśyanti paśyantyeva na tejasi / ulūkasya samācārāstasyaiva sadṛśasvarāḥ // 
itaḥ śubhena naśyanti yānti pāpaistathā divam / viṣāśanena jīvanti mriyante'mṛtabhojanaiḥ // 
yadyathā budhyate bodhe yathodetyathavā svataḥ / tathāśu sphuṭatāmeti sadvāsadvā tadeva tat // 
viṭapākāramūlaughadarśanādvajraśobhibhiḥ / ghūrṇate patrapuṣpābhaiḥ pādapairvyomni kānanam // 
sikatāḥ pīḍitāḥ satyaḥ sravanti snehajaṃ rasam / śilāphalakakebhyaśca jāyante kamalānyalam // 
dāruṇyaśmani bhittau ca cañcalāḥ śālabhañjikāḥ / devāṅganābhiḥ sahitaṃ gāyanti kathayanti ca // 
meghānparidadhatyuccairbhūtānyuccaiḥ paṭāniva / prativarṣaṃ vijātīyānyutpadyante phalānyage // 
saṃniveśairna niyatairaṅgānāṃ vividhāṅgakaiḥ / śirobhiḥ sarvabhūtāni parikrāmanti bhūmigaiḥ // 
śāstravedavihīnāni nirdharmāṇyeva kānicit / yatkiṃcanaikakārīṇi tiryagvanti jagantyadhaḥ // 
kāmasaṃvittihīnāni niḥstrījātāni kānicit / bhūtaiḥ saṃśuṣkahṛdayairvyāptānyaśmamayairiva // 
pavanāśanabhūtāni samaratnāśmakāni ca / ajātārthānyalubdhāni nigarvāṇīva kāni ca // 
kvacitpratyekamātmānaṃ paśyatyāpnoti netarat / bahubhūtakamapyasti jagadityekabhūtakam // 
nakhakeśādike yadvattadvadanyatra saṃsthitaḥ / ātmavatsarvabhūtānāmekībhūtātmabhāvanā // 
anantāpāraparyanta śūnyameva bahu kvacit / yatnataḥ saṃvidāpnoti tasyānte na jagatpunaḥ // 
atyantābuddhabuddhāni mokṣaśabdārthadṛṣṭiṣu / dāruyantramayāśeṣabhūtaughānīva kānicit // 
ṛkṣacakravihīnāni niṣkālakalanāni ca / mūkasaṃketasārāṇi bhūtajālāni kānicit // 
kānicidvarjitānyeva netraśabdārthasaṃvidā / vyarthadīptātmatejāṃsi bhūtānītyekacintayā // 
prāṇasaṃvidvihīnāni vyarthāmodāni kānicit / mūkāni śabdavaiyarthyācchrutihīnāni kānicit // 
vākyasaṃvidvihīnatvānmūkānyanyāni kānicit / sparśasaṃvidvihīnatvādaśmāṅgānīva kānicit // 
saṃvinmātramayānyeva dṛṣṭānyapi ca kānicit / vyavahārīṇyapyagrāhyāṇyeva nityaṃ piśācavat // 
bhūmayānyekaniṣṭhāni niṣpiṇḍānyeva kānicit / kānicidvāripūrṇāni vahnipūrṇāni kānicit // 
kānicidvātapūrṇāni sarvākārāṇi kānicit / jaganti vyomarūpāṇi vata tatra kacanti khe // 
dharāpīṭhaikapūrṇeṣu tiṣṭhantyanyeṣu dehinaḥ / bhekā iva śilākośe kīṭā iva dharodare // 
jalaikaparipūrṇeṣu tiṣṭhantyurvīvanādriṣu / bhramantyanyeṣu bhūtāni nityamevogramīnavat // 
anyeṣvagnyekapūrṇeṣu jalādirahitānyapi / bhūtānyagnimayānyeva sphurantyalamalātavat // 
anyeṣvanilapūrṇeṣu bhūtānyastetarāṇyapi / vātamātramayāṅgāni sphurantyarjunavātavat // 
anyeṣu vyomamātrātmadeheṣu vyomarūpiṇaḥ / prāṇinaḥ santi sargeṣu darśanavyavahāriṇaḥ // 
pātālapātiṣu tathāmbaramutpatatsu tiṣṭhatsu vibhramapadeṣvatha diṅmukheṣu / nānājagatsu kimivāsti mayā na dṛṣṭaṃ yannāma cijjaladhicañcalabudbudeṣu // 
śrīrāma uvāca / yadetadbhavatā dṛṣṭaṃ cidvyomavapuṣā tadā / tadekadeśasaṃsthena kimuta bhramatāmbare // 
śrīvasiṣṭha uvāca / saṃghaśo'hamanantātmā vyāpī vyoma tadā kila / syātāṃ tasyāmavasthāyāṃ kīdṛśī tau gamāgamau // 
naikasthānasthitamayo nāhaṃ gatimayo'bhavam / tadanena sva evāsmindṛṣṭametanmayātmani // 
yathāṅgāni śarīratve paśyāmyāpādamastakam / cinnetreṇāpyanetreṇa tathaitaddṛṣṭavānaham // 
anākṛterniravayavasthitestadā tathā'bhavādvimalacidambarātmanaḥ / jaganti tānyavayavajālakāni me yathā svato na vigalitā na vastutā // 
pramāṇamatra te svapnadṛṣṭo'bhuvanavibhramaḥ / svapne'nubhūyate dṛśyaṃ na ca kiṃcitkhameva tat // 
yathā paśyati vṛkṣaḥ svaṃ patrapuṣpaphalādikam / svasaṃvedananetreṇa tathaitaddṛṣṭavānaham // 
yathāmbudhiranantātmā vetti sarvān jalecarān / taraṅgāvartaphenāṃśca tathaitadbuddhavānaham // 
avayavānsvānavayavī yathā vetti nijātmani / ananyānātmanaḥ sargāṃstathaitānbuddhavānaham // 
adyāpi tānahaṃ dehe vyomni śaile jale sthale / tathaiva sargānpaśyāmi rāma bodhaikatāṃ gataḥ // 
puro'smākamidaṃ viśvaṃ gṛhasyāntarbahistathā / pūrṇametajjagadvṛndairvedmi bodhaikatāṃ gataḥ // 
yathāmbho rasatāṃ vetti śaityaṃ vetti yathā himam / spandaṃ vetti yathā vāyustathaitadvetti śuddhadhīḥ // 
yo yo nāma vivekātmā śuddhabodhaikatāṃ gataḥ / sama eva mayaikātmā vedmi svātmānamīdṛśam // 
asyā dṛṣṭeḥ pariṇatervettṛvedanavedyadhīḥ / na kācidastyabhyuditā vijñānātmaikatā yataḥ // 
divyā dṛgadrisaṃsthasya tathā yojanakoṭigān / bhāvānvetti bahiścāntarevaṃ tadbuddhavānaham // 
yathā bhūmaṇḍalaṃ bhāvānnidhidhāturasādikān / vettyevaṃ tanmayā buddhamananyadṛśyamātmanaḥ // 
śrīrāma uvāca / brahmannanubhavatyevaṃ tvayi tāmarasekṣaṇa / sā kiṃ kṛtavatī brūhi kāntā'ryāpāṭhapāṭhinī // 
vasiṣṭha uvāca / tāmevāryāṃ paṭhantī sā tathaivānunayānvitā / matsamīpe nabhodehā vyomni devīva saṃsthitā // 
yathāhamākāśavapustathaivāsau kharūpiṇī / tena dṛṣṭā na sā pūrvaṃ dehena lalanā mayā // 
ahamākāśamātrātmā sā khamātraśarīriṇī / jagajjālaṃ khamātraṃ taditi tatra tadā sthitam // 
śrīrāma uvāca / śarīrasthānakaraṇaprayatnaprāṇasaṃbhavaiḥ / yadudeti vaco varṇaistatkutastādṛśākṛteḥ // 
rūpālokamanaskāraḥ kuto nāmātmanāmiti / brūhi me bhagavaṃstattvaṃ yathāvṛttaśca niścayam // 
śrīvasiṣṭha uvāca / rūpālokamanaskārāḥ śabdapāṭhavacāṃsi ca / yathā svapne nabhasyeva santi tatra tathāmbare // 
rūpālokamanaskāraiḥ svapne cinnabha eva te / yathodeti tathā tatra taddṛśyaṃ khātmakaṃ sthitam // 
na kevalaṃ tu taddṛśyaṃ yāvattu viṣaye vayam / jagaccedaṃ khamevācchaṃ yathā tannastathākhilam // 
paramārthamahādhāturvedyanirmuktacidvapuḥ / evaṃ nāma svayaṃ bhāti svabhāvasyeva niścayaḥ // 
śarīrasthānakaraṇasattāyāṃ kā tava pramā / yathaiva teṣāṃ dehādi tathāsmākamidaṃ sthitam // 
yathaiva tattathaivedaṃ tathaivedaṃ yathaiva tat / asatsattāmiva gate saccāsadiva ca sthitam // 
yathā svapne dharādhvādipṛṣṭhavyavahṛtirnabhaḥ / tadā hyahaṃ ca tvaṃ sā ca tadidaṃ ca tathā nabhaḥ // 
yathā svapne nṛbhiryuddhakolāhalagamāgamāḥ / asanto'pyanubhūyante saṃsāranikarāstathā // 
vakṣi cetsvapnadṛśyaśrīḥ kasmāttadasamañjasam / avācyametaddheturhi nānyo'styanubhavasthiteḥ // 
kathamālakṣyate svapna iti praṣṭuḥ prakathyate / yathaivaṃ paśyasītyeva heturatrāsti netaraḥ // 
svapnajanturiva vyomni bhāti prathamasargataḥ / prabhṛtyeva virāḍātmā khe khameva paraspare // 
svapnaśabdena bodhārthaṃ tava vyavaharāmyaham / dṛśyaṃ tvidaṃ na sannāsanna svapno brahma kevalam // 
atha rāghava sā kāntā mayā kāntānuṣaṅgiṇī / saṃvidaṃ tanmayīṃ kṛtvā pṛṣṭedaṃ dṛśyarūpiṇī // 
vyavahāro yathodeti svapne svapnajanaiḥ saha / tathā tadā tayā sārdhaṃ vyavahāro mamoditaḥ // 
yathaiva svapnasaṃkāśo vyavahāraḥ khameva saḥ / tathaiva tvamimaṃ viddhi māmātmānaṃ jagacca kham // 
yathā svapnajagadrūpaṃ khamevaivamidaṃ jagat / jāgradādau sa hi svapnaḥ sargādau jagadudbhavaḥ // 
svapno'yaṃ jagadābhogo na kiṃcidvā khameva ca / nirmalaṃ jñaptitāmātramitthaṃ sanmātrasaṃsthitam // 
svapnasya vidyate draṣṭā sākāro yuṣmadādikaḥ / draṣṭā tu sargasvapnasya cidvyomaivāmalaṃ svataḥ // 
yathā draṣṭāmalaṃ vyoma dṛśyaṃ tadvadgataṃ tathā / svapnarūpajagatyuccairjagattvenāmalaṃ nabhaḥ // 
cidvyomno'nākṛteḥ svapno hṛdi sphurati yaḥ svataḥ / sargastasya kutastena sākṛtitvaṃ kathaṃ bhavet // 
sākārasyaiva yatsvapnajagattadvyoma nirmalam / nirākārasya cidvyomnaḥ sargaḥ svapnaḥ kathaṃ na kham // 
nirupādānasaṃbhāramabhittāveva cinnabhaḥ / paśyatyakṛtamevemaṃ jagatsvapnaṃ kṛtaṃ yathā // 
mṛdvyā cidākāśamṛdā brahmaṇā brāhmaṇena khe / kṛto'pi na kṛtaḥ sargamaṇḍapo'kṣagavākṣakaḥ // 
no kartṛtā na ca jaganti na bhoktṛtāsti nāstīti nāsti na ca kiṃcidato budhaḥ san / pāṣāṇamaunamavalambya yathāpravāhamācāramācara śarīramihāstu mā vā o // 
śrīrāma uvāca / tava striyā'svarūpeṇa dehenābhūttayā katham / kathamuccāritāstatra varṇāḥ kacaṭatādayaḥ // 
śrīvasiṣṭha uvāca / varṇeṣu khaśarīrāṇāṃ varṇāḥ kacaṭatādayaḥ / kadācanāpi nodyanti śavānāmiva kena ca // 
varṇoccāro'bhaviṣyaccetprakaṭārthastataḥ kvacit / svapneṣvanvabhaviṣyattaṃ vinidraḥ pārśvago janaḥ // 
tasmānna kiṃcitsvapneṣu tatsatyaṃ bhrāntireva sā / cinmātrākāśakacanaṃ tattathā khe svabhāvajam // 
tadendukārṣṇyakhatanuśilāgeyāditāṃ gatāḥ / ivābhānti cidākāśāstathā deharavādayaḥ // 
taccidākāśakacanaṃ yannāma svapnavedane / ākāśameva nabhasaḥ kacanaṃ viddhi netarat // 
yathā svapnastathaivedaṃ jāgradagre vyavasthitam / ākāśamapyanākāśaṃ yathaivedaṃ tathaiva tat // 
yathā kacati taccāru cetanaṃ caturaṃ tathā / yathā sthitaṃ tadevedaṃ satyaṃ sthiramiva sphurat // 
śrīrāma uvāca / bhagavansvapna evedaṃ kathaṃ jāgradavasthitam / asatyameva satyatvamiva yātaṃ kathaṃ bhavet // 
śrīvasiṣṭha uvāca / śṛṇu svapnamayānyeva kathaṃ santi jagantyalam / nānyāni na ca satyāni na sthirāṇi sthitāni ca // 
anubhūtāni bījāni bījarāśāvivāmvare / anyānyanyāni tānyeva samāni na samāni ca // 
pratyekamantaranyāni tathaivābhyuditāni ca / parasparamadṛṣṭāni bahūni vividhāni ca // 
anyonyaṃ tāni sarvāṇi na paśyantyeva kiṃcana / jaḍānīvaikarāśīni bījānīva galantyapi // 
vyomātmatvānna gaganaṃ na vidanti parasparam / api cetanarūpāṇi suptānīva nirantaram // 
suptāḥ svapnajagajjālamahani vyavahāriṇaḥ / asurā nihatā devaiste svapnajagati sthitāḥ // 
ajñānānna gatā muktiṃ na jāḍyājjaḍatāmitāḥ / na dehavantaḥ kiṃ santu vinā svapnajagatsthiteḥ // 
suptāḥ svapnajagajjāle svācāravyavahāriṇaḥ / puruṣā nihatāḥ puṃbhiste tathaiva vyavasthitāḥ // 
nirmokṣā niḥśarīrāste cetanāvāsanānvitāḥ / dṛṣṭaṃ svapnajagajjālaṃ vinā ca kva vasantu te // 
suptāḥ svapnajagajjālavyavasthācāracāriṇaḥ / ye hatā rākṣasā devaiste yathaiva vyavasthitāḥ // 
evaṃ ye nihatā rāma kiṃ te kurvanti kathyatām / ajñatvānna gatā muktiṃ cetanānna dṛṣatsthitāḥ // 
sādryabdhyurvījanaṃ dṛśyamidaṃ sarvaṃ yathāsthitam / cirāyānubhavantyete yatheme vayamādṛtāḥ // 
teṣāṃ kalpajagatsaṃsthā yathāsmākaṃ tathaiva tāḥ / asmākaṃ jagatīsaṃsthā yathā teṣāṃ tathaiva ca // 
eteṣāṃ svapnapuruṣāsta eveme vayaṃ sthitāḥ / ye ca te nāma saṃsārāstebhya ekamimaṃ viduḥ // 
te svapnapuruṣāsteṣāṃ satyā evānubhūtitaḥ / ātmano'pi parasyāpi sarvagatvāccidātmanaḥ // 
yathā te svapnapuruṣāḥ satyamātmanyathā'pare / tathāpi svapnapuruṣāḥ satyameva tathaiva te // 
svasvapnapurapaurā ye tvayā dṛṣṭāstathaiva te / sthitāstatra tathādyāpi brahma sarvātmakaṃ yataḥ // 
prabodhe'pi hi bhidyante svapnabhāvā yathā sthitāḥ / tathā sthityānubhūyante parabrahmatayāthavā // 
sarvaṃ sarvātma sarvatra sarvadāsti tathā pare / yathā na kiṃcinnākāśe na kvacinna ca hanyate // 
nirantare parākāśe nirante ca vinodaye / nirante cittasaṃghāte nirante jagatāṃ gaṇe // 
pratyākāśakalākośaṃ pratisaṃsāramaṇḍalam / pratilokāntarākāraṃ pratidvīpaṃ giriṃ prati // 
pratimaṇḍalavistāraṃ pratigrāmaṃ puraṃ prati / pratijantu pratigṛhaṃ prativarṣaṃ yugaṃ prati // 
yāvanto ye mṛtāḥ kecijjīvā mokṣavivarjitāḥ / sthitāste tatra tāvantaḥ saṃsārāḥ pṛthagakṣayāḥ // 
teṣāmantarjanāḥ santi janaṃ prati punarmanaḥ / punarmanaḥ prati jagajjagatprati punarjanaḥ // 
itthamādyantarahita eṣa dṛśyamayo bhramaḥ / brahmaiva brahmavitpakṣe nātreyattāsti kācana // 
kuḍye nabhasyupalake salile sthale'nta ścinmātramasti hi yatastadaśeṣaviśvam / tadyatra tatra jagadasti kuto'tra saṃkhyā tajjñeṣu tatparamathājñamanaḥsu dṛśyam // 
śrīvasiṣṭha uvāca / tatastatkuvalollāsimālatīmālyalocanā / lalanā lalitālokya līlayā''lapitā mayā // 
kā tvaṃ kamalagarbhābhe kimarthaṃ māmupāgatā / kasyāsi kiṃ prārthayase kva gatāsi kimāspadā // 
vidyādharyuvāca / mune śṛṇu yathāvattvamātmodantaṃ vadāmyaham / praṣṭumarhasi visrabdhamārtāṃ karuṇayārthinīm // 
paramākāśakośasya kasmiṃścitkoṇakoṭare / yuṣmākaṃ saṃsthitaṃ kiṃcididaṃ tāvajjagadgṛham // 
pātālabhūtalasvargā ihāpavarakāstrayaḥ / kalpanaikā kumāryatra kṛtā dhātṛtvamāyayā // 
tatra dvīpaiḥ samudraiśca valitaṃ valayairiva / pāṭalotthaṃ jagallakṣmyāḥ prakoṣṭhamiva bhūtalam // 
ante dvīpasamudrāṇāṃ sarvadikkamavasthitā / yojanānāṃ sahastrāṇi daśa hemamayī mahī // 
svayaṃprakāśasaṃkalpaphaladāmbaranirmalā / cintāmaṇimayī svacchā svacchāyājitaviṣṭapā // 
sāpsaromarasiddhānāṃ līlāviharaṇāvaniḥ / saṃkalpamātrasaṃpannasarvasaṃbhogasundarī // 
ante tasyā bhuvaḥ śailo lokāloko'sti viśrutaḥ / bhūpīṭhasya prakoṣṭhasya valayāvalanāṃ dadhat // 
kvacinnityaṃ tamovyāpto mūḍhabuddherivāśayaḥ / kvacinnityaṃ prakāśātmā manaḥ sattvavatāmiva // 
kvacidāhlādajanakaḥ sādhūnāmiva saṃgamaḥ / kvacidudvegajanako mūrkhairiva samāgamaḥ // 
kvacitprakaṭasarvārtho mano matimatāmiva / kvacidatyantagahano mūrkhaśrotriyacittavat // 
kvacidaprāptasomāṃśuḥ kvacidaprāptasūryabhāḥ / kvacillokamayastena kvacidāśūnyadiktaṭaḥ // 
kvaciddevapuravyāptaḥ kvaciddaityapurānvitaḥ / kvacitpātālagahanaḥ kvacicchṛṅgordhvakandharaḥ // 
kvacicchvabhrabhramadgṛdhraḥ kvacitsānumanoharaḥ / kvacicchṛṅgaśikhākrāntavairiñcanagarāntaraḥ // 
kvacicchūnyamahāraṇyavahatkalpāntamārutaḥ / kvacitpuṣpavanodyānagāyadvidyādharīgaṇaḥ // 
kvacitpātālagambhīraguhākumbhāṇḍabhīṣaṇaḥ / kvacinnandanasodaryamunyāśramamanoramaḥ // 
kvacidakṣayamattābhraḥ kvaciddurlabhavāridaḥ / kvacidgarbhaguhāśvabhragahanopāntamaṇḍalaḥ // 
kvacitkṣubdhajanākṣepasamutsāditabhūtabhūḥ / kvacidvāstavyajanatāsaujanyajitaviṣṭapaḥ // 
kvacinnityaṃ vahadvātājātasthāvarajaṅgamaḥ / kvacitsarvakṣayonmuktasthirasthāvarajaṅgamaḥ // 
kvacinmahāmarumarunmuktabhāṃkārabhīṣaṇaḥ / kvacitkaṇatkamalinīmattasārasabhūṣaṇaḥ // 
kvacitsalilakallolajaladollāsaghargharaḥ / kvacinmattāpsarodolāvilāsajanitasmaraḥ // 
kvacitpiśācakumbhāṇḍaveṣṭitāceṣṭadiktaṭaḥ / kvacidvidyādharīsiddhanṛtyagītasarittaṭaḥ // 
kvacidudvarṣadambhodasaridbāhuluṭhattaṭaḥ / kvacitsatatagānītanītanānābhrasatpaṭaḥ // 
kvacitkamalinīkośavaktrasthādhyānamaṇḍalaḥ / kvacitsvargāṅganāsiddhasundarīdantamaṇḍanaḥ // 
kvacittapaddinakarajanatācārasundaraḥ / kvacinnaiśatamogehanṛtyanmattaniśācaraḥ // 
kvacidutpatadutpātatayā naśyajjanāvaniḥ / kvacitsaurājyasaṃpattyā prodbhavatpuramaṇḍalaḥ // 
kvacidatyantaniḥśūnyaḥ kvacijjanapadāvṛtaḥ / kvacicchvabhrāntagambhīraḥ kvacitpātālabhīṣaṇaḥ // 
kvacidbṛhatkalpataruḥ kvacinnirjalajaṅgamaḥ / kvacinmahākarikulaḥ kvacinmattaharivrajaḥ // 
kvacinnirbhūtamudyātaḥ kvacidunmattarākṣasaḥ / kvacitkarañjagahanaḥ kvacittālamahāvanaḥ // 
kvacidvyomopamasarāḥ kvaciddīrghamarusthalaḥ / kvacinnityabhramatpāṃsuḥ kvacitsarvartukānanaḥ // 
śikhareṣu śilāstasya sāmānyācalasaṃnibhāḥ / santi susthitakalpābhrā ratnamayyo'mbarāmalāḥ // 
kṣīrodakārkagaurīṇāṃ vanaskandhaukasāmiva / viśrāmyantyaniśaṃ yāsu harayo hariyonayaḥ // 
tāsāmuttaradigbhāge pūrvaśṛṅgaśilodare / nivasāmyahamakṣīṇavajrasārasamatvaci // 
vidhinā tatra baddhāsmi vasāmyupalayantrake / atrāsaṃkhyā mune yātā manye yugagaṇā mama // 
na kevalamahaṃ baddhā yāvadbhartāpi tatra me / baddhaḥ sāyaṃtane padmakuṅmale ṣaṭpado yathā // 
tena sārdhaṃ mayā bhartrā śilākoṭarasaṃkaṭe / anubhūtāściraṃ kālamatra varṣagaṇā gatāḥ // 
adyāpyātmaikadoṣeṇa na hi mokṣaṃ labhāvahe / ciraṃ tatraiva tiṣṭhāvastathaivābaddhabhāvanau // 
pāṣāṇasaṃkaṭe tasminbaddhāvāvāṃ na kevalam / baddho yāvadaśeṣeṇa parivāro'pi tatra nau // 
purāṇapuruṣo baddho dvijastatrāsti me patiḥ / ekasthānānna calati jīvanyugaśatānyasau // 
ābālyādbrahmacārī ca śrotriyaḥ pāṭhako'lasaḥ / ekānta eka evāste'jihmavṛttiracāpalaḥ // 
ahaṃ vyasaninī bhāryā tasya vedavidāṃ vara / na nimeṣaṃ samarthāsmi taṃ vinā dehadhāraṇe // 
śṛṇu tena kathaṃ brahmanbhāryāhaṃ samupārjitā / kathaṃ vṛddhimayaṃ yātaḥ sneho'smākamakṛtrimaḥ // 
tena jātena madbhartrā bālenaiva satā purā / kiṃcijjñena sataikena tiṣṭhatātmālaye'male // 
śrotriyatvānurūpeṇa jāyā me janmaśālinī / kutaḥ saṃbhavatītyeva nirṇīya ciracintayā // 
svayamevānavadyāṅgī tena tāmarasekṣaṇa / utpāditāsmi nāthena jyotsneva śaśinā'malā // 
manasā mānasībhāryā mandarottamasundarī / tato vṛddhiṃ prayātāsmi vasanta iva mañjarī // 
sahajāmbarasaṃchannā bhūtānāṃ cittahāriṇī / pūrṇendubimbavadanā dyaurivāmalatārakā // 
korakoccastanabharā samagrarasaśālinī / latāvaravaneneva karapallavaśālinī // 
sarvasya jantujātasya nityaṃ hṛdayahāriṇī / hariṇītāranayanā madanonmādadāyinī // 
līlāvilāsaikaratā helāvalitalocanā / geyavādyapriyā nityaṃ na ca tṛptānurāgiṇī // 
saubhāgyabhogaparamā lakṣmyalakṣmyoḥ priyā sakhī / ananyā mohajālānāmakhinnā saṃpadāpadoḥ // 
na kevalamahaṃ gehaṃ dhārayāmi dvijanmanaḥ / yāvattrailokyasadanamidamaṅga bibharmyaham // 
ahaṃ kulakarī bhāryā kalatrabharaṇakṣamā / trailokyagṛhasaṃbhāradhāraṇaikabharodvahā // 
athāhaṃ taruṇī jātā samudbhinnonnatastanī / latollaladguluccheva vilāsarasaśālinī // 
patirmā dīrghasūtratvācchrotriyatvāttaporataḥ / kayāpyapekṣayādyāpi na vivāhitavānimām // 
tena yauvanasaṃpannavilāsarasaśālinī / taṃ vinā vyasanenāhaṃ dahye'gnāviva padminī // 
śītānilavilolāsu nalinīṣu nirantaram / aṅgadāhamavāpnomi pūtāṅgārasthalīṣviva // 
udyānāvanayaḥ sarvāḥ pūrṇāḥ kusumavarṣaṇaiḥ / saṃpannāstaptasikatāḥ śūnyā me marubhūmayaḥ // 
jalakallolakahlārakamalotkarakomalāḥ / sarasyaḥ sārasārāvasarasā mama nīrasāḥ // 
ahaṃ puṣkaramandārakumudotkaramālitā / bhṛśaṃ dāhamavāpnomi kaṇṭakeṣviva dolitā // 
kumudotpalakahlārakadalītalpapālayaḥ / madaṅgasaṅgamādgrīṣmamarmarā yāti bhasmatām // 
yatkāntamucitaṃ svādu vicitraṃ cittahāri ca / tadālokya bhavāmyantarbāṣpapūrṇāyatekṣaṇā // 
vyasanānalasaṃtaptāḥ patanto bāṣpabindavaḥ / chamacchamiti majjanti kamalotpalapaṅktiṣu // 
kadalīkandalīskandhadolāndolanalīlayā / lālitodyānakhaṇḍeṣu mukhamācchādya rodimi // 
tuṣāranikarākīrṇaṃ kadalīdalamaṇḍapam / paśyāmyūṣmāṇamujjhantaṃ khadirāṅgārabhīṣaṇam // 
nalinīnāladolāsu sārasīṃ sārasāśritām / dīnānanā vilokyāntarnindāmi nijayauvanam // 
ramye rodimi madhyasthe padārthe yāmi saumyatām / hṛṣyāmyaśobhane dīnā na jāne kimahaṃ sthitā // 
dṛṣṭāni kundamandārakumudāni himāni ca / mayā kāmāgnidagdhānāṃ bhasmānīva diśaṃ prati // 
ānīlapallavamṛṇālalatotpalānāṃ kahlārakundakadalīdalamālatīnām / śayyā mamāṅgacalanena viśoṣayantyā vyarthaṃ gatāni navayauvanavāsarāṇi // 
vidyādharyuvāca / atha kālena mahatā so'nurāgo virāgatām / prāpto mama śaracchāntau virasaḥ pallavo yathā // 
vṛddha ekāntarasiko nīrasaḥ snehavarjitaḥ / bhartā'jihmamatirmaunī kiṃ manye jīvitena me // 
varaṃ vaidhavyamābālyādvaraṃ maraṇameva ca / varaṃ vyādhirathāpadvā nāhṛdyaprakṛtiḥ patiḥ // 
etāvajjanmasāphalyaṃ saubhāgyamavikhaṇḍitam / rasikaḥ peśalācāro yannāryāstaruṇaḥ patiḥ // 
hatā nīrasanāthā strī hatā'saṃskāriṇī ca dhīḥ / hatā durjanabhuktā śrīrhatā veśyāhṛtā ca hrīḥ // 
sā strī yānugatā bhartrā sā śrīryānugatā satā / sā dhīryā madhurodārā sādhutā samadṛṣṭitā // 
nādhayo vyādhayo naiva nāpado na durītayaḥ / kurvanti manaso bādhāṃ daṃpatyoranuraktayoḥ // 
utphullāḥ kusumasthalyo nandanodyānabhūmayaḥ / dhanvāyante kunāthānāṃ vināthānāṃ ca yoṣitām // 
sarva eva jagadbhāvā yathecchaṃ guṇaleśataḥ / saṃtyajyante pramādāttu varjayitvā patiṃ striyā // 
sthirayauvanayā duḥkhānyetāni munināyaka / bhuktāni varṣavṛndāni paśya daurbhāgyajṛmbhitam // 
atha krameṇa tenaiva sarāgo me virāgatām / āyayau himadagdhāyā nalinyā iva nīrasaḥ // 
virāgavāsanāstena sarvabhāvānurañjanā / tavopadeśenecchāmi mune nirvāṇamātmanaḥ // 
aprāptābhimatārthānāmaviśrāntadhiyāṃ pare / maraṇairuhyamānānāṃ jīvitānmaraṇaṃ varam // 
sa madbhartādya nirvāṇamīhamāno divāniśam / rājā rājñeva manasā mano jetuṃ prabudhyate // 
brahmaṃstasya ca madbharturmama cājñānaśāntaye / nyāyopapannayā vācā kuru smaraṇamātmanaḥ o // 
yadā māmanapekṣyaiva sa madbhartātmani sthitaḥ / tadā virāgo vairasyamanayanme jagatsthitim // 
saṃsāravāsanāveśavarjitāsmi tato'vasam / nibadhyābhimatāṃ tīvrāṃ vyomasaṃcāradhāraṇām // 
arjayitvā tathā vyomni gatiṃ dhāraṇayā mayā / abhyastā dhāraṇā bhūyaḥ siddhasaṅgaphalapradā // 
tataḥ svajagadādhārapūrvāparanirīkṣayā / sthitāhaṃ dhāraṇāṃ baddhvā sāpi siddhiṃ samāgatā // 
atha svajagato dṛṣṭvā hṛdayaṃ tasya bāhyagā / ahaṃ dṛṣṭavatī sthūlāṃ lokālokagireḥ śilām // 
etāvatāpi kālena daṃpatyorāvayormune / paraṃ draṣṭumabhūdicchā na kācana kadācana // 
madbhartā kevalaṃ śuddhavedārthaikāntacintayā / na ca yātaṃ na cāyātaṃ vettyaho vigataiṣaṇaḥ // 
tenāsau matpatirvidvānapi na prāptavānpadam / adya so'haṃ ca vāñchāvaḥ prayatnena paraṃ padam // 
tadetāmarthitā brahmansaphalāṃ kartumarhasi / mahatāmarthino vyarthā na kadācana kecana // 
bhramantī siddhasenāsu sadā nabhasi mānada / tvadṛte neha paśyāmi ghanājñānadavānalam // 
brahmanvinaiva karuṇākarakāraṇena santo yato'rthijanavāñchitapūraṇāni / kurvanti tena śaraṇāgatatāmupetāṃ māmarhasīha na tiraskaraṇena yoktum // 
śrīvasiṣṭha uvāca / athetyuktavatī pṛṣṭā sā mayā kalpitāsanā / saṃkalpitāsanasthena sthitena nabhasi sthitā // 
kathaṃ śilodare bāle tvadvidhānāṃ bhavetsthitiḥ / kathaṃ saṃcalanaṃ tatra kimarthaṃ tatra cāspadam // 
vidyādharyuvāca / mune yathedaṃ bhavatāṃ jagatsphāraṃ virājate / tathāsmākaṃ jagattatra sargasaṃsārayuk sthitam // 
sphuranti nāgāḥ pātāle tiṣṭhanti bhuvi parvatāḥ / āpaśchalachalāyante vahanti vyomni vāyavaḥ // 
arṇavā arṇasā bhānti yāntyantaḥ śanakaiḥ prajāḥ / bhūtānyajasraṃ jāyante mriyante'virataṃ yathā // 
vānti vātā vahantyāpo bhānti cābhānti khe surāḥ / tiṣṭhantyagāḥ samudyanti grahā yānti mahīṃ nṛpāḥ // 
devāsuramanuṣyāṇāṃ vyavahāraparamparāḥ / lolāḥ pravṛttā ākalpamāsamudramivāpagāḥ o // 
dinapadmāni bhūlokasarasyākalpamānabhaḥ / lolābhrālīni phullāni mīlitonmīlitānyalam // 
candracarcāścaturdikkaṃ candanenātmatejasā / racayanrātrirohiṇyostamo hantyapi hṛdgatam // 
svadaśāsvādanaratā vātayantrasucāritā / rodaḥsadmani sūryākhyā dīpyate divi dīpikā // 
brahmasaṃkalpito ruddho vātasaṃcāracāribhiḥ / khe'niśaṃ cakramṛkṣāṇāṃ guṇāvarto vivartate // 
bhūtataṇḍulamāsṛṣṭeḥ pinaṣṭi dhruvakīlakaḥ / niyatyā calito rodaḥ kapāṭāmbhodaghargharaḥ // 
dvīpābdhiśailairbhūpīṭhaṃ vimānanagarairnabhaḥ / detyadānavanāgaughaiḥ pūrṇaṃ pātālamaṇḍalam // 
kuṇḍalaṃ trijagallakṣmyā nīlaṃ bhūtalamaṇḍalam / sthitaṃ cañcalamācāracañcalāyāḥ sphuranmaṇi // 
buddhyādirahitāṃ spandasaṃvidaṃ vāyavīmiva / sthāvaraṃ jaṃgamaṃ caiva sūkṣmamādāya jāyate // 
munimaunairdharā vārbhirmārutaiḥ kapicāpalam / ākāśairavakāśitvaṃ tejobhirbhāsanaṃ śritam // 
vṛkṣorvyabdhyadrikhacarāḥ prāṇinontaḥ sphurantyalam / mṛtijanmonmukhāḥ kīṭasurāsurajalaukasaḥ // 
sasurāsuragandharvāḥ kālaḥ kalayati prajāḥ / dorbhiḥ kalpayugābdaiśca svapaśūniva pālakaḥ // 
anantavipulāgādhagambhīre kālasāgare / utpattyotpattya līyante te tvāvartavivartayā // 
caturdaśavidhā vātavellitā bhūtapāṃsavaḥ / nāśākāśe vilīyante śaradambhodalīlayā // 
bhuvanaṃ bodhayantī dyauścandrārkakaracāmaraiḥ / sthitākāśāṃśukākalpatārakotkaraśekharā // 
sthitāḥ pavanabhūkampameghatāpasahiṣṇavaḥ / svaṃ pradeśamanujjhantyaḥ kakubhaḥ stambhitā iva // 
utpātameghanirhrādabhūmikampagrahagrahaiḥ / apyātairapi vijñātairbhūtānāṃ jāyate gatiḥ // 
saptānāṃ jalamabdhīnāmaurvāgniḥ pibati jvalan / lokāntarāṇāmākalpaṃ kālo bhūtagaṇaṃ yathā // 
pātālamāviśati yāti nabhobilaṃ ca diṅmaṇḍalaṃ bhramati bhūtagaṇaḥ samantāt / paryeti parvatamahārṇavamaṇḍalāni dvīpāntarāṇi ca marutsaraṇakrameṇa // 
vidyādharyuvāca / yāvattaṃ sargamāgaccha prasādaḥ kriyatāṃ mune / āścaryeṣūpapanneṣu mahānto hyatikautukāḥ // 
tathetyukte mayā sārdhaṃ gantumārabdhamambare / vātyayā saurabheṇeva śūnye śūnyena śūnyayā o // 
athāhaṃ dūramadhvānaṃ śūnyamullaṅghya nābhasam / nabhaḥsthaṃ bhūtasaṃghātaṃ tayā sārdhamavāptavān // 
tamullaṅghya cireṇātra bhūtasaṃcāramambare / lokālokaśirovyoma prāpto'smi dhavalāmbudam // 
uttarāṃśenduśubhrābhrapīṭhānnirgatya tāṃ śilām / ānītosmi tathottuṅgāṃ taptakāñcanakalpitām // 
yāvatpaśyāmyahaṃ śubhrāṃ śilāṃ tāṃ na ca tajjagat / kaladhautamayīmuccairagnilokataṭīmiva // 
tadā mayoktā sā kāntā kva bhavatsargabhūriti / kva rudrārkāgnitārādi kva lokāntarasaptakam // 
kva kāryakālakalanāḥ kva bhūtabhuvanabhramaḥ / kva vidyādharagandharvāḥ kva narāmaradānavāḥ // 
kvarṣibhūpālamunayaḥ kva nayāpanayakramaḥ / kva pañcayāmayāminyaḥ kva svarganarakabhramaḥ // 
kva puṇyapāpakalanā kva kalākālakelayaḥ / kva surāsuravairāṇi kva dveṣasneharītayaḥ // 
vadatyevaṃ mayi vacaḥ sovāca varavarṇinī / vismayākulamālokya śilāmalivilocanā // 
vidyādharyuvāca / paśyāmyakhila nātmīyamahaṃ sarvamihopale / mukurapratibimbasthapurānyapuravajjanam // 
nityānubhava evātra darśane kāraṇaṃ mama / tadabhāvo mune manye te kāraṇamadarśane // 
anyacca cirakālaikadvaitasaṃkathayānayā / śuddhātivāhikaikātmadehatā vismṛtāvayoḥ o // 
mamātisucirābhyastamapi vyoma latāmiva / gataṃ nijaṃ jagadidaṃ yataḥ paśyāmi na sphuṭam // 
abhūdyatsvajagatpūrvamatiprakaṭameva me / tatpaśyāmīdamādarśa iva bimbitamasphuṭam // 
ciravyarthotthayā nātha saṃkathāvyathayā mithaḥ / svāsthyaṃ vismṛtamātmīyamavadātatamaṃ tatam // 
yo'bhyāsaḥ prakacatyantaḥ śuddhacinnabhaso rasāt / bhavettanmayamevāntarābālamiva lakṣyate // 
na sacchāstreṇa sā viddhi na sannyāyena sā kalā / asti nāstyamitodyogādyadabhyāsānna siddhyati // 
svajagatsaṃtatābhyāsavaśato māṃ kathābhramaḥ / nūnamākrāntavāneṣa dvayorhi balavāñjayī // 
iṣṭavastvarthināṃ tajjñasūpadiṣṭena karmaṇā / paunaḥpunyena karaṇānnetaraccharaṇaṃ mune // 
ayamitthamihājñānabhramaḥ prauḍho'hamātmakaḥ / śāmyati jñānacarcābhiḥ paśyābhyāsavijṛmbhitam // 
ahaṃ śiṣyābalā bālā paśyāmi tvaṃ na paśyasi / sarvajño'pi śilāsargaṃ paśyābhyāsavijṛmbhitam // 
ajño'pi tajjñatāmeti śanaiḥ śailopi cūrṇyate / bāṇopyeti mahālakṣyaṃ paśyābhyāsavijṛmbhitam // 
itthaṃ nāma pariprauḍhā mithyājñānaviṣūcikā / śāmyatyeva vicāreṇa paśyābhyāsavijummitam // 
abhyāsena kaṭudravyaṃ bhavatyabhimataṃ mune / anyasmai rocate nimbastvanyasmai madhu rocate // 
abandhurbandhutāmeti naikaṭyābhyāsayogataḥ / yātyanabhyāsato dūrātsneho bandhuṣu tānavam // 
ātivāhikadeho'yaṃ śuddhacidvyoma kevalam / ādhibhautikatāmeti bhāvanābhyāsayogataḥ // 
ādhibhautikadeho'sau dhāraṇābhyāsabhāvanāt / vihaṃgavatkhamabhyeti paśyābhyāsavijṛmbhitam // 
puṇyāni yānti vaiphalyaṃ vaiphalyaṃ yānti mātaraḥ / bhāgyāni yānti vaiphalyaṃ nābhyāsastu kadācana // 
duḥsādhyāḥ siddhimāyānti ripavo yānti mitratām / viṣāṇyamṛtatāṃ yānti saṃtatābhyāsayogataḥ // 
yenābhyāsaḥ parityakta iṣṭe vastuni so'dhamaḥ / kadācinna tadāpnoti vandhyā svatanayaṃ yathā // 
yadapyabhimataṃ vastu svabhyāsena tadarjanāt / tadyuktipūrvakaṃ tyājyamāmṛtyorjīvitaṃ yathā o // 
iṣṭe vastuni nābhyāsaṃ yaḥ karoti narādhamaḥ / so'niṣṭe'niṣṭamāpnoti narakānnarakāntaram // 
taranti saritaṃ sphītāṃ saṃsārāsārasevinaḥ / ta evātmavicārākhyamabhyāsaṃ na tyajanti ye // 
abhyāsabhāso'bhimataṃ vastu prakaṭayantyalam / prāpayanti ca nirvighnaṃ ghaṭaṃ dīpaprabhā yathā // 
yathā kalpadrumalatāḥ saccintāmaṇayo yathā / phalanti śaradaścaitāstathaivābhyāsabhūmayaḥ // 
iṣṭavastu cirābhyāsabhāsvānbhāsayati prajāḥ / tathendriyākhyāṃ dehorvyāṃ rātriṃ paśyanti no yathā // 
sarvasya jantujātasya sarvavastvavabhāsane / sarvadaivaika evoccairjayatyabhyāsabhāskaraḥ // 
caturdaśavidhāyāstu bhūtajāterna kasyacit / sidhyatyabhimataṃ vastu vinābhyāsamakṛtrimam // 
paunaḥpunyena karaṇamabhyāsa iti kathyate / puruṣārthaḥ sa eveha tenāsti na vinā gatiḥ // 
dṛḍhābhyāsābhidhānena yatnanāmnā svakarmaṇā / nijavedanajenaiva siddhirbhavati nānyathā // 
abhyāsabhāsvati tapatyavanau vane ca vīrasya sidhyati na yanna tadasti kiṃcit / abhyāsato bhuvi bhayānyabhayībhavanti sarvāsu parvataguhāsvapi nirjanāsu // 
vidyādharyuvāca / tataḥ prācīnamabhyāsaṃ bodhadhāraṇayāmale / kurvaḥ prakaṭatāṃ tena jagadeṣyati śailagam // 
śrīvasiṣṭha uvāca / yuktiyukte tayetyukte vidyādharyā dharorasi / baddhapadmāsano'thāhaṃ samādhābudito'bhavam // 
sarvārthabhāvanātyāge cinmātraikāntabhāvitaḥ / atyajaṃ tamahaṃ pūrvakathārthakalanāmalam // 
atha cidvyomatāṃ prāptaḥ parāṃ dṛṣṭimahaṃ gataḥ / śaratsamayasaṃprāptau vyoma nirmalatāmiva // 
tataḥ satyāvadhānaikaghanābhyāsena dehake / mamādhibhautikabhrāntirnūnamastamupāgatā // 
udayāstamayonmuktā satatodayamayyapi / mahācidvyomatāsvacchā proditeva tadābhavat // 
atha paśyāmyahaṃ yāvatsvasyaivāmalatejasā / vastutastu na cākāśaṃ nopalaḥ parameva tat // 
paramārthaghanaṃ svacchaṃ tattathā bhāti tādṛśam / tathābhāvanayā hyātmā madīyo dṛṣṭavāṃstathā // 
yathā svapne sumahatī dṛṣṭā gehagatā śilā / vyomaiva kevalaṃ tadvatsuśuddhaṃ cinnabhaḥśilā // 
svayaṃ svapnānvito'nyasya svapnapuṃstvaṃ gato naraḥ / svapne'jñānaprabuddhasya yādṛktādṛksvarūpataḥ // 
svapnasthānāṃ śiraśchinnaṃ yeṣāṃ te saṃsṛtau sthitāḥ / kālena jñānalābhena vinā kurvantu kiṃ kila // 
yodhaḥ kālena bhavati mahāmohavatāmapi / yasmānna kiṃcanāpyasti brahmatattvādṛte'kṣayam // 
atastacciddhanaṃ svacchaṃ brahmākāśaṃ śilākṛti / dṛṣṭaṃ mayā tathā tatra na tu pṛthvyādi satkvacit // 
bhūtānāmādisarge yacchuddhaṃ yatpāramārthikam / vapustadeva hyeteṣāṃ dhyānalabhyamavasthitam // 
brāhmaṃ vapurhi bhūtānāmātmīyaṃ yatpurātanam / tadevādya manorājyaṃ saṃkalpa iti kathyate // 
sattātivāhiko dehastatparaṃ paramārthataḥ / pratyakṣaṃ paramaṃ yattattadādyaṃ kacanaṃ citaḥ // 
udyatprathamamadhyakṣaṃ jīvasya prathamaṃ vapuḥ / manaḥ pratyakṣamityuktaṃ tattenādyaiva durdhiyā // 
yogipratyakṣamityuktaṃ manaḥpratyakṣamityapi / tatsvameva cito rūpaṃ gatamevānyatāṃ mudhā // 
idamadyatanaṃ nāma pratyakṣamasadutthitam / asatpratyakṣameveti viddhi pratyakṣamaṅga tat // 
aho nu citrā māyeyaṃ prākpratyakṣe parokṣatā / nirṇītāsmiṃstvanadhyakṣe pratyakṣakalanāgatā // 
ātivāhikadehatvaṃ pratyakṣaṃ prathamoditam / satyaṃ sarvagataṃ viddhi māyaiva tvādhibhautikam // 
anubhūtāpi nāstyeva hemnaḥ kaṭakatā yathā / tathātivāhikasyādhibhautikatvaṃ na vidyate // 
bhramamabhramatāṃ yātamabhramaṃ bhramatāṃ gatam / vetti jīvo vicāreṇa vināho nu vimūḍhatā // 
ādhibhautikadeho'yaṃ vicāreṇa na labhyate / ātivāhikadehastu kila lokadvaye'kṣayaḥ // 
ādhibhautikacidrūḍhā hyātivāhikadehake / marau marīcikāsveva yathā mithyaiva vāridhīḥ // 
jātādhibhautikī saṃvidātivāhikacitkrame / dehadṛṣṭivaśātprauḍhā sthāṇau puruṣadhīriva // 
śuktau rajatatā tāpe jalatendau yathā dvitā / ādhibhautikatā tadvanmāyayaivātivāhike // 
yadasattatkṛtaṃ satyaṃ yatsatyaṃ tadasatkatam / aho nu mohamāhātmyaṃ jīvasyāsyāvicārajam // 
yogipratyakṣamevāsti kiṃcidasti tu mānasam / yasmāllokadvayācārastābhyāmeva prasidhyati // 
ādyaṃ pratyakṣamutsṛjya yaḥ satye'sminkṛtasthitiḥ / pratyakṣe mṛgatṛṣṇāmbu pītvā sa sukhamāsthitaḥ // 
yatsukhaṃ duḥkhamevāhuḥ kṣaṇanāśānubhūtibhiḥ / akṛtrimamanādyantaṃ yatsukhaṃ tatsukhaṃ viduḥ // 
pratyakṣeṇaivamadhyakṣaṃ pratyakṣaṃ pravicāryatām / yadādyaṃ tatsadadhyakṣaṃ tatpratyakṣeṇa dṛśyatām // 
lokatrayānubhavadaṃ tyaktvā pratyakṣamaihikam / māyātmakaṃ yo gṛhṇāti nāsti mūḍhatamastataḥ // 
ātivāhikamevaiṣāṃ bhūtānāṃ vidyate vapuḥ / atrādhibhautikavyāptirasatyaiva piśācikā // 
ajātasaṃkalpamayaṃ pratyakṣaṃ satkathaṃ bhavet / svayameva na yatsatyaṃ tatsyātkāryakaraṃ katham // 
yatra pratyakṣamevāsadanyatkiṃ tatra sadbhavet / kva tatsatyaṃ bhavedvastu yadasiddhena sādhyate // 
pratyakṣa eva bhāvatve naṣṭe kvevānumādayaḥ / uhyante vāraṇā yatra tatrorṇāyuṣu kā kathā // 
ataḥ pramāṇasaṃsiddhaṃ dṛśyaṃ nāstyeva kutracit / ananyadidamastīva tattadbrahmaghanaṃ ghanam // 
svapne draṣṭuḥ khamevādrirgṛhe nānyasya vai yathā / tathā tadbhāvanavatorāvayoḥ sā śilaiva cit // 
ayaṃ śaila idaṃ vyoma jagadetadidaṃ tvaham / iti cinmaya ātmāntaḥ khaṃ camatkurute svayam // 
paśyatyetatprabuddhātmā nāprabuddhaḥ kadācana / śrotuḥ kathārthasaṃvittirnāśroturbhavati kvacit // 
aprabuddhamiti bhrāntireveyaṃ satyatāṃ gatā / kṣībasya susthirā eva nṛtyanti taruparvatāḥ // 
sarvatrāpratihatamekarūpabodhaṃ pratyakṣaṃ śivamanubudhya citsvarūpam / pratyakṣāntaramiha pelavaṃ śrayante ye mūḍhāstṛṇatanubhiḥ śaṭhairalaṃ taiḥ // 
śrīvasiṣṭha uvāca / jagadaṅgamanābhāsamadṛśyaṃ dṛśyavatsthitam / parayā dṛśyate dṛṣṭyā tadbrahmaiva nirāmayam // 
tatra śailasaritsrotolokālokāntarabhramāḥ / bhānti te paramādarśe mahāvyomani bimbitāḥ // 
sā praviṣṭā tataḥ sargaṃ tamanargalaceṣṭitā / ahamapyaviśaṃ tatra saṃkalpātmā tayā saha // 
yāvatsā tatra vairiñcaṃ lokamāsādya sodyamā / upaviṣṭā viriñcasya puraḥ paramaśobhanā // 
vaktyayaṃ muniśārdūla patirme pāti māmimām / vivāhārthamanenāhaṃ janitā manasā purā // 
purāṇaḥ puruṣo'pyeṣa māmapyadya jarāgatām / na vivāhitavāṃstena virāgamahamāgatā // 
virāgameṣo'pyāyāto gantumicchati tatpadam / yatra na draṣṭatā naiva dṛśyatā na tu śūnyatā // 
mahāpralaya āsanno jagatyasmiṃśca saṃprati / dhyānānna ca calatyeṣu śailamaunādivācalaḥ // 
tasmānmāmenamapi ca bodhayitvā munīśvara / āmahākalpasargādau parame pathi yojaya // 
ityuktvā māmasau tasya bodhāyedamuvāca ha / nāthāyaṃ muninātho'dya sadma saṃprāptavānidam // 
eṣo'nyasmiñjagadgehe brahmaṇastanayo muniḥ / pūjayainaṃ gṛhāyātaṃ gṛhasthagṛhapūjayā // 
budhyatāmarghyapādyena pūjyatāṃ munipuṅgavaḥ / mahanmahatsaparyābhirmahātmabhyo hi rocate // 
tayetyukte mahābuddhirbubudhe sa samādhitaḥ / svasaṃvittidravātmatvādāvarta iva vāridhau // 
śanairunmīlayāmāsa nayane nayakovidaḥ / madhuḥ śiśirasaṃśāntāvavanau kusume yathā // 
śanaiḥ prakaṭayāmāsustānyaṅgānyasya saṃvidam / madhupallavajālāni navānīva navaṃ rasam // 
surasiddhāpsaraḥsaṅghāḥ samājagmuḥ samaṃtataḥ / yathā haṃsālayo lolāḥ prātarvikasitaṃ saraḥ // 
dadarśāsau puraḥprāptaṃ māṃ ca tāṃ ca vilāsinīm / uvācātha vaco vedhāḥ praṇavasvarasundaram // 
anyajagadbrahmovāca / karāmalakavaddṛṣṭasaṃsārāsārasāra he / jñānāmṛtamahāmbhoda mune svāgatamastu te // 
padavīmasi saṃprāpta imāmatidavīyasīm / dūrādhvasupariśrānta idamāsanamāsyatām // 
ityukte tena bhagavannabhivādaya ityaham / vadanmaṇimaye pīṭhe niviṣṭo dṛṣṭidarśite // 
athāmararṣigandharvamunividyādharoditāḥ / prastutāḥ stutayaḥ pūjā natayaḥ sthitinītayaḥ // 
tato muhūrtamātreṇa sarvabhūtagaṇodite / śānte praṇatisaṃrambhe tasyoktaṃ brahmaṇo mayā // 
kimidaṃ bhūtabhavyeśa yadiyaṃ māmupāgatā / vakti jñānagirāsmāṃstvaṃ bodhayeti prayatnataḥ // 
bhavānbhūteśvaro deva sakalajñānapāragaḥ / iyaṃ tu kāmamūrkhā kiṃ brūte brūhi jagatpate // 
kathameṣā tvayā deva jāyārthaṃ janitā satī / neha jāyāpadaṃ nītā nītā virasatāṃ katham // 
anyajagadbrahmovāca / mune śṛṇu yathāvṛttamidaṃ te kathayāmyaham / yathāvṛttamaśeṣeṇa kathanīyaṃ yataḥ satām // 
asti tāvadajaṃ śāntamajaraṃ kiṃcideva sat / tataścitkacanaikāntarūpiṇaḥ kacito'smyaham // 
anyajagadbrahmovāca / athāhaṃ cinmayākāśastvanyākāśamayīṃ sthitim / parāṃ grahītumicchāmi tenehopasthitaḥ kṣayaḥ // 
mahāpralayakāle'smiṃstyaktumeṣā mayādhunā / munīndra nūnamārabdhā tena vairasyamāgatā // 
ākāśatvādyadādyo'yaṃ parākāśo bhavāmyaham / tadā mahāpralayatā vāsanāyāśca saṃkṣayaḥ // 
tenaiṣā virasībhūtā manmārgaṃ paridhāvati / nānugacchati ko nāma nirmātāramudāradhīḥ // 
ihādyāyaṃ kalerantaścaturyugaviparyayaḥ / prajāmanvindradevānāmadyaivānto'yamāgataḥ // 
adyaiva cāyaṃ kalpānto mahākalpānta eva ca / mamāyaṃ vāsanānto'dya dehavyomānta eva ca // 
teneyaṃ vāsanā brahmankṣayaṃ gantuṃ samudyatā / kveva padmākarāśoṣe gandhalekhāvatiṣṭhatām // 
yathā jaḍābdhilekhāyā jāyate laharī calā / vāsanāyāstathaivecchā mudhodetyapakāraṇam // 
ābhimānikadehāyā vāsanāyāḥ svabhāvataḥ / asyā ātmāvalokecchā svayamevopajāyate // 
ātmatattvaṃ nu paśyantyā dhāraṇābhyāsayogataḥ / dṛṣṭo'nayā bhavatsargo vargavyagranirargalaḥ // 
anayāmbarasaṃcāraparayādriśiraḥśilā / dṛṣṭā svajagadādhārabhūtāsmākaṃ tu khātmikā // 
etadyasmiñjagadyatra taddṛṣattvaṃ jagadgirau / asmajjagatpadārtheṣu saṃtyanyāni jagantyapi // 
vayaṃ tāni na paśyāmo bhedadṛṣṭau sthitā ime / bodhaikatāṃ gatāstvāśu paśyāmastāni vīkṣaṇāt // 
ghaṭe paṭe vaṭe kuḍye khe'nale'mbhasi tejasi / jaganti santi sarvatra śilāyāmiva sarvadā // 
jagannāma mudhā bhrāntiḥ kila svapnapuropamā / mithyaiveyaṃ kva nāmāsau cidrūpāstyatha nāsti ca // 
parijñātā satī yeṣāmeṣā cinnabhasaikatām / gatā te na vimuhyanti śiṣṭāstu bhramabhājanam // 
athānyadhāraṇābhyāsātsvavirāgavaśoditam / sādhayantyā'rthamātmīyaṃ dṛṣṭastvamanayā mune // 
iti māyeva duṣpārā cicchaktiḥ parijṛmbhate / itthamādyantarahitā brāhmī śaktiranāmayā // 
pravartante nivartante neha kāryāṇi kānicit / dravyakālakriyādyotā citistapati kevalam // 
deśakālakriyādravyamanobuddhyādikaṃ tvidam / cicchilāṅgakamevaikaṃ viddhyanastamayodayam // 
cideveyaṃ śilākāramavatiṣṭhati bibhratī / aṅgamasyā jagajjālaṃ marutaḥ spandanaṃ yathā // 
vijñānaghanamātmānaṃ jagadityavabudhyate / anādyantāpi sādyantā cittvāditi gatāpi cit // 
cicchileyamanādyantā sādyantāstīti bodhataḥ / sākārāpi nirākārā jagadaṅgeti saṃsthitā // 
yadvatsvapne cideva svaṃ rūpaṃ vyomaiva pattanam / vetti tadvadidaṃ vetti pāṣāṇaṃ jagadaṅgakam // 
na sarantīha sarito na cakraṃ parivartate / nārthāḥ pariṇamantyantaḥ kacatyetaccidambaram // 
na mahākalpakalpāntasaṃvidaḥ saṃvidambare / saṃbhavanti pṛthagrūpāḥ payasīva payontaram // 
jaganti santyeva na santi śānte cidambare sarvagataikamūrtau / nabhontarāṇīva mahānabhontaścitsanti sattāni parāmbarāṇi // 
vasiṣṭha tadgaccha mune jagatsvaṃ tvaṃ cāsane saṃprati śāntimehi / buddhyādirūpāṇi paraṃ vrajantu vayaṃ bṛhadbrahmapadaṃ prayāmaḥ // 
śrīvasiṣṭha uvāca / ityuktvā bhagavānbrahmā brahmalokajanaiḥ saha / baddhapadmāsano'nantasamādhānagato'bhavat // 
oṃkārārdho'rdhamātrāntaḥ śāntaniḥśeṣamānasaḥ / lipikarmārpitākāra āsīdāśāntavedanaḥ // 
tamevānusarantī sā tathaiva dhyānagā satī / vāsanāsīdaśeṣāṃśā śāntā cākāśarūpiṇī // 
parameṣṭhinyasaṃkalpe tasmiṃstānavameyuṣi / sarvagānantacidvyomarūpo'paśyamahaṃ yadā // 
yāvatsaṃkalpanaṃ tasya virasībhavati kṣaṇāt / tathaivāśu tathaivorvyāḥ sādridvīpapayonidheḥ // 
tṛṇagulmalatāśālisamudbhavanaśaktatā / samastaivāstamāgantumārabdhā ca śanaiḥśanaiḥ // 
kila tasya virāḍātmarūpasyāṅgaikadeśatām / sā bibharti mahī tena tadasaṃvedanodayāt // 
vicetanā sā virasā babhūva parijarjarā / mārgaśīrṣāntavallīva jarāvidhuratāṃ gatā // 
yathāsmākamasaṃvitteraṅgālī virasā bhavet / tathā viriṃcisaṃvittairdharā vaidhuryamāgatā // 
saṃpannā saṃhatānekamahotpātabharāvṛtā / duṣkṛtāṅgāranirdagdhanarakonmukhamānavā // 
durbhikṣākāṇḍadausthityadainyadāridryadurbhagā / duḥśīlāśeṣavanitā nirmaryādanarāvṛtā // 
pāṃsupramandanīhāradhūlidhūsarasūryakā / dvandvimūrkhamahāduḥkhivyasanivyādhitākulā // 
agnidāhajalāpūrayuddhaprocchinnamaṇḍalā / avṛṣṭyavagrahonnaṣṭakaṣṭaceṣṭitapāmarā // 
aśaṅkitamahotpātapatatparvatapattanā / śiśuśrotriyamunyāryaguṇināśarudajjanā // 
aśaṅkitasthalīmadhyasaṃjātāgādhakūpakā / varṇasaṃkaranārīṇāmāsaktajanabhūmipā // 
aṭṭaśūlākhilajanā śivaśūlacatuṣpathā / keśaikaśūlavanitā pātraśūlajaneśvarā // 
duḥkhaśūlasamācārā dvandvaśūlākhilaprajā / adharmaśūlavanitā pānaśūlajaneśvarā // 
adharmaśūlavalitā kuśāstraśataśūlinī / durjanākhilavittāḍhyā vipadvihatasajjanā // 
anāryavasudhāpālā tadanādṛtapaṇḍitā / lobhamohabhayadveṣarāgarogarajoratā // 
apyanyagāmipuruṣā ruṣābhihatasadvijā / anārataparākrandaparāparyantapāmarā // 
dasyūtsannapuragrāmadevadvijasamāśrayā / āpātamadhurārambhaduḥkhadodarabhaṅgurā // 
ālasyollāsavilasatkāryavaidhuryadharmiṇī / sarvāpadupatāpāntā krameṇotsannadiggaṇā // 
bhasmaśeṣapuragrāmā nirjanākhilamaṇḍalā / rorūyamāṇabhasmābhrakuṇḍaloḍḍāmarāmvarā // 
durbhagāḍambarārambharodanoruravodarī / muṣṭipramāṇajanatā janatāpānuṣaṅgiṇī // 
nīrasāśeṣadeśāntā sarvartuguṇavarjitā / ityasya pārthive dhātau brahmaṇo gatavedane // 
pṛthivī pṛthuvaidhuryā saṃpannāsannanāśataḥ / atha tatsaṃvidunmukto jaladhātuḥ kṣayonmukhaḥ // 
yadā vikṣubhitātmāsīttadā niyattilaṅghanāt / samutsāryāryamaryādāmarṇavā vivṛtārṇasaḥ // 
pravṛttā vikṛtiṃ gantumunmattā iva rāviṇaḥ / vīcivikṣobhavinyāsairvelāvipinalāvakāḥ // 
kallolavalanāvartavivartodvartitāśrayāḥ / mahābhrabhramaduttuṅgataraṅgāttanabhodiśaḥ // 
bṛhadgulugulāvartagarjanoddravakandarāḥ / sīkaraughamahārambhaghanasaṃvalitācalāḥ // 
calaccalacaladvīramakarāghūrṇitāntarāḥ / ullasanmakarākrāntadrumakānanitodarāḥ // 
darīvidāraṇabhraṣṭasiṃhāhatajalecarāḥ / ūrmyudastamahāratnabharatārakitāmbarāḥ // 
utphālamakaracchannanabhaścarabṛhaddhanāḥ / parasparormisaṃghaṭṭabhāṃkārakaṭuṭāṃkṛtāḥ // 
tarattaralamātaṅgaphūtkārā dhautabhāskarāḥ / anyonyavellanavyagrapravidīrṇādribhittayaḥ // 
taṭaparvataluṇṭākataraṅgakaramaṇḍalāḥ / garjadgiridarīgehaviśadunmattavārayaḥ // 
bhūpāḥ parapurākrāntā lagnā iva hatārayaḥ / tārāravaraṇadgehavidrāvitanabhaścarāḥ // 
praluṇṭhitavanavyūhalūnakānanitāmbarāḥ / sapakṣaparvatākārataraṅgāpūritāmbarāḥ // 
mahāravamarucchinnakallolācalacālitāḥ / cañcattīragirivrātapatattaṭaraṭajjalāḥ // 
ullasadvipulāvartaprotkṣiptamakarotkarāḥ / vimajjannistalāvartanigīrṇagirikandarāḥ // 
darīdalanasaṃprāptadṛṣaddaśanadanturāḥ / śrṛṅgalambidarīprāntamagnavīcijalebhakāḥ // 
vyālolavalanākrāntaviṭapiprotakacchapāḥ / yamendravasudhāvāhairutkarṇairbhayavihvalaiḥ // 
śrūyamāṇapatacchailataṭīkaṭakaṭāravāḥ / matsyapucchacchaṭācchinnamagnonmagnadrutādrayaḥ // 
līlālūnavanavyūhaśītalāsāravārayaḥ / prajvaladvaḍavāvahnijvālāvalimilajjalāḥ // 
sarasena vibhornāśairviśaṅkitamahānalāḥ / milacchikharimālāgrajalamātaṅgayodhinaḥ // 
nṛtyantīva taraṅgaudhairjalāvalanavedhinaḥ / jalācalācalānyonyasaṃghaṭṭasphoṭapaṇḍitāḥ // 
bṛhadgirivanavrātaprāṇimaṇḍalamaṇḍitāḥ / uḍḍāmaravanemendrabherīvādanabhāsuraiḥ // 
asurairiva pātālaṃ kallolairalamākulāḥ / athodapatadunnāsadiṅnāgavadanadhvaniḥ // 
pātālatalatālvantarvisphoṭāmoṭanodbhaṭaḥ / cañcalācalakīlorvī cacāla kṣaṇacālitā // 
lolā śaivālavallīva vyālolāmbhodhilaṅghitā / atha durvāranirghoṣanirvātāḍambarānvitā // 
pusphoṭeva patantī dyaurdiśāṃ patiravāravaiḥ / āvartavalanākārāḥ ketavaḥ peturambarāt // 
hemaratnamayā muktāḥ sindūrabhujagā iva / kakubbhyo nabhaso bhūmerudagurdagdhadiktaṭāḥ // 
calajjvālājaṭāṭopā vividhotpātapaṅkayaḥ / pṛthvyādīnyasurādīni brahmonmuktāni sarvataḥ // 
dvividhāni mahābhūtānyalaṃ saṃkṣobhamāyayuḥ / candrārkānilaśakrāgniyamāḥ kolāhalākulāḥ // 
paripātaparā āsanbrahmalokagateśvarāḥ / kampaiḥ kaṭakaṭārāvapatatpādapapaṅkayaḥ // 
bhūmeranvabhavanbhūridolāndolanamadrayaḥ / bhūkampalolakailāsamerumandarakandarāḥ / petuḥ kalpatarūnmuktā raktastabakavṛṣṭayaḥ // 
lokāntarādripuravāridhikānanāntamutpātakalpapavanena mitho hatānām / kolāhalairjagadabhūtpravikīrṇaśīrṇaṃ pūrṇārṇave tripurapūra ivābhipātī // 
śrīvasiṣṭha uvāca / athākṛṣṭavati prāṇānsvayaṃbhuvi nabhobhavaḥ / virāḍātmani tatyāja vātaskandhasthitaḥ sthitim // 
te hi tasya kila prāṇāstena krānteṣu teṣvapi / ṛkṣacakre sthitiṃ ko'nyo dhatte bhūtaikadhāriṇīm // 
vātaskandhe samākrānte brahmaṇā prāṇamārute / samaṃ gantuṃ parityajya saṃsthitiṃ kṣobhamāgate // 
nirādhārāḥ savātāgnidāholmukavadāpatan / vyomnastārāstaroḥ puṣpanikarā iva bhūtale // 
kālapākacalanmūlā jagatkhaṇḍaphalālayāḥ / praśāntapavanādhārā vimānāvalayo'patan // 
pralayonmukhatāṃ yāte brāhme saṃkalpanendhane / siddhānāṃ gatayaḥ śemuriddhānāmarciṣāmiva // 
prabhramantyo'mbare kalpamārutaistanutūlavat / svaśaktyapacaye mūkāḥ siddhasaṃtatayo'patan // 
saṃkalpadrumajālāni sendrādinagarāṇi ca / peturbhūkampalolasya śirāṃsyamarabhūbhṛtaḥ // 
śrīrāma uvāca / citi saṃkalpamātrātmā virāḍ brahmā jagadvapuḥ / kimaṅgaṃ tasya bhūlokaḥ kiṃ svargaḥ kiṃ rasātalam // 
kathametāni cāṅgāni brahmaṃstasya sthitāni ca / kathaṃ vā so'ntare tasya svasyaiva vapuṣaḥ sthitaḥ // 
brahmā saṃkalpamātrātmā nirākṛtiridaṃ sthitam / jagadityeva jāto me niścayaḥ kathayetarat // 
śrīvasiṣṭha uvāca / ādau tāvadidaṃ nāsanna sadāste nirāmayam / cinmātraparamākāśamāśākośaikapūrakam // 
tatsvāmākāśatāṃ caitaccetyamityavabudhyate / svarūpamatyajannityaṃ cittvādbhavati cetanam // 
viddhi taccetanaṃ jīvaṃ saghanatvānmanaḥ sthitam / etāvati sthitijāle na kiṃcitsākṛti sthitam // 
śuddhaṃ vyomaiva cidvyoma sthitamātmani pūrvavat / yadetatpratibhātaṃ tu tadanyatra śivāttataḥ // 
atha tanmana ābhogi bhāvitāhaṃkṛti sphurat / saṃkalpātmakamākāśamāste stimitamakṣayam // 
tatsaṃkalpacidābhāsanabho'hamiti bhāvitam / asattamevānubhavatsaṃniveśaṃ khameva khe // 
vetti bhāvitamākāraṃ paśyatyanubhavatyapi / saṃkalpakātmakaṃ śūnyameva deha iti sthitam // 
śūnyameva yathākāri saṃkalpanagaraṃ bhavān / paśyatyevamajo dehaṃ khe khamevānubhūtavān // 
saṃvido nirmalatvātsa yāvaditthaṃ tathāvidham / anubhūyānubhavanaṃ svecchayaivopaśāmyati // 
yadā tattvaparijñānamasmadādestadā''tatam / idaṃ saṃsaraṇaṃ viddhi śūnyaṃ satyamiva sthitam // 
yathābhūtaparijñānādatra śāmyati vāsanā / advaitānnirahaṃkārāttato mokṣo'vaśiṣyate // 
evameṣa sa yo brahmā sa evedaṃ jagatsthitam / virājo brahmaṇo rāma deho yastadidaṃ jagat // 
saṃkalpākāśarūpasya tasya yā bhrāntirutthitā / tadidaṃ jagadābhāti tadbrahmāṇḍamudāhṛtam // 
sarvamākāśamevedaṃ saṃkalpakalanātmakam / vastutastvasti na jagattvattāmatte na ca kvacit // 
kvacinmātre'male vyomni kathaṃ vā kena vā jagat / kiṃ jāyate kimatrāsti kāraṇaṃ sahakāri yat // 
ato'līkamidaṃ jātamalīkaṃ paridṛśyate / alīkaṃ svadate'lokamevaṃ paśyati śūnyakam // 
jagadādikayā bhāsā cinmātraṃ svadate svataḥ / ātmanātmāmbare dvaite spandaneneva mārutaḥ // 
idaṃ kiṃcinna kiṃcidvā dvaitādvaitavivarjitam / cidākāśaṃ jagadviddhi śūnyamacchaṃ nirāmayam // 
śāntāśeṣaviśeṣo'haṃ tena rāghava saṃsthitaḥ / sannevāsannivātastvamevamevāsva nirmamaḥ // 
nirvāsanaḥ śāntamanā maunī vigatacāpalaḥ / sarvaṃ kuru yathāprāptaṃ kuru mā vātra kiṃ grahaḥ // 
anādinityānubhavo ya ekaḥ sa eva dṛśyaṃ na tu dṛśyamanyat / satyānubhūte'nanubhūtayo yāḥ suvistṛtā dṛśyamahādṛśastāḥ // 
śrīrāma uvāca / bandhamokṣajagadbuddhirna śūnyā nāpi sanmayī / nāstameti na codeti kimapyādyamasau kila // 
upadiṣṭamidaṃ brahmaṃstvayā buddhamalaṃ mayā / bhūyaḥ kathaya tṛptirhi śrṛṇvato nāsti me'mṛtam // 
sargādisaṃbhramadṛśaḥ śsvayatādidṛśastathā / na kāścana vibho satyā asatyāśca na kāścana // 
evaṃsthite tu yatsatyaṃ tatsarvaṃ buddhavānaham / tathāpi bhūyobodhāya sargānubhava ucyatām // 
śrīvasiṣṭha uvāca / yadidaṃ dṛśyate kiṃcijjagatsthāvarajaṅgamam / sarvaṃ sarvaprakārāḍhyaṃ deśakālakriyādimat // 
tasya nāśe mahānāśe mahāpralayanāmani / brahmopendramarudrudramahendrapariṇāmini // 
śiṣyate śāntamatyacchaṃ kimapyajamanādi sat / yato vāco nivartante kimanyadavagamyate // 
sarṣapāpekṣayā meruryathātivitatākṛtiḥ / tathākāśamapi sthūlaṃ śūnyaṃ sadyadapekṣayā // 
śailendrāpekṣayā sūkṣmā yatheme trasareṇavaḥ / tathā sūkṣmataraṃ sthūlaṃ brahmāṇḍaṃ yadapekṣayā // 
amānakalite saumye kāle pariṇate ciram / śānte tasminpare vyomanyādye hyanubhavātmani // 
asaṃkalpo mahāśānto dikkālairamitākṛtiḥ / antarmahāṃścidākāśo vettīva paramāṇutām // 
asatyāmeva tāmantarbhāvayansvapnavatsvataḥ / tataḥ sa brahmaśabdārthaṃ vetti cidrūpatāṃ tatām // 
cidbhāvo'nubhavatyantaścittvāccidaṇutāṃ nijām / tāmeva paśyatīvātha tato draṣṭeva tiṣṭhati // 
yathā svapne mṛtaṃ paśyatyeka evātmanātmani / mṛta eva mṛterdraṣṭā tathā cidaṇurātmani // 
tataścidbhāva eṣo'ntareka eva dvitāmiva / paśyansvarūpa evāste draṣṭṛdṛśyamiva sthitaḥ // 
cidbhāvaśūnya evātinirākāro'pyaṇuṃ tanum / paśyandṛśyamivodeti draṣṭeva ca tadā dvitām // 
prakāśamaṇumātmānaṃ paśyaṃstadanubhāvataḥ / ucchūnatāṃ cetayate bījamaṅkuratāmiva // 
deśakālakriyādravyadraṣṭṛdarśanadṛgdṛśaḥ / arthāntarasvabhāvena tiṣṭhantyanuditābhidhāḥ // 
cidaṇuryatra bhāto'sau deśo mitimupāgataḥ / yadā bhātastadā kālo yadbhānaṃ tatkriyā smṛtā // 
upalabdhaṃ vidurdravyaṃ draṣṭṛtāpyupalabdhatā / ālokanaṃ darśanatā dṛgālokanakāraṇam // 
evamucchūnatā bhāti mitānantātha vā kramāt / asatyaiva nabhasyeva nabhorūpaiva niṣkramā // 
cidaṇorbhāsanaṃ bhātaṃ tatpradeśena dehagam / yena paśyati taccakṣuḥ saṃgraho'kṣadṛśāmiti // 
cidaṇupratibhāse'ntaḥ prathamaṃ nāmavarjitam / tanmātraśabdameteṣāmetadākāśarūpi tat // 
cidaṇupratibhākāśapiṇḍa eva ghanasthitiḥ / anusaṃdhānavivaśaścetatīndriyapañcakam // 
evaṃ cidaṇusaṃdhānaṃ dṛśyapoṣamupaityalam / tadeva jñānamityuktaṃ buddhirityabhidhīyate // 
tato manastadārūḍhamahaṃkārapadaṃ gatam / deśakālapariccheda ityaṅgīkṛta ātmanā // 
cidaṇorasya bhāvasya pratyagraṃ yatra vedanam / sa tatrottarakālena pūrvābhikhyāṃ kariṣyati // 
anyasminnekadeśe sā ūrdhvābhikhyāṃ kariṣyati / evaṃ digabhidhānādi kalpayiṣyati sa kramāt // 
deśakālakriyādravyaśabdānāmarthavedanam / bhaviṣyati svayamasāvākāśaviśado'pi san // 
itthaṃ svānubhavenaiṣa vyomnaiva vyomarūpabhṛt / ātivāhikanāmāntardehaḥ saṃpadyate citeḥ // 
eṣa eva ciraṃ kālaṃ tatra bhāvanayā tayā / gṛhṇāti niścayaṃ pūrṇamādhibhautikamātmanaḥ // 
vyomnā vyomnyeva racito nirmaleneti vibhramaḥ / asatā satsamāstīrṇastāpanadyā jalaṃ yathā // 
saṃkalpanāmupādatte svadehe gaganākṛtiḥ / śiraḥśabdārthadāṃ kāṃcitpādaśabdārthadāṃ kvacit // 
uraḥpārśvādiśabdārthamayīṃ kvacidanāvilām / bhāvābhāvagrahotsargaśabdādyarthamayīmapi // 
niyatākārakalanāṃ deśakālādiyantritām / viṣayonmukhatāṃ yātāmindriyavrātavedhitām // 
soṇuḥ paśyatyathākāramātmanaḥ svātmakalpitam / hastapādādikalitaṃ cittādikalanānvitam // 
evaṃ saṃpadyate brahmā tathā saṃpadyate hariḥ / evaṃ saṃpadyate rudra evaṃ saṃpadyate kṛmiḥ // 
na ca kiṃcana saṃpannaṃ yathāsthitamavasthitam / śūnyaṃ śūnye vilasitaṃ jñaptirjñaptau vijṛmbhitā // 
pratikandaḥ śarīrāṇāṃ bījaṃ trailokyavīrudhām / sargārgalaprado mukteḥ saṃsārāsāravāridaḥ // 
kāraṇaṃ sarvakāryāṇāṃ netā kālakriyādiṣu / sarvādyaḥ puruṣaḥ svairamityanutthita utthitaḥ // 
nāsya bhūtamayo deho nāsyāsthīni śarīrake / avaṣṭabdhumasau muṣṭyā śakyate na tu kenacit // 
tenābdhimeghasaṃgrāmasiṃhagarjorjitātmanā / api suptanareṇeva nūnaṃ maunavatā sthitam // 
jāgrataḥ svapnasaṃdṛṣṭayoddhārabhaṭivedanam / yathā smṛtigataṃ nāsanna sattadvadasau sthitaḥ // 
bahuyojanalakṣaughapramāṇo'pi bṛhadvapuḥ / paramāṇvantare bhāti lomāntasthajagatrtrayaḥ // 
kulaśailaguṇaughātmā jagaddhandātmako'pi san / kulāyaṃ dhānakāmātramapi no pūrayatyajaḥ // 
jagatkoṭiśatābhogavistīrṇo'pyaṇumātrakam / vastuto vyāptavāneṣa na deśaṃ svapnaśailavat // 
svayaṃbhūreṣa kathito virāḍeṣa sa ucyate / brahmāṇḍātmā jagaddeho vastutastu nabhomayaḥ // 
sanātana iti prokto rudra ityapi saṃjñitaḥ / indropendramarunmeghaśailajālādidehakaḥ // 
tejoṇumātraṃ prathitaṃ cetitvātprathamaṃ vapuḥ / krameṇa sphārasaṃvittirmahānahamiti sthitaḥ // 
spandasaṃvedanāttena spanda ityanubhūyate / yaḥ sa evānilābhikhyo vātaskandhātmanā sthitaḥ // 
prāṇāpānaparispando vedanādanubhūyate / tena yaḥ so'yamākāśe vātaskandha udāhṛtaḥ // 
cittādye kalpitāstena bāleneva piśācikāḥ / tejaḥkaṇā asanto'pi ta ete dhiṣṇyatāṃ gatāḥ // 
prāṇāpānaparāvartadolā tadudaroditā / vātaskandhābhidhāṃ dhatte jagattaddhṛdayaṃ mahat // 
praticchandaśarīrāṇāṃ prathamaṃ bījameṣa saḥ / jagadgatānāṃ sarveṣāmākalpavyavahāriṇām // 
praticchandyādyadetasmādutthitā jagadātmanā / dehāstadā yathā bāhyamantareṣāṃ tathā sthitam // 
citistasyādyabījasya pūrvameva yathoditā / tathaivādyāpi jīve'ntastathodeti tadīhitā // 
śleṣmapittānilāstasya candrārkapavanāstrayaḥ / grahā ṛkṣagaṇāstasya prāṇāṣṭhīvanasīkarāḥ // 
tasyāsthīnyadrijālāni medaso jātikā ghanāḥ / śiraḥ pādau tvacaṃ dehānpaśyāmastasya no vayam // 
vapurvirājo jagadaṅga viddhi saṃkalparūpasya hi kalpanātma / ākāśaśailāvanisāgarādi sarvaṃ cidākāśamataḥ praśāntam // 
śrīvasiṣṭha uvāca / tasminkalpe tu saṃkalpe tasya yadvapurāsthitam / śrṛṇu tatra vyavastheyaṃ vicitrācārahāriṇī // 
paramaṃ yaccidākāśaṃ tadvirāḍātmano vapuḥ / ādyantamadhyarahitaṃ laghu tvasya vapurjagat // 
saṃkalparahito brahmā svāṇḍaṃ saṃkalpanātmakam / vapuṣaḥ parito bhāsvatpaśyatyākāśameva tat // 
brahmātmaiṣa svasaṃkalpaṃ svamaṇḍamakaroddvidhā / taijasaṃ taijasākāraḥ puṣṭaḥ puṣṭaṃ vihaṃgavat // 
aṇḍasyaikaṃ nabho dūraṃ gataṃ saṃbuddhavānasau / bhuvodhaḥsaṃsthitaṃ bhāgaṃ vyatiriktaṃ ca nātmanā // 
brahmāṇḍabhāga ūrdhvastho virājaḥ śira ucyate / adhobhāgo'sya pādākhyo nitambo madhyamātrakham // 
dūraṃ vimuktayoḥ saṃdhiḥ khaṇḍayoriti vistṛtā / anantā vyomalekhā sā śyāmā śūnyeti dṛśyate // 
dyaustālu vipulaṃ tasya tārārudhirabindavaḥ / saṃvidvātalavā dehe surāsuranarādayaḥ // 
dehāntaḥ kṛmayastasya bhūtapretapiśācakāḥ / lokāntarāṇi randhrāṇi suṣirāṇyasya dehake // 
brahmāṇḍakhaṇḍamasyādho vistṛtaṃ pādayostalam / jānumaṇḍalarandhrāṇi pātālakuharāṇyadhaḥ // 
jalaiścalacalāyantī suṣirānekarandhrikā / bhūrantarmaṇḍalī lolā samudradvīpaveṣṭanā // 
jalairguḍaguḍāyantyo nadyo nāḍyaḥ saridrasaḥ / jambūdvīpaṃ hṛdambhojamasya hemādrikarṇikam // 
kukṣayaḥ kakubhaḥ śūnyā yakṛtplīhādayo'calāḥ / mṛdvyaḥ snigdhāḥ paṭākārā medaso jālikā ghanāḥ // 
candrārkau locane tasya brahmaloko mukhaṃ smṛtam / tejaḥ somo'sya kathitaḥ śleṣmā prāleyaparvataḥ // 
agnilokastathaurvāgniḥ pittamasyātiduḥsaham / vātaskandhamahāvātāḥ prāṇāpānā hṛdi sthitāḥ // 
kalpadrumavanānyasya sarpavṛndāni ca kvacit / lomajālānyanantāni vanānyupavanāni ca // 
ūrdhvaṃ brahmāṇḍakhaṇḍaṃ tu samastamurumastakam / brahmāṇḍaprāntarandhrārcirasya dīptā śikhotthitā // 
svayameṣa manastena mano nāsyopayujyate / ātmaiva bhoktṛtāmeti kila kasya kathaṃ kutaḥ // 
svayamevendriyāṇyeṣa tenānyatrāstitā kṛtā / yatastatkalpanāmātramevendriyagaṇaḥ kila // 
avayavāvayavinorivehendriyacittayoḥ / na manāgapi bhedo'sti caikyamekaśarīrayoḥ // 
tasya tānyeva kāryāṇi jagatāṃ yāni kānicit / saṃkalpā eva puṃvṛttyā calantyārūpitadvitāḥ // 
jāgate tasya vijñeye nānye'sya mṛtijanmanī / sa evedaṃ jagatyasmatsaṃkalpātmāsya netarat // 
tatsattayā jagatsattā tanmṛtyaiva jaganmṛtam / yādṛśī spandayamarutoḥ sattaikā tādṛśī tayoḥ // 
jagadvirājoḥ sattaikā pavanaspandayoriva / jagadyatsa virāḍeva yo virāṭ tajjagatsmṛtam // 
jagadbrahmā virāṭ ceti śabdāḥ paryāyavācakāḥ / saṃkalpamātramevaite śuddhacidvyomarūpiṇaḥ // 
śrīrāma uvāca / saṃkalpātsa virāḍeva khamevākṛtimāgatam / astu nāma svadehāntaḥ kathaṃ brahmaiva tiṣṭhati // 
śrīvasiṣṭha uvāca / yathā dhyānena dehāntastiṣṭhasi tvaṃ yathā sthitam / tathāste nijadehe'ntaḥ saṃkalpātmā pitāmahaḥ // 
nṛṇāṃ tathā ca mukhyānāṃ jīvo brahmapurodare / utpattiputrikādehaḥ pratibimbopamo'sti saḥ // 
yatra tvamapi dehāntaḥ kartuṃ śakto'syalaṃ sthitam / saṃkalpātmā vibhustatra brahmā kiṃ na kariṣyati // 
bījāntaḥ sthāvaraṃ hyāste padārthe yatra jaṃgamaḥ / kiṃ nāste tatra dehe'ntarnijacitkalpanātmikā // 
sākāro gaganātmāstu nirākāraṃ svapnastu vā / āste bahirathāntaśca bhinne bāhyāntare bahiḥ // 
ātmārāmaḥ kāṣṭhamaunī na jaḍo'pi dṛṣajjaḍaḥ / ahaṃtvamityādimayo virāḍātmani tiṣṭati // 
āveṣṭitojjhitalatātṛṇadārupuṃvaducchabdamamburayavacca viropitāṅgaḥ / nānāvidhe'pi viharannapi kāryajāle tajjñaḥ śilājaṭharaśāntamanaska eva // 
śrīvasiṣṭha uvāca / athāgrasthabrahmaloko brahmaṇi dhyānaśālini / nikṣiptākṣaḥ śanairdikṣu dṛṣṭavānahamagrataḥ // 
dvitīyamarkaṃ madhyāhne paścādabhyuditaṃ sphuṭam / digdāhamiva digvakre vanadāhamivācale // 
vahnilokamiva vyomni vaḍavāgnimivārṇave / tato'paśyamahaṃ dīptaṃ sūryaṃ nairṛtadiṅmukhe // 
sūryaṃ yāmye kakubbhāge sūryamagnikakuṣmukhe / sūryamaindrakakubbhāge sūryamīśānadiṅmukhe // 
kuberakakubhi sūryaṃ sūryaṃ vāyavyadiktaṭe / sūryaṃ varuṇadigbhāge tena vismayavānaham // 
yāvadvicārayāmyāśu vidhivaidhuryamākulam / udabhūdbhūtalāttāvadarka aurva ivārṇavāt // 
ekādaśe'khilārkāṇāṃ pratibimbamivotthitam / udabhūttrayamarkāṇāmantare diggaṇāmbare // 
taddhi raudraṃ vapustatra tanmadhye locanatrayam / taddvādaśaparīmāṇaṃ dīptaṃ vṛndaṃ vivasvatām // 
sarvadikkaṃ dadāhoccaiḥ śuṣkaṃ vanamivānalaḥ / athodabhūjjagatkhaṇḍaśoṣaṇagrīṣmavāsaraḥ // 
anagniragnidāho drāgadṛśyolmukagulmakaḥ / anagnināgnidāhena tena tāmarasekṣaṇa // 
aṅgāni dāvadagdhāni khinnānīva mamābhavan / pradeśaṃ tamatha tyaktvā dūramārūḍhavānaham // 
dṛḍhahastatalāghātahatakandukavannabhaḥ / apaśyaṃ gaganastho'hamuditaṃ caṇḍatejasam // 
tapantaṃ dvādaśādityagaṇaṃ dikṣu daśasvapi / bṛhattatra satārāvajvāleva bhagaṇaṃ calam // 
mahākuhakuhāśabdaṃ kvathatsaptābdhiḍambaram / sajvālolmukanīrandhralokāntarapurāntaram // 
jvālāghanapaṭāṭopasindurīkṛtaparvatam / dīpyamānamahāgārasthiravidyutkakutpaṭam // 
sphuratkaṭakaṭāṭopacaṭatpattanamaṇḍalam / vidadhadbhūtalodbhūtadhūmadaṇḍaiḥ śilāghanaiḥ // 
kācastambhasahasrāḍhyaṃ bhuvanasthānamaṇḍapam / kvathadbhūtamahābhūtatārākrandātighargharam // 
bhūtalokapurāpātasphuṭaccaṭacaṭodbhaṭam / tārāviśaraṇoddhātaghṛṣṭaratnadharātalam // 
sarvasthalālayacaladdahyamānajanavrajam / kṣīṇākrandakvathadbhūtagaṇadurvāsadiktaṭam // 
uttaptāmbūdarākhinnajalecaramahārṇavam / sarvadikkānalaploṣakṣīṇākrandapurāntaram // 
vidaladdagdhadigdantidantottambhitabhūdharam / dharādharadarīrandhradhūmamaṇḍalakuṇḍalam // 
patatparvataniṣpiṣṭapluṣṭapattanamaṇḍalam / pacatpacapacāśabdaśabditādrīndrakuñjaram // 
tāpataptonnamadbhūtajvaritārṇavaparvatam / hṛdayasphoṭaniḥsārapatadvidyādharāṅganam // 
ākrandarodanaśrāntamūrdhaniḥsaraṇāmaram / nāgalokajvalajjvālāpātālottaptabhūtalam // 
śuṣkārṇavasadāpakvavivartograjalecaram / aurveṇābindhanābhāvātproḍḍīyeva sahasradhā // 
gatena nṛtyatotthāya gṛhītagaganāṃganam / athodabhūjjvalajjvālākiṃśukāṃśukaśobhitaḥ // 
tāṇḍavāyeva kalpāgnistaralolmukamālyavān / tāraṃ paṭapaṭāṭopī raṭadbhaṭa ivodbhaṭaḥ // 
jvālodbhujo dhūmakaco jagajjīrṇakuṭīnaṭaḥ / jajvalurvanajālāni purāṇi nagarāṇi ca // 
maṇḍaladvīpadurgāṇi jaṅgalāni sthalāni ca / sarvakhāni mahākāśamāśā daśa divaḥ śiraḥ // 
śvabhrarūpāraghaṭṭāṭṭapaṭṭanodāradiktaṭaḥ / śrṛṅgāṇi siddhavṛndāni girayaḥ sāgarārṇavāḥ // 
saraḥ sarasyaḥ sarito devāsuranaroragāḥ / āśāḥ śanaśanāśabdaiḥ puruṣaiśca śivārciṣām // 
āsankṣveḍākurākṣasyo jvālājālojjvalordhvajāḥ / bhamadbhamiti bhāṃkārairbhīṣaṇairbhūribhasmabhiḥ // 
jvālāḥ śvabhrādribhūmīnāṃ guhābhyaḥ pariniryayuḥ / jvālodarasthā aruṇāḥ samastā bhūtajātayaḥ // 
sthalapadmodarālīnāmājahuḥ śriyamaśriyaḥ / sadyo niḥsṛtaraktābhaiḥ sindūrāmbhodasundaraiḥ // 
dhagaddhagiti gāyadbhirjvālājālairjagadgataiḥ / āsīdraktāṃśukaiḥ kīrṇaṃ saṃdhyābhrairiva vā nabhaḥ // 
utphullakiṃśukavanairuḍḍīnairiva vā''vṛtam / aurveṇa cāvṛtā āsanphullāśokavanā iva // 
iva sthalābjavalitā rāvirā iva cārṇavāḥ / nānāvarṇajvalajjvālādhūmavinyāsabandhavān // 
rūḍhaṃ vahnimivādhātuṃ citrasaudhalatāśrayam / ananta iva vinyāsa vanayauvanapāvakaḥ // 
udayāstamayādibhyo vindhyo vidhuratāmagāt / aṅgārakalpaviṭapairjvālāvanavivalganaiḥ // 
śanairīṣadiva kṣubdhaiḥ sahyo'sahyatvamāyayau / madhyamadhyakacatkārṣṇyabhramaddhūmālimālitam // 
valajjvālābjamalinaṃ dṛṣṭaṃ sara ivāmbaram / khe'drīṇāṃ śikhare vyomni śikhāśikharaśekharāḥ // 
nanṛturnīrasā nāśanartakyaḥ ketukuntalāḥ / talāhitānalajvālā brahmāṇḍordhvakapāṭabhūḥ // 
tarjanaprotpatadbhūtadhānaughā bhraṣṭabhūmikā / kvaṇacchreṇī mṛjjalāgnirnānāvarṇānanāruṇā // 
hṛtprakoṣṭhe jagallakṣmyāḥ sauvarṇīvābhavattadā / śailāścaṭacaṭāsphoṭairvṛkṣāḥ kaṭakaṭāravaiḥ // 
deśā halahalollāsairalaṃ vidalanaṃ yayuḥ / abdhayaḥ kvathitākārāḥ phenilollāsamāṃsalāḥ // 
vīcīkaratalāghātāṃścakrurarkamukhe mukhe / anyonyavellitollolabhūtalākāraparvatam // 
jahṇurvīcīkarairdehe jaḍāḥ prakupitā iva / āśākāśāśināmeṣāṃ guhāguhaguhāravān // 
papāṭha śabda āgneyo jvālātaṭataṭodbhavaḥ / lokapālapurāpātataptāṅgārādribhittayaḥ // 
diśo daśāpi vaivaśyaṃ yayurunmattavṛttayaḥ / kāñcanadravasādrīndradrumāgāraguhāgṛhaḥ // 
śanaiścārvākṛtirmerurāsīddhima ivātape / kṣaṇenaivānalāttasmāddhimavāñjatuvaddrutaḥ // 
sarvāntaḥśītalaḥ śuddho durjanādiva sajjanaḥ / tasyāmapi daśāyāṃ tu malayo'malasaurabhaḥ // 
āsīttyajatyudārātmā na nāśe'pyuttamaṃ guṇam / naśyannapi mahān hlādaṃ na khedaṃ saṃprayacchati // 
candanaṃ dagdhamapyāsīdānandāyaiva jīvatām / na kadācana saṃyāti vastūttamamavastutām // 
pralayānalanirdagdhamapi hema na naṣṭavat / dve hemanabhasī tasminna naṣṭe pralayānale // 
tayoreva vapuḥ ślāghyaṃ sarvanāśe'pyanāśayoḥ / nabho vibhutayā'nāśi hemākṛṣṭatayākṣayam // 
sattvamekaṃ sukhaṃ manye na rajo na ca vā tamaḥ / caladuccavanānīva vikīrṇāṅgāravarṣaṇaḥ // 
dagdhābdādrirmahādhūmajvālo'bhūdvahnivāridaḥ / rasavismaraṇārtānāṃ śūnyānāṃ sphāradehinām // 
śuṣkāṇāṃ vyomaviṭapipatrāṇāṃ pātrarūpiṇām / vāridānāṃ savārīṇāṃ dagdhānāṃ pralayārciṣā // 
jñasyevāṅga na doṣāṇāṃ dṛṣṭaṃ bhasmāpi na kvacit / na laṅghayati kailāsaṃ yāvadullasito'nalaḥ // 
tāvattaṃ kalpakupito rudro netrāgninādahat / dāhasphuṭaddrumasthūlaśilācaṭacaṭāravāḥ // 
lakuṭopalaloṣṭaughairayudhyanteva bhūbhṛtaḥ / jvālāghanaghaṭāṭopasāvataṃsacalāntimāḥ // 
babhūvurvyomavikasatsthūlapadmavanā iva / sargaḥ kadācidevāsīdityagātsmaraṇīyatām // 
kalpāntaḥ smārayanmūrkhānagādasmaraṇīyatām / tāpopatāpaparamāḥ paramāraṇatatparāḥ / vahnayo'pahnavaṃ cakrurjagatāmasatāmiva // 
vavuraśaninipātapīḍitāṅgāḥ kacadanalolmukagulmamaṇḍalābhāḥ / pralayasamayavāyavo'nalāntāddaladamarāvalayo laye lihantaḥ // 
vyālolasphuṭadānaladrumavanaprodbhūtabhasmoṣmaṇā dattābhrābhramadulmukāhativahatsāṅgāragaurārciṣaḥ / bhraśyatpāvakaśṛṅgamadhyavilasajjvālāvalīśyāmalā niḥśeṣāgninikāśasustavajavā vegena vātā vavuḥ // 
śrīvasiṣṭha uvāca / atha kalpāntamaruti vahatyavadhutācale / balenāmbhodhikallolairnabhasyāvartakāriṇi // 
samudreṣu vimudreṣu maryādollaṅghane ghane / adhaneṣu dhaniṣvambudāridryopadravadrute // 
bhūtale bhūtaleśāṃśavarjite vahnibharjite / pātālamapi pātāle gate kimapi kālataḥ // 
divi vā vidyamānāyāṃ viśīrṇe sargavargake / loke vyomagatāloke śokaukasi kakubgaṇe // 
kuto'pyākāśakuharāddṛptadaityagaṇā iva / puṣkarāvartakā meghāścakrurgulugulāravam // 
brahmavisphoṭitasvāṇḍakuḍyavisphoṭanodbhaṭam / anyonyāsphālanotphālamattārṇavaravāvilam // 
lokārṇavapurodgīrṇaghanakolāhalolvaṇam / etatkulācalaskandhabaddhograravaghargharam // 
brahmāṇḍaśaṅkhajaṭharapūraṇāvartamantharam / svarlokarodaḥpātālatalato'tisagulmakam // 
samastadūradigbhittihelāhelanagharṣulam / mahāpralayasaṃpannāpānakāpānatarṣulam // 
prasṛtapralayākhyendramattairāvatabṛṃhitam / ākalpakṣubdhameghābdhinirhrādamiva saṃbhṛtam // 
mahāpralayasaṃkṣubdhakṣīrodamathanāravam / brahmāṇḍogrāraghaṭṭe'sminvāryantramiva sāravam // 
athāsminsati kalpāgnau sthitimeti kathaṃ ghanaḥ / iti vismitavānasmi dṛśaṃ dignavake'tyajam // 
yāvanna kvacidevātra paśyāmyāśāsu kevalam / taranti taralāsphālamulmukāśanivṛṣṭayaḥ // 
tena jvalanatāpena bahuyojanakoṭiṣu / padārthā bhasmatāṃ yānti dūre dikṣu daśasvapi // 
anantaraṃ kṣaṇādvyomni dūre'hamanubhūtavān / ūrdhvataḥ śītalaṃ vātamadhastādanalopamam // 
etāvati nabhomārge dūre kalpāmbudāḥ sthitāḥ / yasteṣāmagnitāpānāṃ viṣayo na ca sadṛśām // 
atha vāruṇadigbhāgādāyayau kalpamārutaḥ / yasmiṃstṛṇavaduhyante vindhyameruhimālayāḥ // 
tena jvālācalāḥ prāntoḍḍīnāṅgāravihaṃgamāḥ / lololmukavanākrāntā jagmuragnidiśaṃ drutam // 
saṃdhyābhrasadṛśākārāsteruraṅgāravāridāḥ / bhremurbhasmabharābhrāṇi pūtāṅgārarajāṃsi khe // 
sa jvālavilasadvāto duṣṭo'naladṛśaṃ vrajan / hemādrīṇāṃ sapakṣāṇāmanīkaṃ dravatāmiva // 
dharādrimaṇḍalābhoge saumyāṅgārabharātmani / jvālāvaligaṇe jāte bhāte tejasi bhāsvatām // 
arṇaveṣvanalārṇassu kvathanotphālavāriṣu / vaneṣvasmṛtaparṇeṣu dīptāgnitarudhāriṣu // 
brahmalokasthanātheṣu brahmalokapureṣu ca / sāṅganābālavṛddheṣu dagdheṣu nipatatsu kham // 
kalpāntānalapadminyā brahmāgrāvasarovare / jvālāpallavaśālinyāḥ sabījāyāḥ saṭolmukaiḥ // 
anilātmasu mūleṣu nāgeṣu ca nageṣu ca / āpātālaṃ nimagneṣu mahatyaṅgārakardame // 
uṣṭrasainyamivālakṣya gatimannikaṭaṃ nabhaḥ / āyayāvañjanaśyāmaḥ kalpāmbudagaṇaḥ kvaṇan // 
sthirakalpānalajvālātulyavidyunmayācalaḥ / ekakoṇakaviśrāntasaptārṇavapayobharaḥ // 
bhittibhāsuranīhārabhāranirvāradiktaṭaḥ / brahmāṇḍakuḍyaniviḍamaṇḍalāsphoṭapaṇḍitaḥ // 
kalpāntakṣubhitāmbhodhirvartulāvartavṛttimān / taḍijjalacaraḥ sāranirhrādaḥ khamivāgataḥ // 
mṛto dagdho niśānāthastato dviguṇaśītalaḥ / anyamākāramāśritya paraṃ lokamivāgataḥ // 
hemasaṃbhārarūpeṇa himālayamivākhilam / jāḍyastambhitaniḥśeṣajalakāṣṭhācalaṃ dadhat // 
atha brahmāṇḍavisphoṭakaṭhinaṃ ghaṭitāmbaram / prāgdrutodbhaṭatauṣārakāṣṭhā vṛṣṭiḥ papāta ha // 
agnidāhavanākāśavidyudunmeṣabhīṣaṇā / caṭadgaḍagaḍāsphoṭasphuṭadbrahmāṇḍamaṇḍalā // 
prathitotthitasītkāraśatakṣveḍākṣayāravā / śītasīkaranīhārabhittibandhamayāmbarā // 
rodomaṇḍapavaidūryastambhasaṃbhārabhāsuraiḥ / dhārāsārairdharādhuryaśailaśātakaśālinī // 
dharācaṭacaṭāsphoṭasphuṭadaṅgārapattanā / garjitorjitasaṃpātapatallokāntarākulā // 
sā babhūvātha sāṅgārajagadgehavilāsinī / kṛtapratyudgamā vāṣpaśriyā'jvalanayā bhuvaḥ // 
jvālālavollalanaḍambaramambaraṃ tadvyūḍhasthalābjadalajālamivālamāsīt / jvālābhramadbhamarapaṅktinibhāstadāsaṃstatra sphuracchiśirasīkarapakṣapuñjāḥ // 
udyadbṛhaccaṭacaṭāravapūritāśo bhīmo'bhavatsaliladānalasaṃnipātaḥ / durvāravairiviṣamo mahatāṃ balānāṃ saṃgrāma ugra iva hetihatograhetiḥ // 
śrīvasiṣṭha uvāca / athāvanipayastejaḥpavanānāṃ yugakṣaye / jāte paramasaṃkṣobhe babhūvāsmiñjagattrayam // 
tāpicchavipinoḍḍītinibhabhasmābhrabhāsuram / mahārṇavamahāvartavṛtti dhūmavivartanam // 
nīlajvālālavollāsahelāṭimiṭimāraṭi / kṛtabhasmābhrasaṃbhārapūrṇalokāntarāntaram // 
ucchaladdīrgharutkāraiśchamacchamamayātmakaiḥ / tūryamunnamadāsāravisārijayaghoṣaṇam // 
bhramadbhasmābhradhūmrābhraṃ bṛhatkalpābhrasaṃbhramam / bāṣpābhravibhramodbhrāntasīkarogrābhravṛndavat // 
brahmāṇḍabhittibhāṃkārabhīṣaṇairmātariśvanaḥ / prasarairambaroḍḍīnadagdhendrādipurotkaram // 
jalānalānilollāsasphuṭatkoṭigatāśmanām / pravighaṭṭanaṭaṃkārairjaḍībhūtākṣakaśruti // 
nabhaḥstambhanibhābandhadhārānīrandhravarṣaṇaiḥ / karṣaṇaiḥ kalpavahnīnāṃ chamacchamaghanadhvani // 
gaṅgā taraṅgikā yeṣāṃ tādṛśaiḥ saritāṃ gaṇaiḥ / abhrairiva nabhobhīmaiḥ pūryamāṇākhilārṇavam // 
tāpicchapatravṛndasthapuṣpagucchasamopamaiḥ / tapadbhirarkairālīḍhapīṭhakalpābhramaṇḍalam // 
vahadgirisaridvyūhaśikharidvīpapattanam / kalpānilaghanakṣobhakṛtaparvatakuṭṭanam // 
grahatārāgaṇairugrairvyagrairvigrahadurgrahaiḥ / patadbhirdviguṇālātalatāmāvartapātibhiḥ // 
āvahotthajalādrīndrasaṃghaṭṭāsphoṭaghaṭṭitam / mahāpralayaparyastaparvataprāntakuṭṭimam // 
ghanasīkṛtabāṣpābhraiḥ kalpābhrairapi meduraiḥ / andhīkṛtārkajālāṃśutamoniviḍamantharam // 
viśīrṇavasudhāpīṭhakhaṇḍakhaṇḍairgalattaṭaiḥ / uhyamānairluṭhacchailapatanaiḥ saṃkaṭārṇavam // 
ūrmyudyadupalacchinnaghanairghesmaramārutaiḥ / samudraghoṣairnirghātagambhīrairbhagnadiktaṭam // 
brahmāṇḍakuḍyakroḍāgrakuṭṭakaiḥ kaṭuṭāṃkṛtaiḥ / kalpābhraviṭapāsphoṭairghaṭṭitaikārṇavāraṭi // 
svargapātālabhūrlokakhaṇḍakhaṇḍairvimiśritaiḥ / yathāsvabhāvaṃ tiṣṭhadbhirmarubudhnairvṛtāmbaram // 
mṛtārdhamṛtadagdhārdhadagdhāṅgairdevadānavaiḥ / anyonyadarśanādvātavellitairbhrāmitāyudham // 
kalpāntapavanodbhrāntairlokāntarajarattṛṇaiḥ / ārabdhārjunavātākhyāstambhamudbhūtabhasmabhiḥ // 
uhyamānaśilājālaprahāraviluṭhattaṭaiḥ / patallokāntaraiḥ sphāraduṣkālakaṭuṭāṃkṛtam // 
vātodvyūhagirivrātaguhābhāṃkārabhāsuram / patadbhirvihitāvartalokapālapurīpuraiḥ // 
kṛtakarkaśanirhrādairasuṃrairiva mārutaiḥ / uhyamānavanavyūhaprotavātāyanairvṛtam // 
puramaṇḍaladaityāgnisuranāgavivasvatām / nikurambaṃ dadhadvyomni maśakānāmivoccayam // 
naśyannagavarābhogairbhāgairbhagnasurālayaiḥ / āvartaghargharārāvairjalamūrdhvamadhonalam // 
kurvajjalādriniṣpeṣairdikpālapurakuṭṭanam / nipataddevadaityendrasiddhagandharvapattanam // 
kuṭṭanaṃ parvatādīnāṃ praśāntāṅgārarūpiṇām / vātaiḥ kurvatpadārthānāmasāraṃ rajasāmiva // 
purāṇyamaradaityānāṃ bhramadbhittīni śātayat / ratnaiḥ khaṇakhaṇāyanti payāṃsīva payasvatām // 
pūrṇāmbaraṃ patallokalokasaptakamandiraiḥ / cakrāvṛttyā bhramadrūpairamaraiḥ sāgarairiva // 
ḍīnoḍḍīnaiḥ parivṛtaṃ vicaladvātavellitaiḥ / dagdhādagdhaiḥ padārthaiḥ khe śīrṇaparṇagaṇairiva // 
hemasphaṭikavaidūryasusāramaṇimandiraiḥ / divaḥ patadbhirākīrṇamudyajjhaṇajhaṇasvanaiḥ // 
utpeturdhūmabhasmābdāḥ peturvārā purotkarāḥ / unmamajjustaraṅgaughā mamajjurbhūtalādrayaḥ // 
āvartaghargharārāvā mitho vidalanodyatāḥ / jughūrṇurarṇavākīrṇaparṇavatprauḍhaparvatāḥ // 
krandacchiṣṭāmaragaṇaṃ calatsajjīvabhūtakam / bhramatketuśatotpātaṃ duṣprekṣyamabhavajjagat // 
mṛtārdhamṛtayā bhūtasaṃtatyānilalolayā / abhūnnīrandhramākāśaṃ jīrṇaparṇasavarṇayā // 
jagadāsītpatacchṛṅgasthūladhāraudhanirbharam / vahadvahadgiripuravātapūrṇasaricchatam // 
śāmyacchamaśamāśabdaśataśākhahutāśanam / calābdhivalanāndolalolaśailalasattaṭam // 
tṛṇarāśisarinyāyamiśradvīpārṇavotkaṭam / atyantadūracidvyomakṣaṇajvālāsahāvanam // 
varṣaśāmyadhutāśotthabhasmāmodapatatsuram / bhūtapūrvajagadbhūtaṃ parivismṛtasargakam // 
nirargalollasannādaṃ sargalopaśamakramam / sargalopollasaccheṣaṃ sargalopavivarjitam // 
anārataviparyāsakārimārutanirvṛtam / bījarāśirivājasraṃ pūryamāṇaṃ punaḥpunaḥ // 
ulmukānyonyaniṣpeṣavahnicūrṇasuvarṇajaiḥ / rajobhirvivṛtairhemakuṭṭimākāśakoṭaram // 
bhūmaṇḍalabṛhatkhaṇḍairbhraṣṭaiḥ sadvīpasāgaraiḥ / pūrṇasaptamapātālaṃ luṭhatpātālamaṇḍalaiḥ // 
āsaptamasutālāntamāmahītalaparvatam / āvyomaikārṇavībhūtaṃ pūrṇaṃ pralayavāyubhiḥ // 
ekārṇavo'tha vavṛdhe śanai śīghraṃ saricchataiḥ / bhuvane jalakallolaiḥ kopo mūrkhāśaye yathā // 
musalopamayā pūrvaṃ tataḥ stambhanibhāṅgayā / tatastāladrumākāradhārayāsārasārayā // 
tato nadīpravāhograjalapātaikapātayā / saptadvīpamahīpīṭhasamamedurameghayā // 
vahnirvidāhakṛdṛṣṭyā śamamabhyāyayau tathā / śāstrasajjanasaṃgatyā gāḍhamāpatpadaṃ yathā // 
ūrdhvādharasthaparivṛttapadārthajātamantaḥkaṇaiḥ khaṇakhaṇāyitaśailamajjam / brahmāṇḍakoṭaramabhūdvidhuraṃ kubālalīlāvilolamivabilvaphalaṃ viśuddham // 
śrīvasiṣṭha uvāca / vātavarṣahimotpātapātabhagne dharātale / jaḍavego'gamadvṛddhiṃ kalāviva mahīpatiḥ // 
gaṅgāpravāhapatitadhārāpātavivardhitaḥ / saritsahasraiḥ sahasā merumandarabhāsuraiḥ // 
ādityapathasaṃprāptakandaro jaḍamantharaḥ / ekārṇavaḥ samucchūna āsīnmūrkha iveśvaraḥ // 
vipulāvartavṛttyāttavivṛttādrijarattṛṇaḥ / sphurattuṅgataraṅgāgranigīrṇādityamaṇḍalaḥ // 
merumandarakailāsavindhyasahyajalecaraḥ / galitāvanipaṅkāntarlīnavyālamṛṇālakaḥ // 
ardhadagdhadrumavanavyūhaśaivalasaṃkaṭaḥ / trailokyabhasmasaṃsṛṣṭa āsītkardamakutsitaḥ // 
nabhaḥstambhavṛhaddhānottālabhāskarapuṣkaraḥ / dhārājālamahāmbhodavilīnanalinīdalaḥ // 
ḍiṇḍīraparvataprāntanadadunmattavāridaḥ / bhramadindrānilārkendupurapattanapūraṇaiḥ // 
kāṣṭhavatprohyamāṇograsurāsurajanotkaraḥ / śanaiḥ kramocchūnatayā lihannādityamaṇḍalam // 
tarattāratarārāvadhārādharasamudbhavaiḥ / budbudaiḥ parisaṃdigdhaprohyamāṇamahācalaḥ // 
bhramadbudbudaviśrāntabhrāntakalpāntavāridaḥ / uttālaistairanādhāraiḥ paśyannaparavāridam // 
mahāpravāhavāryoghaghoṣaghuṃghumitāmbaraḥ / ekapravāhamahitasavyomakulaparvataḥ // 
caṇḍavātakṛtāpūrvajalaughakulaparvataiḥ / mahāghuraghurārāvaghargharogramahārayaḥ // 
brahmāṇḍakhaṇḍasaṃghaṭṭaparāvṛttibhiruddhataḥ / kurvanyojanalakṣāṇi vitatānyunnatāni ca // 
tṛṇairiva taraṅgeṣu dolāndolanamadribhiḥ / kurvadbhirupalāghātabhagnabhāskaramaṇḍalaḥ // 
śūnyabrahmāṇḍaviṣulajalaghātakulāyake / nīlānacalakākolāñjahansalilajālakaiḥ // 
mṛtāmṛtamahadbhūtamajjanonmajjanākulān / taraṃgamakarāvartapratibimbānvitāniva // 
mṛtaśiṣṭānpurabhraṣṭānphenādritaṭikoṭiṣu / dadhajjalabalaśrāntāṃstridaśānmaśakāniva // 
vipulādyatanākāśavipulānambubududān / sadvasrasaṃkhyānkalayaṃllocanānīva vāsavaḥ // 
śaradvyomasamābhgegairvaladbhirbudgudekṣaṇaiḥ / paśyanniva nadīdhārānbheghānātāmrapūrakān // 
puṣkarāvartakābhrāṇāṃ bahubhirvīcimaṇḍalaiḥ / kurvannāliṅganānīva sapakṣādrivadutthitaiḥ // 
trijagadgrāsasaṃtṛptaḥ pragāyanniva ghargharaiḥ / svairnṛtyanniva cogrādrikaṭakairvīcidordrumaiḥ // 
nadīdhārādharairūrdhve madhye dagdhairdharādharaiḥ / adho dharādharairnāgairadharaḥ paṅkagairvṛtaḥ // 
dhārātripathagāpūrairnipatadbhirnirantaram / magnonmagno hyamānādriśṛṅgaḍiṇḍīrabudbudaḥ // 
uhyamānadalatsvargakhaṇḍakrandannabhaścaraḥ / vahadvidyādharīvṛndapadminīsundarāntaraḥ // 
ekārṇavapayaḥpūrairghargharārāvaraṃhasi / trailokyakhaṇḍasaṃhāre prohyamāṇe mahāmbhasi // 
nāsītkaścitparitrātā hantā'vīcivaśo'pi ca / śaknoti kaḥ paritrātuṃ kālena kavalīkṛtam // 
nākāśamāsīnna diganta āsīdadho'pi nāsīnna tadūrdhvamāsīt / bhūtaṃ na āsīnna ca sarga āsīdāsītparaṃ kevalameva vāri // 
śrīvasiṣṭha uvāca / etasminnantare cakṣurvyomastho'hamathātyajam / brahmaloke mahāloke prabhāte'rkaprabhāmiva // 
yāvaddṛṣṭo mayā tatra śailādiva vinirmitaḥ / parameṣṭhī samādhisthaḥ pradhānaparivāravān // 
samūhaścaiva devānāṃ munīnāṃ bhāvitātmanām / śukro bṛhaspatiścaiva śakro vaiśravaṇo yamaḥ // 
somo'tha varuṇo'gniśca tathānye'pi surarṣayaḥ / devagandharvasiddhānāṃ sādhyānāṃ ca vināyakāḥ // 
lipikarmārpitākārāḥ sarve dhyānaparāyaṇāḥ / baddhapadmāsanāstatra nirjīvā iva saṃsthitāḥ // 
atha te dvādaśādityāstamevoddeśamāgatāḥ / baddhapadmāsanāstasthustathaivāśu yathaiva te // 
tato muhūrtamātreṇa dṛṣṭavānahamabjajam / puro vinidratāṃ yātaḥ svapnadṛṣṭamivāgragam // 
brahmalokajanaṃ sarvaṃ mahatāmiva vāsanām / nāpaśyaṃ svapnanagaraṃ budhyamāna ivāgragam // 
araṇyaśūnyamevāsīttadbrahmamananaṃ tadā / kaṭhinākāṇḍavidhvastaṃ pṛthivyāmiva pattanam // 
sarva eva na ca kvāpi te tathā tādṛśāstadā / ṛṣayo munayo devā vedā vidyādharādayaḥ // 
jñātaṃ tato'vadhānena mayā nabhasi tiṣṭhatā / yāvannirvāṇamāpannā brahmavatsarva eva te // 
vāsanāyāṃ vilīnāyāmadarśanamupāgatāḥ / svapnalokāḥ prabuddhānāmiva svaṃ rūpamāgatāḥ // 
ākāśātmaiva deho'yaṃ bhāti vāsanayā sphuṭaḥ / tadabhāvāttu no bhāti svapno bodhavato yathā // 
antarikṣagato deho yathā svapne vilokyate / bodhe tadvāsanāśāntau na kiṃcidapi lakṣyate // 
jāgratyapi tathaivāyaṃ vāsanāyāḥ parikṣaye / naivātivāhiko naiva lakṣyate'trādhibhautikaḥ // 
svapnānubhava eṣo'tra dṛṣṭāntatvena lakṣyate / ābālametatsaṃsiddhamanubhūtaṃ śrutaṃ smṛtam // 
apahnute ca vā yo'pi svamevānubhavaṃ śaṭhaḥ / sa tyājyaḥ ko hyalīkena suptamudvodhayetkila // 
dehakāraṇakaḥ svapno dehābhāvānna dṛśyate / iti cettadadehānāṃ paraloko'pi nāsti ca // 
ityetadabhaviṣyaccettaccharīrakasaṃkṣaye / nābhaviṣyadayaṃ sargaḥ sa cāstyeva ca sarvadā // 
avayavavibhāgātmanyavaśyaṃbhāvini kṣaye / na kadācidanitthaṃ tajjagadityapyasaṃsthitam // 
tatpurāṇetihāsānāṃ sarvasaṃkṣayavādinām / smṛtyādīnāṃ savedānāṃ vaiyarthyamupajāyate // 
apramāṇatayaitasminnarthe teṣāṃ mahāmate / anyatrāṇi pramāṇatvaṃ vandhyādāvapi kiṃ bhavet // 
na caitadiṣyate loke jagaducchedakāraṇāt / anyaccāstāmetadaṅga mamedamaparama śrṛṇu // 
madaśaktyātmani jñāne dṛṣṭā deśāntareṣu yā / prasṛtānāṃ piśācādidehatā sā na sidhyati // 
atha sāpi mudhā bhrāntiryāvaddehaṃ pradṛśyate / iti cettanmudhā nāma satyamityeva vo bhavet // 
evaṃ cettatparo lokaḥ satsvarganarakādikam / ityeṣāpi na saṃvitkiṃ satyatāmupagacchati // 
na piśācapramā satyā madaśaktimato'pi hi / pratibhāsya na satyā syātparalokātmikā katham // 
piśāco'stīti cetsaṃvitsatyārthā tena saṃvidaḥ / mṛtasyāsti paro loka ityasyāṃ kiṃ na satyatā // 
kākatālīyavaddehātpaiśācī jñaptirasti cet / paralokārthasaṃvittiḥ kathaṃ nāsti sakāraṇā // 
yāntarvetti yathā saṃvitsā tathānubhavatyalam / astu satyamasatyaṃ vā siddhamityanubhūtitaḥ // 
mṛtasyāsti paro loko vidityevaṃmayī bhavet / sati vā'sati dehe'smiṃstena kiṃ sadasacca kim // 
tasmātsvabhāvaḥ prathamaṃ prasphuranvetti saṃvidam / vāsanākāraṇaṃ paścādbuddhvā saṃpaśyati bhramam // 
tatkṣayācchamamāyāti draṣṭṛdṛśyadṛgāmayaḥ / tatsattāyāmudetīyaṃ saṃsṛtyākhyā piśācikā // 
upalambha udetyādau brahmaṇo vāsanā tataḥ / tacchāntiṃ viddhi nirvāṇaṃ tatsattāṃ saṃsṛtibhramam // 
utpannaiva ca sānādau parabrahmaṇyasaṃbhavāt / utpannā samayādyāsau brahmaiva parameva sat // 
etāvadyatparijñānaṃ tannirvāṇaṃ vidurbudhāḥ / yadatraivāparijñānaṃ taṃ bandhaṃ viddhi rāghava // 
vijñānaghana evāyaṃ kacanākacanātmakaḥ / svayameva kacatyantarna kacatyeva vā svayam // 
saṃvidaṃśaparāvṛttimātre pelavarūpiṇi / bandhadṛṅmokṣadṛk ceti kleśastatsādhanaṃ kiyat // 
saṃvidudvodhane bandhastadanudvodhane śivam / asatsadvajjagadbhāti saṃvidudvodhanodaram // 
ajaḍaṃ vedanaṃ suptaṃ mokṣa ityabhidhīyate / prabuddhaṃ bandha ityāhuryadicchasi tadāhara // 
nirvāṇavāsanamanantamanādyamacchabodhaikatānamapayantraṇamastaśaṅkam / advaitamaikyarahitaṃ ca nirastaśūnyamākāśakośaviśadāśayaśāntamāsva // 
śrīvasiṣṭha uvāca / iti te sarvaṃ āyātā brahmalokanivāsinaḥ / adṛśyatāmeva gatā dīpāḥ kṣīṇadaśā iva // 
atha te dvādaśādityā brahmaṇi brahmatāṃ gate / jagadvadbrahmalokaṃ tamadahanbhāsvarārciṣaḥ // 
vairiñcanagaraṃ dagdhvā dhyānaṃ kṛtvā virañcivat / te'pi nirvāṇamājagmurniḥsnehadaśadīpavat // 
tata ekārṇavāpūro viriñcanagarāntaram / rātrau bhuvamiva dhvāntaṃ pūrayāmāsa sūrmimān // 
ābrahmalokamabhavajjagadāpūrṇamarṇasā / tulyaṃ rasaikapūrṇena pakvadrākṣāphalena tat // 
tattadūrmigirivrātakhagairāvalitāḥ khilāḥ / vicchinnāḥ kalpajaladā jala eva nililyire // 
etasminnantare tatra dṛṣṭavānahamambarāt / yāvadabhyuditaṃ bhīmaṃ bhītaḥ kiṃcinnabhontarāt // 
kalpāntajagadākāraṃ kṛṣṇamāpūritāmbaram / ākalpaṃ saṃbhṛtaṃ naiśaṃ dehenevotthitaṃ tamaḥ // 
taruṇādityalakṣāṇāṃ teja ābhāsvaraṃ dadhat / ādityatrayasaṃkāśaiḥ sthiravidyuccayolvaṇaiḥ // 
netrairābhāsvaramukhaṃ jvālāpuñjasamudgiram / pañcānanaṃ daśabhujaṃ trinetraṃ śūlapāṇikam // 
āyāntamantamukte'pi vyomnīva vitatākṛtim / khamivāsi ghanaśyāmaṃ dehamāsādya saṃsthitam // 
sthitamekārṇavāpūrṇādbrahmāṇḍādvahirambare / vyomeva hastapādādisaṃniveśena lakṣitam // 
ghoṇānilaparāvṛttividhūtaikamahārṇavam / govindamiva dordaṇḍakṣobhitakṣīrasāgaram // 
kalpārṇavajalāpūraṃ puṃstveneva samutthitam / mūrtiyuktamahaṃkāramastakāraṇamāgatam // 
kulācalabṛhadvṛndamivoḍḍayanaḍambaraiḥ / pakṣaughairutthitaṃ vyoma samastamabhipūrayat // 
tatastriśūlanayanairmayā rudro'yamityasau / dūrādeva parijñāya parameśo namaskṛtaḥ // 
śrīrāma uvāca / kiṃ sa tādṛgvidho rudraḥ kiṃ kṛṣṇaḥ kiṃ mahākṛtiḥ / kiṃ pañcavadanaḥ kasmāddaśabāhuḥ sa tiṣṭhati // 
kiṃ trinetraḥ kimugrātmā kimekaḥ kiṃprayojanaḥ / keneritaḥ kimakarocchāyāsīdvada kā mune // 
śrīvasiṣṭha uvāca / kākutstha rudranāmāsāvahaṃkāratayotthitaḥ / viṣamaikābhimānātmā mūrtirasyāmalaṃ nabhaḥ // 
vyomākṛtiḥ sa bhagavāmvyomavarṇo mahādyutiḥ / cidvyomamātrasāratvādākāśātmā sa ucyate // 
sarvabhūtātmabhūtatvātsarvagatvānmahākṛtiḥ / yāni tasyānuṣaktāni pañca khānīndriyāṇyalam // 
tāni tasya mukhānyāhustapadrūpāṇi sarvataḥ / karmendriyāṇi viṣayāste hi tasya bhujā daśa // 
sarvabhūtanaraiḥ sārdhaṃ brahmaṇā parameyuṣā / yadāsau saṃparityaktastadā svāṃ mūrtimāgataḥ // 
sa caikāṃśaikarūpātmā nāsti tasya hi sākṛtiḥ / tathā dṛśyata evāsau bhrāntimātreṇa mūrtimān // 
cidākāśagate sphāre bhūtākāśe sa tiṣṭhati / dehe ca sarvabhūtānāṃ nityaṃ vāyuriveśvaraḥ // 
sarvabhūtaparityaktastasminkāle khamūrtimān / kṣobhayansa kṣaṇaṃ kṣīṇaḥ paramāṃ śāntimeṣyati // 
ye guṇākṛtayaḥ kālāścittāhaṃkārabuddhayaḥ / praṇavasya ca ye varṇā ye ca vedāstathā trayaḥ // 
rudrasya tasya te netrasaṃniveśena saṃsthitāḥ / triśūlaṃ tena trailokyaṃ gṛhītaṃ karakoṭare // 
yasmāttadvyatirekeṇa sarvabhūtagaṇeṣvapi / anyanna vidyate kiṃciddehātmaiva tataḥ sthitaḥ // 
sarvasattvopalambhātmā svabhāvo'sya prayojanam / īritaḥ śivarūpeṇa cinmātrākāśarūpiṇā // 
tenaiva ca nigīrṇaḥ sanparamāṃ śāntimetyasau / nirmalākāśarūpāpmā kṛṣṇa ityeṣa īśvaraḥ // 
kṛtvā kalpaṃ jagatsarvaṃ tatpītvaikārṇavaṃ tadā / sa prayāti parāṃ śāntimabhūyaḥsaṃnivṛttaye // 
anantaraṃ mayā dṛṣṭastatrāsau yāvadudyamāt / pravṛttaḥ prāṇavegena tamākraṣṭuṃ mahārṇavam // 
atha tasya mukhaṃ sphāraṃ jvālāmālākulāntaram / prāṇākṛṣṭo mahāmbhodhirvāḍavāgnimivāviśat // 
sa eva vāḍavo bhūtvā vahnirākalpamarṇave / ahaṃkāraḥ pibatyambu rudraḥ sarvaṃ tu tattadā // 
pātālamiva pānīyaṃ sarpo bilamiva kṣaṇāt / pañcavāyurivākāśamaviśattanmukhaṃ javāt // 
samupetyāpibadrudraḥ sa muhūrtena tatpayaḥ / kṛṣṇāṅgo'rka iva dhvāntaṃ satsaṃparka ivāguṇam // 
ābrahmalokapātālaṃ śāntaṃ śūnyamathābhavat / rajodhūmānilāmbhodhibhūtamuktaṃ samaṃ nabhaḥ // 
kevalaṃ tatra dṛśyante catvāro vyomanirmalāḥ / ime padārthā nispandāḥ śrṛṇu tānraghunandana // 
ekastāvadasau madhye rudraḥ kṛṣṇāmbarākṛtiḥ / nirādhāraḥ sthito vyomni nispandāmodabimbavat // 
dvitīyo'vasthito dūre pṛthvyākāśatalopamaḥ / bhāgo brahmāṇḍasadanasyādhaḥ pātālasaptakāt // 
pātālabhūtaladivāṃ saśailendradivaukasām / vyāptaḥ pārthivabhāgena paṅkamātrātmanātmabhāk // 
tṛtīyo'tra padārtho'bhūdūrdhvaṃ brahmāṇḍabhāgabhūḥ / dṛṣṭikṣayātsudūratvāddurlakṣyagaganāsitaḥ // 
dūraviśliṣṭayormadhyaṃ yattadbrahmāṇḍakhaṇḍayoḥ / tadākāśamanādyantaṃ brahma nirmalamātatam // 
caturtho'sau padārthastu tadā saṃlakṣito mayā / catuṣṭayādatra nānyadetasmādeva kiṃcana // 
śrīrāma uvāca / bahiḥ kiṃ vidyate brahmanbrahmasadmakaṭāhataḥ / kāstatrāvaraṇā brūhi kiyatyaḥ saṃsthitāḥ katham // 
śrīvasiṣṭha uvāca / brahmāṇḍakhaṇḍayoḥ pāre tato daśaguṇaṃ jalam / saṃdhyākāśamanantaṃ tadvarjayitvā tataḥ sthitam // 
tatastathaiva jvālātma tejo daśaguṇaṃ sthitam / tatastathaiva pavanaḥ pavano nirmalaḥ sthitaḥ // 
tatastathaiva vimalaṃ nabho daśaguṇaṃ smṛtam / tataḥ paramamatyacchaṃ brahmākāśamanantakam // 
anyatrānyatra tasyātha dṛṣṭayo'nyāstathaiva khe / kacantyanantā dūrasthā mitho dṛṣṭātmasṛṣṭayaḥ // 
śrīrāma uvāca / ūrdhve brahmāṇḍakhaṇḍasya tathādhastānmunīśvara / tajjalādimahākāraṃ kva kathaṃ kena dhāryate // 
śrīvasiṣṭha uvāca / sa pārthivapadārthānāṃ sthitaḥ puṣkarapatravat / bhāgastamevādhāvanti te sutā mātaraṃ yathā // 
ato yadeva nedīyo brahmāṇḍākhyaṃ mahāvapuḥ / tatpadārthāḥ pradhāvanti tṛṣitāḥ salilaṃ yathā // 
avalambya tadevāntaḥ saṃsthitāstaijasādayaḥ / na sthitiṃ pravimuñcanti svāṃ yathāvayavā iva // 
śrīrāma uvāca / brahmanbrahmāṇḍakhaṇḍe te tiṣṭhataḥ kathamucyatām / kimākṛtī dhṛte kena kathaṃ vā parinaśyataḥ // 
śrīvasiṣṭha uvāca / adhṛtaṃ dhṛtamevoccairapataccaiva vā patat / anākṛtyeva sākāraṃ jagatsvapnapuraṃ yathā // 
kimasya nāma patati kiṃvā kenāsya dhāryate / yathā saṃvitti kacanaṃ tathaitadavatiṣṭhate // 
yathā keśoṇḍrakaṃ vyomni yathā ca vyomni śūnyatā / yathā vā pavane spando jagaccidgagane tathā // 
citau saṃkalpanagaraṃ brahmāṇḍākhyaṃ jagadgṛham / khe khamevāpyanākāraṃ pratyākāramiva sthitam // 
pātasaṃvitsamudbhūtaṃ patadāste divāniśam / gacchantyā saṃvidodbhūtaṃ gacchadāste divāniśam // 
sthitasaṃvitsamudbhūtaṃ tiṣṭhadāste divāniśam / utpatantyā citodbhūtamutpataccaiva tiṣṭhati // 
eti nāśavidā nāśaṃ mahākalpādivedanaiḥ / jāyate janmasaṃvittyā vyomni sarvādivedanaiḥ // 
ābhāti mauktikagaṇaḥ śaradambarāntardṛṣṭāvasatya udito'pyatisatyarupaḥ / bhrāntyā yathā nabhasi ca sphuratāṃ tathaiṣāṃ saṃkhyāṃ vidhātumiha ko jagatāṃ samarthaḥ // 
śrīvasiṣṭha uvāca / atha rāghava rudraṃ taṃ tadā tasminmahāmbare / pravṛttaṃ nartituṃ mattamapaśyaṃ vitatākṛtim // 
vyomevākṛtimāpannamajahadvyāpitāṃ nijām / mahākāraṃ ghanaśyāmaṃ daśāśāparipūrakam // 
arkenduvahninayanaṃ caladdaśadigambaram / ghanadīrghaprabhājālamālānaṃ śyāmalārciṣām // 
vaḍavāgnidṛśaṃ lolabhujormibharabhāsuram / ekārṇavārṇo drāgdehabandheneva samutthitam // 
paśyāmyanantaramahaṃ yāvattasya śarīrataḥ / chāyeva pariniryāti nartanānuvidhāyinī // 
sūryeṣvavidyamāneṣu mahātamasi cāmbare / sthitā kathamiyaṃ chāyā bhavediti matirmama // 
yāvadvicārayāmyāśu tāvattasya tadā puraḥ / sā sthitā parinṛtyantī vistīrṇā śrītrilocanā // 
kṛṣṇā kṛśā śirālāṅgī jarjarā vitatākṛtiḥ / jvālākulānalālolavanasaṃbhāraśekharā // 
minnāñjanatamaḥśyāmā yāminovākṛtiṃ gatā / tamaḥśrīrdehayukteva sākārevāmbaradyutiḥ // 
atidīrghā karālāsyā nabho mātumivodyatā / dīrghajānubhujabhrāntyā mātukāmeva diṅmukham // 
kṛśā bahūpavāseva parinimnamahātanuḥ / kajjalaśyāmalā meghamāleva pavanākulā // 
kṛśāśaktā yadā sthātuṃ sudīrghā vidhinā tadā / grathiteva śirārūpairdāmabhirdairghyaśālibhiḥ // 
tathā nāma sudīrghā sā yathā tasyāḥ śiraḥkhuram / mayā dṛṣṭaṃ prayatnena cirordhvādhogamāgamaiḥ // 
antrāntratantrīgraśitaśiraḥkarakhurotkarā / āmūlātsūtravalitā kaṇṭakānāmiva sthalī // 
viśvarūpamayārkādiśiraḥkamalajālakaiḥ / kṛtamālāmalālokavātavahnimayāñcalā // 
pralambakarṇālulitanāgā nṛśavakuṇḍalā / śuṣkatumbīlatāṣṭhīlādīrghālolāsitastanī // 
kumārabarhipicchaughairbrāhmamūrdhajamaṇḍalaiḥ / lāñchitoccasurādhīśaśiraḥkhaṭvāṅgamaṇḍalā // 
dantendumālāvimalā vimaloddayotapātataḥ / tamorṇavorddhvalekheva vṛttāvartavivartinī // 
śuṣkatumbīlatevoccairākāśatarusaṃsthitā / vilolāvayavāṣṭhīlā vātaiḥ paṭapaṭāravā // 
bṛhattaraṅgordhvabhujā śyāmalollāsaśālinī / ekārṇavormimāleva nṛttāvṛttivivartinī // 
kṣaṇamekabhujākārā kṣaṇaṃ bahubhujākulā / anantograbhujākṣiptajagannartanamaṇḍapā // 
kṣipramekamukhākārā kṣipraṃ bahumukhākṛtiḥ / anantogramukhī kṣipraṃ nirmukhī cāpi ca kṣaṇam // 
ekapādānvitā kṣipraṃ kṣipraṃ pādaśatānvitā / kṣaṇaṃ cānantapādāḍhyā niṣpādākāriṇī kṣaṇam // 
kālarātririyaṃ seti mayānumitadehikā / kālī bhagavatī seyamitinirṇītasajjanā // 
jvālāpūrṇāraghaṭṭograkhātābhanayanatrayā / jvaladdharendranīlādrisānūpamalalāṭabhūḥ // 
lokālokendranīlograśvabhrabhīmahanudvayā / vātaskandhaguṇaprotatārāmuktākalāpinī // 
indranīlādritulyoccatoraṇoccaiḥprabhāmbare / viśrāntakācaśailābhabhagabhīṣaṇavāyasī // 
nṛtyadbhujalatāpuṣpairnakhaśubhrābhramaṇḍalaiḥ / pūrṇacandraśatānīva bhramantī nabhastale // 
bhramadbhirvyāptadikcakrā bhujaiḥ kalpāmbudairiva / varṣadbhiḥ prāṇijaprāntatārālekhābṛhatprabhāḥ // 
nakhapuṣpāṅgulīvallījālairbhrāntabhujadrumaiḥ / kṛṣṇaiḥ kānanitāśeṣagaganāgrogramūrtibhiḥ // 
tamālatālataḥ sthūlāṃ bhuvaṃ dagdhamahāvanaiḥ / viḍambayantī valitāṃ jaṅghāsaṅghena lolatā // 
apyanante mahāvyomni pāraṃ prāptaiḥ śiroruhaiḥ / kurvāṇevātataṃ vāsaṃ carattimiradantinaḥ // 
uhyante meravo yena tena niśvāsavāyunā / ghanaghuṃghumadikcakragaganagrāmaghoṣiṇā // 
ghanamārutaphūtkārakṣveḍageyaṃ pragāyatā / niyatānunayeneva calitā sānuvṛttinā // 
tato nṛttavaśāveśādvardhamānaśarīriṇī / mayā dṛṣṭāvadhānena gaganābhogabhūriṇā // 
yāvattayā''vṛ'tā dehe helāvalanasārayā / mālā malayakelāsasahyamandaramerubhiḥ // 
āsīttasyā yugāntābhramālikā paṭṭapaṭṭikā / ādarśamaṇḍalānyaṅge trīṇi lokāntarāṇi ca // 
karṇayorhimavanmerū rūpyakāñcanamudrike / brahmāṇḍaghuṃghumairmālā mahatī kaṭimekhalā // 
srajaḥ kulācalāḥ śṛṅgavanapattanagucchakāḥ / jaratpuravanadvīpagrāmapelavapallavāḥ // 
tasyā aṅgeṣu dṛṣṭāni purāṇi nagarāṇi ca / ṛtavaśca trayo lokā māsāhorātramālikāḥ // 
muktālatādikaṃ nadyaḥ kālindīttripathādikāḥ / dharmādharmāvubhau karṇabhūṣaṇe cānyakarṇayoḥ // 
stanāstasyāstu catvāraḥ sravadgharmapayolavāḥ / vedāḥ sakalaśāstrārthacatuḥsaṃsthānacūcukāḥ // 
triśūlaiḥ paṭṭiśaiḥ prāsaiḥ śaraśaktyṛṣṭimudgaraiḥ / niryadāyudhajālāni sragdāmāni bibharti sā // 
caturdaśavidhā bhūtajātayo yāḥ surādikāḥ / tasyāḥ śarīraśālinyāstā lomāvalayaḥ sthitāḥ // 
tasyāśca nagaragrāmagirayo dehaśāyinaḥ / nṛtyantyā saha nṛtyanti punarjanma mudeva te // 
jaṅgamātmaikamevaitajjagadasthāvaraṃ tadā / nṛtyatīti mayā jñātaṃ paraloke sukhaṃ sthitam // 
nigīrṇaṃ jagadaṅgasthaṃ kṛtvā tṛptimupāgatā / parinṛtyati sā mattā jagajjīrṇāhi cātakī // 
ādarśapratibimbasthamivābhātyakhilaṃ jagat / tasyā vapuṣi vistīrṇe svarūpiṇi sarūpadhṛk // 
sā na nṛtyati tatsarvaṃ saśailavanakānanam / jagannṛtyati nānātma mṛtvā punarupāgatam // 
tajjagannartana cāru taddehādarśasaṃsthitam / ciraṃ mayā tadā dṛṣṭamavinaṣṭaṃ punaḥ sthitam // 
vicalattārakājālaṃ bhramatparvatamaṇḍalam / maśakavyūhavadvātavyādhūtāmaradānavam // 
saṃgrāmonmuktacakrābhadvīpārṇavavṛtāmbaram / helāvivalanāvarta prauḍhaśailadharātṛṇam // 
nīlageghāṃśukāvṛttivātaghuṃghumitāmbaram / kāṣṭhāsthyādisphuṭāsphoṭapaṭatpaṭapaṭāravam // 
jagatpadārthairvyāmiśrairamiśrairmukurairyathā / vyāptamābhogibhākārairaṅgairaṅgabhramaistathā // 
merurnṛtyati loloccakulācalabṛhadbhujaḥ / bhramadabhrapaṭopetanamattanutūnūruhaḥ // 
atyajantaḥ samudrāśca maryādāmudraṇaṃ drumāḥ / bhūmernabhastalaṃ yānti nabhaso yānti bhūtalam // 
purāṇi ghargharārāvairdṛśyante lutitānyadhaḥ / sagṛhāṭṭālavāstavyaṃ na ca kiṃcilluṭhatyadhaḥ // 
tasyāṃ bhramantyāṃ caturaṃ candrārkadinarātrayaḥ / nakhāgralekhālokāntarbhrāntikāñcanasūtravat // 
vibhānti sṛṣṭayastasyā gharmāṇi jalajālikāḥ / iva nīhārahāriṇyā nīlavāridavāsasaḥ // 
khameva tasyāḥ saṃpannaṃ kabarīmaṇḍalaṃ bṛhat / pātālaṃ caraṇau bhūmirudaraṃ bāhavo diśaḥ // 
dvīpābdhayo'ntravalayaḥ pārśvakāḥ sarvaparvatāḥ / prāṇāpānāvalīdolāḥ pavanaskandhaśālikāḥ // 
tadānubhūtṃ nṛtyantyāstasyā vapuṣi vistṛte / himavanmerusrahyādyairdolanabhramamadribhiḥ // 
taradadrigulucchāstā valayantyā tayā srajaḥ / punaḥ kalpānta ārabdha iva tāṇḍavahelayā // 
surāsuroragānīkaromaśāṅgaḥ śarīrakaḥ / nispandaṃ sthātumaśakannasau bhramati cakravat // 
nānāvibhavavijñānayajñayajñopavītinī / sā sarantī nabhasyāsīddhanaghūtkāraghoṣiṇī // 
tatra bhūtalamākāśamākāśamapi bhūtalam / pratikṛtiṃ bhavatyantarna ca kiṃcidvivartate // 
bṛhannāsāguhāgehanirgatā ghanaghuṃghumāḥ / tatrogrā vāyavo vānti ghoraghūtkārakāriṇaḥ // 
nabhaḥkaraśataistasyāścaturāvṛttivartibhiḥ / bhāti caṇḍāniloddhūtairākīrṇamiva pallavaiḥ // 
tadaṅgajajagadvastujātabhramaṇasaṃbhavāt / dṛṣṭirdhīrāpi me mohe sannā seneva saṃgare // 
prohyante yantravacchailā nipatanti nabhaścarāḥ / luṭhantyamaragehāni valite dehadarpaṇe // 
meravaḥ parṇavadvyūḍhā malayāḥ pallavā iva / himādrayo himakaṇā ivaurvyo'bjalatā iva // 
sahyā mahyāmiva khagā vindhyā vidyādharā iva / vṛkṣāvarte bhramanto'ntā rājahaṃsā ivāmbare // 
dvīpānyapi tṛṇānīva samudā valayā iva / suralokālayaḥ padmā āsaṃstaddehavāriṇi // 
viśadākāśasaṃkāśe svapnāñjanapuropame / aṅge tasyā bṛhajjaṅghe piṇḍādityasamatviṣi // 
vindhyo nṛtyati kāñcanācalavane sahyaśca sahyo giriḥ kailāso malayo mahendraśikharī krauñcācalo mandaraḥ / gokarṇo gaganāṅgaṇe vasumatī vidyādharāṇāṃ puraṃ sarve jaṃgamatāṃ gatā vanabhuvastasyāḥ śarīre sadā // 
abdhirnṛtyati parvate girirapi proccairnabhaḥkoṭare vyomāpīndudivākaraiḥ kva calitaṃ bhūmeradhastādgatam / sadvīpācalapattano vanagaṇaḥ protkīrṇapuṣpo divi vyālolaṃ jagadambudhāviva tṛṇaṃ dikcakrake bhrāmyati // 
vyomni bhramanti girayo'mbudhayo digante lokāntarāṇi purapattanamaṇḍalāni / nadyaḥ sarāṃsi mukurāntariva pravṛddhavātāvakīrṇatṛṇavikramaṇakrameṇa // 
matsyāścaranti ca marau varavāriṇīva vyomni sthirāṇi nagarāṇi bhuvīva bhānti / khe bhūdharā gaganasaṃkṣayavārivāhamutpātavātaparivṛttagiristhitaṃ tat // 
ṛkṣotkaro bhramati dīpasahasrayantracakrakrameṇa maṇivarṣaṇavegacāruḥ / antarbahiśca paritaḥ praṇayena mukta vidyādharāmaragaṇairiva puṣpavarṣam // 
saṃhārasarganicayā dinarātribhāge bindūpamā rajatayordivasotkarāśca / kṛṣṇāḥ sitāśca parito'malaśuklakṛṣṇasvādarśamaṇḍalavadākulamullasanti // 
ratnāni bhāskaraniśākaramaṇḍalāni tārotkarāstaralamaṇḍalakāntihārāḥ / svacchāmbarāṇi valitāni mahāmbarāṇi kurvantyanāratamanalpamalātalekhāḥ // 
kalpāntakālaviluṭhattrijaganmaṇīni vyāvartanairjhagiti jātajhaṇajjhaṇāni / tejāṃsi jhaṃkṛtatayordhvamadhaśca yānti nānāvidhāni guṇavanti vibhūṣaṇāni // 
saṃgrāmamattabhaṭakhaṅgamarīcivīci śyāmāyamānasakalātapavāsarāṇām / vyāvṛttibhirviluṭhatāmapi susthirāṇāmākarṇyate kalakalo janamaṇḍalānām // 
brahmendraviṣṇuharavahniravīndupūrvā devāsurāḥ parivivṛttibhirāpatantaḥ / anye'nya eva vividhā upayānti yānti vātāvadhūtamaśakāśanivibhrameṇa // 
saṃhārasargasukhaduḥkhabhavābhavehānīhāniṣedhavidhijanmamṛtibhramādyāḥ / sārdhaṃ pṛthakca vilasanti sadaiva sarge vyāmiśratāmupagatā api tatra bhāvāḥ // 
bhāvodbhavasthitivipatkaraṇabhramāṇāṃ saṃhārasargabhuvanāvanivibhramāṇām / mithyaiva khe prakacatāṃ khaśarīrakāṇāṃ saṃlakṣyate'tra na manāgapi nāma saṃkhyā // 
utpātaśāntimaraṇotsavayuddhasāmyavidveṣarāgabhayaviśvasanādi tatra / ekatra kośa iva ratnacayo vibhāti nānārasāpratighasargaparamparaṃ tat // 
tasyāścidambaramaye vapuṣi svabhāvabhūtāsphuṭānubhavabhāvajagadvyavasthāḥ / sarvakṣayā malinadṛkkalitāmbarasthakeśoṇḍrakasphuraṇavatparitaḥ sphuranti // 
jagatsaṃkṣubdhamakṣubdhaṃ dṛśyate sthitisaṃsthiti / saṃcālyamānamukurapratibimba ivāsthitam // 
nṛtyasphuratpratāpāntarjagadarthāḥ pratikṣaṇam / sthitiṃ tyajanti gṛhṇanti bālasaṃkalpasargavat // 
kriyāśaktiḥ śarīre'ntaḥ pūryamāṇā anāratam / rāśībhūya viśīryante jaganmudgakaṇotkarāḥ // 
kṣaṇamālakṣyate kiṃcinna kiṃcidapi sā kṣaṇam / kṣaṇamaṅguṣṭhamātraiva kṣaṇamākāśapūriṇī // 
yasmātsā sakalā devī saṃvicchaktirjaganmayī / anantā paramākāśakośaśuddhaśarīriṇī // 
kālatrayasthitajagattritayāntarī hi citsā tathā kacati tena yathāsthitena / rūpeṇa citrakṛdudāramanaḥsthacitrasaṃsārajālasadṛśena kacajjavena // 
sarvātmakaikavapurekacidātmakatvātsaṃśāntakhaikavapurekacidātmatatvāt / evaṃ nimeṣaṇasamunmiṣitaikarūpaṃ sā bibhratī vapuranantamanādi bhāti // 
tasyāṃ vibhāti tadanantaśilātmakośe lekhābjacakraracanādivadeva dṛśyam / vyomātmakaṃ gaganamātraśarīravatyāṃ cittvāddravajjaladhikośa ivormilekhā // 
mahatī bhairavī devī nṛtyantyāpūritāmbarā / tasya kalpāntarudrasya sā puro bhairavākṛteḥ // 
śiromandāśritogrāgnidagdhasthāṇuvanāvaniḥ / kalpāntavātavyādhūtā vanamāleva nṛtyati // 
kuddālolūkhalabṛsīphalakumbhakaraṇḍakaiḥ / musalodañcanasthālīstambhaiḥ sragdāmadhāriṇī // 
evaṃvidhānāṃ sragdāmajālānāṃ kusumotkaram / kirantī saṃsṛjantīva nṛttakṣubdhaṃ kṣayakṣatam // 
vandyamānastayā so'pi tathaivākāśabhairavaḥ / tathaiva vitatākārastadoccaiḥ parinṛtyati // 
ḍiṃbaṃ ḍibaṃ suḍiṃba~ paca paca sahasājhamya jhamyaṃ prajhamyaṃ nṛtyantī śabdavādyaiḥ srajamurasi śiraḥśekharaṃ tārkṣyapakṣaiḥ / pūrṇaṃ raktāsavānāṃ yamamahiṣamahāśṛṅgamādāya pāṇau pāyādvo vandyamānaḥ pralayamuditayā bhairavaḥ kālarātryā // 
śrīrāma uvāca / kimetadbhagavansarvanāśe nṛtyati kena sā / kiṃ śūrpaphalakumbhādyastasyāḥ sragdāmadhāraṇam // 
kiṃ naṣṭaṃ trijagadbhūyaḥ kiṃ kālyā dehasaṃsthitam / parinṛtyati nirvāṇaṃ kathaṃ punarupāgatam // 
śrīvasiṣṭha uvāca / nāsau pumānna cāsau strī na tannṛttaṃ na tāvubhau / tathābhūte tathācāre ākṛtī na ca te tayoḥ // 
anādicinmātranabho yattatkāraṇakāraṇam / anantaṃ śāntamābhāsamātramavyayamātatam // 
śivaṃ tatsacchivaṃ sākṣāllakṣyate bhairavākṛti / tathāsthito jagacchāntau paramākāśa eva saḥ // 
cetanatvāttathābhūtasvabhāvavibhavādṛte / sthātuṃ na yujyate tasya yathā hemno nirākṛti // 
kathamāstāṃ vada prājña cinmātraṃ cetanaṃ vinā / kathamāstāṃ vada prājña maricaṃ tiktatāṃ vinā // 
kaṭakādi vinā hema kathamāstāṃ vilocyatām / kathaṃ svabhāvena vinā padārthasya bhavetsthitiḥ // 
vinā tiṣṭhati mādhuryaṃ kathayekṣurasaḥ katham / nirmādhuryaśca yastvikṣuraso na hi sa tadrasaḥ // 
acetanaṃ yaccinmātraṃ na taccinmātramucyate / na ca cinmātranabhaso naṣṭaṃ kvacana yujyate // 
svasattāmātrakādanyatkiṃcittasya na yujyate / anyatvamurarīkartuṃ vyomānanyamasau kila // 
tasmāttasya yadakṣubdhaṃ sattāmātraṃ svabhāsanam / anādimadhyaparyantaṃ sarvaśaktimayātmakam // 
tadetattrijagatsargakalpāntau vyoma bhūrdiśaḥ / nāśa utpādanaṃ nāma vinānābhāsanaṃ nabhaḥ // 
jananaṃ maraṇaṃ māyāmohaṃ māndyamavastutā / vastutā ca vivekaśca bandho mokṣaḥ śubhāśubhe // 
vidyā'vidyā videhatvaṃ sadehatvaṃ kṣaṇaściram / cañcalatvaṃ sthiratvaṃ vā tvaṃ cāhaṃ cetaraśca tat // 
sadasaccātha sadasanmaurkhyaṃ pāṇḍityameva ca / deśakālakriyādravyakalanākelikalpanam // 
rūpālokamanaskārakarmabuddhīndriyātmakam / tejovāryanilākāśapṛthvyādikamidaṃ tatam // 
etatsarvamasau śuddhacidākāśo nirāmayaḥ / ajahadvyomatāmeva sarvātmaivaivamāsthitaḥ // 
etatsarvaṃ ca vimalaṃ khamevātra na saṃśayaḥ / asmādananyatsvapnādirdṛṣṭānto'trāvikhaṇḍitaḥ // 
cinmayaḥ paramākāśo ya eva kathito mayā / eṣo'sau śiva ityukto bhavatyeṣa sanātanaḥ // 
sa eṣa harirityāste bhavatyeṣa pitāmahaḥ / candro'rka indro varuṇo yamo vaiśravaṇo'nalaḥ // 
anilo jaladombhodhirhyo yadvastvasti nāsti ca / ityete cinmayākāśakośaleśāḥ sphurantyalam // 
evaṃvidhābhiḥ saṃjñābhirmudhābhāvanayedṛśāḥ / svabhāvamātrabodhena bhavantyete tu tādṛśāḥ // 
abodho bodha ityevaṃ cidvyomaivātmani sthitam / tasmādbhedo dvaitamaikyaṃ nāstyeveti praśāmyatām // 
tāvattaraṅgatvamayaṃ karoti jīvaḥ svasaṃsāramahāsamudre / yāvanna jānāti paraṃ svabhāvaṃ nirāmayaṃ tanmayatāmupetaḥ // 
jñāne tu śāntiṃ sa tathopayāti yathā na so'bdhirna taraṅgako'sau / yathāsthitaṃ sarvamidaṃ ca śāntaṃ bhavatyanantaṃ parameva tasya // 
śrīvasiṣṭha uvāca / cinmātraparamākāśa eṣa yaḥ kathito mayā / eṣo'sau śiva ityuktastadā rudraḥ pranṛtyati // 
yāsau tasyākṛtirnāsāvākṛtiḥ kṛtināṃ vara / taccinmātraghanaṃ vyoma tathā kacati tādṛśam // 
mayā dṛṣṭā tadākāśameva śāntaṃ tadākṛtiḥ / mayeva tatparijñātaṃ nānyaḥ paśyati tattathā // 
yathā nāma sa kalpāntaḥ sa rudraḥ sā ca bhairavī / māyāmātraṃ tathā sarvaṃ parijñātamalaṃ mayā // 
cidvyomaiva paraṃ śūnyaṃ saṃniveśena tena tat / tathā saṃlakṣyate nāma bhairavākāratāṃ gatam // 
vācyavācakasaṃbandhaṃ vinā bodho na jāyate / yasmāttasmāttvayi mayā dṛṣṭameva pravarṇitam // 
yadeva vācyupārūḍhametadrāma sadaiva te / rūḍhādhibhautikadṛśaḥ kṣaṇānmāyātmatāṃ gatam // 
na bhairavī sā naivāsau bhairavo naiva saṃkṣayaḥ / samastameva tadbhrāntimātraṃ cidvyoma bhāsate // 
svapnanirmāṇapuravatsaṃkalparaṇavegavat / kathārthasārtharasavanmanorājyavilāsavat // 
yathā svapnapuraṃ svacche vyomni mauktikadhīryathā / yathākeśoṇḍrakaṃ vyomni tathā'cidbhāti ciddhane // 
cinmātrākāśamevācchaṃ kacati svātmanātmani / tathā nāma yadābhāti tadātmaivaṃ jagattayā // 
yathā cidvyomni kacati sva evātmā tathā paṭe / tathā kacati tattatra kalpāntānalanartane // 
śivayorevamākāro nirākāro'ṅga varṇitaḥ / adhunā śrṛṇu te vakṣye nṛtyasyānṛttatāsthitim // 
cetanaṃ cetanādhātoḥ kiṃcitsaṃspadanaṃ vinā / kvacitsthātuṃ na śaknoti vastvavastutayā yathā // 
svabhāvāccetanaṃ tasmādrudratvena tathā sthitam / hemeva rūpakatvena saṃniveśavilāsinā // 
yannāma cetanaṃ yatra tadavaśyaṃ svabhāvataḥ / spandadharmi bhavatyeva vastutā hi svabhāvajā // 
yaḥ spandaściddhanasyāsya śivasyāsya sa eva naḥ / svavāsanāveśavaśānnṛtyameva virājate // 
ataḥ sa kalpāntaśivo rudro raudrākṛtirdrutam / yannṛtyati hi tadviddhi ciddhanaspandanaṃ nijam // 
śrīrāma uvāca / prāmāṇikadṛśā dṛśyamidaṃ nāstyeva vastutaḥ / yadevāstīva tatsarvaṃ kalpānte pravinaśyati // 
tatkalpāntamahāśūnye etasminparamāmbare / kathaṃ cinnāma vā'cetyaṃ cetā cetati ciddhanaḥ // 
śrīvasiṣṭha uvāca / etadeva tadāpyaṅga dvaitaikyāmbhodhiśāntaye / yadi cinmātranabhasaścetyamasti na kiṃcana // 
na kiṃciccetati tataḥ kvacitkiṃcitkadācana / sarvaṃ śāntaṃ dṛṣanmaunaṃ vijñānaghanamambaram // 
yaccedaṃ cetyate nāma tatsvabhāvo'sya valgati / citsvabhāvasya śāntasya svasattāyāmavasthiteḥ // 
yathā svapne cidevāntaḥ purapattanavadbhavet / purādi na tu tatkiṃcidvijñānākāśameva tat // 
ātmanātmani cicchūnyaṃ jñātvā ca jñeyamapyalam / tathā ca sargādārabhya vetti svaṃ kacanaṃ ca tat // 
svayamantaḥ kacantī citsvabhāvākāśakoṭare / kṣaṇakalpajagadbhrāntiṃ dhatte kalpanayā svayā // 
svayamantaḥ kacatkāntiścidākāśaḥ svabhāvakhe / ayaṃ sohamayaṃ ca tvaṃ karotītyādikalpanam // 
tasmānna dvaitamastīha na caikyaṃ na ca śūnyatā / na cetanācetanaṃ vai maunameva na tacca vā // 
na cetati kvacitkiṃcitkaściccetyātmabhāvataḥ / tena cetāpi nāstīva maunamevāvaśiṣyate // 
nirvikalpasamādhirhi siddhāntaḥ sarvavāḍmaye / tacca jīvadṛṣanmaunaṃ tūṣṇīmevāta āsyatām // 
kurvannijaṃ prakṛtameva yathāpravāhamācārajālamacalaḥ paramārthamaunāt / nirmānamohamadabhedamanaṅgajīvamākāśakośaviśadāśayaśāntamāsva // 
śrīrāma uvāca / anantaraṃ mune brūhi kālī kimiva nṛtyati / kiṃ śūrpaphalakuddālamusalādisrajā''vṛtā // 
śrīvasiṣṭha uvāca / sa bhairavaścidākāśaḥ śiva ityabhidhīyate / ananyāṃ tasya tāṃ viddhi spandaśaktiṃ manomayīm // 
yathaikaṃ pavanaspandamekamauṣṇyānalau yathā / cinmātraṃ spandaśaktiśca tathaivaikātma sarvadā // 
spandena lakṣyate vāyurvahnirauṣṇyena lakṣyate / cinmātramamalaṃ śāntaṃ śiva ityabhidhīyate // 
tatspandamāyāśaktyaiva lakṣyate nānyathā kila / śivaṃ brahma viduḥ śāntamavācyaṃ vāgvidāmapi // 
spandaśaktistadicchedaṃ dṛśyābhāsaṃ tanoti sā / sākārasya narasyecchā yathā vai kalpanāpuram // 
karotyeva śivasyecchā karotīdamanākṛteḥ / saiṣā citiriti proktā jīvanājjīvitaiṣiṇām // 
prakṛtitvena sargasya svayaṃ prakṛtitāṃ gatā / dṛśyābhāsānubhūtānāṃ karaṇātsocyate kriyā // 
vaḍavāgniśikhākārācchoṣyācchuṣketi kathyate / caṇḍitvāccaṇḍikā proktā sotpalotpalavarṇataḥ // 
jayā jayaikaniṣṭhatvātsiddhā siddhisamāśrayāt / jayantī ca jayā proktā vijayā vijayāśrayāt // 
proktā parājitā vīryāddurgā durgraharūpataḥ / oṃkārasāraśaktitvādumeti parikīrtitā // 
gāyatrī gāyanātmatvātsāvitrī prasavasthiteḥ / saraṇātsarvadṛṣṭīnāṃ kathitaiṣā sarasvatī // 
gaurī gaurāṅgadehatvādbhavadehānuṣaṅgiṇī / suptānāmatha buddhānāmamātroccāraṇāddhṛdi // 
nityaṃ trailokyabhūtānāmumetīndukalocyate / śivayorvyomarūpatvādasitaṃ lakṣyate vapuḥ // 
nabho hi māṃsametābhyāṃ dṛṣṭidṛṣṭaṃ vilokyate / asti nabho nabhasyeva tau nabhonabhasi sthitau // 
nabhonibhāvabhūtāṅgāvacchau vyomna ivāgrajau / hastapādāsyamūrdhno yadvahutvālpatvabhedataḥ // 
nānātvaṃ halaśūrpādisragdharatvaṃ ca tacchṛṇu / sā hi kriyā bhagavatī parispandaikarūpiṇī // 
dadyātsnāyācca juhuyādityādyagraśarīriṇī / citiśaktiranādyantā tathā bhātātmanātmani // 
sākāśarūpiṇī kāntā dṛśyaśrīḥ spandadharmiṇī / devyāstasyā hi yāḥ kālyā nānābhinayanartanāḥ // 
tā imā brahmaṇaḥ sargajarāmaraṇarītayaḥ / kriyāsau grāmanagaradvīpamaṇḍalamālikāḥ // 
spandānkaroti dhatte'ntaḥ kalpitāvayavātmikā / kālī kamalinī kālī kriyā brahmāṇḍakālikā // 
dhatte svāvayavībhūtāṃ dṛśyalakṣmīmimāṃ hṛdi / na kadācana ciddevī nirdeśyāvayavā kvacit // 
śivatvāvyatirekeṇa śivataivaṃ vidṛśyatām / yathāṅga śūnyatā vyomnaḥ spandanaṃ mātariśvanaḥ // 
jyotsnāyāścetyamevaṃ hi dṛśyamaṅgaṃ citeḥ kriyā / śivaṃ śāntamanāyāsamavyayaṃ viddhi nirmalam // 
na manāgapi tatrāsti staimityaṃ spandadharmatā / sā kriyaiva tathārūpā satī bodhavaśādyadā // 
vyāvṛttyaiva tathaivāste śiva ityucyate tadā / citiśakteḥ kriyā devyāḥ pratisthānaṃ yadātmani // 
yathābhūtasthitereva tadeva śiva ucyate / devyāḥ kriyāyāścicchakteḥ svarūpiṇyā mahākṛteḥ // 
kalpitākāradhāriṇyā ananyāvayavā ime / sargāḥ sajjanatāvargā lokā ālokabhāsvarāḥ // 
sadvīpasāgarāḥ pṛthvyaḥ savanāvanayo'drayaḥ / sāṅgopāṅgāstrayo vedāḥ savidyāsthānagītayaḥ // 
savidhipratiṣedhārthāḥ saśubhāśubhakalpanāḥ / sadakṣiṇāgnayo yajñāḥ puroḍāśādyaśaṃsinaḥ // 
bhūpālolūkhalavṛsīśūrpayūpādisayutāḥ / saṃgrāmāḥ sāyudhagrāmāḥ saśūlaśaraśaktayaḥ // 
sabhuśuṇḍīgadāprāsahayebhabhaṭabhāsurāḥ / jñātayo bhūtasaṃghānāṃ caturdaśa surādikāḥ / caturdaśābdhidvīporvyastathā lokāścaturdaśa // 
śrīrāma uvāca / citeḥ kalpāḥ śarīriṇyāḥ sargā ye'ṅge sthitāstathā / te kimātmani tiṣṭhanti utāsatyā vadeti bho // 
śrīvasiṣṭha uvāca / rāmāsau kila cicchaktistayā yaccoditaṃ tathā / tatpracetitamevātaḥ satyaṃ cedamivākhilam // 
tatpratibimbitaṃ bāhyānmukurapratibimvavat / satyaṃ tadantarevāsti citernāsatyamarthataḥ // 
cidrūpasya tathāpyantaḥ satsaṃkalpapuraṃ bhavet / dṛḍhadhyānādviśuddhāyāściterbhavatu sā katham // 
ādarśeṣvathavā svapne sargaḥ saṃkalpane'stu vā / sa ātmanyarthakāritvātsatya ityeva me matiḥ // 
mama nārthāya sa iti vakṣi cettatkathaṃ bhavet / deśāntaragatāḥ sarve bhavantyarthāya saṃprati // 
yathā deśāntaragrāmastadgatasyārthakṛdbhavet / sarve tathaiva tadbhāvaṃ gatasyārthaviniścayāt // 
yadyathābhūtasarvārthakriyākāri pradṛśyate / tatsatyamātmano'nyasya naivātattāmupeyuṣaḥ // 
tasmāccicchaktikośasthāḥ sarvāḥ sargaparamparāḥ / satya ātmeti tadbhāvaṃ gatasyānyasya nākhilāḥ // 
bhūtabhavyabhaviṣyasthāḥ saṃkalpasvapnapūrgaṇāḥ / sarve satyāḥ paraṃ tattvaṃ sarvātmā kathamanyathā // 
prāpyante yogasiddhena tadbhāvaṃ tu gatena te / anyena parvatā grāmā gatyā deśāntare yathā // 
cālitasya yathā gāḍhanidrasya svapnapattanam / na luṭhatyeva luṭhitamityapyanumataṃ sphuṭam // 
tathā calantyā luṭhitaṃ tasyā dehagataṃ jagat / na luṭhatyeva mukurapratibimbamiva sthitam // 
sa trailokyamahārambhaḥ satyo'pi bhrāntimātrakam / bhrāntimātrasya ke nāma luṭhanāluṭhane vada // 
kadā svapnapuraṃ satyaṃ kadā svapnapuraṃ mudhā / kadā svapnapuraṃ bhagnaṃ kadā svapnapuraṃ sthitam // 
bhrāntitvaṃ kevalaṃ saiva dṛśyaśrīryāvadagragā / tvaṃ viddhīmāmapi bhrāntiṃ jagallakṣmīmavāstavīm // 
saṃkalpane manorājye svapne saṃkathane bhrame / yathāpurānubhavanaṃ trailokyānubhavaṃ tathā // 
ahamiti jagaditi nāntabhrāntiriyaṃ prakacatīva citaḥ / paramākāśakṛśākhyā śāmyati nipuṇaṃ parijñātā // 
śrīvasiṣṭha uvāca / iti nṛtyati sā devī dīrghadordaṇḍamaṇḍalaiḥ / parispandātmakairvyoma kurvāṇā ghanakānanam // 
kriyāsau nṛtyati tathā citiśaktiranāmayā / asyā vibhūṣaṇaṃ śūrpakuḍālapaṭalādikam // 
śaraśaktigadāprāsamusalādi śilādi ca / bhāvābhāvapadārthaughakalākālakramādi ca // 
citspando'ntarjagaddhatte kalpaneva puraṃ hṛdi / saiva vā jagadityeva kalpanaiva yathā puram // 
pavanasya yathā spandastathaivecchā śivasya sā / yathāspando'nilasyāntaḥ praśāntecchastathā śivaḥ // 
amūrto mūrtamākāśe śabdāḍambaramānilaḥ / yathā spandastanotyevaṃ śivecchā kurute jagat // 
nṛtyantyātha yadā tatra tathā tasminparāmbare / kākatālīyayogena saṃrambhavaśataḥ svayam // 
nikaṭasthaḥ śivaḥ spṛṣṭaḥ sa manāgabhramantikam / vāḍavo'gniḥ svanāśāya vahantyevāmbulekhayā // 
spṛṣṭamātre śive tasmiṃstataḥ paramakāraṇe / pravṛttā prakṛtiṃ gantuṃ sā śanairurajāṃ tathā // 
anantākāratāṃ tyaktvā saṃpannā girimātrikā / tato nagaramātrāsau tataśca drumasundarī // 
tato vyomasamākārā śivasyaivākṛtiṃ tataḥ / sā praviṣṭā saricchāntasaṃrambheva mahārṇavam // 
eka evābhavadatho śivayā parivarjitaḥ / śiva eva śivaḥ śānta ākāśe śamano'bhitaḥ // 
śrīrāma uvāca / bhagavañchivasaṃspṛṣṭā sā śivā parameśvarī / kimarthamāgatā śāntimiti me brūhi tattvataḥ // 
śrīvasiṣṭha uvāca / sā rāma prakṛtiḥ proktā śivecchā pārameśvarī / jaganmāyeti vikhyātā spandaśaktirakṛtrimā // 
sa paraḥ prakṛteḥ proktaḥ puruṣaḥ pavanākṛtiḥ / śivarūpadharaḥ śāntaḥ śaradākāśaśāntimān // 
bhramati prakṛtistāvatsaṃsāre bhramarūpiṇī / spandamātrātmikā secchā cicchaktiḥ pārameśvarī // 
yāvanna paśyati śivaṃ nityatṛptamanāmayam / ajaraṃ paramādyantavarjitaṃ varjitadvayam // 
saṃvinmātraikadharmitvātkākatālīyayogataḥ / saṃviddevī śivaṃ spṛṣṭvā tanmayīva bhavatyalam // 
prakṛtiḥ puruṣaṃ spṛṣṭvā prakṛtitvaṃ samujjhati / tadantarekatāṃ gatvā nadīrūpamivārṇave // 
āpagā hi payomātraṃ saṅge arṇava eva sā / yadā tadā tamevāśu prāpya tatraiva līyate // 
citiḥ śivecchā sā devaṃ tamevāsādya śāmyati / janmasthānaśilāṃ prāpya tīkṣṇadhārā yathāyasī // 
puṃsaśchāyāṃ nijacchāyā praviṣṭasya śarīrakam / yathāśu praviśatyeva prakṛtiḥ puruṣaṃ tathā // 
cetitvā cinnijaṃ bhāvaṃ puruṣākhyaṃ sanātanam / bhūyo bhramati saṃsāre neha tattāṃ prayāti hi // 
sādhurvasati coraughe tāvadyāvadasau natam / parijānāti vijñāya na tatra ramate punaḥ // 
dvaite tāvadasadrūpe ramate bhramate citiḥ / paraṃ paśyati no yāvattaṃ dṛṣṭvā tanmayī bhavet // 
citinirvāṇarūpaṃ yatprakṛtiḥ paramaṃ padam / prāpya tattāmavāpnoti saridabdhāvivābdhitām // 
tāvadvimohavaśataścitirākuleṣu sargeṣu saṃsarati janmadaśāsu tāsu / yāvanna paśyati paraṃ tamathāśu dṛṣṭvā tatraiva majjati ghanaṃ madhunīva bhṛṅgī // 
saṃprāpya kastyajati nāma tadātmatattvaṃ prāpyānubhūya ca jahāti rasāyanaṃ kaḥ / śāmyanti yena sakalāni nirantarāṇi duḥkhāni janmamṛtimohamayāni rāma // 
śrīvasiṣṭha uvāca / śrṛṇu rāma kathaṃ tatra mahākāśe tathā sthitaḥ / dehe bhrāntiṃ tu tāṃ tyaktvā sa rudro'pyupaśāmyati // 
sa rudrastau jagatkhaṇḍau tadā citra ivārpitāḥ / nispandā eva tatrāsanprekṣamāṇe sthite mayi // 
tato muhūrtamātreṇa sa rudrastau nabhontare / khaṇḍau vilokayāmāsa dṛśārkeṇeva rodasī // 
tato nimeṣamātreṇa ghoṇāśvāsena khaṇḍakau / tau samānīya cikṣepa pātālāntarivānane // 
atiṣṭhadeka evāsāvekaṃ khe khamivākhile / bhuktabrahmāṇḍakhaṇḍogramaṇḍamaṇḍakamaṇḍalaḥ // 
tato muhūrtamātreṇa laghuḥ so'bhramivābhavat / tato'bhavadyaṣṭisamastataḥ prādeśamātrakaḥ // 
tataḥ kācakaṇākāro mayā dṛṣṭaḥ sa tādṛśaḥ / tataḥ so'ṇūbhavandṛṣṭo mayā svāddivyadṛṣṭinā // 
paramāṇuratho bhūtvā tatastvantarddhimāyayau / ityasau śamamāyātaḥ śaradambudakhaṇḍavat // 
tādṛśo'pi mahārambhaḥ puraḥ paśyata eva me / iti sāvaraṇe tena te brahmāṇḍakavāṭake // 
vinigīrṇe kṣudhārtena hariṇeneva parṇake / athābhūnnirmalaṃ vyoma śāntaṃ brahmaiva kevalam // 
anādimadhyaparyantaṃ saṃvidākāśamātrakam / ityahaṃ dṛṣṭavāṃstatra kalpāntamuruvibhramam // 
darpaṇapratibimbābhaṃ śilāśakalakoṭare / atha tāmaṅganāṃ smṛtvā tāṃ śilāṃ tacca vibhramam // 
rājadvāragato grāmya ivāhaṃ vismayaṃ gataḥ / tāmālokitavānbhūyaḥ kalūdhautaśilāmaham // 
yāvatsarvatra santyatra sargāḥ kālyā ivāṅgake / buddhinetreṇa dṛśyante divyākṣṇā vā na te yathā // 
sarvatra sarvadā sarvaṃ yadastyeva tadā tathā / dūravatprekṣyate māṃsadṛśā yadyeva sā śilā // 
dṛśyate tacchilaivaikā na tu sargādi kiṃcana / sāvasthitā śilaivaikarūpā niviḍamaṇḍalā // 
kaladhautamayī sphārā saṃdhyājaladasundarī / tato'haṃ vismayāviṣṭaḥ pravicāritavānpunaḥ // 
śilāyāmaparaṃ bhāgaṃ tathaiva parayā dṛśā / yāvattamapi paśyāmi jagadārambhamantharam // 
tathaiva suṣirākāra iva nānārthasundaram / punaranyaṃ tathaivāhaṃ pradeśaṃ paridṛṣṭavān // 
sargasaṃrambhavalitaṃ yāvattamapi tādṛśam / yaṃ yaṃ pradeśaṃ paśyāmi śilāyāstatra tatra vai // 
jagatpaśyāmi vimalamādarśa iva bimbitam / mayātikautukenātha sarvāstasya gireḥ śilāḥ // 
anviṣṭā bhūtibhāgāśca tṛṇagulmādayastathā / yāvatsarvatra tattādṛgjagadasti yathāsthitam // 
buddhyaiva dṛśyate nākṣṇā parayā vividhākṛti / kvacitprathamasargātma jāyamānaprajāpati // 
kalpyamānarkṣacandrārkadinarātryṛtuvatsaram / kvacitkvacinmahīpīṭhasaṃpannajanamaṇḍalam // 
kvacitkiṃcidakhātogracatuḥsāgarakhātakam / kacitkiṃcidasaṃjātasurasaṃjātadānavam // 
kvacitkiṃcitkṛtayugācārasajjanabhūtakam / kvacitkiṃcitkaliyugācāradurjanabhūtakam // 
kvacitkiṃcitpuravyūhadaityasaṃgaradustaram // 
kvacitkiṃcinmahāśailajālanirvivarāvani / kvacitkiṃcidasaṃpannasargamekāmbujodbhavam // 
kvacitkiṃcijjarāmṛtyūnmuktabhūtalamānavam / kvacitkiṃcidasaṃjātacandraśūnyaśiraḥśivam // 
anirmathitadugdhābdhimṛtyumatsurapūritam / asaṃjātāmṛtāśvebhavaidyagokamalāviṣam // 
śukrāmaramahāvidyānāśanotkasuravrajam / kvacitkiṃcicca garbhāṅgakartanotkasureśvaram // 
aparimlānadharmatvātsvaprakāśākhilavrajam / kvacitkiṃcicca pūrvānyasaṃniveśakramasthiti // 
apūrvavedaśāstrārthasamācāravicāraṇam / kvacitkiṃcinna kalpāntasaṃkṣobhamiva saṃsthitam // 
kvacitkiṃcicca daityaughaviluṇṭhitasurālayam / kvacitkiṃcitsurodyānagāyadgandharvakinnaram // 
kvacitkiṃcitsamārabdhagīrvāṇāsurasauhṛdam / bhūtabhavyabhaviṣyatsthajagadāḍambaraṃ mayā // 
tadānubhūtaṃ vapuṣi mahāviśvagaṇātmani / ekatra kalpavikṣubdhapuṣkarāvartamantharam // 
ekatra saumyasakalabhūtasaṃtatisaṃsthitam / ekatra samanukṣubdhasurāsuranareśvaram // 
ekatrāsaṃbhavadbhānunityābhinnatamoghanam / ekatrāsaṃbhavaddhvānta kāntaṃ jvālodaropamam // 
ekatra nalinīnālanilīnamadhukaiṭabham / ekatra padmamañjūṣāsuptabālanavābjajam // 
ekatraikārṇavodagravṛkṣaviśrāntamādhavam / ekatra kalparajanīniḥśūnyatimirākulam // 
śilājaṭharanispandaṃ vyomaiva vitatākṛti / suṣuptajaṭharākāramaprajñātamalakṣaṇam // 
apratarkyamavijñeyaṃ suṣuptamiva sarvataḥ / ekatra pakṣavikṣubdhaśailakākākulāmbaram // 
ekatra vajraniṣpeṣadravadbhūdharabhāsuram / ekatrodvṛttamattābdhihriyamāṇadharācalam // 
ekatra puravṛtrāndhavalisaṃgarasaṃkulam / ekatra mattapātālagajakampivasundharam // 
ekatra śeṣaśirasaḥ kalpāntaluṭhitāvani / kvacidalpena rāmeṇa hatarāvaṇarākṣasam // 
rakṣasā rāvaṇenaiva kvacidvihatarāghavam / bhūsthapādena devādriśirasthaśirasā param // 
paśyāmyambaramākrāntaṃ kvacidvai kālaneminā / kvaciccāpasurairnityaṃ dānavaireva pālitam // 
kvacicca bhraṣṭadanujairamaraireva pālitam / jiṣṇuyuktena guptena viṣṇupāṇḍavakauravaiḥ // 
kvacidbhāratayuddhena nihatākṣauhiṇīgaṇam / śrīrāma uvāca / kimahaṃ bhagavanpūrvamabhavaṃ kathayeti me // 
abhavaṃ cedanenaiva saṃniveśena tatkatham / śrīvasiṣṭha uvāca / sarva eva vivartante rāma bhāvāḥ punaḥpunaḥ // 
pūryamāṇā yathā māṣāḥ krameṇānyena tena vā / sarvakramasamāḥ kecittayaivānyena vā mithaḥ // 
sphurantyarthasamā bhāvāḥ kecidabdhitaraṅgavat / punastvaṃ punarevāhaṃ punaḥ punarime janāḥ // 
na kadācana naivānye saṃbhavantyakhilaṃ pare / ta evānye'thavāmbhodhau taraṅgā iva nirṇayaḥ // 
yadvanna jāyate tadvadbhūtānāṃ bhramatāṃ bhavet / āyānti yāntyanantāni bhūtānīha bhavadbhramaiḥ // 
tānyevānyāni cānyāni samāni viṣamāṇi ca / āvṛttimanti tānyeva tathaivānyāni cābhitaḥ // 
viddhi sīkarajālāni bhūtāni jagadambudheḥ / vittabandhuvayaḥkarmavidyāvijñānaceṣṭitaiḥ // 
taireva kecijjāyante bhūyobhūyaḥ śarīriṇaḥ / ardhaistaiḥ sadṛśāḥ kecitkecitpādena taiḥ samāḥ // 
tajjīvāstairvisadṛśā bhavantyanyaśarīriṇaḥ / sarvairebhiḥ samāḥ kecitkālenaiva vilakṣaṇāḥ / kālena sadṛśāḥ kecidanena ca vilakṣaṇāḥ // 
kālenākulaceṣṭayānya iva te gacchantyadhordhvaṃ punadehālekhanakheditānyagaṇitānyanyāni cānyānyalam / bhūtāmbūni vahanti saṃsṛtimaye tānyambudhau cañcale cakrāvṛttimayāni saṃkalayituṃ śaknoti kastānyalam // 
śrīvasiṣṭha uvāca / tataścidākāśavapurvyāpyananto nirāmayaḥ / dattāvadhāno vapuṣi tadā paśyāmyahaṃ kvacit // 
yāvadantargataḥ sargaḥ saṃsthito'ṅkuritopamaḥ / kusūlasyeva bījasya siktasyevāṅkuro hṛdi // 
ūrdhvamucchūna evāntaḥsekādbīje yathāṅkuraḥ / ākāravatyanākāre cittvācittve tathā jagat // 
yathonmiṣati dṛśyaśrīḥ suṣuptādbodhameyuṣaḥ / jāgradvā vigate svapne cinmātrasya svacetanāt // 
tathaivātmani sargādāvanubhūtasvarūpiṇi / hṛdi sargodayo nānyarūpa ākāśarūpataḥ // 
śrīrāma uvāca / ākāśarūpa ākāśe paramākāśa kathyatām / bhūyo nipuṇabodhāya kathaṃ sargaḥ pravartate // 
śrīvasiṣṭha uvāca / śṛṇu rāma yathāpūrvaṃ svayaṃbhūtvaṃ mayā tadā / anubhūtamasatsadvadidaṃ svapnapuropamam // 
tamālokya mahākalpasaṃbhramaṃ vyomarūpiṇā / bhāge'nyatra śarīrasya saṃvidunmeṣitā mayā // 
yadaiva sāmalā saṃvitkiṃcidunmeṣitā sthitā / tadaivāhaṃ kvacittatra paśyāmyākāśatāmiva // 
gataṃ svabhāvaṃ cidvyoma yathā tvaṃ rāma nidrayā / jāgradvā svapnalokaṃ vā viśanvetsi sasaṃ ghanam // 
diṅmātrākāśamevādau tato'smītyeva vedanam / tadghanaṃ kathyate buddhiḥ sā ghanā mana ucyate // 
tadvetti śabdatanmātraṃ tanmātrāṇītarāṇyatha / pañcendriyāṇi tatsthaulyāditīndriyagaṇodayaḥ // 
suṣuptādviśataḥ svapnaṃ jagaddṛśyaghanodayam / yathā tathaiva sargādau duḥkhaṃ bhāti nimeṣataḥ // 
tulyakālamanante'smindṛśyajālāvabhāsane / kathayanti kramaṃ kecitkecinna kathayanti ca // 
paramāṇukaṇe kānte saṃpannamanubhūtavān / ahaṃ cetanamātmānaṃ vastuto'malameva kham // 
yathā svabhāvato vyomni calatyevāniśaṃ marut / tathā svabhāvātsarvatra paśyatyeva vapustviti // 
yādṛśaṃ cetitaṃ rūpaṃ śaktyā paramayā tayā / tacchaknotyanyathākartuṃ naiṣā yatnena bhūyasā // 
tataḥ paśyāmyahaṃ yāvatsaṃpanno'pyaṇurūpakaḥ / cittvāccetastadevāśu tathābhūto'smi saṃsthitaḥ // 
tato'haṃ buddhavānrūpaṃ tanu tejaḥkaṇākṛti / tadeva bhāvayanpaścādgato'haṃ sthūlatāmiva // 
prekṣe tāvadahaṃ kiṃciditi bodhāllaghostataḥ / manāgālokanāyaiva saṃpravṛtto'nubhūtavān // 
yannāma tatra tatkiṃcittasyehādya raghūdvaha / śṛṇu nāmāni mukhyāni kalpitāni bhavādṛśaiḥ // 
draṣṭuṃ pravṛtto randhreṇa yena taccakṣurucyate / yacca paśyāmi taddṛśyaṃ darśanaṃ tu phalaṃ tataḥ // 
yadā paśyāmi kālo'sau yathā paśyāmi sa kramaḥ / prauḍhā niyatirityasya yatra paśyāmi tannabhaḥ // 
sthito'smi yatra deśo'sāvityadyaiṣā prakalpanā / tadā tvahaṃ cidunmeṣamātrāttanmātrakāraṇam // 
paśyāmīti tatastatra manāgvodho mamodabhūt / tato randhradvayenāhamapaśyaṃ yattadapyakham // 
yābhyāmapaśyaṃ randhrābhyāṃ ta ime locane sthite / tataḥ kiṃcicchṛṇomīti saṃvidityuditā mama // 
tataḥ kiṃcinmanāṅmātraṃ jhaṃkāraṃ śrutatrānaham / pradhmātasyeva śaṅkhasya śabdaṃ vyomnaḥ svabhāvajam // 
yābhyāmahamathāśrauṣaṃ ta ime śravaṇavraṇe / pradeśābhyāṃ vicaratā marutā vitatasvanam // 
sparśasaṃvedanaṃ kiṃcidahamatrānubhūtavān / yena nāma pradeśena tena sā tvakca kathyate // 
yena spṛṣṭamivāṅgaṃ tattadāhamanubhūtavān / satsaṃvedanamātrātmā so'yaṃ vāyuriti smṛtaḥ // 
sparśanendriyatanmātramiti vedini saṃsthitam / āsvādasaṃvidyābhūnme tadāsvādyarasendriyam // 
prāṇānme ghrāṇatanmātramuditaṃ vyomarūpiṇaḥ / itthaṃ na kiṃcitsaṃpannaṃ sarvaṃ saṃpannamatra me // 
evamindriyatanmātrajālaṃ cettatra saṃsthitaḥ / yāvattāvadvidaḥ pañca balādeva mamoditāḥ // 
śabdarūparasasparśagandhamātraśarīrikāḥ / anākārāstathā bhātasvarūpiṇyo bhramātmikāḥ // 
evaṃrūpamahaṃ jālaṃ bhāvayanyattadāsthitaḥ / tadahaṃkāra ityadya kathyate tvādṛśairjanaiḥ // 
eṣa eva ghanībhūto buddhirityabhidhīyate / sātha buddhirghanībhūtā mana ityabhidhīyate // 
antaḥkaraṇarūpatvamevamatrāhamāsthitaḥ / ātivāhikadehātmā cinmayavyomarūpavān // 
pavanādyapyahaṃ śūnyaḥ kevalākāśamātrakaḥ / sarveṣāmeva bhāvānāṃ śūnyākṛtirarodhakaḥ // 
athaivaṃbhāvanāccāhaṃ yadā tatra ciraṃ sthitaḥ / tadāhaṃ dehavāndṛṣṭa iti me pratyayo'bhavat // 
tenāhaṃpratyayenātha śabdaṃ kartuṃ pravṛttavān / śūnya eva yathā suptaḥ svapnoḍḍīnanaro ravam // 
atha pūrvaṃ kṛtaḥ śabdo bāleneva tadomiti / tataḥ sa eṣa oṃkāra iti nītaḥ punaḥ prathām // 
tataḥ svapnanareṇeva yatkiṃcidgaditaṃ mayā / tadetadviddhi vācaṃ tvaṃ paścānnītāṃ prathāmiha // 
brahmaiva so'smi saṃpannaḥ sṛṣṭeḥ kartā jagadguruḥ / tato manomayenaiva kalpitāḥ sṛṣṭayo mayā // 
evamasmi samutpanno na tu jāto'smi kiṃcana / dṛṣṭavānasmi brahmāṇḍaṃ brahmāṇḍāntaṃ na kiṃcana // 
evaṃ jagati saṃpanne mamaitasminmanomaye / na kiṃcittatra saṃpannaṃ tacchūnyaṃ vyoma kevalam // 
itthaṃ saṃśūnyamevedaṃ sarvaṃ vedanamātrakam / manāgapi na santyete bhāvāḥ pṛthvyādayaḥ kila // 
jaganmṛgatṛḍambūni bhānti saṃvidi saṃvidaḥ / na bāhyamasti no bāhye khe tadvyoma tathā sthitam // 
marau nāstyeva salilaṃ saṃvitpaśyati tattathā / nirmūlamantaḥsaṃtaptā svasaṃbhramavatī bhramam // 
nāstyeva brahmaṇi jagat saṃvitpaśyati tattathā / nirmūlameva saṃvittvādevaṃ bhrānteśca saṃbhramam // 
asadevedamābhāti hṛdyeva jagadātatam / saṃkalpanamanorājyaṃ yathā svapnapurādivat // 
pārśvasuptajanasvapnastaccittāveśanaṃ vinā / yathā na kiṃcittaccittāveśanādanubhūyate // 
tathā jagattaddṛṣadaṃ saṃpraviśyānubhūyate / ādarśabimbitākāraṃ dṛṣṭamapyanyathāpyasat // 
ādhibhautikabhāvena netreṇa yadi lakṣyate / tattanna dṛśyate kiṃcidgirireva pradṛśyate // 
ātivāhikadehena paraṃ bodhadṛśā yadi / prekṣyate dṛśyate sargaḥ paramātmaiva cāmalaḥ // 
sarvatra sarganirvāṇaṃ prajñālokena lakṣyate / brahmātmaivānyathā cettanna kiṃcidabhilakṣyate // 
yatpaśyatyavadātā dhīḥ sopapattivicāraṇā / na tannetraistribhiḥ śarvo nendro netraśatairapi // 
yathā khamāvṛtaṃ sargaistathā bhūriti buddhavān / tadāhamabhavaṃ dhyātā dharādhāraṇayānvitaḥ // 
tayā dharādhāraṇayā dharārūpadharo'bhavam / atyajanneva cidvyomavapuḥ samrāḍivācirāt // 
dharādhāraṇayā caiva dharādhātūdaraṃ gataḥ / dvīpādritṛṇavṛkṣādideho'hamanubhūtavān // 
saṃpanno'smyatha bhūpīṭhe nānāvanatanūruham / nānāratnāvalīvyāptè nānānagarabhūṣaṇam // 
grāmagahvaraparvāḍhyaṃ pātālasuṣirodaram / kulācalabhujāśliṣṭadvīpābdhivalayānvitam // 
tṛṇaughatanuromāḍhyaṃ girikhaṇḍakagulmakam / digvāraṇakaṭavyūhadhṛtaṃ śeṣaśiraḥśataiḥ // 
hriyamāṇaṃ mahīpālaḥ śobhamānebhatantubhiḥ / prāṇibhirbhujyamānāṅgaṃ vardhamānaṃ vyavasthayā // 
himavadvindhyasuskandhaṃ sumerūdārakandharam / gaṅgādisaridāpūramuktāhāraraṇattanum // 
guhāgahanakacchādi sāgarādarśamaṇḍalam / marūṣarasthalaśvetasuvarāmbarasundaram // 
bhūtapūrvaiḥ parāpūrṇaṃ paripūtaṃ mahārṇavaiḥ / alaṃkṛtaṃ puṣpavanaiḥ samārabdhaṃ rajoghanaiḥ // 
nityaṃ kṛṣīvalaiḥ kṛṣṭaṃ vījitaṃ śiśirānilaiḥ / tāpitaṃ tapanaistaptairukṣitaṃ prāvṛḍambubhiḥ // 
vipulāgrasthaloraskaṃ padmākarakṛtekṣaṇam / sitāsitaghanoṣṇīṣaṃ daśāśodaramandiram // 
lokālokamahākhātavalayogrāsyabhīṣaṇam / anantabhūtasaṃghātaparispandaikacetanam // 
vyāptamantarbahiścaiva nānābhūtagaṇaiḥ pṛthak / devadānavagandharvairbahirantastu kīṭakaiḥ // 
pātālendriyarandheṣu nāgāsurakṛmivrajaiḥ / saptasvarṇavakośeṣu nānājātijalecaraiḥ // 
vyāptaṃ nadīvanasamudradigantaśailadvīpākhyajantuviṣayasthalajaṅgalaughaiḥ / nānāvalīvalitamaṇḍalakośakhaṇḍaṃ vallīsaraḥsaridarātigaṇābjakhaṇḍaiḥ // 
śrīvasiṣṭha uvāca / bhūpīṭhena satā tatra mayā tadanu mānava / anubhūtaṃ nadanadīsvasaṃvedanasaṃsthiteḥ // 
kvacinmaraṇasākrandanārīkaruṇavedanam / kvaciduttāṇḍavastraiṇamahotsavamahāsukham // 
kvaciddurvāradurbhikṣadurākrandaṃ durīhitam / kvacitsakalasasyaughasaṃpannaghanasauhṛdam // 
kvacidagnimahādāhadagdhadehogravedanam / kvacijjalaplavālūnapurapattanakhaṇḍakam // 
kvaciccapalasāmantakṛtaluṇṭhanamaṇḍalam / kvaciduddāmadaurātmyarakṣaḥpaiśācamaṇḍalam // 
kvacijjalāśayollāsavellanotpulakāgrakam / kandarodaraniṣkrāntavātavellitavāridam // 
saṃvidbodhonnamatsvāṅgakeśotthāṅkuralomakam / vārivāhanavikṣobhanatonnatalasattalam // 
saśṛṅgabhairavaśvabhrapurādrivanapattanam / saṃvinmaṇḍalasaṃcālalekhāṅkamṛdukampanam // 
kvacitsāmantasaṃkṣubdhasainyasaṃharaṇaṃ raṇe / kvacitsaumyasukhāsīnasarvasāmantamaṇḍalam // 
araṇyaṃ kvacidāśūnyamullasadvātajhaṃkṛti / jaṃgalaṃ kvacidālūnavyuptasaṃpannasasyakam // 
haṃsakāraṇḍavākīrṇasaraḥ phullāmbujaṃ kvacit / kvacinmarusthalasthūlastambhanārjunamārutam // 
kvacinnadanadīvāhahelānikaṣaghargharam / kvacidaṅkurakāryāṅgasiktabījasya jṛmbhaṇam // 
kvacidantastu kīṭāsyamṛduspandanavedanam / māṃ tvamevāśu buddhveha trāyasvetīva bodhanam // 
śākhāparikarābhogaṃ mṛdbhāgāṅganipīḍanaiḥ / mūlajālamavaṣṭabhya kvacidviṭapadhāriṇam // 
anyonyamalamākramya diktaṭāṅganipīḍanaiḥ / kvacidadrya sthinibiḍairarṇavollāsavellitam // 
śuṣkapallavasaṃkocanibiḍāṅganipīḍanam / amarṣaṇaiḥ karairārkaiḥ svarasākarṣaṇaṃ kvacit // 
śṛṅgamandiramātaṅgaprahārāśanibhūruhām / nibiḍāṅgotkaṭasthairyaparuṣāpatanaṃ kvacit // 
nimīlitaikṣaṇānandatanūnāmasamākramam / kvacitsūkṣmatarollekhamaṅkurollāsanaṃ navam // 
makṣikāyaukamaśakanivāsasadṛśaṃ kvacit / kuḍyaleśakubhṛṅgārihalahelānikarṣaṇam // 
śītaṃ śītaviśīrṇāṅgajarjaratvagvikīrṇavat / pāṣāṇībhūtasalilaṃ kvacitparuṣamārutam // 
uddālībhūtamṛdvaṅgamajjadantaḥkṛmivrajam / kvacidudbhavadaṅgādimūlaṃ jalanimajjanam // 
śanairantarnilīnāmbukṛtāhlādaṃ bahiśca rasonnāmāṅkuraromaughaṃ kvacidvarṣavijṛmbhitam // 
tanutarapavanavikampitakomalanalinīdalāstaraṇaiḥ / viharaṇamiva me vihitaṃ sarobhiraṅgeṣu nirvāṇam // 
śrīrāma uvāca / pārthivīṃ dhāraṇāṃ baddhvā jaganti samavekṣitum / saṃpannastvamasau bhūmilokaḥ kimuta mānasaḥ // 
śrīvasiṣṭha uvāca / idaṃ ca mānasaṃ cāhaṃ saṃpannaḥ pṛthubhūtalam / nedaṃ na mānasaṃ naiva saṃpanno vastutastvaham // 
amānasaṃ mahīpīṭhaṃ na saṃbhavati kiṃcana / yadasadvetsi yatsadvā manomātrakameva tat // 
cidākāśamahaṃ śuddhaṃ tasya me tatpadātmanaḥ / yaccinmātrātmakacanaṃ tatsaṃkalpābhidaṃ smṛtam // 
tanmanastanmahīpṛṣṭhaṃ tajjagatsa pitāmahaḥ / saṃkalpapuravadvyomni kacatyetanmanonabhaḥ // 
evaṃ saṃkalpamātraṃ me manomātraṃ tadātatam / dhāraṇābhyāsasaṃpuṣṭaṃ bhūmaṇḍalamiti sthitam // 
nedaṃ bhūmaṇḍalaṃ tadvai tadanyaddhi manomayam / ākāśamātrakacanamacetyaṃ kacanaṃ citeḥ // 
tadevākāśamātrātma tathābhūtaṃ ciraṃ sthitam / idaṃ pratyayalabdhatvānmānasatvaṃ samujjhati // 
idaṃ sthiraṃ sukaṭhinaṃ vitataṃ bhūmimaṇḍalam / astīti jāyate buddhirvyomnīva ciravedanāt // 
nyāyenedamivānena na sthitaṃ vasudhātalam / idaṃ caivaikamevādyasargasyādyamupāgatam // 
yathā svapne puratvena cideva vyomni bhāsate / tathā cideva sargādāvidaṃ jagaditi sthitam // 
viddhi cidūpabālasya manorājyaṃ jagattrayam / mahītalādikaṃ dṛśyamidaṃ sarvaṃ ca sarvadā // 
cidrūpasyātmano nānyaḥ saṃkalpastanmayaṃ jagat / vastutastu na satyātma na piṇḍātma na bhāsuram // 
dṛśyamastyaparijñātaṃ parijñātaṃ na vidyate / parijñātaṃ tadevāsya śṛṇoṣi yadidaṃ ciram // 
sarvaṃ cinmātramāśānta prakacatyātmanātmani / bhūmaṇḍalātma dṛśyātma dvaitaikyābhyāṃ vivarjitam // 
maṇiryathā svabhāvena śuklapītādikāstviṣaḥ / akurvanneva kurute cidākāśastathā jagat // 
yato na kiṃcitkurute na ca rūpaṃ samujjhati / tasmānna mānasaṃ nedaṃ kiṃcidasti mahītalam // 
mahītalamivābhāti cidvyomaiva nirantaram / ātmanyevātalaṃ vyoma yathāmalatalaṃ sthitam // 
svabhāvamātrakacana tattadeva yathāsthitam / bhūmaṇḍalamivātyacchaṃ khameva viśatāntaram // 
idaṃ bhūmaṇḍalaṃ tacca dvayametanmahāciteḥ / svarūpameva kacati tava svapnapuraṃ yathā // 
idamākāśamātrātma tadapyākāśamātrakam / ajñānātmaparijñānājjñānānnedaṃ na tatkvacit // 
trailokyabhūtajālānāṃ kālatritayabhāvinām / saṃbhramaḥ svapnasaṃkalpo manorājyadaśāsthitau // 
bhūtānyatha bhaviṣyanti vartamānāni yāni ca / bhūmaṇḍalāni tānyatra sattā sāmānyatāṃ gatā // 
ahameva samagrāṇi teṣāmantargatānyapi / tena tānyanubhūtāni tathā dṛṣṭāni cākhilam // 
cinmātrametadajaraṃ paramātmatattvaṃ śuddhātmatāmajahadaṅgagataṃ bibharti / sarvaṃ yathāsthitamidaṃ jagadāttabhedaṃ buddhaṃ sadaṅga na bibharti tu kiṃcanāpi // 
śrīrāma uvāca / anantaraṃ vada brahmañjaganti bhavatā tadā / bhūmaṇḍalānāṃ hṛdaye kvaciddṛṣṭāni naiva vā // 
śrīvasiṣṭha uvāca / parātmajāgratsvapnorvīmaṇḍalaughātmanā mayā / tato'nubhūtaṃ hṛdaye dṛṣṭaṃ ca parayā dṛśā // 
yāvattathaiva sarvatra jagajjālamavāsthitam / sarvaṃ dṛśyamayaṃ śāntamapi dbaitamayātmakam // 
jaganti santi sarvatra sarvatra brahma saṃsthitam / sarvaṃ śūnyaṃ paraṃ śāntaṃ sarvamārambhamantharam // 
sarvatraivāsti pṛthvyādi sthūlaṃ tacca na kiṃcana / cidvyomaiva yathā svapnapuraṃ paramajātavat // 
neha nānāsti no nānā na nāstitvaṃ na cāstitā / ahamityeva naivāsti yatra tatra kuto'sti kim // 
anubhūtamapīdaṃ sadahamityādirūpakam / nāstyeva yadi vāpyasti tadbrahmājamanāmayam // 
yatsvapnapuramevedaṃ sargādāveva cinnabhaḥ / astitānāstite tatra kīdṛśe kva kutaḥ sthite // 
yathāhaṃ dṛṣṭavāṃstāni jagantyavanirūpadhṛk / tathā mayā jalībhūya dṛṣṭaṃ tādṛśameva tat // 
vāridhāraṇayā vāri bhūtvā jaḍamivājaḍam / samudramandireṣvantaściraṃ gulagulāyitam // 
tṛṇavṛkṣalatāgulmavallīnāṃ stambhanāḍiṣu / mṛdvalakṣitamārūḍhaṃ tavāṅgeṣviva yūkayā // 
sarvotthānopamāstambhe tacchede valayopamā / mṛdvyā karṇāhigatyeva racanā prakṛtodare // 
vallītamālatālādipallaveṣu phaleṣu ca / viśramya puṣṭayā''kṛtyā rekhāviracanaṃ kṛtam // 
mukhenāviśya hṛdayamṛtuvaidhuryadhāriṇā / hṛtā vidhuritā bhuktā lūnā deheṣu dhātavaḥ // 
suptaṃ pallavatalpeṣu prāleyakaṇarūpiṇā / tulyakālamaśeṣeṣu dikṣu sarvāsvakhedinā // 
nānāhradanadīgehagrāhiṇā'viratādhvanā / viśrāntaṃ setusuhṛdaḥ prasādena kvacitkvacit // 
vidā'vidanusaṃdhānājjaḍena tadanāśrayāt / jaḍāśayeṣūllasitaṃ jalenāvartavartinā // 
mayā duṣkṛtinevordhvaśilāsvasthena bhūbhṛtām / svāvartavartinā śvabhrapāteṣu śatadhā gatam // 
dhūmarūpeṇa nirgatya dārubhyo gaganārṇave / kaṇaratnena nīlarkṣamaṇyantarvartinā sthitam // 
viśrāntamabhrapīṭheṣu vidyudvanitayā saha / bhinnendranīlanīlena śeṣāṅgeṣviva śauriṇā // 
paramāṇumaye sarge piṇḍarūpeṣvalakṣitam / sthitamantaḥpadārtheṣu brahmaṇaivākhilātmanā // 
prāpya jihvāṇubhiḥ saṅgamanubhūtiḥ kṛtottamā / yāmātmano na dehasya manye jñānasya kevalam // 
na mayā na ca dehena nānyenāsvāditātma yat / tadantarvivṛtaṃ cetyamajñānāya tadapyasat // 
sarvarturasarūpeṇa nānāmodāni dikṣvalam / bhuktāni puṣpajālāni procchiṣṭaṃ dadatālaye // 
caturdaśaprakārāṇāṃ bhūtānāmaṅgasandhiṣu / uṣitaṃ cetaneneva jaḍenāpyajaḍātmanā // 
sīkarotkararūpeṇa rathamāruhya mārutam / āmodeneva vihitaṃ vimalavyomavīthiṣu // 
rāma tasyāmavasthāyāṃ paramāṇukaṇaṃ prati / anubhūtamaśeṣeṇa yathāsthitamidaṃ jagat // 
ajaḍena jaḍeneva samayā jālayā tayā / antaḥsarvapadārthānāṃ jñātājñātena saṃsthitam // 
jagatāṃ tatra lakṣāṇi nāśotpātaśatāni ca / mayā dṛṣṭāni rūḍhāni kadalīdalapīṭhavat // 
evaṃ jagaccājagadvā sākāraṃ vā nirākṛti / cinmātragaganaṃ sarvamākāśādhikanirmalam // 
na kiṃcanatvaṃ ca na kiṃcanedaṃ śuddhaḥ paro bodha idaṃ vibhāti / sa cāpi no kiṃcana nāpi śūnyamākāśamevāsi vikāsamāsva // 
śrīvasiṣṭha uvāca / tato'hamabhavaṃ tejastejodhāraṇayeddhayā / candrārkatārakāgnyādivicitrāvayavānvitam // 
nityaṃ sattvapradhānatvātprakāśākṛtirājagat / sarvaṃ dṛśyamṛte sarvacauradhvāntapratāpayuk // 
dīpādibhiḥ śanaiḥ snigdhairdaśāśatavihāribhiḥ / pratyakṣīkṛtasarvārthaṃ pratigehaṃ surājavat // 
lokāloke ca hṛṣitaiścandrārkādyaṃśuromabhiḥ / paraprakāśaikaratairdūrotkṣiptāmbarāmbaram // 
andhakārasya dainyasya samastaguṇanāśinaḥ / dṛśyaṃ sadṛśyamaniśaṃ sarvasya guṇaśālinaḥ // 
tamastamālaparaśuḥ paraśuddhikaraṃ padam / suvarṇamaṇimāṇikyamuktādijanajīvitam // 
śuklakṛṣṇāruṇādīnāṃ nityaṃ jyotsnāṅgaśāyinām / putrāṇāmiva varṇānāṃ sarveṣāṃ dehadaḥ pitā // 
ghanasneharasaṃ pṛthvyā rakṣitānalavedhanam / gṛhaṃ prati ghanānandairvṛtadīpakaputrakam // 
dṛṣṭaṃ pātālakeṣvīṣattamorūpeṣu pāvakam / ardhadṛṣṭaṃ rajorūpe bhūtale bhūtamālite // 
sattvātmasu mahāsattvaṃ nityatvaṃ devasadmasu / jagajjīrṇakuṭīdīpaḥ kūpombhastamasormahān // 
digvadhūvimalādarśo niśānīhāramārutaḥ / sattvaṃ candrārkavahnīnāṃ kuṅkumālepanaṃ divaḥ // 
kedāraṃ dinasasyānāṃ tamocchūnāmanugrahaḥ / nabhaḥkācabṛhatpātrakṣālanāmbu samullasat // 
sattāpradatayārthānāṃ prakāśakatayāpi ca / cinmātraparamārthasya sahodara ivānujaḥ // 
kriyākamalinībhānurbhūtalodarajīvitam / rūpālokamanaskāracamatkāraściteryathā // 
nabhastalagatāsaṃkhyanakṣatramaṇimālitaḥ / dinartuvatsarābṛṃhyavāḍavāgnyādiphenilaḥ // 
candrārkāditaraṅgāntarajaḍaṃ paṅkilo mahān / bṛhadbrahmāṇḍakhātastho nityamekārṇavo'kṣayaḥ // 
hemādiṣu suvarṇatvaṃ narādiṣu parākramaḥ / kācakacyaṃ ca ratnādau varṣādiṣvavabhāsanam // 
jyotsnā mukhendubimbeṣu pakṣmalekṣaṇalakṣmasu / sravatsnehāmṛtāpūro hāsasauhārdabhāsanam // 
kapolabāhunetrākṣibhrūkarālakalāsakaḥ / nijo'jeyatayā jāto vilāsaḥ kāminījane // 
tṛṇīkṛtatribhuvanacapeṭāsphoṭitadviṣām / śiraḥsu vajrīkaraṇaṃ vīryaṃ siṃhādicetasi // 
kaṭukaṅkaṭakuṭṭākakhaḍgasaṃghaṭṭaṭāṃkṛtaiḥ / paṭusphuṭāṭoparaṭi bhaṭeṣvaṭanamudbhaṭam // 
deveṣu dānavāritvaṃ surāritvaṃ surādiṣu / sarvabhūteṣu sojastvamunnāmaḥ sthāvarādiṣu // 
atha te maruvadbhāsvāṃstatrāhamanubhūtavān / jagadākāśakośeṣu teṣu tāmarasekṣaṇa // 
digantadaśanistīrṇaiḥ karajālairjagatkhagam / gṛhṇadadvyaṅgamarkatvaṃ grāmavadṛṣṭabhūtalam // 
kāmotpale kośacakraṃ vāḍavaṃ timirārṇave / brahmāṇḍasadane dīpaṃ vṛkṣaṃ dinaphalāvaleḥ // 
rasāyanahradākāramindutvaṃ vadanaṃ divaḥ / niśāniśācarīhāsaṃ vikāsaṃ rajanīviśām // 
jagallāvaṇyalakṣmīṇāṃ sarvāsāmupamāspadam / rajanīrohiṇīnārīkairavāṇāṃ paraṃ priyam // 
netravṛndasya vaktrasya dyulatāpuṣpajālakam / svargaughamaśakavyūhaṃ tārakāpaṭalaṃ mṛdu // 
vaṇiṅmātre vaṇigghastatulātolanadolitam / ratnatvaṃ jalakallolahastāndolanamabdhibhiḥ // 
abdhā'bdhau śapharāvartamabdhā gomañjarīgaṇaḥ / abdādau dāvadahanaṃ vaidyutaṃ dyotanaṃ tanau // 
dārudāraṇadurvāradīptaṃ jvalanamātatam / yajñāgnidāhakalyāṇaṃ visphoṭakaṭhināravam // 
kacatkāñcanamāṇikyamuktāmaṇimayaṃ mahaḥ / tapastāṃ nītamākṣipya pāṇḍityamiva pāmaraiḥ // 
vibhrāntaṃ stanaśṛṅgeṣu muktāhāratayā tayā / asuroragagandharvanaranāyakayoṣitām // 
pādāhatiṃ gataṃ mārge tilakatvaṃ vadhūmukhe / khadyotena mayā labdhaṃ paśyāvasthāsu cāpalam // 
kvacidvidyuttayā teṣu śapharyā cārṇaveṣviva / khastheṣu vikṛtaṃ cāru vāryāvartavirāviṣu // 
kvaciddīpatayānīya kalikākomalāṅgayā / antaḥpureṣu kāntānāṃ suratālokanaṃ kṛtam // 
kvacitkajjalajālasya jvālākanakadākṛte / khedinā ghanakūrmābhaṃ saṅgenaiva svakoṭare // 
kalpānteṣu kvacitsarvajagadbhramaghanaśramāt / khe kajjalāsite līnaṃ rudrebha iva vidyutā // 
kvacidākalpamāpīya vāḍavāgnitayā jalam / jagatsu gaganeṣvante nanṛte jalarāśiṣu // 
kvacidulmukadantena mayā jvālābhujātmanā / viloladhūmāvartograkuntalenākulaujasā // 
purapalvaladāheṣu kavalīkṛtajantunā / kṛtāḥ kṛtāṣṭa kāṣṭhādipadārthāḥ khādanocitāḥ // 
hatena śastrapāṣāṇairayaḥpiṇḍādivāsinā / hantṛdāhārthamudgīrṇāḥ kaṇakopalatāḥ kvacit // 
kvacinmahāśilākośe pāṣāṇamaṇinā mayā / samastabhūtādṛśyena sthitaṃ yugaśatānyapi // 
śrīrāma uvāca / mune tasyāmavasthāyāmanubhūtaṃ tvayā sukham / uta duḥkhamiti brūhi bodhāya mama mānada // 
śrīvasiṣṭha uvāca / yathā yāti naraḥ supto jaḍatāṃ cetano'pi san / cidvyoma gaccheddṛśyatvaṃ tathā jāḍyaṃ pracetati // 
ātmānaṃ cetati brahma pṛthvyādīva yadā tadā / suptaṃ jaḍamivāste'ntaḥ syādasya na tadanyathā // 
vastutastasya khorvyādi nāsadrūpaṃ na sanmayam / draṣṭṛdṛśyamivābhāti brahma caitatsamaṃ sthitam // 
etatsatyaparijñānaṃ yasyotpannamakhaṇḍitam / na tasya pañcabhūtāni na dṛśyadraṣṭṛvibhramaḥ // 
tadā mayaivaṃ śuddhena tatkṛtaṃ brahmarūpiṇā / brahmarūpādṛte kiṃcidetatkarturna yujyate // 
yadā sarvamidaṃ dṛśyaṃ jātaṃ brahma nirāmayam / tadā brahmapadasthena mayātmaivaivamīkṣitaḥ // 
yadā punarahaṃ pañcabhūtānītyeva bhāsayan / bhavāmi jaḍa evāhaṃ tadā cetāmi kiṃ kila // 
supto'smīti dṛḍhaṃ bhāvaṃ buddhavāṃścetano'pi san / naidramevaityalaṃ jāḍyaṃ lasaccetati kiṃcana // 
yastu jñānaprabuddhātmā dehastasyādhibhautikaḥ / śāmyatyudeti vimalo bodhātmaivātivāhikaḥ // 
ātivāhikadehena tena bodhātmanāṇunā / bṛhatā vā yathākāmaṃ nirvāṇātmāvatiṣṭhate // 
bodhadehena hṛdayaṃ śilānāmapyabhedinām / praviśyāśu viniryāti yāti pātālamambaram // 
tasmānmayā purā rāma bodhadehena tattadā / tathā kṛtamanantena cinmayavyomarūpiṇā // 
vajrapāṣāṇapātālanabhombaragamāgamān / kurvatastādṛśasyāśu na vighna upajāyate // 
bodhamātraśarīreṇa yāvadāste jaḍeṣvasau / padārtheṣu tathābhūtastāvattatrāvatiṣṭhate // 
svecchayaiva calitvātha tato'nyatra prayāti cet / taccaiva sthitiṃ yāti tattathaivāgatiryathā // 
bodhamātraṃ vidurdehamātivāhikamavyayam / idānīṃ tvaṃ tameveha budho'nubhavasi svayam // 
cinmātravyomarūpo'smītyarkādāviti bodhataḥ / ātmaivāstamupānītaḥ sannevāsannivātmanā // 
sthitaṃ svapnādijagati tamasevāsateva ca / āvṛteneva vānyāsāmalabhyena satā dṛśam // 
taraṅgalekhayāṅgārasaritaḥ svāṅgalagnayā / manorājyaśriyevāśuk protpannastadvadehayā // 
kajjalālikayā vahnivipinaṃ puṣpaśobhayā / phullasthalāmbujākāraṃ kiṃśukāśokarūpayā // 
vitatārambhayāpyuccairjvālājvalatayeddhayā / upotthāyāṅga galitaṃ khalalakṣmyeva līlayā // 
tejastayāpi paramāṇukaṇodare'pi dṛṣṭetthamevamiha rāma mayā jagacchrīḥ / anyā ca sā na ca cidambarataḥ parasmātsvapne purācalagaṇo'tra nidarśanaṃ vaḥ // 
śrīvasiṣṭha uvāca / atha vātamayīṃ kṛtvā jagatprekṣaṇakautukāt / dhāraṇāṃ dhīrayā vṛttyā vitatāmahamāgataḥ // 
saṃpanno'smyanilo vallīlalanālokalāsakaḥ / kamalotpalakundādijālakāmodapālakaḥ // 
sīkarotkaranīhārahelāharaṇatatparaḥ / surataśrāntasarvāṅgasamāhlādanatarṣulaḥ // 
tṛṇagulmalatāvallīdalatāṇḍavapaṇḍitaḥ / latauṣadhiphalollāsakusumāmodamaṇḍitaḥ // 
mṛdurmaṅgalakāleṣu lalanālokalālakaḥ / bhīma utpātakāleṣu parṇavatprauḍhaparvataḥ // 
nandane kundamandāramakarandarajoruṇaḥ / narake'ṅgārasaṃbhārabhūrinīhārabhāsuraḥ // 
sāgare saralāvartalekhānumitasarpaṇaḥ / divi vāridasaṃcāramṛṣṭāmṛṣṭendudarpaṇaḥ // 
nakṣatrakṣatrasainyasya ratho raṃhovibṛṃhitaḥ / trailokyasiddhasaṃcāravimānadharaṇe hitaḥ // 
sahodara iva kṣipragāmitvādasya cetasaḥ / anaṅgo'pi samastāṅgaḥ spandānandanacandanaḥ // 
tuṣārasīkarāsārajarāromavijarjaraḥ / āmodayauvanonmādo maunamārdavaśaiśavaḥ // 
nandanāmodamadhuro madhurodārasaṃsṛtiḥ / cārucaitrarathonmukto hṛtakāntārataśramaḥ // 
ciraṃ gaṅgātaraṅgāṅgadolāndolanasaśramaḥ / śramasvarūpājñatayā nivāritatataśramaḥ // 
puṣpabhārānatāḥ sparśairvasantavanitālatāḥ / ciraṃ capalaya~lloladalahastālilocanāḥ // 
ciraṃ bhukatvendubimbāgraṃ suptā pūrṇābhratalpake / vidhūya kamalānīkamapanītarataśramaḥ // 
samastarajasāmeko vyomagāmī turaṃgamaḥ / āmodamadamātaṅgasamullāsamahāsuhṛt // 
dhīreṇāpya taḍicchṛṅgaṃ payodapaśupālakaḥ / tantuḥ sīkaramuktānāmaridharmā rajorujām // 
ākāśakusumāmodaḥ sarvaśabdasahodaraḥ / nāḍīpraṇālīsalilaṃ bhūtāṅgopāṅgavartakaḥ // 
marmakarmakaraikātmā hṛdguhāgehakesarī / nityamekāntapathikaḥ sāravijjātavedasaḥ // 
āmodaratnaluṇṭāko vimānanagarāvaniḥ / dāhāndhakāraśītāṃśuḥ śaityendukṣīrasāgaraḥ // 
prāṇāpānakalārajjvā prāṇināṃ yantravāhakaḥ / arirmitraṃ ca dvīpānāṃ dvīpasaṃcāraṇe rataḥ // 
purogato'pyadṛśyātmā manorājyapuropamaḥ / tālavṛntatiletailamālānaṃ spandadantinaḥ // 
ekakṣaṇalavenaiva cālitākhilabhūdharaḥ / varṇāvalitaraṅgāṇāṃ gaṅgāvāha ivaikakṛt // 
dhūmāmbuvāharajasāṃ mahāvartakṛdambhasām / dyunadīvāhavāryoghanabhonīlotpalālikaḥ // 
śarīrāveṣṭitonmuktapurāṇatṛṇacopanaḥ / spandapadmavanādityaḥ śabdavarṣaikavāridaḥ // 
vyomakānanamātaṅgaḥ śarīragṛhagargaṭaḥ / dhūlīkadambavipinamālāliṅgananāyakaḥ // 
styānīkaraṇasaṃśoṣadhṛtispandanasaurabhaiḥ / saśaityaiḥ karmabhiḥ ṣaḍbhiralabdhakṣaṇa ākṣayam // 
rasākarṣaṇasavyagro nityaṃ bhrāteva tejasaḥ / haraṇādānakartṝṇāmaṅgānāṃ viniyogakṛt // 
śarīranagare nāḍīmārgairgatinirargalaḥ / rasabhāṇḍe parāvartādāyurmaṇimahāvaṇik // 
śarīranagarīnāśanirmāṇaikaparāyaṇaḥ / rasakiṭṭakalādhātupṛthakkaraṇakovidaḥ // 
pratisūkṣmāṇukaṃ dehe tato dṛṣṭaṃ mayā jagat / tatretthaṃ rūpavānasmi sphuṭamābhogi susthiram // 
paramāṇuprati tvatra prohyanta iva sargakāḥ / na ca kiṃcitkilohyante svā kṛte kimivohyate // 
sacandrārkānilāgnīndrapadmavaiśravaṇeśvarāḥ / sabrahmaharigandharvā vidyādharamahoragāḥ // 
sasāgaragiridvīpadigantaramahārṇavāḥ / salokāntaralokeśakriyākālakalākramāḥ // 
sasvargabhūmipātālatatalokāntarāntarāḥ / sabhāvābhāvavaidhuryajarāmaraṇasaṃbhramāḥ // 
evaṃ nāma tadā rāma bhūtapañcakarūpiṇā / mayā pravihṛtaṃ tatra trailokyanalinodare // 
rasaḥ pīto'nubhūtaśca kṣmājalānilatejasām / mūlajālena vṛkṣāṇāṃ prāṇināṃ vasatā mayā // 
rasāyanaghanāṅgeṣu candanadravaśobhiṣu / luṭhitaṃ candrabimbeṣu tuṣāraśayaneṣviva // 
sarvartuvanajāleṣu nānāmodāni dikṣvalam / bhuktāni puṣpajālāni procchiṣṭaṃ dadatā'laye // 
tatonnatāsu mṛdvīṣu svāstīrṇāsvambarājire / suptaṃ śubhrābhramālāsu navanītasthalīṣviva // 
sumanaḥpatramṛduṣu nīlalakṣmīvilāsiṣu / surasiddhāṅganāṅgeṣu dūrāstasmaravāsanam // 
kṛtaḥ kumudakahrārakamale nalinīvane / komalaḥ kalahaṃsībhirlīlākalakalāravaḥ // 
saratsaricchirāsārā mūlabhūmaṇḍalānvitāḥ / aṅgairūḍhāḥ sphuradbhūtā lomālaya ivādrayaḥ // 
khādrayaḥ prathitā dīrghasaritsūtraiḥ samudrakaiḥ / ādarśairiva viśrāntamaṅgeṣu pratibimbibhiḥ // 
bhūtasargeṇa viśrāntaṃ siddhavidyādharādinā / maddehe cetiteneva makṣikāyaukarūpiṇā // 
matprasādena muditairlabdhamarkādibhirvapuḥ / kṛṣṇaraktasitāpītaharitairharitairiva // 
samudramudrayā saptadvīpasaptātmarūpayā / saṃsthayā sthāpitā bhūmiḥ prakoṣṭhe valayopamā // 
vidyādharapurandhrīṇāṃ parāmṛṣṭāṅgayaṣṭinā / adṛṣṭenaiva vihitaḥ pulakollāsa ātmanā // 
saricchirāmalasphārarasāni suṣirāṇi ca / jagantyevāsthijālāni mamāsansaṃsthitāni ca // 
asaṃkhyairvyomamātaṅgaiścandrārkacalacāmaraiḥ / udumbarāntarmaśakairiva maddhṛdaye sthitam // 
sarvapātālapādena bhūtalodaradhāriṇā / svamūrdhnāpi tadā rāma na tyaktātha parāṇutā // 
dikṣu sarvāsu sarvatra sarvadā sarvakāriṇā / sarvātmanāpyasarveṇa śūnyarūpeṇa saṃsthitam // 
kiṃcittve sadakiṃcittvaṃ sākṛtitvaṃ nirākṛti / anubhūtaṃ sajāḍyaṃ ca cetanatvamalaṃ mayā // 
mainākamugdhapīnasya sāgarasyāvaniṃ prati / santi sargasahasrāṇi sthāṇubhūtānyatho mayā // 
jagantyaṅge mayoḍhāni gūḍhāni prakaṭānyapi / pratibimbapurāṇīva mukureṇājaḍātmanā // 
evaṃ jalānilāgnitvaṃ bhūmitvaṃ khātmanā mayā / kṛtaṃ citeva svapneṣu bata māyāvijṛmbhitam // 
api tasyāmavasthāyāṃ jagantyākāśakośake / mayā dṛṣṭānyasaṃkhyāni paramāṇukaṇaṃ prati // 
paramāṇu prati vyoma paramāṇu prati sthitam / sargavṛndaṃ yathā svapne svapnāntarayutaṃ puram // 
svamevāhamabhūvaṃ bhūmaṇḍalaṃ dvīpakuṇḍalam / sarvātmanāpi na vyāptaṃ kiṃcanāpi mayā kvacit // 
samutpādayatāśeṣaṃ latātarutṛṇāṅkuram / bhūtalena rasāḥ kṛṣṭā mayārthenaiva puṃbhṛtām // 
avadātatame yuddhabodhakālamupeyuṣi / jagallakṣāṇi tiṣṭhanti na tiṣṭhanti ca kānicit // 
citi yāstu camatkāraṃ camatkurvanti yastvataḥ / svacamatkṛtayo'ntasthāstadetāḥ sṛṣṭidṛṣṭayaḥ // 
anubhūtaṃ kṛtaṃ kaṣṭaṃ yāvatkvacana kiṃcana / paramārthacamatkārādṛte nehopalabhyate // 
pratyekaṃ viśvarūpātmā sarvakartā nirāmayaḥ / prabuddhaḥ śuddhabodhātmā sarvaṃ brahmātmakaṃ yataḥ // 
sarvaḥ sarvatra sarvātmā sarvagaḥ sarvasaṃśrayaḥ / etatprabuddhaviṣayamaprabuddhaṃ na vedmyaham // 
ākāśakośaviśadātmani citsvarūpe yeyaṃ sadā kacati sargaparampareti / sāntastadeva kila tāpa ivāntarūṣmā bhedopalambha iti nāsti sadastyanantam // 
śrīvasiṣṭha uvāca / athaivaṃrūpasaṃvitteḥ parāvṛttya prayatnataḥ / tamambarakuṭīkośadeśamāgatavānaham // 
yāvattatra na paśyāmi svadehaṃ kvacana sthitam / paśyāmi kevalaṃ siddhaṃ kamapyanyaṃ puraḥ sthitam // 
upaviṣṭa samādhānaniṣṭhamiṣṭaṃ padaṃ gatam / saumyodayamivādityaṃ dagdhendhanamivānalam // 
baddhapadmāsanaṃ śāntaṃ samādhānaniriṅganam / gulphadvitayamadhyasthavṛṣaṇaṃ viṣayātigam // 
mṛṣṭasaumyasamābhogaskandhabandhurakandharam / susthirodāraviśrāntarakārakasthitisundaram // 
nābhīnikaṭagottānapāṇidvitayadīptibhiḥ / hṛdayāmbhojatejobhirbahiṣṭhairiva bhāsitam // 
śliṣṭapakṣmekṣaṇaṃ kṣīṇasarvekṣaṃ svacchatāṃ gatam / saro nimīlitāmbhojamiva suptaṃ dinātyaye // 
avikṣubhitamāśāntamantaḥkaraṇakoṭaram / dadhānaṃ dhīrayā vṛttyā śāntotpātamivāmbaram // 
apaśyatā nijaṃ dehaṃ taṃ muniṃ paśyatā puraḥ / idaṃ mayā tadā tatra cintitaṃ cārucetasā // 
ayaṃ kaścinmahāsiddhaḥ saṃprāpto'smindigantare / vicāryāhamivaikāntaṃ viśrāmārthī mahāmbaram // 
samādhiyogyamekāntaṃ labheyetīha cintayā / kuṭī dṛṣṭeyametena satyasaṃkalpaśālinā // 
madāgamanametena tato'cintayatā ciram / taṃ svadehaṃ śavībhūtamapāsyeha kṛtā sthitiḥ // 
tadihāstamahaṃ yāmi svaṃ lokamiti niścayam / yāvadgantuṃ pravṛtto'smi tāvatsaṃkalpanakṣayāt // 
sā nivṛttā kuṭī tatra saṃpannaṃ vyoma kevalam / sa siddho'pi nirādhāraḥ patitodhaḥ samādhimān // 
svapnasaṃkalpasaṃśāntau svapnasaṃkalpapattanam / yadā sā sukuṭī naṣṭā matsaṃkalpopaśāntitaḥ // 
sa papāta tato dhyānī jalotpīḍa ivāmbudāt / khādivānilanunno'bda indubimbamiva kṣaye // 
vaimānika ivāpuṇyaśchinnamūla iva drumaḥ / khāttyakta iva pāṣāṇaḥ sa papāta tato'vanau // 
ahaṃ yāvadiyaṃ tāvatkuṭikāstviti kalpane / kṣīṇe kuṭīkṣaye jāte sa siddhaḥ patitaḥ kṣaṇāt // 
patatā tena siddhena tataḥ saujanyakautukaḥ / manasaivāhamagamaṃ nabhaso vasudhātalam // 
so'patatpavanaskandhavalanāvartavṛttibhiḥ / saptadvīpasamudrānte gīrvāṇaramaṇāvanau // 
prāṇāpānordhvagāmitvātkhādyathāsthitameva saḥ / sṛṣṭapūrvordhvamūrdhorvyāṃ baddhapadmāsano'patat // 
na prabuddho babhūvāsau vicaraṃ tamacetanaḥ / pāṣāṇadeha iva vā tūlātmevaiva vā laghuḥ // 
mayā tadavabodhārthamatha yatnavatā tadā / kṛtvā jaladatāṃ vyomni vṛṣṭaṃ garjitamūrjitam // 
karakāśanipātena tena tasmindigantare / mayūraṃ prāvṛṣevāmuṃ buddhyā bodhitavānasau // 
babhūvābhāsitāṅgaśrīrvikāsitavilocanaḥ / dhārānikaraphullātmā prāvṛṣīvāmbujākaraḥ // 
prabuddhaṃ saṃpraśāntāyāṃ dṛṣṭau tamahamagrataḥ / apṛcchaṃ svacchayā vṛttyā nivṛttaṃ paramārthataḥ // 
kva sthito'si karoṣīdaṃ kiṃ ca bho munināyaka / kastvaṃ kasmādalaṃ dūrānna bhraṃśamapi cetasi // 
ityukto māmasau prekṣya saṃsmṛtya prāktanīṃ gatim / uvāca vacanaṃ cāru cātako jaladaṃ yathā // 
siddha uvāca / pratipālaya me yāvatsvavṛttāntaṃ smarāmyaham / kathayiṣyāmi te paścātpāścātyaṃ vṛttamātmanaḥ // 
ityuktvā cintayitvāśu sa yathā vṛttamakṣatam / smṛtavānsāyamahnīva samācaritamātmanaḥ // 
māmathovāca vacanaṃ cāru candrāṃśuśītalam / āhlādanamanindyaṃ ca niravadyaṃ sukhodayam // 
siddha uvāca / adhunā tvaṃ mayā brahmanparijñāto'bhivādaye / atikramo'yaṃ kṣantavyaḥ svabhāvo hi satāṃ kṣamā // 
mune ciramahaṃ bhrānto devopavanabhūmiṣu / bhogāmodavimoheṣu ṣaṭpadaḥ padminīṣviva // 
dṛśyanadyāmatho cittajalakallolahelayā / cakrāvartohyamānena mayodvignena cintitam // 
saṃsārasāgare dṛśyakallolairahamākulaḥ / kālenodvegamāyātaścātako'vagrahe yathā // 
saṃvinmātraikasāreṣu ramyaṃ bhogeṣu nāma kim / avatiṣṭhe gatodvegasaṃvidvyomnyeva kevalam // 
śabdarūparasasparśagandhamātrādṛte param / neha kiṃcana nāmāsti kimetāvatyahaṃ rame // 
cinmātrākāśamevaitatsarvaṃ cinmātrameva vā / tatkimatrāsadākāre rame naṣṭamatiryathā // 
viṣayā viṣavaiṣamyā vāmāḥ kāmavimohadāḥ / rasāḥ sarasavairasyā luṭhanneṣu na ko hataḥ // 
jīrṇā jīvitajambālajaracchapharikāmatiḥ / kāyaṃ drutagatā''dātuṃ jarecchati bṛhadvakī // 
kāyo'yamacirāpāyo budbudo'mbunidhāviva / sphuranneva purontarddhi yāti dīpaśikhā yathā // 
vividhākulakallolā cakrāvartavidhāyinī / mṛtijanmavṛhatkūlā sukhaduḥkhataraṅgiṇī // 
yauvanollāsakalilā jarādhavalaphenilā / kākatālīyayogena saṃpannasukhabudbudā // 
vyavahāramahāvāhalekhājaḍaravākulā / rāgadveṣaghanollāsā bhūtalāloladehikā // 
lobhamohamahāvartā pātotpātavivartanī / hā taptā jīvitākhyeyaṃ nadī nadanaśītalā // 
apūrvāṇyupagacchanti tathā pūrvāṇi yāntyalam / saṃsārasaridambūni saṃgatāni dhanāni ca // 
pravṛttā ye nivartante tairalaṃ hatabhāvakaiḥ / apūrvā ye pravartante teṣvathāstheha kīdṛśī // 
sarvasyāḥ sarito vāri prayātyāyāti cākarāt / dehanadyāḥ payastvāyuryātyevāyāti no punaḥ // 
śataśaḥ parivartante pratipiṇḍaṃ kṣaṇaṃ prati / kulālacakrakābhāvā iva bhāvā bhavāmbudhau // 
caranti caturāścaurā viṣamā viṣayārayaḥ / haranti bhāvasarvasvaṃ jāgarmi svapimīha kim // 
āyuṣaḥ khaṇḍakhaṇḍāśca nipatantaḥ punaḥpunaḥ / na kaścidvetti kālena kṣatāni divasānyaho // 
idamadya tathedaṃ ca tathedamidamasya me / evaṃ kalanayā loko gataṃ prāptaṃ na vettyaho // 
bhuktaṃ pītamanantāsu bhrāntaṃ ca vanabhūmiṣu / dṛṣṭāni sukhaduḥkhāni kimanyadiha sādhyate // 
sukhaduḥkhānubhavanādbhūyobhūyo vivartanāt / anityatvācca bhāvānāṃ sthitā niṣkautukā vayam // 
bhuktāni bhogavṛndāni dṛṣṭā cānityatā bhṛśam / nopalabhyata evāti viśrāntiriha kutracit // 
bhrāntamuttuṅgaśṛṅgāsu merūpavanabhūmiṣu / lokapālapurīṣūccaiḥ saṃprāptaṃ kimakṛtrimam // 
sarvatra dārubhirvṛkṣā māṃsairbhūtāni bhūrmṛdā / duḥkhānyanityatā ceti kathamāśvāsyate vada // 
na dhanāni na mitrāṇi na sukhāni na bāndhavāḥ / śaknuvanti paritrātuṃ kālenākalitaṃ janam // 
jano jīmūtajaṭharajalavadgirikukṣiṣu / yātyantaḥśūnya evāstaṃ pāṃsūpacayapelavaḥ // 
na me manoramāḥ kāmā na ca ramyā vibhūtayaḥ / idaṃ mattāṅganāpāṅgabhaṅgalolaṃ ca jīvitam // 
kveva kasya kathaṃ nāma kuta āśvāsanā mune / adya śvo vā''padaṃ pāpo mṛtyurmūrdhni niyacchati // 
śarīraṃ parṇavadbhraṃśi jīvitaṃ jīrṇasaṃsthiti / dhīradhīratayā grastā rasā nīrasatāṃ gatāḥ // 
nītaṃ manorathaireva nīrasairvā''yurātatam / na mama svaṃ camatkārakāri kiṃcidapīhitam // 
moho'dya mānyamāyāto deho nehopayujyate / anāsthaivottamāvasthā sthānāsthaivādhamā sthitiḥ // 
āpadāpatitaiveyamaho mohavidhāyinī / nityamityeva mantavyaṃ saktavyaṃ neha saṃsṛtau // 
vidhibhiḥ pratiṣedhaiśca śāśvatairapyaśāśvataiḥ / yatheṣṭaṃ nīyate loko jalaṃ nimanonnatairiva // 
vivekāmodasarvasvaṃ cetaḥ kusumakośataḥ / hṛtvā mūrcchāṃ prayacchanti viṣayā viṣavāyavaḥ // 
asadeva tathā nāma dṛṣṭaṃ sattāmupāgatam / yathā'sadeva sadrūpaṃ saṃpannamasadeva sat // 
dolāyantyo'vanau dehaṃ sāgarānsāgarāṅganāḥ / yathā dhāvanti dhāvanti janatā viṣayāṃstathā // 
dhāvanti viṣayā~llakṣyamunmuktāścittasāyakāḥ / spṛśanti na guṇānbhūyaḥ kṛtaghnāḥ sauhṛdaṃ yathā // 
utpātavāyurevāyurmitrāṇyevātiśatravaḥ / bandhavo bandhanānyeva dhanānyevāti naidhanam // 
sukhānyevātiduḥkhāni saṃpadaḥ paramāpadaḥ / bhogā bhavamahārogā ratireva parāratiḥ // 
āpadaḥ saṃpadaḥ sarvāḥ sukhaṃ duḥkhāya kevalam / jīvitaṃ maraṇāyaiva bata māyāvijṛmbhitam // 
bahūnkālaparāvartāniṣṭāniṣṭānsukhaṃ manāk / paśyanpriyaviyogāṃśca yāti jarjaratāṃ janaḥ // 
bhogā viṣayasaṃbhogā bhogā eva phaṇāvatām / daśantyeva manāk spṛṣṭā dṛṣṭā naṣṭāḥ pratikṣaṇam // 
āyuryāti nirāyāsapadaprāptivivarjitaiḥ / udarkabhaṅgurākāraiḥ karālaiḥ kaṣṭaceṣṭitaiḥ // 
bhogāśābaddhatṛṣṇānāmapamānaḥ pade pade / ālānamavalīnānāṃ vanyānāmiva dantinām // 
saṃpadaḥ pramadāścaiva taraṅgotsaṅgabhaṅgurāḥ / kastāsvahiphaṇācchatracchāyāsu ramate budhaḥ // 
satyaṃ manoramāḥ kāmāḥ satyaṃ ramyā vibhūtayaḥ / kiṃtu mattāṅganāpāṅgabhaṅgalolaṃ hi jīvitam // 
āpātaramaṇīyeṣu ramante viṣayeṣu ye / atyantavirasānteṣu patanti nirayeṣu te // 
dvandvadoṣoparuddhāni duḥsādhyānyasthirāṇi ca / dhanānyabhavyasevyāni mama jātu na tuṣṭaye // 
āpātamātramadhurā duḥkhaparyavasāyinī / mohanāyaiva lokasya lakṣmīḥ kṣaṇavilāsinī // 
āpātaramaṇīyāni vimardavisarāṇyati / duḥkhānyāpatpradātṛṇi saṃgatāni khalairiva // 
śaradambudharacchāyāgatvaryo yauvanaśriyaḥ / āpātaramyā viṣayāḥ paryantaparitāpinaḥ // 
antakaḥ paryavasthātā jīvite mahatāmapi / calantyāyūṃṣi śākhāgralambāmbūnīva dehinām // 
jīryante jīryataḥ keśā hutvā jīryanti jīryataḥ / kṣīyate jīryate sarvaṃ tṛṣṇaivaikā na jīryate // 
bhogābhogātigahane sarvasminkāyakānane / paramullāsamāyāti tṛṣṇaikā viṣamañjarī // 
bālyaṃ yauvanavadyāti yauvanaṃ yāti bālyavat / upamānopameyatvaṃ bhaṅguratvaṃ mitho'nayoḥ // 
jīvitaṃ galati kṣipraṃ jalamañjalinā yathā / pravāha iva vāhinyā gataṃ na vinivartate // 
jhaṭityevāgato dehaḥ kuto'pyarjunavātavat / yāti paśyata evāstaṃ taraṅgāmbudadīpavat // 
ramyeṣvaramyatā dṛṣṭā sthireṣvasthiratāpi ca / satyeṣvasatyatārtheṣu teneha virasā vayam // 
sukhaṃ yadātmaviśrāntau gate manasi sattvatām / pātāle bhūtale svarge tanna bhogeṣu keṣucit // 
api saṃpūrṇahṛdyārthāḥ pañcāpīndriyavṛttayaḥ / tāvajjayanti māmetā bhṛṅgaṃ citralatā iva // 
adya dīrgheṇa kālena nirahaṃkṛtinā mayā / svargāpavargavaitṛṣṇyamidamāsāditaṃ dhiyā // 
ciramekāntaviśrāntyai tenaitannabhasaḥ padam / tvamivāgatavānatra dṛṣṭavānasmi tāṃ kuṭīm // 
adyaitatsaṃparijñātaṃ yadeṣā bhavataḥ kuṭī / āgantā tvaṃ punaśceti mayā tanna vicāritam // 
tadā tvatra mayā jñātaṃ kaścitsiddho'yamātmanā / dehaṃ tyaktveha nirvāṇaṃ gata ityanumānataḥ // 
etanme bhagavanvṛttameṣo'smīti yathāsthitam / mayā te kathitaṃ sarvaṃ yathā jānāsi tatkuru // 
siddhairna yāvadavadhānaparairvicārya nirṇītamuttamadhiyāntaraśeṣavastu / tāvattrikālakalanaṃ na vidanti kiṃcidityabjajādimanaso'pi mune svabhāvaḥ // 
śrīvasiṣṭha uvāca / atha hemamayākāśavistīrṇāyāṃ mahābhuvi / sauhārdādeva siddhasya tasyedamahamuktavān // 
tvayā na kevalaṃ tāvanmayāpi na vicāritam / āvyāptirahitā nāma na saṃbhavati dehinām // 
kasmānmayā tavodantaṃ vicāryāsau sthirīkṛtā / na kuṭī vyomni tena tvamabhaviṣyaḥ sthirasthitiḥ // 
uttiṣṭha siddhalokeṣu nivasāvo yathāsthitam / svāspadasthitayaḥ saumyāḥ svātmasiddhau susādhanam // 
iti nirṇīya tāvuccairutsṛtau tārakopamau / samamekapuṭoḍḍīnau vyoma yantropalāviva // 
praṇāmapūrvamanyonyamatha kṛtvā visarjanam / gataḥ so'bhimataṃ deśamahaṃ cābhimataṃ gataḥ // 
iti vṛttāntamakhilamuktavānasmi rāghava / tavāścaryamayīṃ paśya saṃsṛtīnāṃ vicitratām // 
śrīrāma uvāca / bhagavaṃstava deho'sau pṛthivyāmaṇutāṃ gataḥ / bhrāntaḥ kena śarīreṇa siddhalokāṃstato bhavān // 
śrīvasiṣṭha uvāca / ā smṛtaṃ śrṛṇu vṛttāntaṃ tato mama jagadgṛhe / bhramataḥ siddhasenāsu lokapālapurīṣu ca // 
ahamindrapuraṃ prāpto na kaścittatra dṛṣṭavān / māmimaṃ deharahitamātivāhikadehinam // 
aha kila tadā rāma saṃpanno gaganākṛtiḥ / na cādhāro na cādheyaścidākāśamayātmakaḥ // 
na grahītā na ca grāhyastvādṛśārthāvabodhinām / na caiva deśakālānāṃ kvacidāvṛttikārakaḥ // 
manomananamātrātmā pṛthvyādiparivarjitaḥ / saṃkalpapuruṣākāraḥ padārthānāmarodhakaḥ // 
aruddhaśca padārthaughaiḥ svayaṃ svānubhavonmukhaḥ / vyavahartā tathābhūtairevaṃ puṃbhirmanomayaiḥ // 
svapnānubhūtayo rāma dṛṣṭānto'trāvikhaṇḍitaḥ / anubhūtyapalāpaṃ tu yaḥ kuryāttena te'stvalam // 
yathā svapnacaro gehe vyavahartā na dṛśyate / tathā tadā na dṛṣṭosmi purastho'pi nabhogataiḥ // 
ahamanyānprapaśyāmi pārthivākārabhāsurān / māmātivāhikātmānaṃ na kaścidapi paśyati // 
śrīrāma uvāca / na dṛśyate videhatvādbhavānvyomavapuryadi / tatkathaṃ tena siddhena dṛṣṭo'si kanakāvanau // 
śrīvasiṣṭha uvāca / asmadādirjano nāma yathā saṃkalpakalpitān / nāsaṃkalpitamāpnoti satyakāmavapuryataḥ // 
vyavahāreṣu magnena laukikeṣvamalātmanā / kṣaṇādvismaryate puṃsā ātivāhikamātmanaḥ // 
mayā paśyatu māmeṣa iti saṃkalpitaṃ tadā / tena māṃ dṛṣṭavāneṣa svasaṃkalpārthabhājanam // 
jano jaraṭhabhedatvānna saṃkalpārthabhājanam / sa eṣa jīrṇabhedatvātsatyakāmatvabhājanam // 
dvayostu siddhayoḥ siddhaviruddhepsitayormithaḥ / adhikaikāvadātātmā jayī puruṣayatnavān // 
bhramataḥ siddhasenāsu lokapālapurīṣu me / vismṛtā vyavahāraughaiḥ sātivāhikatātmanaḥ // 
yadā tadāhamaparairvyavahartuṃ mahāmbare / pravṛtto na ca māṃ kaścittatra paśyati cañcalam // 
atyantamapyāraṭataḥ śabdo na śrūyate mama / kenacitsuralokeṣu svapnapuṃsa ivānagha // 
avaṣṭabdhaṃ pravṛttasya nānyāvaṣṭabdhaye mama / saṃpadyate kiṃcidapi manomananadehinaḥ // 
evaṃ vyomapiśāco'haṃ saṃpanno raghunandana / mayānubhūtā kāpyeṣā devāgārapiśācatā // 
śrīrāma uvāca / piśācāḥ santilokesminkimākārāḥkimāspadāḥ / kiṃjātīyāḥ kimācārāḥ kīdṛśāḥ kīdṛśāśayāḥ // 
śrīvasiṣṭha uvāca / piśācāḥ santi loke'sminyādṛśāstādṛśānśrṛṇu / na sabhyo'sau na yo vakti prasaṅgāpatitaṃ vacaḥ // 
piśācāḥ kecidākāśasadṛśāḥ sūkṣmadehakāḥ / hastapādādisaṃyuktāḥ paśyanti tvamivākṛtim // 
chāyayā bhayadāyinyā tvanyatra bhramarūpayā / te cittākramaṇaṃ kṛtvā bodhayanti narāśayam // 
ghnantyadanti pibantyāśu laghusattvabalaṃ janam / balaṃ sattvamatho jīvānhiṃsantyākramya cittakam // 
ākāśasadṛśāḥ kecitkecinnīhārasaṃnibhāḥ / kecitsvapnanarākārāḥ sākārā api svātmakāḥ // 
kecidabhradalaprakhyāḥ kecitpavanadehakāḥ / kecidbhramātmakā eva sarve buddhimanomayāḥ // 
grahītuṃ naiva yujyante grahītuṃ śaknuvanti no / ākāśaśūnyavapuṣaḥ paśyantyākṛtimātmanaḥ // 
śītātapādivihitaṃ sukhaṃ duḥkhaṃ vidanti ca / pātumattumavaṣṭabdhumīhituṃ śaknuvanti no // 
icchādveṣabhayakrodhalobhamohasamanvitāḥ / mantrauṣadhatapodānadhairyadharmavaśīkṛtāḥ // 
sattvāvaṣṭambhayantreṇa mantreṇārādhitena vā / dṛśyante'pi ca gṛhyante kadācitkenacitkvacit // 
devayonirhi sā tena keciddevopamādayaḥ / kecinnarasamaśrīkāḥ kecinnāgasamanvayāḥ // 
śvaśṛgālopamāḥ kecidgrāmajaṅgalavāsinaḥ / kulyāvakararathyāsu vasanti nirayeṣu ca // 
etadāspadameteṣāmityākārāḥ prakīrtitāḥ / piśācā evamācārā janmaiṣāṃ śrūyatāmidam // 
acetyacinmayaṃ brahma sarvaśaktisvabhāvataḥ / yatsthitaṃ buddhamevāntaścetyaṃ saṃkalpayanniva // 
taṃ jīvaṃ viddhi sa prauḍhastvahaṃkāra iti smṛtaḥ / so'haṃkāraḥ smṛtaḥ puṣṭo mana ityuditātmabhiḥ // 
sa eva kathyate brahmā sakalpākāśarūpavān / asadevāsato bījaṃ jagato vigatākṛtiḥ // 
evaṃ manaḥsthito brahmā sadeho'pyamalaṃ nabhaḥ / tatsvapnapuruṣākāraḥ sannevāsadvapuḥ sadā // 
pṛthvyādimūrtirahitastvātivāhikadehavān / pṛthvyādayaḥ kila kutaḥ saṃkalpapuruṣasya khe // 
bhavanmano yathākāśapuraṃ paśyati kalpitam / tathā manovirañcitvaṃ paśyatyātmani kalpitam // 
yadvetti kalpitaṃ tatsatpaśyatyanubhavatyapi / yo yāvanmātrakastatsa kasmātkila na paśyati // 
sa yatpaśyati tattādṛk śūnyātmā śūnyamambare / brahma brahmaṇi vā brahmā tadidaṃ jagaducyate // 
tathā saṃprati bhāso'sya cirakālaikabhāvanāt / ghanībhūtaḥ sthitaḥ puṣṭaḥ sudīrghasvapnasundaraḥ // 
ātivāhikadehasya tasya taccirabhāvanāt / sargānubhavanaṃ bhūri brahmaṇo brahmarūpyapi // 
gataṃ prakaṭatotkarṣādādhibhautikadehatām / tenaiva sarga ityukto bhedasaṃtatibhāsuraḥ // 
sa brahmā brahmamātrātmā brahmamātrātmanostayoḥ / ajātayoreva sadā tadātmajagatordvayoḥ // 
abhinnayoreva bhṛśaṃ śūnyatvāmbarayoriva / aikātmyenaiva vasatoḥ pavanaspandayoriva // 
vetti bhūtamayatvaṃ tanmithyaiva na tu vāstavam / tathā yathā tvaṃ saṃkalpapuruṣasya sato'sataḥ // 
tataḥ śarīradhātūnāṃ tena pṛthvyādikāḥ kṛtāḥ / abhidhāḥ pañca citpuṣṭā jagadityeva tāḥ sthitāḥ // 
yathā tvasatya evāyaṃ saṃkalpaḥ satya eva te / tathāsāvātmasaṃkalpaṃ satyamevānubhūtavān // 
sa svayaṃ cinmayākāśaḥ sa saṃkalpaścidambaram / ataḥ svapno jagatsarvaṃ kṛtau nāśodbhavau sthitau // 
yathaivaitanmanaḥ satyaṃ tadaṃśāḥ satyameva te / tathaiva tatkṛtāścandrarudrārkendumarīcayaḥ // 
evaṃ sthite jagajjālaṃ tanmanorājyamucyate / tacca śūnyaṃ nirālambamākāśakacanaṃ citi // 
yathā svapnapuraṃ vyoma saṃkalpādriryathā nabhaḥ / tathā brahma jagaccaiva khamevācchamanākṛti // 
evamābhāsamātrasya kacato'niśamavyayam / sargādimadhyāntadṛśo mudhaivātroditāḥ sthitāḥ // 
kiṃcidākāśakośasya tava vā mama vānagha / jagato vāpi jāyeta kiṃ vā naśyati me vada // 
tatkimarthamanarthāya nirarthakamapārthakāḥ / kasmādabhyuditā brūhi rāgadveṣabhayādayaḥ // 
vastuto'ṅga na sargādirna sargo nāpyasargatā / vidyate sakṛdābhātamidamitthaṃ sadaiva tat // 
āśūnye vipulābhoge svacchacijjalapūrite / kalanāpaṅkakalile bhaviṣyati cidambare // 
antarikṣākṣayakṣetre khātmano gaganātmikā / tasmādbījādiyaṃ jātā bhūribhūtaśilāvaliḥ // 
nāsti kiṃcidiha kṣetraṃ vyuptaṃ nāma na kiṃcana / na bījamasti no jātaṃ kiṃcitsarvaṃ ca saṃsthitam // 
yāḥ śilāvalayastatra puṣṭāstā vibudhādayaḥ / yāstu varṇojjvalā etāḥ svāsthitā buddhabuddhayaḥ // 
yāstvardhapakvāstā etā naranāgādijātayaḥ / yāstvāśyānā rajonaṣṭāstāḥ kṛmisthāvarādayaḥ // 
yāstu gurvyaḥ phalairhīnāḥ śūnyākārāḥ kṣayakṣatāḥ / aśarīrāḥ śarīriṇyastāḥpiśācādikāḥ smṛtāḥ // 
na hi saṃkalpituḥ svecchā kvacitparyanuyujyate / tāstathecchā viriñcasya tathā nāma tathoditāḥ // 
sarvā eva cidākāśarūpiṇyo bhūtajātayaḥ / ātivāhikadehinyaḥ pṛthvyādirahitātmikāḥ // 
tāścirābhyāsavaśatastvādhibhautikasaṃvidam / prāptā dīrghānubhavanātsvapnajāgraddaśāmiva // 
piśācādyāstathā ete tathābhūtādhibhautikāḥ / tiṣṭhanti tuṣṭamanasaḥ svasaṃsāravihāriṇaḥ // 
paśyanti kāścidanyonyaṃ grāmyā grāmyeyakāniva / svapnaikalokavāstavyā ivaitā bhūtajātayaḥ // 
kāścidvahunaraprāptasvapnanirmāṇalokavat / nānyonyamapi paśyanti nānāsaṃsthānasaṃsthitāḥ // 
sthitā yathaitā jagati piśācādyāḥ kujātayaḥ / prāyastathaitāḥ kumbhāṇḍayakṣapretādayaḥ sthitāḥ // 
yathā yatreha vai nimnā jalaṃ tatrāvatiṣṭhate / tathā yatra piśācādyāstamastatrāvatiṣṭhate // 
madhyāhnepi piśācaścedajire tiṣṭhati svayam / tattasyāndhaṃ tamastatra saṃnidhānaṃ karotyalam // 
na nihanti ca tadbhānurna cānyastatprapaśyati / sa eva cānubhavati paśya māyāvijṛmbhitam // 
agnerādityacandrādestaijasaṃ maṇḍalaṃ yathā / piśācāderajanyātma tāmasaṃ maṇḍalaṃ tathā // 
yāti tejasyanojastvaṃ tamasyojaḥpradhānatām / ulūkavatpiśācādyā āścaryaṃ tatsvabhāvataḥ // 
eṣā piśācājanitasya jātiḥ proktā mayā te samayānapetā / piśācatulyaḥ suralokapālalokeṣu jāto'hamiti prasaṅgāt // 
śrīvasiṣṭha uvāca / tataścidākāśavapurbhūtapañcakavarjitaḥ / viharannahamākāśe piśāca iva saṃsthitaḥ // 
na māṃ paśyanti candrārkaśakrā hariharādayaḥ / na devasiddhagandharvakiṃnarā nāpsarogaṇāḥ // 
nākrāmanti mayākrāntā na ca śrṛṇvanti madvacaḥ / ityahaṃ mohamāpanno vikrīta iva sajjanaḥ // 
atha cintitavānasmi satyakāmā ime vayam / paśyantu māṃ suragaṇāstena tasminsurālaye // 
draṣṭuṃ pravṛttā māmagre vāstavyāḥ sarva eva te / jhaṭityeva puraṃ prāptamindrajāladrumaṃ yathā // 
atha gīrvāṇageheṣu saṃpanno vyavahāryaham / yathāsthitasamācāraḥ sthito niḥśaṅkaceṣṭitaḥ // 
yairavijñātavṛttāntairdṛṣṭo'hamajirotthitaḥ / vasiṣṭhaḥ pārthiva iti lokeṣu prathito'smi taiḥ // 
vyomanyādityaraśmibhyo dṛṣṭo'haṃ yairnabhogataiḥ / vasiṣṭhastaijasa iti lokeṣu prathito'smi taiḥ // 
vātātsamudito dṛṣṭo yairahaṃ gaganāspadaiḥ / siddhairvātavasiṣṭhākhyastairahaṃ samudāhṛtaḥ // 
yairahaṃ salilāddṛṣṭaḥ protthitastairmunīśvaraiḥ / ukto vārivasiṣṭho'hamiti me janmasaṃtatiḥ // 
tataḥprabhṛti loke'haṃ pārthivaḥ prathitaḥ kvacit / ammayaḥ kvacidanyeṣāṃ taijaso mārutaḥ kvacit // 
atha kālena me tatra tasminnevātivāhike / ādhibhautikatā dehe rūḍhā rūḍhāntareritā // 
yadetadātivāhitvamādhibhautikatā ca kham / dvayamapyekadehātma tataḥ kacati me citiḥ // 
evamātma kvacidvyoma kacanātmāpyahaṃ nabhaḥ / parameva nirākāraṃ yuṣmāsvākāravānapi // 
jīvanmukto vyavaharaṃstathāste brahmakhātmakaḥ / tathaivādehamukto'pi tiṣṭhati brahmamātrakaḥ // 
mama na brahmatāpetā tādṛgvyavahṛterapi / asaṃbhavādanyadṛśo yuṣmadādiṣvahaṃ tvaham // 
yathā'jñasya svapnanare nirjanmani nirākṛtau / ādhibhautikatābuddhistathā me jagatopi ca // 
evamevāvabhāsante sarva eva svayaṃbhuvaḥ / sargāśca na tu jāyante prayātā iva coditāḥ // 
eṣa sohamihākāśavasiṣṭhaḥ puṣṭatāmiva / gato'dya svātmanābhyāsādbhavatāṃ vā bhavatsthitiḥ // 
ākāśātmāna evaite sarva eva svayaṃbhuvaḥ / yathā tvetanmanomātramime sargāstathaiva hi // 
ahamādirayaṃ sargastvaparijñānadoṣataḥ / vetāla iva bālānāṃ gato vo vajrasāratām // 
parijñātastu kālena svalpenaivopaśāmyati / vāsanātānavātsneho bandhau dūragate yathā // 
ghanatvamahamāsādya tathā sargasya śāmyati / parijñātā yathā svapnanidherādeyabhāvanā // 
śāmyanti saṃparijñātāḥ sakalā dṛśyadṛṣṭayaḥ / yathā marunadīvegavārigrahaṇabuddhayaḥ // 
mahārāmāyaṇaprāyaśāstraprekṣaṇamātrataḥ / etadāsādyate nityaṃ kimetāvati duṣkaram // 
saṃsāravāsanābhāvarūpe saktā nu yasya dhīḥ / mando mokṣe nirākāṅkṣī sa śvā kīṭo'thavā janaḥ // 
bhogābhogaḥ kilāyaṃ yaḥ sa jīvanmuktabuddhinā / kīdṛśo bhujyamānaḥ syātkīdṛksyānmaurkhyasevinā // 
mahārāmāyaṇaprāyaśāstraprekṣaṇamātrataḥ / antaḥśītalatodeti parārtheṣu himopamā // 
mokṣaḥ śītalacittatvaṃ bandhaḥ saṃtaptacittatā / etasminnapi nārthitvamaho lokasya mūḍhatā // 
ayaṃ prakṛtyā viṣayairvaśīkṛtaḥ parasparaṃ strīdhanalolupo janaḥ / yathārthasaṃdarśanataḥ sukhī bhavenmumukṣuśāstrārthavicāraṇāditaḥ // 
śrīvālmīkiruvāca / ityuktavatyatha munau divaso jagāma sāyaṃtanāya vidhaye'stamino jagāma / snātuṃ sabhā kṛtanamaskaraṇā jagāma śyāmākṣaye ravikaraiśca sahājagāma // 
śrīvasiṣṭha uvāca / pāṣāṇākhyānametatte kathitaṃ kāryakovida / anayemāḥ sphuraddṛṣṭyā sṛṣṭayo nabhasi sthitāḥ // 
na ca sthitaṃ kiṃcanāpi kvacanāpi kadācana / sthitaṃ brahmaghane brahma yathāsthitamakhaṇḍitam // 
brahma cinmātrakaṃ viddhi tadyathā svapnadṛṣṭiṣu / puraṃ bhavannijādrūpānna kadācana bhidyate // 
svayaṃbhūtvasamāpattau tathā dṛśyavyavasthitau / svarūpamajahattveva cidākāśamajaṃ sthitam // 
na svayaṃbhūrna ca jaganna svapnapuramastyalam / sthitaṃ saṃvinmahādṛṣṭyā brahma cinmātrametayā // 
yathā puraṃ bhavatsvapne cidrūpaṃ svātmani sthitam / akhaṇḍamevamāsṛṣṭerāmahāpralayasthiteḥ // 
hemahemāśmanoḥ svapnapuracetanayoryathā / bhedo na saṃbhavatyeva na bhedaścitisargayoḥ // 
citirekāsti no sargo hemāsti na tadūrmikā / svapnācale cidevāsti na tu kācana śailatā // 
cideva śailavadbhāti yathā svapne nirāmayā / tathā brahma nirākāraṃ sargavadbhāti netarat // 
cinmātramidamākāśamanantamajamavyayam / mahākalpasahasreṣu nodeti na ca śāmyati // 
cidākāśo hi puruṣaścidākāśo bhavānayam / cidākāśo'hamajaraścidākāśo jagattrayam // 
cidākāśaṃ varjayitvā śavameva śarīrakam / acchedyo'sāvadāhyo'sau cidākāśo na śāmyati // 
ato na kiṃcinmriyate na ca kiṃcana jāyate / cittvāttataścitkacanaṃ jagadityanubhūyate // 
cinmātrapuruṣo janturmriyate yadi nāma vā / tato mariṣyattatputro niḥsaṃdehaṃ piturmṛtau // 
ekasminpramṛte jantāvamariṣyaṃstu sarvadā / sarva eva janāḥ śūnyamabhaviṣyanmahītalam // 
na cādyāpi mṛtaṃ rāma cinmātraṃ kasyacitkvacit / na ca śūnyā sthitā bhūmistasmāccitpuruṣo'kṣayaḥ // 
ekaṃ cinmātramevāhaṃ na śarīrādayo mama / iti satyanusaṃdhāne kva janmamaraṇādayaḥ // 
ahaṃ cinmātramamalamityātmānubhavaṃ svayam / apahantyātmahantāro nimajjantyāpadarṇave // 
cidahaṃ gaganādacchā nityānantā nirāmayā / kiṃ jīvitaṃ me kiṃ vāpi maraṇaṃ vā sukhāsukhe // 
vyomātmacetanamahaṃ ke śarīrādayo mama / ityātmahāpahnute'ntaryo'nubhūtaṃ dhigastu tam // 
cidākāśamahaṃ svacchamanubhūtiriti sphuṭā / yasyāstamāgatā mūḍhaṃ taṃ jīvantaṃ śavaṃ viduḥ // 
ahaṃ vedanamātrātmā kāni dehendriyāṇi me / labdhātmānamiti svacchaṃ pravilumpanti nāpadaḥ // 
cinmātraṃ śuddhamātmānaṃ yo'valambya sthiraḥ sthitaḥ / nādhayastaṃ vilumpanti mahopalamiveṣavaḥ // 
cittvaṃ svabhāvaṃ vismṛtya baddhāsthā ye śarīrake / taiḥ suvarṇaṃ parityajya gṛhītaṃ bhasma vastutaḥ // 
balaṃ buddhiśca tejaśca deho'hamiti bhāvanāt / naśyatyudetyetadeva cidevāhamiti sthiteḥ // 
cidākāśamahaṃ śuddhaṃ ke me maraṇajanmanī / evaṃ sthite syuḥ kiṃniṣṭhā lobhamohamadādayaḥ // 
cidākāśādṛte dehānyo'nyatsāramavāpnuyāt / tasmai tadyujyate vaktuṃ santi lobhādayastviti // 
na cchidye na ca dahye'haṃ cinmātraṃ vajravacciti / na dehī niścayo yasya taṃ pratyantakarastṛṇam // 
aho nu mugdhatā jñānadṛṣṭīnāṃ yadvidantyalam / śarīraśakalābhāve naśyāma iti mohitāḥ // 
ahaṃ cinnabha eveti satye bhāve sthire sati / vajrapātayugāntāgnidāhāḥ puṣpotkaropamāḥ // 
cinmātramamaraṃ nāhaṃ yannaśyāmīti roditi / anaṣṭa eva taddeho jātāpūrvā kharolikā // 
idaṃ cetanamevāhaṃ nāhaṃ dehādidṛṣṭayaḥ / iti niścayavānyo'ntarna sa muhyati karhicit // 
ahaṃ cetanamākāśo nāśo me nopapadyate / cetanena jagatpūrṇaṃ keva saṃdehitātra vaḥ // 
cetanaṃ varjayitvānyatkiṃcidyūyaṃ janā yadi / yaducyatāṃ mahāmūḍhāḥ svātmā kimapalapyate // 
taccetanaṃ cenmriyate tajjanāḥ pratyahaṃ mṛtāḥ / brūta kiṃ na mṛtā yūyaṃ tanmṛtaṃ kila cetanam // 
tasmānna mriyate kiṃcinna ca jīvati kiṃcana / jīvāmīti mṛto'smīti ciccetati na naśyati // 
ciccetati yathā vā yattattathā sāśu paśyati / ābālameṣo'nubhavo na kvacitsā ca naśyati // 
paripaśyati saṃsāraṃ paripaśyati muktatām / sukhaduḥkhāni jānāti svarūpāttanna bhidyate // 
aparijñātadehāttu dhatte mohābhidhāṃ svayam / parijñātasvarūpāttu dhatte mokṣābhidhāṃ svayam // 
nāstameti na codeti na kadācana kiṃcana / sarvameva ca cinmātramākāśaviśadaṃ yataḥ // 
na tadasti na yatsatyaṃ na tadasti na yanmṛṣā / yadyathā yena nirṇītaṃ tattathā taṃ prati sthitam // 
yadyadyathā jagati cetati cetanātmā tattattathānubhavatītyanubhūtisiddham / dṛṣṭaṃ viṣāmṛtadṛśeva padārthajātaṃ nātosti saṃvidavidheyamitiprasiddham // 
śrīvasiṣṭha uvāca / saṃvinmayatvājjagataḥ svapnasya paramātmanaḥ / brahmākāśatayā sarvaṃ brahmaivetyanubhūyate // 
bhramasya cātidṛśyatvādadṛśyatvānmahāciteḥ / madaśaktivadātmeti satyatāsyāpi yujyate // 
asattvāddṛśyaviśrānteralabhyatvānmahāciteḥ / upalabdhurabhāvācca śūnyanāmnīva satyapi // 
cinmātraṃ puruṣo'kartā sametyavyaktato jagat / evaṃdṛṣṭeḥ satyametadevamarthānubhūtitaḥ // 
vivarto brahmaṇo dṛśyamityevaṃvādino'pi sat / matamevaṃsvarūpāṇāmarthānāmanubhūtitaḥ // 
paramāṇusamūhātma jagadityapi satyataḥ / saṃvedyate yathā yadyattattathaivānubhūtitaḥ // 
yathā dṛṣṭaṃ tathaivedamiha loke paratra ca / nāsanna saditi prauḍhā satyamādhyātmikī gatiḥ // 
bāhyamevāsti nāstyanyadityanye satyavādinaḥ / svātmanyakṣagaṇātītaṃ prāpnuvanti na te yataḥ // 
anārataviparyāsadarśanātkṣaṇabhaṅgadhīḥ / yuktaiva tadvidāmādyaṃ sarvaśakti hi tatpadam // 
kalaviṅkaghaṭanyāyo dharma ityapi tadvidām / tathātmasiddhermlecchānāṃ taddeśeṣu na duṣyati // 
samāḥ santaśca viprāgniviṣāmṛtamṛtiṣvapi / bhāntyevaṃ tadvidāṃ sarvamidaṃ sarvātmakaṃ yataḥ // 
svabhāvasiddhamevedaṃ yuktamityeva tadvidām / anviṣṭā yāti no prāptiṃ buddhimatsarvakartṛtā // 
ekaḥ sarvatra karteti satyaṃ tanmayacetasām / so'yaṃ niścayavānso'tra tadāpnotītyabādhitam // 
ayaṃ lokaḥ paraścāsti snānāgnyādi ca netarat / etadetādṛśaṃ satyaṃ viddhi bhāvitabhāvanam // 
aśeṣaṃ śūnyameveti bauddhānāmetadeva sat / labhyate tadvicāreṇa yatra kiṃcana naiva hi // 
citiścintāmaṇiriva kalpadruma ivepsitam / āśu saṃpādayatyantarātmanātmani khātmikā // 
nedaṃ śūnyaṃ na cāśūnyamityavastu na tadvidām / sarvaśaktirhi sā śaktirna tadvidyata eva tat // 
tasmātsvaniścaye yasminyaḥ sthitaḥ sa tathā tataḥ / avaśyaṃ phalamāpnoti na cedbālyānnivartate // 
vicārya paṇḍitaiḥ sārdhaṃ śreṣṭhavastuni dhīmatā / sa rūḍho niścayo grāhyo netaratra yathā tathā // 
saṃbhavatyuttamaprajñaḥ śāstrato vyavahārataḥ / yo yatra nāma tatrāsau paṇḍitastaṃ samāśrayet // 
satāṃ vivadamānānāṃ sacchāstravyavahāriṇām / yaḥ samāhlādako'nindyaḥ sa śreṣṭhastaṃ samāśrayet // 
sarva evāniśaṃ śreyo dhāvanti prāṇino balāt / parinimnaṃ payāṃsīva tadvicārya samāśrayet // 
kallolairuhyamānānāṃ nṛṇāṃ saṃsārasāgare / ajñātā divasā yānti tṛṇānāmiva bindavaḥ // 
śrīrāma uvāca / jagatpūrvaṃ latevāpi viśrāntā vitate pade / pūrvāparavicāreṇa ke parābhāvadarśinaḥ // 
śrīvasiṣṭha uvāca / jātau jātau katipaye vyapadeśyā bhavanti te / yeṣāṃ yānti prakāśena divasā bhāsvatāmiva // 
adhaścordhvaṃ ca dhāvantaścakrāvartavivartanaiḥ / sarve tṛṇavaduhyante mūḍhā mohabhavāmbudhau // 
naṣṭātmasthitayo bhogavahniṣu prajvalantyalam / devā divi davenādrau dahyamānā drumā iva // 
pātitā madasaṃpannā dānavā dānavāribhiḥ / gajā iva nirālānā ghore nārāyaṇāvaṭe // 
na gandhamapi gandharvā darśayanti vivekajam / gītapītaparāmarśāḥ saranti hariṇā iva // 
vidyādharāśca vidyānāmādhāratvena mohitāḥ / sphuritānāmudārāṇāmapi kurvanti nādaram // 
yakṣā vikṣobhitabhuvo dakṣatāmakṣatā iva / darśayantyasahāyeṣu bālavṛddhātureṣu ca // 
dantināmiva mattānāṃ raṃhasā hariṇāriṇā / kṛtaḥ kariṣyasi tvaṃ ca rākṣasānāṃ parikṣayam // 
bhṛśaṃ piśācāḥ paśyanti bhūtabhojanacintayā / dhūmāndhakārānilayā jvālayāhutayo yathā // 
nāgajālamṛṇālāni magnāni dharaṇītale / nagānāmiva mūlāni jaḍānīva sthitānyalam // 
vivaraṃ śaraṇaṃ yeṣāṃ kīṭānāmiva bhūtale / teṣāmasurabālānāṃ vivekeṣu kathaiva kā // 
alpamātrakaṇārthena saṃcaranti divāniśam / pipīlikāsadharmāṇaḥ prāyeṇa puruṣā api // 
sarvāsāṃ bhūtajātīnāṃ vyagrāṇāṃ vyarthadīrghayā / kṣībāṇāmiva gacchanti divasāni durīhayā // 
na kaṃcitsaṃspṛśatyantarviveko vimalo janam / jale'gādhe nipatitaṃ nimajjantaṃ rajo yathā // 
nīyante niyamādhūtā mānavā mānavāyubhiḥ / kāmpikaiḥ sphuṭatāpūtāḥ kirārunikarā iva // 
pānabhojanajambāle gahane yoginīgaṇāḥ / durgandhapalvalodgāre patitāḥ pāmarā iva // 
kevalaṃ yamacandrendrarudrārkavaruṇānilāḥ / jīvanmuktā haribrahmaguruśukrānalādayaḥ // 
prajāpatīnāṃ saptarṣidakṣādyāḥ kaśyapādayaḥ / nāradādyāḥ kumārādyāḥ sanakādyāḥ surātmajāḥ // 
dānavānāṃ hiraṇyākṣabaliprahlādaśambarāḥ / mayavṛtrāndhanamucikeśiputramurādayaḥ // 
bibhīṣaṇādyā rakṣassu prahastendrajidādayaḥ / śeṣatakṣakakarkoṭamahāpadmādayo'hiṣu // 
brahmaviṣṇvindralokeṣu vāstavyā muktadehinaḥ / muktasvabhāvāstuṣitāḥ siddhāḥ sādhyāśca kecana // 
mānuṣeṣu ca rājāno munayo brāhmaṇottamāḥ / jīvanmuktāḥ saṃbhavanti viralāstu raghūdvaha // 
bhūtāni santi sakalāni bahūni dikṣu bodhānvitāni viralāni bhavanti kiṃtu / vṛkṣā bhavanti phalapallavajālayuktāḥ kalpadrumāstu viralāḥ khalu saṃbhavanti // 
śrīvasiṣṭha uvāca / vivekino viraktā ye viśrāntā ye pare pade / teṣāṃ tanutvamāyānti lobhamohādayo'rayaḥ // 
na hṛṣyanti na kupyanti nāviśantyāharanti ca / udvijante'pi no lokāllokānnodvejayanti ca // 
na nāstikyānna cāstikyātkaṣṭānuṣṭhānavaidikāḥ / manojñamadhurācārāḥ priyapeśalavādinaḥ // 
saṅgādāhlādayantyantaḥ śaśāṅkakiraṇā iva / vivecitāraḥ kāryāṇāṃ nirṇetāraḥ kṣaṇādapi // 
anudvegakarācārā bāndhavā nāgarā iva / bahiḥ sarvasamācārā antaḥ sarvārthaśītalāḥ // 
śāstrārtharasikāstajjñā jñātalokaparāvarāḥ / heyopādeyavettāro yathāprāptābhipātinaḥ // 
viruddhakāryaviratā rasikā sajjanasthitau / anāvaraṇasaugandhyaiḥ parāspadasukhāśanaiḥ // 
pūjayantyāgataṃ phullā bhṛṅgaṃ padmā ivārthinam / āvarjayanti janatāṃ janatāpāpahāriṇaḥ // 
śītalāspadavatsnigdhāḥ prāvṛṣīva payodharāḥ / bhūbhṛdbhaṅgakaraṃ dhīrā deśabhaṅgadamākulam // 
rodhayantyāgataṃ kṣobhaṃ bhūkampamiva parvatāḥ / utsāhayanti vipadi sukhayanti ca saṃpadi // 
candrabimbopamākārā dārā iva guṇākarāḥ / yaśaḥpuṣpāmaladiśo bhāvisatphalahetavaḥ // 
puṃskokilasamālāpā mādhavā iva sādhavaḥ / kallolabahulāvartaṃ vyāmohamakarālayam // 
luṭhantamiva hemantaṃ loḍayantaṃ janāspadam / vīcivikṣobhacapalaṃ paracittamahārṇavam // 
tacca rodhayituṃ śaktāstaṭasthāḥ sādhuparvatāḥ / āpatsu buddhināśeṣu kalloleṣvākuleṣu ca // 
saṃkaṭeṣu duranteṣu santa eva gatiḥ satām / ebhiścihnairathānyaiśca jñātvā tānucitāśayān // 
āśrayetaikaviśrāntyai śrāntaḥ saṃsāravartmanā / yasmādatyantaviṣamaḥ saṃsāroragasāgaraḥ // 
vinā satsaṅgamanyena potakena na tīryate / āstāṃ kiṃ me vicāreṇa yadbhavedastu tanmama // 
ityantaḥ kalkamāsādya na stheyaṃ gartakīṭavat / eko'pi vidyate yasya guṇastaṃ sarvamutsṛjan // 
anādṛtānyataddoṣaṃ tāvanmātraṃ samāśrayet / guṇāndoṣāṃśca vijñātumābālyātsvaprayatnataḥ // 
yathāsaṃbhavasatsaṅgaśāstraiḥ prāgdhiyamedhayet / doṣaleśamanādṛtya nityaṃ seveta sajjanam // 
sthūladoṣaṃ tvanirvāṇaṃ śanaiḥ pariharetkramāt / yāti ramyamaramyatvaṃ sthiramasthiratāmapi // 
yathā dṛṣṭaṃ tathā manye yāti sādhurasādhutām / eṣa so'tyanta utpāto yaḥ sādhuryāti duṣṭatām // 
deśakālavaśātpāpairmahotpāto'pi dṛśyate / sarvakarmāṇi saṃtyajya kuryātsajjanasaṃgamam / etatkarma nirābādhaṃ lokadvitayasādhanam // 
na sajjanāddūrataraḥ kvacidbhavedbhajeta sādhūnvinayakriyānvitaḥ / spṛśantyayatnena hi tatsamīpagaṃ visāriṇastadgatapuṣpareṇavaḥ // 
śrīrāma uvāca / santi duḥkhakṣaye'smākaṃ śāstrasatsaṅgayuktayaḥ / mantrauṣadhitapodānatīrthapuṇyāśramāśrayāḥ // 
kṛmikīṭapataṅgādyāstiryaksthāvarajātayaḥ / kathaṃ sthitāḥ kimārambhāsteṣāṃ duḥkhakṣayaḥ katham // 
śrīvasiṣṭha uvāca / sarvāṇyeveha bhūtāni sthāvarāṇi carāṇi ca / ātmocitāyāṃ sattāyāṃ viśrāntāni sthitānyalam // 
bhūtānāmaṇumātrāṇāmapyasmākamivaiṣaṇāḥ / kiṃtvalpāsthā vayaṃ vighnāsteṣāṃ tvacalasaṃnibhāḥ // 
yathā virāṭ prayatate bālakhilyāstathaiva khe / bālamuṣṭyalpakāye'pi paśyāhaṃkṛtijṛmbhitam // 
jāyante ca mriyante ca nirādhāre'mbare khagāḥ / śūnyaikaviṣayāsteṣāṃ svāsthyaṃ na bhavati kṣaṇam // 
pipīlikāyāśceṣṭābhirgrāsāvāsātmabandhubhiḥ / asmaddivasakalpo'pi na paryāptaḥ kṣaṇo yathā // 
trasareṇupramāṇātmā kṛmyaṇustimināmakaḥ / gamane vyagratā tasya garuḍasyeva lakṣyate // 
ayaṃ sohamidaṃ tanma ityākalpitakalpanam / jagadyathā nṛṇāṃ sphāraṃ tathaivoccairguṇaiḥ kṛmeḥ // 
deśakālakriyādravyavyagrayā jarjarīkṛtam / kṣīyate vraṇakīṭānāmasmākamiva jīvitam // 
pādapāḥ kiṃcidunnidrā ghananidrāḥ khalūpalāḥ / kṛmikīṭādayaḥ kārye naravatsvapnabodhinaḥ // 
śarīranāśa evaiṣāṃ sukhaṃ saṃprati duḥkhakṛt / asmākamiva teṣāṃ tajjīvitaṃ tu sukhāyate // 
jano dvīpāntaraṃ yādṛgvikrītaḥ paripaśyati / padārthajālaṃ paśyanti tādṛkpaśumṛgādayaḥ // 
asmākamiva saṃsārastiraścāṃ sukhaduḥkhadaḥ / padārthapravibhāgena kevalaṃ te vivarjitāḥ // 
hṛdayātsukhaduḥkhābhyāṃ nāsāto raśanāguṇaiḥ / paśavaḥ parikṛṣyante vikrītāḥ pāmarā api // 
suptānāṃ yādṛgasmākaṃ vedanaṃ spaṣṭasutvacām / vṛkṣagulmāṅkurādīnāṃ tādṛguddāmavedanam // 
yādṛgasmākamītyarthakramasaṃsārapātinām / padārthavedanaṃ tādṛktiraścāṃ bhrāntamabhramam // 
āhlādamātre saumyatvaṃ sukhataścendrakīṭayoḥ / samaṃ vikalpavinmuktaṃ vikalpastvanatikramaḥ // 
rāgadveṣabhayāhāramaithunotthaṃ sukhāsukham / tiraścāṃ janmamṛtyādikhedaḥ kaścinna bhidyate // 
ṛte padārthabhūtārthabhaviṣyadvastubodhataḥ / śeṣaṃ babhrvahigomāyugajādīnāṃ nṛbhiḥ samam // 
nidrāmayānāṃ vṛkṣāṇāṃ svasattāmacalādayaḥ / sthitā anubhavanto'nye cidākāśamakhaṇḍitam // 
āpīnanidrā vṛkṣādyāḥ svasattāsthāstathādrayaḥ / jaṅgamāni cidākāśaṃ nāma kiṃcitkadācana // 
akhaṇḍacittā śailādisattā nidrā ca bhūruhām / dvaitopalambhamuktatvātkhamevaikamato jagat // 
parijñātaṃ jagadyāvadaparijñānasaṃyutam / na tvaṃ nāhaṃ na caivāstināstī na ca bhaviṣyati // 
yathāsthitaṃ sadaivedaṃ maunameva śilāghanam / anādyantamavicchidramanidraṃ ca sanidrakam // 
pūrvaṃ sargādyathaivāsīttathaivaikaṃ samasthitam / bhaviṣyatyadhunānantakālamevaṃ tathaiva ca // 
naivātmatā na paratā na jagattā na śūnyatā / na maunatā na maunitvaṃ kiṃcinnehopapadyate // 
tvaṃ yathāsthitamevāsva yathāsthitamahaṃ sthitaḥ / sukhāsukhe parākāśe śānte nehāsti kiṃcana // 
paramākāśatāṃ muktvā kiṃ svapnanagare vada / vidyate kila tacchāntaṃ cidvyomācchamanāmayam // 
aparijñaptirevaikā tatra saṃbhramakāriṇī / parijñātamidaṃ yāvadvidyate sāpi na kvacit // 
parijñāte jagatsvapne yāvatsatyaṃ na kiṃcana / grahastadenaṃ prati kiṃ sneho vandhyāsute tu kaḥ // 
svapnakāle parijñāte jagatsvapnamaṇāvaṇau / kimupādeyatā kāsthā prabodhe'sau na kiṃcana // 
yanna kiṃcitprabodho'sti nāprabodho'sti tatkvacit / yastūpalambhastatkāle pūrvāvasthaiva sā tathā // 
vidyate vartamānatvaṃ bhaviṣyadbhūtatā tathā / bodhābodhaśca no satyaṃ vastu śāntaṃ kilākhilam // 
yathormiṇormau nihate na kācitpayasāṃ kṣatiḥ / tathā dehena nihate dehe nāsti citeḥ kṣatiḥ // 
citāvākāśa evāhaṃ deha ityupajāyate / saṃvideva tato dehe naṣṭe kiṃ nāma naśyati // 
prabuddhasyaiva cidvyomnaḥ svapno jagaditi sthitam / pṛthvyādirahitaṃ yasmāttasmātsvapnātmakaṃ jagat // 
sargādau pūrvacitsvapnājjātā pṛthvyādivastudhīḥ / svapnārthe satyatābhrāntiḥ kalpanāmātrarūpiṇī // 
pūrvātpūrvatarasyāsya svapnasyāvayavasthitau / satyevāsatyarūpāyāṃ pṛthvyādikalanā kṛtā // 
sā ca bhrāntistathā rūḍhā yathāsatyaiva satyatām / paramāmāgatā tattu satyamatyantanirmalam // 
vastutastu yathābhūtaṃ cidbabrahmaivātataṃ sthitam / na ca tatsaṃsthitaṃ kiṃcitsmartā'smartā kimātmakaḥ // 
evaṃ mātrāparijñānamevātra pratibodhakam / atraiva tu parijñānaṃ kavāṭapravighāṭanam // 
pāriśeṣyānna pṛthvyādi kiṃcitsaṃbhavati kvacit / yo draṣṭā yacca vā dṛśyaṃ vimalaṃ śivameva tat // 
mukure'ntaryathā bimbādvimbaṃ bhāti jagattathā / cidvyomani svato bhātamabimbādeva bimbitam // 
mukure'ntaryathā bimbaṃ na dṛṣṭamapi kiṃcana / tathā cidvyomagaṃ viśvaṃ na dṛṣṭamapi kiṃcana // 
labhyate yadvicāreṇa yatsakāraṇakaṃ sthitam / tatsaccheṣaṃ tu bhāmātramabhūtaṃ satkathaṃ bhavet // 
bhavedbhramātmakamapi kiṃcidarthakriyākaram / svapnāṅganāpi kurute satyāmarthakriyāṃ nṛṇām // 
yattadbhānaṃ tu sā cidbhā paramaṃ taccidambaram / iti kvāhaṃ kva viśvaśrīḥ kva tvaṃ dṛśyadṛśaśca kāḥ // 
mṛtvā punarbhavanamasti kimaṅga naṣṭaṃ mṛtvā na cedbhavanamasti tathāpi śāntiḥ / vijñānadṛṣṭivaśato'styatha cedvimokṣastanneha kiṃcidapi duḥkhamudārabuddheḥ // 
mūrkhasya yādṛśamidaṃ tu tadajña eva jānātyasau na hi vayaṃ kila tatra tajjñāḥ / matsyo hi yo mṛganadīsalile sa eva jānāti taccapalavīcivivartanāni // 
antarbahistvamahamityapi caivamādi sarvātmakaṃ tapati cinnabha ekameva / śākhāśikhāviṭapapatraphalaikadehaḥ saṃkalpavṛkṣa iva bodhakhamātrasāraḥ // 
śrīrāma uvāca / yuktiḥ syātkīdṛśī brahmansaṃsāre duḥkhaśāntaye / teṣāṃ yeṣāmayaṃ pakṣaḥ śrūyatāmucyatāṃ tataḥ // 
yāvajjīvaṃ sukhaṃ jīvennāsti mṛtyuragocaraḥ / bhasmībhūtasya śāntasya punarāgamanaṃ kutaḥ // 
śrīvasiṣṭha uvāca / yaṃ yaṃ niścayamādatte saṃvidantarakhaṇḍitam / tattathaivānubhavati pratyakṣamiti sarvagam // 
yathā khaṃ sarvagaṃ śāntaṃ tathā cidvyoma sarvagam / tadevaikyamatha dvaitamanyārthasyātyasaṃbhavāt // 
sargādau tadṛte'nyo'rtho mahāpralayarūpiṇi / akāṇaratvānnāstyeva brahmaivedamatastatam // 
samastavedaśāstrārthaṃ ye mahāpralayādi ca / necchanti te mahāmūḍhā niḥśāstrā no mṛtā iva // 
sarvaśāstrāviruddhena sarvaṃ brahmedamityalam / sthitaṃ sānubhavaṃ yoktṛ yeṣāṃ tairna kathākramaḥ // 
nityā nirantarodeti yādṛśī saṃvidāśaye / bhūyate tanmayenaiva puṃsā deho'stu māthavā // 
bodhāccetsaṃvido jātaḥ sa duḥkhī puruṣo bhavet / viruddhaṃ vedanaṃ yāvattāvajjīvo'ṅga tanmayaḥ // 
jagaccidvyomakacanamātrameveti bhāvite / tatkathaṃ vedanaṃ vyomnā bodhaḥ kasya kuto bhavet // 
na kānicitpradhāvanti ekaniścayasaṃvidām / puṃsāṃ sukhāni duḥkhāni rajāṃsi nabhasāmiva // 
saṃvitsatyāstvasatyā vā niścayastāvadīdṛśaḥ / ābālametatsaṃsiddhaṃ kenāpahnūyate katham // 
na dehaḥ puruṣo vāpi jīvo'nya upalabhyate / saṃvitsarvamidaṃ sā tu yathā vetti tathā jagat // 
sā satyāpyathavāsatyā tayā deho'nubhūyate / svātantryeṇa yathā svapne pātāle khe jale divi // 
saṃvitsatyāstvasatyā vā tāvanmātraḥ smṛtaḥ pumān / sa yathāniścayo nūnaṃ tatsatyamiti niścayaḥ // 
prāmāṇyaṃ sarvaśāstrāṇāmetenaiva prasiddhyati / sarvasiddhāntasiddhānta eṣa eveti me matiḥ // 
tasmādabodhatā yāste yathā saṃvittathaiva sā / bhavatyakaluṣākārā tathaiva phalabhāginī // 
deśakālakriyādravyavedaśāstraiṣaṇābhramaiḥ / abodhatā tu yā saṃvitkadācitsā na naśyati // 
āvirbhavati sā bhūyaḥ kṣīṇāśaṅkā kṣaṇena cet / tatkena saṃvido duḥkhaṃ kadā nāmopaśāmyati // 
saṃvideva nṛṇāṃ jīvaḥ sa yathā dṛḍhabhāvanaḥ / tathā sukhī vā duḥkhī vā bhavedityeṣa niścayaḥ // 
saṃviccedasti tajjñānāṃ śaraṇaṃ bhavabhedane / nāsti cettacchilāmūkamāndhyamevāvaśiṣyate // 
yattayaiva ca saṃvittyā vedanenaiva labhyate / ayaṃ svabhāvajñaptyāntarjāḍyaṃ puṃseva nidrayā // 
śrīrāma uvāca / dikṣvadhastācca nānto'syā bhāvī nāpi jagatkṣayaḥ / astīti bhāvitaṃ yena saṃtyaktā'bhāvabuddhinā // 
vijñānaghanamevedamiti nūnamapaśyatā / paśyatā ca yathādṛṣṭaṃ sarvakṣayamapaśyatā // 
tasya syātkīdṛśī brahmatyuktirādhivināśane / iti me saṃśayaṃ chindhi bhūyo bodhābhivṛddhaye // 
śrīvasiṣṭha uvāca / atraikaṃ tāvaducitaṃ pūrvameva tathottaram / dvitīyamuttaraṃ nyāyyaṃ vakṣyamāṇamidaṃ śrṛṇu // 
īdṛgbhāvastvayā prokto yaḥ pumānpuruṣottama / sa tāvaccetanāmātraṃ bhavatītyanubhūyate // 
sa cākāravināśena yujyate nātra saṃśayaḥ / athāvināśo dehaścettaduḥkhasyātra kaḥ kramaḥ // 
bhavedbhāgavibhāgātmavināśastvavicāritaḥ / avaśyaṃ tasya bhavati kileti nanu niścayaḥ // 
mṛtaḥ sa saṃvidātmatvādbhūyo no vetti saṃsṛtim / jñānadhautā na yā saṃvinna sā tiṣṭhatyasaṃsṛtiḥ // 
athavā nāsti saṃvittiriti niścayavānyadi / tatastādṛgvedanato bhavatyeva dṛṣajjaḍaḥ // 
yathāvedanamartheṣu cittve dehakṣayātkṣate / mṛtireva paraṃ śreyo dṛṣṭaṃ nānubhavāditi // 
asaṃbhavācchuddhavido niḥśarīrā bhavanti ye / jaḍabhāvā jaḍībhūya durbhedāndhyā bhavanti te // 
ye cāpi svapnapuravatsarvaṃ paśyanti cinmayāḥ / teṣāmidamivāśeṣaṃ jagajjālaṃ pravartate // 
sthairyāsthairyeṇa bhūtānāṃ kimapūrvamatau bhavet / bhūtasthairye tathāsthairye sukhaṃ caivāsukhaṃ samam // 
sthiramastvasthiraṃ vāpi mahyādimahatāmapi / cidbhāmātramidaṃ bhāti yāvadajñānamātatam // 
saṃvidā saṃvido'sattāmihāvyāpya vinaṣṭayā / nirṇīyāṅgīkṛtaṃ yairvā jāḍyaṃ tadvālakairalam // 
yeṣāṃ vidbhyaḥ śarīrāṇi te vandyāḥ puruṣottamāḥ / śarīrebhyo vido yeṣāṃ tairalaṃ puruṣādhamaiḥ // 
cidrūpo jīvabījaugha ākāśakṛmijālavat ūrdhvaṃ tiryagadho yāti pūryamāṇa iva svayam // 
cetyate yena kartānyo bījaughena sa tatparaḥ / tathaivānubhavatyantaḥ svayameva vivalgati // 
yadyathā cetyate yena tajjīvenāśu tena tat / cidrūpeṇāpyate siddhametadābālamakṣatam // 
yathā dhūmasya nabhasi yathāmbhodhau mahāmbhasaḥ / āvartavṛttayaścitrāstathā cidvyomni saṃsṛteḥ // 
purī bhavati cidvyoma yathā svapne naraṃ prati / tathādisargātprabhṛti tadevedaṃ jagatsthitam // 
sahakārinimittāni yathā svapne na santi vai / pṛthivyādīni bhūtāni tathaivādau jagatsthiteḥ // 
aṅgānāṃ svapnanagare vasudhā vividhāḥ kṛtāḥ / yāstā eva jagatsvapnanagare puṣṭatāṃ gatāḥ // 
cinmātrākāśamevemāḥ prajā dvaitaikyavarjitāḥ / ke vātra rañjanānyā khe yadvābhāti khameva tat // 
ciccandrikā caturdikkaṃ śītalāhlādakāriṇī / tanoti cetanālokaṃ tasyedaṃ kacanaṃ jagat // 
adyaivādyantayorvyomni cinmaye sargadarśanam / cidunmeṣanimeṣābhyāṃ khātmodetyastameti ca // 
yadyathā vetti yattatsattathaivānubhavatyalam / yasmātsamastaṃ cinmātraṃ kimivātra na vidyate // 
śaradākāśaviśadaṃ saṃvidaḥ saumyamānasāḥ / asanta eva tiṣṭhanti santo'dhigatatatpadāḥ // 
nirmānamohā jitasaṅgadoṣāḥ pravāhasaṃprāptanijārthabhājaḥ / tiṣṭhanti kāryavyavahāradṛṣṭau nirāmayā yantramayā ivaite // 
śrīvasiṣṭha uvāca / cinmātrameva puruṣastadevetthamavasthitam / cinmātravyatirekeṇa kimanyadupapadyate // 
taccāvadātamākāśaṃ tanmaye draṣṭṛ dṛśyate / tāvanmātraṃ jagadato heyopādeyadhīḥ kutaḥ // 
na vidyate paro loko bārhaspatyasya yasya tu / vido'nyattasya kiṃ sāraṃ rāgadveṣāvataḥ kutaḥ // 
iṣṭāniṣṭadṛśo rāgadveṣadoṣāḥ kimātmakāḥ / saṃvidvyomamaye svapne jagadākhye'ṅga kathyatām // 
idaṃ heyamupādeyaṃ veti saṃvitkhamātmani / nirmale nirmalaṃ bhāti kevātra tadataddṛśau // 
saṃvinnaro'maro nāgaḥ saṃvitsthāvarajaṃgamam / bhāvābhāvādayo'syābdhestaraṅgāvartavṛttayaḥ // 
saṃvidākāśamevāhaṃ bhavānapi janā api / mriyāmahe no kadācitsaṃvitkila kadā mṛtā // 
saṃvido nāsti saṃvedyaṃ svayaṃ saṃvedyatāmitā / cittvādato viśālākṣa dvitaikatve kva vā sthite // 
saṃvinmātrādṛte tasmādbhūtaṃ kimiva kathyatām / kathyatāṃ mriyate taccettadadyeme kuto vayam // 
vādinaḥ saugatādyā ye ye lokāyatikādayaḥ / saṃvidākāśamutsṛjya yanmanyante taducyatām // 
saṃvidākāśamevaitatkenacidbrahma kathyate / kenacitprocyate jñānaṃ kenacicchūnyamucyate // 
kenacinmadaśaktyābhaṃ kenacitpuruṣābhidham / kenacicca cidākāśaṃ śiva ātmā ca kenacit // 
cinmātramevamapyuktaṃ yāti na kvacidanyatām / yasmātsvayaṃ tadevaivamātmānaṃ vetti netarat // 
cūrṇatāṃ yāntu me'ṅgāni santu merūpamāni ca / kā kṣatiḥ kā ca vā vṛddhiścidrūpavapuṣo mama // 
mṛtāḥ pitāmahādyāścinna mṛtā sā mriyeta cet / tajjanma naiva nāma syādasmākaṃ mṛtasaṃvidām // 
na jāyate na mriyate saṃvidākāśamakṣayam / bhavetkathaṃ kathaya kiṃ kilākāśasya saṃkṣayaḥ // 
jagadrūpaikakacanamavināśi cidambaram / udayāstamayonmuktaṃ sthitamātmani kevalam // 
jagadbhānaṃ dadhaddāhaṃ cinnabhaḥsphaṭikācalaḥ / anādimadhyaparyantaḥ svaccha ātmani tiṣṭhati // 
yathā yathāndhakāreṇa prekṣyamāṇaṃ praṇaśyati / kimapyaṅgābhracakrābhaṃ tathedaṃ viśvamātmani // 
yathāmbudhiḥ svayaṃ yāti toyādyāvartakādikam / sthito dadhattathaivedaṃ cidākāśo'ṅgamātmani // 
cinmātrameva puruṣaḥ khavatsa ca na naśyati / kadācanāpi tadvyarthaṃ yannaśyāmīti śokitā // 
dehāddehāntaraprāptau nava eva mahotsavaḥ / maraṇātmani kiṃ mūḍhā harṣasthāne viṣīdatha // 
mṛtaścenna bhavedbhūyaḥ so'trāpyupacayo mahān / bhāvābhāvagrahotsargajvaraḥ praśamamāgataḥ // 
maraṇaṃ jīvitaṃ tasmānna duḥkhaṃ na sukhaṃ yataḥ / nāstyevaitaccidākāśaḥ kiletthamabhijṛmbhate // 
mṛtasya dehalābhaścennava eva tadutsavaḥ / mṛtirnāśo hi dehasya sā mṛtiḥ paramaṃ sukham // 
mṛtiratyantanāśaścettadbhavāmayasaṃkṣayaḥ / bhūyaḥ śarīralābhaścennava eva tadutsavaḥ // 
kukarmabhyo'tha bhītiścetsā sameha paratra ca / tāni mā kārṣa bhostasmāllokadvitayasiddhaye // 
mariṣyāmi mariṣyāmi mariṣyāmīti bhāṣase / bhaviṣyāmi bhaviṣyāmi bhaviṣyāmīti nekṣase // 
kva nāma janmamaraṇe kva bhavābhavabhūmayaḥ / saṃvidātmakamevedaṃ vyoma vyomni vivartate // 
saṃvidākāśamātrātmā piba bhuṃkṣvāsva nirmamaḥ / ākāśakośakāntasya kuta icchodayastava // 
svapravāhabalodyuktadeśakālavaśāditān / bhāvānbhuṅkte'bhayo bhavyaḥ pāvanānpāvanādapi // 
madhyamadhyagatāndoṣāndeśakālavaśoditān / anādṛtyāntarevāste suptadhīravahelayan // 
na duḥkhameti maraṇātsukhameti na jīvitāt / nābhivāñchati na dveṣṭi sa tadāste vivāsanaḥ // 
maraṇajīvitajanmajarattṛṇānyavimṛśanvigatecchamavāsanaḥ / viditavedya ihājña ivodito vasati vītabhayastvacalo yathā // 
śrīrāma uvāca / parijñāte pare vastunyanādinidhanātmani / saṃpadyate vada brahmankīdṛśaḥ puruṣottamaḥ // 
śrīvasiṣṭha uvāca / śrṛṇu saṃpadyate kīdṛgjñātajñeyo narottamaḥ / yāvajjīvaṃ kathaṃ caiṣa kimācāro'vatiṣṭhate // 
upalā api mitrāṇi bandhavo vanapādapāḥ / vanamadhye sthitasyāpi svajanā mṛgapotakāḥ // 
ākīrṇaṃ śūnyamevāsya vipadaścātisaṃpadaḥ / sthitasyāpi mahārājye vyasanānyeva sūtsavāḥ // 
asamādhiḥ samādhānaṃ duḥkhameva mahatsukham / vyavahāro'pi sanmaunaṃ karmāṇyevātyakarmatā // 
jāgradeva suṣuptastho jīvanneva mṛtopamaḥ / karoti sarvamācāraṃ na karoti ca kiṃcana // 
rasiko'tyantaviraso nirghṛṇo bandhuvatsalaḥ / nirdayo'tyantakaruṇo vitṛṣṇastṛṣṇayānvitaḥ // 
sarvābhinanditācāraḥ sarvācārabahiṣkṛtaḥ / vītaśokabhayāyāsaḥ saśoka iva lakṣyate // 
tasmānnodvijate loko lokānnodvijate tu saḥ / paramudvegamāpannaḥ saṃsṛtau rasiko'pi san // 
nābhinandati saṃprāptaṃ nāprāptamabhivāñchati / āste'nubhūyamāne'rthe na ca harṣaviṣādayoḥ // 
duḥkhite duḥkhitakathaḥ sukhite sukhasaṃkathaḥ / āste sarvāsvavasthāsu hṛdayenāparājitaḥ // 
karmaṇaḥ sukṛtādanyadasmai kiṃcinna rocate / svabhāva eva mahatāṃ nanu yanna viceṣṭitam // 
nālambate rasikatāṃ na ca nīrasatāṃ kvacit / nārtheṣu vicaratyarthī vītarāgaḥ sarāgavat // 
yathā śāstravyavahṛteḥ sukhaduḥkhaiḥ kramāgataiḥ / anāgato'pi cāyāti na harṣaṃ na viṣāditām // 
saṃprahṛṣṭāśca lakṣyante lakṣyante duḥkhitāstathā / na svabhāvaṃ tyajantyantaḥ saṃsārārabhaṭīnaṭāḥ // 
ātmīyeṣvarthajāteṣu mithyātmasu sutādiṣu / budbudeṣviva toyānāṃ na snehastattvadarśinām // 
asneha eva sughanasnehārdrahṛdayo yathā / vatsalāṃ darśayanvṛttiṃ jñastiṣṭhati yathākramam // 
vāyūniva pravāhasthāḥ spṛśanti viṣayānmudhā / dehasattāviṣānmūḍhā līyante viṣayodare // 
bahiḥ sarvasamācāramantaḥ sarvārthaśītalam / nityamantaranāviṣṭa āviṣṭa iva tiṣṭhati // 
śrīrāma uvāca / svarūpamīdṛśaṃ tasya ko vetti munināyaka / vada satyamasatyaṃ vā bhavatyajño hyapīdṛśaḥ // 
aśvavadbrahmacaryeṇa caranto'cārucetasaḥ / mithyātapasvidārḍhyāya bhavantyevaṃvidhā mune // 
śrīvasiṣṭha uvāca / asatyaṃ vāstu satyaṃ vā svarūpaṃ varamīdṛśam / viddhi vedavidāṃ tveṣa svabhāvānubhavasthitaḥ // 
anāviṣṭā viceṣṭante vītarāgāḥ sarāgavat / gatahāsā hasantyajñānsahasā karuṇākulāḥ // 
cittādarśagataṃ dṛśyaṃ sarvaṃ kapaṭakuṭṭimam / paśyantyasatparijñātaṃ svapne hemeva hastagam // 
antaḥśītalatāmeṣāṃ tāṃ na jānanti kecana / dūrāccandanadārūṇāmāmodamiva jantavaḥ // 
ye tu vijñātavijñeyāstādṛśāḥ pāvanāśayāḥ / jānanti tāṃstathaivāntaraheḥ pādānivāhayaḥ // 
bhāvaṃ nigūhayantyete tamuttamamanuttamāḥ / grāmyairdhanaiḥ kilānarghya kaścintāmaṇirāpaṇe // 
tasminnigūhane bhāvo yatasteṣāṃ na darśane / nirvāsanā gatadvaitā gatamānāḥ kilāṅga te // 
ekāntāmānadaurgatyajanāvajñaptayastu tān / sukhayanti yathā rāma na tathaiva maharddhayaḥ // 
svasaṃvedanasaṃvedyasārā viditavedyatā / naiṣā darśayituṃ śakyā dṛśyate na ca tadvidā // 
guṇaṃ mamemaṃ jānātu janaḥ pūjāṃ karotu me / ityahaṃkāriṇāmīhā na tu tanmuktacetasām // 
kriyāphalāni cidvyomagamanādīni rāghava / ajñānāmapi sidhyanti mantrauṣadhivaśādiha // 
yo yādṛk kleśamādhātuṃ samarthastādṛgeva saḥ / avaśyaṃ phalamāpnoti prabuddho'stvajña eva vā // 
āmodaścandanasyeva spandanasya phalaṃ hṛdi / sarvasyaivāsti tannūnaṃ tadvatā samavāpyate // 
ahaṃtāvāsanādvaitaṃ vastutā dṛśyavastuṣu / yasyāstyasau sādhayati khagamādikriyāphalam // 
idaṃ na kiṃcidbhrāntirvā khaṃ ceti jñastu vetti yaḥ / so'vāsanaḥ karmavātyāḥ kathaṃ sādhayati kriyāḥ // 
naiva tasya kṛtenārtho nā'kṛteneha kaścana / na cāsya sarvabhūteṣu kaścidarthavyapāśrayaḥ // 
na tadasti pṛthivyāṃ vā divi deveṣu vā kvacit / yadudāramanovṛtterlobhāya viditātmanaḥ // 
jagadeva tṛṇaṃ yasya na kiṃcidraja eva vā / kiṃ nāma tasya bhavatu anyadādeyatāṃ gatam // 
nirvāhitajagadyātraḥ paripūrṇamanā muniḥ / yathāsthitamasāvāste saṃprayāti yathāgatam // 
nityāntaḥśītalo maunī sattvībhūtamanovaniḥ / paripūrṇārṇavākāro gambhīraprakaṭāśayaḥ // 
rasāyanaparāpūrṇahṛdavat hlādamātmani / dhatte karoti vānyasya sakalendurivāmalaḥ // 
mandāramañjarīkuñjapiñjarā devabhūmayaḥ / na tathā hlādayantyetā yathā paṇḍitabuddhayaḥ // 
candrabimbairvasantaiśca mahatāmahatāśayaiḥ / sāraṃ saubhāgyasaugandhyasaurabhālokabhogiṣu // 
bhrāntimātramidaṃ viśvamindrajālamasanmayam / tyajatīti viniścitya dinānudinameṣaṇāḥ // 
śītātapādiduḥkhāni nijadehagatānyapi / anyadehagatānīva jñaḥ paśyatyavahelayā // 
karuṇodārayā vṛttyā vṛttyā vratatidhīrayā / nīraso nīrasārāṃ tu sāratāṃ sarati sthitim // 
vyavahāraṃ yathāprāptaṃ lokasāmānyamācaran / carācarāṇāṃ bhūtānāmuparyevāvatiṣṭhate // 
prajñāprāsādamārūḍhastvaśocyaḥ śocate janān / bhūmiṣṭhāniva śailasthaḥ sarvānprajño'nupaśyati // 
ciraṃ kallolavalitaḥ sumanā jaladhau bhrame / paraṃ pāramupāgatya parāṃ viśrāntimeti saḥ // 
hasansa śāntayā vṛttyā prāktanīrjāgatīrgatīḥ / smayamāna ivāste'ntarjanatāśca ghanabhramāḥ // 
etāḥ kāntāranirmagnamitāḥ saṃsāradṛṣṭayaḥ / asatyo hṛtavatyo māmityantaryāti vismayam // 
dṛṣṭyāṣṭaguṇamaiśvaryamaniṣṭaṃ me tṛṇāyate / ityupaityupaśāntatvātsmayamāno'pi na smayam // 
kaścidgiriguhāgehaḥ kaścitpuṇyāśramāśrayaḥ / kaścidgṛhasthāśramavānkaścidvahuraṭansthitaḥ // 
kaścidbhikṣācarācāraḥ kaścidekāntatāpasaḥ / kaścinmaunavratadharaḥ kaściddhyānaparāyaṇaḥ // 
kaścidvipaścidvikhyātaḥ kaścicchrotā śruteḥ smṛteḥ / kaścidrājā dvijaḥ kaścitkaścidajña iva sthitaḥ // 
guṭikāñjanakhaṅgādisiddhaḥ kaścinnabhogataḥ / kaścicchilpakalājīvī kaścitpāmararūpabhṛt // 
kaścittyaktasamācāraḥ kaścicchrotriyanāyakaḥ / kaścidunmattacaritaḥ pravrajyāṃ kaścidāśritaḥ // 
puruṣo na śarīrādi na ca cittādi kiṃcana / puruṣaścetanaṃ nāma na sa naśyati karhicit // 
acchedyo'sāvadāhyo'sāvakledyo'śoṣya eva ca / nityaḥ sarvagataḥ sthāṇuracalo'sau sanātanaḥ // 
iti samyakprabuddho yaḥ sa yathā yatra tiṣṭhati / tathā tiṣṭhatu tatrātra sthānāsthāniyamena kim // 
pātālamāviśatu yātu nabho vilaṅghya diṅmaṇḍalaṃ bhramatu peṣaṇameva yena / cinmātrametadajaraṃ na tu yātu nāśamākāśakośa ivaśāntamajaṃ śivaṃ tat // 
śrīvasiṣṭha uvāca / bhāmātraṃ bhānamātraṃ vā śāntaṃ bhāsata eva ca / cinmātraṃ yadanādyantaṃ tasya nāśaḥ kathaṃ kadā // 
tāvanmātraṃ ca puruṣaḥ kadācitsa na naśyati / yadi naśyati cinmātraṃ bhūyo jāyeta kiṃ katham // 
na cānyadanyaccinmātraṃ kvacitkiṃcana kasyacit / sarvānubhavasādṛśye kīdṛśī nāma sānyatā // 
sarvasyaiva himaṃ śītamuṣṇo'gnirmadhuraṃ payaḥ / cinmātrasyāvadātasya kīdṛganyatvamatra tu // 
śarīranāśe nāśaśceccinmātrasya taducyatām / harṣasthāne viṣādaḥ kiṃ maraṇe saṃsṛtikṣaye // 
na ca nāma śarīrasya nāśe naśyati cinnabhaḥ / dehe naṣṭe'pi bandhūnāṃ mlecchairdṛṣṭā piśācatā // 
yāvaccharīrasattā ceccetanasya taducyatām / śavaḥ kasmānna calati satyakhaṇḍe śarīrake // 
piśācānubhavo jīvadharmaścettatsa sarvadā / kiṃ na paśyati kiṃ bandhau mṛte paśyati tattathā // 
jīvadharmo viśiṣṭaścettādṛśastaṃ naraḥ katham / mithyā deśāntaramṛte piśācatvaṃ na paśyati // 
tasmātsarvātmakatve taccinmātraṃ na niyantritam / yadyadyatra yathā vetti tattattatrāvagacchati // 
avādhitaivaikaghanā saṃvidbhavati yādṛśī / tādṛśyevānubhūtirhi tatsvabhāvo'tra kāraṇam // 
anyanna saṃbhavatyatra sargādāveva kāraṇam / yannāma tadidānīṃ syātkathyatāṃ kīdṛśaṃ katham // 
sargādāveva notpannā na caivādyāvabhāsate / vikalpaśrīrjagadbhāsā kevalaṃ bhāti cinnabhaḥ // 
ābhāsamātramevedaṃ dṛśyamityavabudhyate / dṛśyamityavabodhena tadṛte syātkva dṛśyatā // 
svacamatkāracāturyaṃ cāru cinnabhasā rasāt / bodhena budhyate dṛśyamityabodhānna budhyate // 
bodho'bodhaśca tadrūpamevameva nirāmayam / bhedo'tra vāci na tvarthe tasmānnāstyeva dṛśyatā // 
yā cāsīddṛśyataiṣāṃ tāṃ viddhi tvamavicāraṇām / sā cedānīṃ vicāreṇa vinaṣṭātaḥ kva dṛśyate // 
asminneva dhiyo yatna ātmajñānavicāraṇe / yatnena paramo'bhyāsaḥ sa lokadvayasiddhidaḥ // 
avidyopaśamastveṣa jāto'pi bhavatāmiha / abhyāsena vinā sādho na siddhimupagacchati // 
nrodvegaṃ saṃparityajya gṛhītvānudinaṃ kṣaṇam / lokadvayahitaṃ pathyamidaṃ śāstraṃ vicāryatām // 
vijñātamapyavijñātamātmajñānamidaṃ bhavet / bhavatāṃ bhūribhāgānāṃ saṃbhūyābhyasanaṃ vinā // 
yo'yamarthaṃ prārthayate tadarthaṃ yatate tathā / so'vaśyaṃ tamavāpnoti na cecchānto nivartate // 
tasmādasmānnivartadhvamasacchāstravicāraṇāt / śāntiṃ prāpsyatha sacchāstrājjayalakṣmīṃ yathā raṇāt // 
viveke cāviveke ca vahatyeṣā manonadī / yatraiva vāhyate yatnāttatraiva sthitimṛcchati // 
asmācchāstrādṛte śreyo na bhūtaṃ na bhaviṣyati / tataḥ paramabodhārthamidameva vicāryatām // 
svayameva vicāryedaṃ paro bodho'nubhūyate / saṃsārādhvaśramaharo na tvetadvaraśāpavat // 
yanna pitrā na vā mātrā na cāpi sukṛtaiḥ kṛtam / śreyastadvaḥ parijñātamidamāśu kariṣyati // 
bhavabandhamayī sādho viṣameyaṃ viṣūcikā / ātmajñātādṛte dīrghā na kadācana śāmyati // 
mahāmohamayī māyā mithyaivāhamiti sthitā / śāstrārthabhāvanenāśu mucyatāṃ paraśocyatā // 
yāta mā''pātamadhuraṃ vyoma vyomaikarūpiṇīm / śūnyaṃ vāyuṃ lihanto'ntarlelihānā ivāhayaḥ // 
yānti vo divasāḥ kaṣṭamavijñātagamāgamāḥ / vyavahāre hi taireva pratipālayatāṃ mṛtim // 
tāvadāśvāsanaiṣāsti bhavatāṃ bhayabhāginām / dināni katicidyāvannāyāti maraṇāvadhiḥ // 
āgacchantyāṃ mṛtau kaṣṭaṃ paritāpamavāpsyatha / taṃ yatrāṅgāṅgavicchedaḥ śītacandanalepanam // 
krīṇanti prāṇapaṇyena dhanaṃ mānaṃ ghanabhramāḥ / yathāśāstraiḥ kathaṃ buddhyā na krīṇantyajaraṃ padam // 
padaṃ paramayatnena kriyate yaiścidambare / kathaṃ taiḥ sahyate'jñānaśatrupādaḥ svamūrdhani // 
nirmānamohamāpannā gatiṃ gacchata mādhamām / kriyate svātmabodhena mūlakāṣo mahāpadām // 
pralapantamahorātraṃ yuṣmadarthena māmimam / yaṃ pradṛśyedamākarṇya svātmanaivātmatārpyatām // 
adyaiva na cikitsāṃ yaḥ karoti maraṇāpadaḥ / saṃprāptāyāṃ mṛtau mūḍhaḥ kariṣyati kimāturaḥ // 
asmādgranthādṛte grantho nānyaḥ svātmāvabodhane / nūnamarthakaro grāhyastilastailārthināmiva // 
ātmajñānamidaṃ śāstraṃ prakāśayati dīpavat / piteva bodhayatyāśu kānteva ramayatyalam // 
vidyamānamapi jñānaṃ jñātaṃ śāstragaṇānna yat / durbodhaṃ madhuraṃ tattu jñāsyantīto na saṃśayaḥ // 
idamuttamamākhyānaṃ mukhyānāṃ śāstradṛṣṭiṣu / sukhena bodhadaṃ hṛdyamapūrvaṃ na tu kiṃcana // 
nānākhyānakathācitraṃ vinodena vicārayet / idaṃ śāstraṃ paraṃ yāti pumānnāstyatra saṃśayaḥ // 
yo hyadyāpi na saṃprāptaḥ paṇḍitairavikhaṇḍitaiḥ / sa itaḥ prāpyate bodhaḥ suvarṇamiva saikatāt // 
śāstrakartari maṅkatavyaṃ na kadācana kutracit / śāstrārtha eva tannityaṃ yuktiyuktānubhūtide // 
ajñānānmatsarānmohādavicāribhirekatā / avahelitaśāstrārthaiḥ kartavyā nātmahantṛbhiḥ // 
jānāmyeva yathaivemā yadahaṃ tvaṃ yathā dhiyaḥ / tathā bodhitakāruṇyātsvabhāvo hi mamedṛśaḥ // 
yuṣmatsaṃvillavaḥ śuddha evaṃ vaktumiha sthitaḥ / ahaṃ naro na gandharvo nāmaro na ca rākṣasaḥ // 
saṃvinmātrā bhavanto hi tadbhāvo'styatinirmalaḥ / sthito'smīti bhavatpuṇyairnanu nāsmi na cāparaḥ // 
śyāmāyamānā nāyānti yāvanmaraṇavāsarāḥ / sāraḥ saṃhriyatāṃ tāvadvairasyaṃ vastudṛṣṭiṣu // 
ihaiva narakavyādheścikitsāṃ na karoti yaḥ / gatvā nirauṣadhaṃ sthānaṃ sarujaḥ kiṃ kariṣyati // 
sarvabhāveṣu vairasyaṃ na yāvatsamupāgatam / bhāvānāṃ bhāvanā tāvattānavaṃ nopagacchati // 
ātmānamalamuddhartuṃ vāsanātānavādṛte / nāstyupāyo mahābuddhe kaścanāpi kadācana // 
bhāvāstu yadi vidyante taddhite vastubhāvanā / kiṃ tvete naiva santīha śaśaśrṛṅgādayo yathā // 
sarva eva jagadbhāvā avicāritacāravaḥ / avidyamānasadbhāvā vicārādviśarāravaḥ // 
prāmāṇikavicāreṣu na vidyante kṛteṣu ye / kathaṃ santi jagadbhāvāste ke santi sadaiva vā // 
sarva eva jagadbhāvāḥ kāraṇābhāvato bhṛśam / sargādāveva notpannā yaccedaṃ bhāti tatparam // 
pade sarvendriyātīte manaḥṣaṣṭhendriyātmanām / bhāvānāṃ kāraṇaṃ nāsti manaḥṣaṣṭhendriyātmakam // 
bhāvānāṃ vividhākhyānāmanākhyaṃ kāraṇaṃ kutaḥ / kuto vastunyavastutvaṃ vyomanyavyomatā kutaḥ // 
sākārasya hi sākāraṃ vaṭadhānādivadbhavet / bījaṃ tadvastu sākāraṃ jāyate'nyatkuto'nyathā // 
na kiṃcidapi yatrāsti bījamākṛtimanmanāk / tata ākṛtimadviśvaṃ bhavatīti viḍambanam // 
kāryakāraṇabhāvādi tasminnahi pare pade / vācālatvena yannāma kalpyate maurkhyameva tat // 
sahakārinimittānāmabhāve hi na kāraṇāt / kāryaṃ bhavedanyadeti bālairapyanubhūyate // 
tanmātravedanaṃ bhūyaḥ pṛthvyādīnāṃ ca kāraṇam / kimasti kathyatāṃ chāyā kathamāste vadātape // 
paramāṇusamūhā ye jagadityapyavāstavam / śaśaśrṛṅgaṃ dhanuḥprakhyamajñānādabhidhīyate // 
paramāṇusamūhaścetsaṃbhūya kurute jagat / yadṛcchayaiva tamasi śīryate ca yadṛcchayā // 
tadaṅgamiṅgate nityaṃ deśe deśe gṛhe gṛhe / apūrvātma rajaḥ śrṛṅgaṃ khātaṃ vā syāddine dine // 
na ca taddṛśyate kiṃcitkasya tatkarma tādṛśam / bhavedvyarthamabhavyasya jaḍāstu paramāṇavaḥ // 
nābuddhipūrvaṃ tatkarma saṃbhavatyaṅga kasyacit / buddhipūrvaṃ tu yadvyarthaṃ kuryādunmattako hi kaḥ // 
jaḍasya buddhipūrvehā maruto nāsti tāṃ vinā / na saṃbhavatyaṇucayo nānyatkartopapadyate // 
vayamātmāna eveme khātmānaḥ khātmakā janāḥ / tathā sthitā yathā svapne bhavatāṃ svapnamānavāḥ // 
tasmānna jāyate kiṃcidviśvaṃ nāpi ca vidyate / itthaṃ cinnabha evācchaṃ prakacatyātmanātmani // 
viśvākāśaṃ cidākāśe viṣvagviśrāntimāgatam / spando dravatvaṃ śūnyatvamanile'mbhasi khe yathā // 
deśāddeśāntaraprāptau nimeṣeṇātidūrataḥ / saṃvido yadvapurmadhye cidvyomno viddhi tadvapuḥ // 
sa svabhāvo hi sarveṣāmarthānāṃ te ca tanmayāḥ / tādṛśāstannabhorūpāstena viśvamato nabhaḥ // 
svabhāvasya parā vṛttirmanāgevāśu tasya sā / svabhāvādavibhinnaiva sedaṃ jagaditi sthitā // 
jagaccinnabhasostasmānna kadācana bhinnatā / ekameva dvayo rūpaṃ pavanaspandayoriva // 
deśāddeśāntaraprāptau vido madhye hi yadvapuḥ / śāntāśeṣaviśeṣātma tanmukhyaṃ netaradviduḥ // 
sa svabhāvo'ṅga bhūtānāṃ tatra tiṣṭhanti paṇḍitāḥ / tasmānna vicalantyete nityadhyānāddharādayaḥ // 
ābhāsākāśamevedaṃ bhāmātramavabhāsanam / viśvamākārarahitaṃ svabhāvaṃ viduravyayam // 
na jāyate na mriyate na bhūtvā bhāvi kutracit / ananyadeva cidvyomnaḥ śūnyatvamiva khājjagat // 
na viśvamasti naivāsīnna ca nāma bhaviṣyati / idamābhāsate śāntaṃ cidvyoma paramātmani // 
cinmātrameva kacati svapne puratayā yathā / tathaiva jāgradākhye'sminsa svapne kacati svayam // 
sargādāveva bhāvānāmasattetyasti dehakaḥ / kutastasmāccharīratvaṃ svapna eva nabhaściteḥ // 
svayaṃbhvākhyaṃ śarīraṃ svaṃ pūrvaḥ svapno mahāciteḥ / ita utthānāstadanu svapnātsvapnāntaraṃ vayam // 
gaṇḍasyopari jātānāṃ sphoṭānāmata eva naḥ / parameṇa prayatnena na mano nāma yāsyati // 
brahmaivāsatyapuruṣaḥ satyavaccānubhūyate / sthitaṃ tataḥprabhṛtyeva na tvalīkamidaṃ tatam // 
ābrahmastambaparyantamalīkaṃ jāyate jagat / yathā svapne tathālīkamevamāśu vinaśyati // 
cidvyomaivaitya viśvatvaṃ yathā svapne vinaśyati / anuditvaiva viśvatvaṃ jāgradākhye tathaiva ca // 
anubhūtamalīkaṃ cāpyalīkaṃ satyavatsthitam / saṃvideva yathā svapne nagarāditayoditā // 
sākāreva nirākārā sthitā tadvajjagattayā / saṃvidākāśamākāśādaṇu meroraṇuryathā // 
kila yattasya nāma syādākāśādaṇutā kutaḥ / kāraṇābhāvato'nyasya nākāra upapadyate // 
sargādāveva yo'jāto jāto'yaṃ jagataḥ kutaḥ / yadeva vedanākāśe puraṃ svapne tadeva naḥ // 
bhedaḥ svapnādricidvyomnorna śūnyāmbarayoriva / yadeva cinnabho nābha tadeva svapnapattanam // 
yadeva spandanaṃ nāma sa eva pavano yathā / spandāspandaikarūpātmā vāyurvyomopamo yathā // 
tasmāccinnabha evedaṃ jagadākṛti lakṣyate / sarvaṃ śūnyaṃ nirālambaṃ bhāsanaṃ cidvivasvataḥ // 
śāntamevedamakhilaṃ nirastāstamayodayam / sakṛdvibhātamamalaṃ dṛṣanmaunamanāmayam // 
tasmādvada kathaṃ bhāvāḥ kuto bhāvāḥ kva bhāvadhīḥ / kva dvaitaṃ kvaikatā kvāhaṃ kva bhāvāḥ kva ca bhāvanāḥ // 
nityodito vyavaharannapi nirvikāro dvitvaikyamuktamatiruttamaśītalo'ntaḥ / nirvāṇa āsva vigatāmayaśuddhabodhabodhaikatāmupagato'ṅga na santi bhāvāḥ // 
śrīvasiṣṭha uvāca / ākāśaḥ śabdatanmātraṃ sparśatanmātrako'nilaḥ / tatsaṅgotkarṣajaṃ tejastacchāntiścetyapāṃ sthitiḥ // 
bhūreṣāṃ saṅghaḥ svapnābhe jagadbhāne kramastviti / kathaṃ nāma kilāmūrtādvyomno mūrtiḥ pravartate // 
gatvā sudūramapyetajjñapteścetparikalpyate / tadādāveva satyarthe doṣo'sminka ivāmale // 
jñaptirevātivimalā svarūpātmani bhāti yat / tadeva jagadityuktaṃ satyamityeva satyataḥ // 
na kvacitsanti bhūtāni pañca kuṭyādayo na vā / asantyapyanubhūtāni nanu svapnadaśāsviva // 
svabhāva eva vimalo yathā svapne purādivat / kacatyevaṃ jāgratīdaṃ jagadvadvastutastu kham // 
cetanākāśa evāhaṃ tadevedaṃ jagatsthitam / ityahaṃ jagadityekaṃ khamevaikaṃ śilāghanam // 
yadādisargajananaṃ yatkalpāntavivartanam / yadvā bhuvanasaṃsthānaṃ taddhi vyoma nirākṛti // 
sati vā'sati vā dehe nirduḥkhasukhatvamakṣayaṃ mokṣaḥ / buddhe'male svabhāve nirbharaviśrāntirastu sarveha // 
śrīvasiṣṭha uvāca / svabhāvaṃ jagadākāraṃ cidbhāvo'nubhavansthitaḥ / svataḥ svapnamivānanyamātmanaḥ kalpanābhidham // 
jāgratsuṣuptamevedaṃ śilājaṭharameva vā / ākāśameva vā śūnyaṃ jagattvena ca nojjhitam // 
svapna evātra dṛṣṭāntaḥ puramaṇḍalamaṇḍitaḥ / svapne jaganna kiṃcitsaditthamābhāti bhāsuram // 
trailokyamasadevedaṃ yathā svapne'vabhāsate / jāgratyasmiṃstathaivedaṃ manāgapyatra nānyathā // 
na jāgrati na ca svapne jagacchabdārthasaṃbhavaḥ / svaṃ vastutastu cidvyomno bhānaṃ buddhaṃ jagattayā // 
cidvyomnā svacamatkāro vyomanyaścādirūpabhṛt / jagadityeva buddho'ntarjāgratsvapne svayaṃbhuvā // 
jaganna kiṃcidevedaṃ cidrūpaṃ ca na kiṃcana / ete kiṃcidivābhāto nabhaścijjagatī mudhā // 
ābhātameva trailokyaṃ yathā svapne na kiṃcana / śūnyameva bhavedevamevaṃ jāgrati nirvapuḥ // 
svapne kila mahābuddhe nānānirmāṇaśālini / ārambhā eva nārambhā asatsadiva cātatam // 
avyomaivātivitataṃ vyomāntaparivarjitam / vyomaivācalasaṃghāto nānāpuragaṇotkaraḥ // 
apyabdābdhyadrinirghoṣo maunameva yathā tathā / na śrṛṇotyeva pārśvasthaḥ saṃprabudhyāpi kiṃcana // 
prajāyate vā'jāto'pi vandhyāyāstanayo yathā / jāto'pyajāta evāste yathātmamṛtivismṛtau // 
sadasadbhavati kṣipraṃ bhuvo'nanubhavo yathā / viparyasyati sarvaṃ ca rātrireva yathā dinam // 
asadyatsaṃbhavatyāśu dinameva yathā niśā / asaṃbhavaḥ saṃbhavati yathā svamṛtidarśanam // 
asaṃbhavaḥ saṃbhavati jagadbhānamivāmbare / tama eva mahāloko yaḥ sanidraḥ savāsaraḥ // 
āloka evaiti tamo yannidrā svapnavāsarā / vasudhaiva bhavedvyoma śvabhrādipatane yathā // 
asatyarūpameveti bhāti svapne jagadyathā / tathaiva jāgradābhāti manāgapyatra nānyatā // 
yathā dvau sadṛśau sūryau yathā dvau sadṛśau narau / jāgratsvapnau tathaivaitau manāgapyatra nānyatā // 
śrīrāma uvāca / naitadevamapi kṣiprātpratyayo yatra bādhakaḥ / svapne taddarśanenāntaḥ kathaṃ jāgransamaṃ bhavet // 
śrīvasiṣṭha uvāca / vihṛtya svapnajagati svapnabandhujanaiḥ samam / mṛtimāpnoti tatrāsau draṣṭā svapnasya rāghava // 
mṛtaḥ sansvapnajagati svapnajantuviyogavān / iha prabudhyate janturnidrāmuktaśca kathyate // 
sukhaduḥkhadaśāmohāndinarātriviparyayān / anubhūya bahūndraṣṭā mriyate svapnasaṃsṛtau // 
gatanidratayā paścānnidrānta iha jāyate / na satyametadityevaṃ tataḥ pratyayavānbhavet // 
svapnadraṣṭā yathā svapnasaṃsāre mṛtimāptavān / anyaṃ jāgranmayaṃ svapnaṃ draṣṭuṃ bhūyaḥ prajāyate // 
jāgraddraṣṭā tathā jāgratsaṃsāre mṛtimāptavān / anyaṃ jāgranmayaṃ svapnaṃ draṣṭuṃ bhūyaḥ sa jāyate // 
na svapnamasadityevaṃ pūrvasmiñjāgradātmani / punaḥ pratyayamādatte svapnātsvapnāntaraṃ gataḥ // 
sa jāgratpratyayaṃ tatra punargṛhṇāti mugdhadhīḥ / svapnasaṃdarśanaṃ tvanyattatrāpyanubhavatyatha // 
svapnaṃ jāgrattayā jāgratsvapnatvaṃ ceti nāmani / na jāyate na mriyate jāyate mriyate'pi ca // 
svapnadraṣṭā svapnamṛtaḥ prabuddha iha kathyate / iha jāgranmṛto jantuḥ prabuddho'nyatra kathyate // 
svapnātsvapnasthitau jāgrajjāgratsvapnapradarśanam / mṛtvānyatra prabuddhasya jāgratsvapno bhavatyalam // 
itihāsamayāveva jāgratsvapnāvubhāvapi / parasparaṃ gatāvetāvupamānopameyatām // 
svapno jāgradivābhāti jāgratsvapnamivoditam / vastutastu dvayamasaccitkhaṃ kacati kevalam // 
sthāvaraṃ jaṃgamaṃ caiva bhūtajātamaśeṣataḥ / cinmātravyatirekeṇa kimanyadupapadyate // 
mṛnmayaṃ tu yathā bhāṇḍaṃ mṛcchūnyaṃ nopalabhyate / ciccamatkāramātrātma tathā kāṣṭhopalādyapi // 
vastujātamidaṃ svapne jāgratyapi tathaiva naḥ / dṛṣṭo ya upalaḥ svapne ciccamatkaraṇādṛte // 
kimanyatsaṃvada prājña kilāvaśyaṃ cideva sā / nanu yādṛgvapuḥ svapne jāgrattādṛgakhaṇḍitam // 
jagajjātamataḥ sarvaṃ cinmātraṃ brahmakhaṇḍitam / jagajjātamataḥ sarvaṃ cinmātraṃ brahmakuṭṭimam // 
mṛnmayaṃ tu yathā bhāṇḍaṃ mṛcchūnyaṃ nopalabhyate / cinmayaṃ tu tathā cetyaṃ cicchūnyaṃ nopalabhyate // 
śailātmakaṃ yathā bhāṇḍaṃ śailaśūnyaṃ na labhyate / cinmayaṃ tu tathā cetyaṃ cicchūnyaṃ nopalabhyate // 
dravarūpaṃ yathā vāri dravariktaṃ na labhyate / cinmayaṃ tu tathā cetyaṃ cicchūnyaṃ nopalabhyate // 
ūṣmarūpo yathā vahnirnirūṣmā nopalabhyate / cinmayaṃ tu tathā cetyaṃ cicchūnyaṃ nopalabhyate // 
yathā spandamayo vāyuraspando nopalabhyate / cinmayaṃ tu tathā cetyaṃ cicchūnyaṃ nopalabhyate // 
yadyanmayaṃ tadvinā tu tatkathaṃ kila labhyate / kvāśūnyaṃ labhyate vyoma kvāghanā labhyate mahī // 
cidvyomamayamevedaṃ yathā ghaṭapaṭādikam / svapne tathedaṃ śailādi cidvyomābhāsamātrakam // 
svapne yathā gaganameva purācalādi saṃvinmayaṃ subhaga jāgrati tadvadeva / svapno'tha jāgraditi śāntamanantamekaṃ cinmātramatra nanu nāma vināstu vādaḥ // 
śrīrāma uvāca / kīdṛśaṃ syāccidākāśaṃ tadbrahmanbrahma yatparam / bhūyaḥ kathaya tṛptirhi śrṛṇvato nāsti me'mṛtam // 
śrīvasiṣṭha uvāca / samayoryamayorbhrātrorvyavahārāya nāmanī / yadvatkriyete dve tadvajjāgratsvapnaśilāmaye // 
vastutastvanayorbhedo na dvayoḥ payasoriva / dvayamapyekamevaitaccinmātraṃ vyoma nirmalam // 
deśāddeśāntaraṃ dūraṃ prāptāyāḥ saṃvido vapuḥ / nimiṣeṇaiva tanmadhye cidākāśaṃ taducyate // 
yādṛśastiṣṭhataḥ svacchaṃ rasamākarṣatastaroḥ / bhavedbhāvo nabhaḥsvacchastādṛśaṃ cinnabhaḥ smṛtam // 
vinivṛttākhilecchasya puṃsaḥ saṃśāntacetasaḥ / yādṛśaḥ syātsamo bhāvastādṛśaṃ cinnabhaḥ smṛtam // 
anāgatāyāṃ nidrāyāṃ manoviṣayasaṃkṣaye / puṃsaḥ svasthasya yo bhāvaḥ sa cidākāśa ucyate // 
tṛṇagulmalatādīnāṃ vṛddhimāgacchatāmṛtau / yaḥ syādunmamato bhāvaḥ sa cidākāśa ucyate // 
rūpālokamanaskāravimuktasyāmṛtasya yaḥ / bhāvaḥ puṃsaḥ śaradvadyomaviśadastaccidambaram // 
yadetadāsanaṃ sṛṣṭaṃ kāṣṭhapāṣāṇabhūbhṛtām / cetanānāṃ ca sattātma cidākāśaḥ sa ucyate // 
draṣṭṛdarśanadṛśyānāṃ trayāṇāmudayo yataḥ / yatra vāstamayaścitkhaṃ tadviddhi vigatāmayam // 
yata udyanti yasmiṃśca citrāḥ pariṇamantyalam / padārthānubhavāḥ sarve cidākāśaḥ sa ucyate // 
yasminsarvaṃ yataḥ sarvaṃ yaḥ sarvaṃ sarvataśca yaḥ / yaśca sarvamayo nityaṃ sa cidākāśa ucyate // 
divi bhūmau bahiścāntastathānyasya samābhidhaḥ / yo vibhātyavabhāsātmā cidākāśaḥ sa ucyate // 
yasminnitye tate tantau dṛḍhe sragiva tiṣṭhati / sadasadutthitaṃ viśvaṃ viśvāṅge taccidambaram // 
yasmātsarvāḥ prasūyante sargapralayavikriyāḥ / yasmiṃścaiva pralīyante yanmayāstaccidambaram // 
nidrāyāṃ vinivṛttāyāṃ yato viśvaṃ pravartate / nivartate ca yacchāntau taccidambaramucyate // 
yasyonmeṣanimeṣābhyāṃ jagatsattālayodayau / svānubhūtyātmakaṃ svāntaḥ sthitaṃ tadviddhicinnabhaḥ // 
nedaṃ nedaṃ tadityevaṃ sarvaṃ nirṇīya sarvathā / yanna kiṃcitsadā sarvaṃ taccidvyometi kathyate // 
deśāddeśāntaraprāptau yanmadhye saṃvido vapuḥ / dūrato'rdhanimeṣeṇa taccinmātravapuḥ smṛtam // 
viśvaṃ tanmayamevedaṃ yathā bhūtaṃ yathā sthitam / rūpālokamanaskārairyuktamapyevamīdṛśam // 
īṣadunmeṣaṇādetadanyatāmiva gacchati / ananyarūpamapi saccidvyoma vimalākṛti // 
paśyannevendriyairarthānnūnaṃ nirvāsanāśayaḥ / prabuddha evaikaghanaḥ suṣuptāvasthito bhava // 
nirvāsanaḥ śāntamanā vada vraja pibāhara / pāṣāṇa iva saṃjīvo nityaṃ sughanamaunavān // 
idaṃ na saṃbhavatyeva dṛśyaṃ paśyasi yatpuraḥ / mṛgatṛṣṇājalamiva dvaitamindāvivoditam // 
idamādāvanutpannaṃ kāraṇābhāvataḥ kila / kāraṇena vinā kāryaṃ na hi nāmopapadyate // 
yadvopapadyate kiṃcittadakāraṇakodbhavam / yathāsthitaṃ paraṃ rūpamudbhūtamiva lakṣyate // 
tadyathāsthitamevāṅga pūrvarūpamavasthitam / bhavatyadvayamevācchaṃ dvayenāpyupalakṣitam // 
tatredaṃpratyayaḥ prauḍho bhavatyanubhavo hi yaḥ / samāyātamidaṃ bhrāntaṃ tatsvapnastrīsamaṃ viduḥ // 
tasmāddṛśyaṃ na cotpannaṃ naivāsti na bhaviṣyati / na ca naśyati yannāsti tasya kiṃ nāma naśyati // 
tattadeva paraṃ śāntaṃ cidvyomaiva tathā sthitam / svarūpādacyutaṃ svasthaṃ saumyaṃ jagadivoditam // 
na hīdamagre yaddṛṣṭaṃ dṛśyaṃ tatsatkadācana / na cāpi draṣṭā dṛṣṭārthābhāve kva draṣṭṛtā kila // 
śrīrāma uvāca / evaṃ cettadvada brahmandraṣṭṛdṛśyāvabhāsanam / kimidaṃ kathamābhāti bhūyo'pi vadatāṃvara // 
śrīvasiṣṭha uvāca / asadrūpasya dṛśyasya kāraṇābhāvataḥ sadā / dṛśyatāsyetyapi prauḍhinirdeśasyātyasaṃbhavāt // 
yadidaṃ bhāsate kiṃciddraṣṭṛdṛśyabhramātmakam / jagadādi paraṃ rūpaṃ tadviddhi paramātmanaḥ // 
svapne cinmātra evāste yathā gaganakānanam / tathā jagattayā bhāti svayaṃ cinmātramātmani // 
ihādisargātprabhṛti nāstyupādānakāraṇam / kiṃcanāpi kvacidapi bhātītthaṃ brahma kevalam // 
yaccidākāśakacanaṃ svayamātmani jṛmbhate / tadidaṃ bhāti tasyaiva jagadityuditaṃ vapuḥ // 
yathā bhāvasya bhāvatvaṃ yathā śūnyasya śūnyatā / ākāriṇo yathākārastathā cinnabhaso jagat // 
idaṃ viddhi cidābhāsaṃ paramārthaghanaṃ ghanam / itthaṃ sthitaṃ svayaṃ bhātaṃ draṣṭṛdṛśyadṛgātmakam // 
vastutastu dvayābhāvānnābhāsi na ca bhāsanam / kimapīdamanirdeśyaṃ sadvā'sadveti vetti kaḥ // 
śrīrāma uvāca / evaṃ cettadvada brahmankāryakāraṇatādikaḥ / kathaṃ bhedaḥ kimāyātaḥ kathaṃ satyatvamāgataḥ // 
śrīvasiṣṭha uvāca / citprakāśo yathābhānaṃ yadā bhāvayati svayam / svātmā tathā tadevāśu paśyasītyasi dṛṣṭavān // 
cidvyomaivāyamākāraḥ sve vyomnyeva na muhyati / svayameva yathā svapne ko'sya paryanuyogakṛt // 
bhāvādbhāvāntaraprāptau madhye yatsaṃvido vapuḥ / taccidvyoma tadevedaṃ sarvaṃ ca sthiti netarat // 
kāryakāraṇabhāvādidṛśo'vidyāvijṛmbhikāḥ / jagadvatkalpayatyeṣa ko'sya paryanuyogakṛt // 
draṣṭā bhoktātha kartā vā kaścitsyāditaro yadi / tatkathaṃ kimidaṃ dṛśyamiti yujyeta nānyathā // 
yatra svapne nirābhāsaṃ cidvyomaiva virājate / śuddhamekamanekātma tatra kiṃ kva vikalpyate // 
āsvayaṃbhuva eveyaṃ cinmātre bhāti sargabhāḥ / parijñātā satī sā tu brahmaiva bhavati kṣaṇāt // 
eṣaiva tvaparijñātā bhrāntirmāyeti kathyate / jagadityucyate vidyā dṛśyamityupavarṇyate // 
cidākāśaprakāśena cittā dṛśyapiśācakaḥ / vetālo bālakeneva buddho'sanneva sanniva // 
jagattātmanyasatyāpi cidvyomnaivānubhūyate / satyeva sāṅgalekheva svapne'dripuratā yathā // 
ahamadrirahaṃ rudraḥ samudro'hamahaṃ virāṭ / cetyate khe citaiveti svapne'dripuratā yathā // 
ākāri kāraṇābhāvājjātaṃ kāryaṃ na kiṃcana / mahāpralayacidvyomni citsthitetthamidantayā // 
akāraṇakamevedaṃ vyoma vyomnānubhūyate / jagadityeva śūnyāṅgaṃ cinmātrātma cidātmani // 
sarva eva jaḍā jīrṇā darpaṇā iva jantavaḥ / samīpagata evāntaḥ kurvatastu vicāraṇam // 
tattatsvarūpamutsṛjya buddhvā cinmātrakhaṃ jagat / aśmanā cetanenaiva stheyaṃ nāsthetarottamā // 
yathāste calayaddehaṃ vāryāvartajagaddravaḥ / cetatīti tathā cittvaṃ sthitā cittajjagaddṛśā // 
yathā kalpadrumo'bhīṣṭaṃ kuryāccintāmaṇiryathā / tathā yadbhāvitaṃ svāntastatpūrayati citkṣaṇāt // 
citiścintāmaṇiriva kalpadruma ivepsitam / āśu saṃpādayatyantarātmanātmani khātmikā // 
deśāddeśāntaraprāptau madhyadeśe citervapuḥ / yattanmayamidaṃ dṛśyaṃ kuto dvaitaikyavibhramaḥ // 
cicchāyaivaṃ kacatyacchamanantā bhāsvarodarā / aṅgariktāpi dṛśyāntaḥśūnyatā nīlateva khe // 
visadṛśakāryānubhavo na bhavati sahakārikāraṇābhāvāt / sargādāvata ādyā cideva dṛśyaṃ yathā svapne // 
śrīvasiṣṭha uvāca / acetyacinmayaṃ viśvaṃ viṣvagābhāti cinnabhaḥ / atra ciccetanaṃ cedaṃ cetyamapyevamātmakam // 
ato jīvannapi mṛta iva sarvo'vatiṣṭhate / asāvahaṃ ca tvaṃ ceti jīvanto'pi mṛtā iva // 
kāṣṭhamaunamṛtā eva vyavahāragatā api / khagamā eva vā sarve bhāvāḥ sthāvarajaṅgamāḥ // 
ākāśakācakacyātma yadidaṃ kiṃcidātatam / na kiṃcideva tadviddhi kiṃcidvyomni kuto bhavet // 
keśoṇḍrakanadīvāhadhūmālīmauktikādivat / yatnaṃ kacati tatrāsti nānubhūte'pi vastutā // 
tathaivāsmiñjagannāmni cidvyomni kacane cite / anubhūte'pi niḥśūnye kāsthāsthābhāvakaśca kaḥ // 
cidvālakalpanājāle śūnyātmani nirarthake / avastubhūte pṛthvyādau bhrāntimātrāmbarodaye // 
kimāsthā bālakā brūta mamedamahamityalam / ā jñātaṃ ramate bālasaṃkalpe bāla eva ca // 
pṛthvyādyasadvicārairvā vyarthaṃ yāsyati jīvitam / kiṃcicca na jñāsyati bhorākāśakṣālanodyataḥ // 
sahakāryādipūrvāṇāṃ kāraṇānāmabhāvataḥ / yadādāveva notpannaṃ tannāmādya bhavetkutaḥ // 
ajātenāsatārthena khena vyavaharanti ye / mūḍhā mṛtamajātaṃ vā tanayaṃ pālayanti te // 
kutaḥ pṛthvyādayaḥ kena ke nāma kathamutthitāḥ / cidvyometthamidaṃ śāntaṃ prakacatyātmanātmani // 
kāryakāraṇakālādikalpanākulacetasām / evaṃ pṛthvyādayaḥ santi tairbālairalamastu naḥ // 
apṛthvyādi jagannāma sapṛthvyādi ca khātmakam / kacatītthaṃ nabhorūpaṃ svapnādiṣviva cinmaṇiḥ // 
aṅgaṃ yadetasya cidambarasya nirākṛti svānubhavānumānam / tadetadābhāti mahītalādirūpeṇa vedyetikṛtābhidhānam // 
śrīrāma uvāca / avidyā dṛśyarūpeyaṃ kacantī yasya vidyate / cinnabhaḥsvapnanagarī dṛśyamānāpi śūnyakam // 
tasyājñasya kiyatkālaṃ kiṃrūpā syātkimātmikā / kiyatī sā ca vetyevaṃ mune me kathyatāṃ punaḥ // 
śrīvasiṣṭha uvāca / avidyā vidyate yeṣāmajñānāṃ bhūtalādikā / teṣāmasyāṃ brahmaṇīva nāstyanto'tra kathāṃ śrṛṇu // 
sadṛśaṃ jagato'syāsti kvacidambarakoṇake / kasmiṃścidtrijagatkiṃcidanayaiva vyavasthayā // 
asti kaścidbhuvo bhāgo bhūṣaṇaṃ tatra bhūsthiteḥ / purī tatamitirnāmnā suvyaktakalanā'vanau // 
tatrāsītpārthivaḥ kaścidvipaściditi viśrutaḥ / yaḥ sabhāyāṃ susabhyāyāṃ vipaścittvādvirājate // 
rājahaṃsa ivābjinyāmṛkṣacakra ivoḍurāṭ / sumeruriva śailaughe yaḥ sabhāyāmarājata // 
nivartate yato'śaktyā vacanaṃ guṇavarṇanāt / kavīnāmacalākārā bhavedbhā bhūdharo yathā // 
prātaḥprātarvikasitātsarvāśābhāsanodyatāt / yataḥ pratāpajanitaśrīrudetyambujādiva // 
sa brahmaṇyamatirmānī vahnimevādhidaivatam / apūjayatsamaṃ bhaktyā deva vetti sma netaram // 
samatsyamakaravyūhā gajavājigaṇānvitāḥ / āvartacakravyūhāḍhyāḥ kallolabalamālitāḥ // 
maryādāpālane yuktā akampanabalādhikāḥ / mantriṣvapyasya catvāro dikṣu satsāgarā iva // 
tairaśeṣakakupcakranābhirābhāsitāvaniḥ / āsītsudurjayo jetā sa sudarśanacakravat // 
tamekadā yayau pūrvadiṅmukhāccaturaścaraḥ / sa uvāca raho raṃhogatighorākṣaraṃ vacaḥ // 
deva dordrumaviśrāntadharāgobandhanācyuta / śrūyatāṃ manmukhātpaścādyathāprāptaṃ vidhīyatām // 
pūrvadiṅmukhasāmanto jvareṇāstamupāgataḥ / manye jetuṃ yamaṃ yātastvayārabdho jitāriṇā // 
tasminsamantato jetuṃ dakṣiṇāpathanāyakaḥ / pūrvāparābhyāmākramya balābhyāmariṇā''hataḥ // 
tasminmṛte samāgamya yāvadvāruṇadikpatiḥ / balenāyāti kakubhau te samādātumādṛtaḥ // 
pūrvadeśanṛpaiḥ sārdhaṃ dakṣiṇāpathapārthivaiḥ / tāvadevāribhirasāvardhamārge raṇe hataḥ // 
śrīvasiṣṭha uvāca / athāsminkathayatyevaṃ tvarārtamaparaścaraḥ / upaplavajaḍotpīḍa iva harmyaṃ viveśa ha // 
cara uvāca / uttarāśābalādhyakṣo devāribhirupadrutaḥ / ita āyāti sabalo bhagnasetvambupūravat // 
śrīvasiṣṭha uvāca / iti śrutvā mahīpālaḥ kālakṣepamavāstavam / manyamāna uvācedaṃ nirgacchanvaramandirāt // 
rājñaḥ sannahya sāmantānānīyantāṃ ca mantriṇaḥ / uddhāṭyantāṃ hetiśālā dīyantāṃ ghorahetayaḥ // 
śleṣyantāṃ kaṃkaṭā deheṣvāgacchantu padātayaḥ / gaṇyantāmāśu sainyāni kriyantāṃ varakalpanāḥ // 
kalpyantāṃ ca balādhyakṣāḥ preṣyantāmabhitaścarāḥ / śrīvasiṣṭha uvāca / vadatyevaṃ tvarāyuktaṃ saṃrambhavati rājani // 
pratīhāra uvācedaṃ praviśyākulamānataḥ / pratīhāra uvāca / uttarāśābalādhyakṣo deva dvāryavatiṣṭhati / kāṅkṣatyabjamivārkasya devadevasya darśanam // 
rājovāca / gacchāvilambitaṃ tāvadenameva praveśaya / jānīmaḥ kiṃ diganteṣu vṛttaṃ vṛttāntasaṃśravāt // 
śrīvasiṣṭha uvāca / ityukta uttarāśeśaṃ pratihārapraveśitam / praṇāmaparamagre'sau rājā'paśyadvalādhipam // 
kṣatavikṣatasarvāṅgamaṅgamaṅgeṣusaṃtatam / śvāsākulaṃ vamadraktaṃ dhairyeṇābalanirjitam // 
sa praṇamya tvarāyuktamuvācedamupakramam / saṃstabhyāṅgavyathāmāśu saṃtatocchvāsamucchvasan // 
balādhyakṣa uvāca / deva trayo'pi dikpālā balena bahunā saha / tvadājñayeva nirjetuṃ yamaṃ yamapuraṃ gatāḥ // 
taddeśapālanādyarthamaśaktaṃ māmimaṃ tataḥ / anudravanto bahavo bhūpāḥ prāptā balādiha // 
mahatparabalaṃ prāptamidaṃ devasya maṇḍalam / vidhīyatāṃ tathāprāptaṃ na devasyāsti durjayam // 
śrīvasiṣṭha uvāca / atha tasminvadatyevamārtimatyājivikṣate / sahasaivābhyuvācedaṃ praviśya puruṣo'paraḥ // 
puruṣā maṇḍalasyāsya vipulā dalalīlayā / sthitānyaribalānyuccaiścaturdikkaṃ nareśvara // 
kacaccakragadāprāsakuntakānanakāntibhiḥ / valitā no'ribhirbhūmirlokālokataṭairiva // 
patākāyudhayodhraṅgāścalatparikarākulāḥ / visaranti rathāstatra proḍḍīnatripuraughavat // 
karānunnāmayantaḥ khe māṃsavṛkṣavanopamāḥ / bṛṃhanti vāraṇavyūhā varṣāvāridavṛndavat // 
natonnatāni kurvantaḥ spandenorvīnatonnataiḥ / heṣante hayasaṃghātā vātaspandamahābdhivat // 
rasanti turagāpurāḥ phenilāvartapātinaḥ / sarvato valayākārā lavaṇārṇavavārivat // 
ākāśakāntisannāhairdiśaṃ prati balaṃ balam / udetyalaghukallolaiḥ pralayārṇavapūravat // 
śarāstraśastrasannāhamukuṭābharaṇatviṣaḥ / kacanti tvatpratāpāgnerjvālā iva tadaṅgagāḥ // 
samatsyamakaravyūhāḥ sacakrāvartavṛttayaḥ / udyanti sainyasaṃghaṭṭaiḥ kallolā jaladheriva // 
parasparaparāmarśātkuntādyāyudhapaṅktayaḥ / kopādivograhuṃkārairjvalanti viraṭanti ca // 
iti kartumahaṃ deva vijñaptiṃ svāmineritaḥ / tasmānmaṇḍalasīmāntagulmādyuddhāya gacchatā // 
tamahaṃ deva gacchāmi śaktyṛṣṭiśarasaṃgataḥ / mayehāveditaṃ sarvaṃ devo jānātyataḥ param // 
śrīvasiṣṭha uvāca / ityuktvātha praṇāmaṃ ca sa kṛtvā tvarayā yayau / kṛtvā gulugulārāvaṃ śānto vīcirivāmbudheḥ // 
saṃbhrāntamantrinṛpayodhaniyogināganārīrathāśvaparicārakanāgaraugham / rājño gṛhaṃ svabhayatolitahetisārthaṃ caṇḍānilākulamahāvanatulyamāsīt // 
śrīvasiṣṭha uvāca / etasminnantare sarve mantriṇo nṛpamāyayuḥ / munayo vāsavamiva daityākrāntanabhobhuvam // 
mantriṇa ūcuḥ / deva nirṇītamasmābhiryāvanna viṣayo'rayaḥ / trayāṇāmapyupāyānāṃ daṇḍasteṣu vidhīyatām // 
praṇayo'nupraveśo vā na kadācana yaḥ kṛtaḥ / adhunā teṣu taṃ deva kuryātteṣu kathaiva kā // 
pāpā mlecchā dhanāḍhyāśca nānādeśyāḥ susaṃhatāḥ / bahavo labdharandhrāśca sāmādernāspadaṃ dviṣaḥ // 
tatsusāhasamevedaṃ varjayitvā pratikriyā / nānyāsti śīghramevāto raṇodyogo vidhīyatām // 
vīrāṇāṃ dīyatāmājñā pūjyantāmiṣṭadevatāḥ / āhūyantāṃ ca sāmantā hanyatāṃ raṇaduṇdubhiḥ // 
sannahyantāmaśeṣeṇa nirgacchantu raṇe bhaṭāḥ / kriyantāṃ kālakampābhramedurā rājitā diśaḥ // 
āsphālyantāṃ dhanūṃṣyuccaiḥ kvaṇantu guṇapaṅktayaḥ / bhavantu jaladaśyāmāḥ kakubhaḥ khaṇḍamaṇḍalaiḥ // 
sphurajjyāvidyutaḥ śūravāridā ghanagarjitāḥ / nārācadhārā muñcantu kacatkodaṇḍakuṇḍalāḥ // 
rājovāca / gamyatāṃ saṅgarāyāśu saṃvidhānaṃ vidhīyatām / snātvāhaṃ pūjayitvāgniṃ nirgacchāmi raṇājiram // 
ityuktvā nṛpatiḥ snāto mahārambho'pi sa kṣaṇāt / prāvṛṣīva navodyānaṃ gaṅgājaladharairghaṭaiḥ // 
atha praviṣṭo'gnigṛhaṃ pūjayitvā hutāśanam / ādareṇa yathāśāstraṃ cintayāmāsa bhūmipaḥ // 
nītamāyuranāyāsavilāsavibhavaśriyā / prajābhyo dattamabhayamāsamudrasamudritam // 
ākrāntavasudhāpīṭhāḥ pādapīṭhe kṛtā dviṣaḥ / latāḥ phalabhareṇeva namitāḥ kakubho daśa // 
prajācittendubimbeṣu likhitaṃ dhavalaṃ yaśaḥ / bhūmāvāropitā kīrtilatā tripathagāminī // 
kośavadbharitā ratnaiḥ suhṛnmitrāryabandhavaḥ / nipīto'rṇavatīreṣu nālikerarasāsavaḥ // 
dviṣāmākampitā bhekagalāṅgatvagivāsavaḥ / macchāsanāṅkitā jātā dvīpāntarakulācalāḥ // 
vihṛtaṃ siddhasenāsu digantanavabhūmiṣu / bhūmyantabhūbhṛtāṃ mūrdhni viśrāntaṃ meghalīlayā // 
dhiyevoccaiḥpade jñānapūrṇayaikāntaśīlayā / vilabdhānyavinaṣṭāni rāṣṭrānīṣṭārthakāriṇā // 
rakṣāṃsyapyavinītāni baddhāni nigaḍairghanaiḥ / dharmārthakāmairanyonyaṃ cayāpacayavarjitaiḥ // 
akhaṇḍitairmayā nītaṃ pītātiyaśasā vayaḥ / idānīṃ śaṣpaviśrāntaprāleyabharabhāsuram // 
āgataṃ vārdhakaṃ sarvabhogasaṃrambhamārjanam / tasyoparyarayo raudrā balavanto raṇaiṣiṇaḥ // 
saṃbhūya sarvataḥ prāptāḥ saṃdigdho vartate jayaḥ / tadihaivānalāyāsmai devāya jayadāyine // 
mastakāhutimevemāṃ samudyamya dadāmi vai / rājovāca / kṛśāno deva mūrdhā'yaṃ tubhyamāhutitāṃ gataḥ // 
mayā pūrvaṃ puroḍāśa iva deveśa dīyate / yadi tuṣṭo'si bhagavaṃstadanena kṛtena me // 
catvāro bhavataḥ kuṇḍātsvadehāḥ prodbhavantu me / balavantaḥ śriyā dīptā nārāyaṇabhujā iva // 
taiścaturdikkamevārīnvadhyāmahamavighnataḥ / tvayā ca darśanaṃ deyaṃ mahyaṃ matimate vibho // 
śrīvasiṣṭha uvāca / ityuktvā sa mahīpālaḥ khaṅgamādāya cicchide / śiraḥ kamalamālolaṃ līlayevāśu bālakaḥ // 
chinnameṣa śiro yāvajjuhotyasitavartmane / tāvaccharīreṇa saha papātāgnau sa pārthivaḥ // 
bhuktvātha vahnistaṃ dehaṃ dadāvasmai caturguṇam / mahatāmupayuktaṃ hi sadya evābhivardhate // 
caturmūrtirathottasthau pāvakādbasudhādhipaḥ / prajvalaṃstejasāṃ puñjairnārāyaṇa ivārṇavāt // 
te dehāstasya catvāro virejurbhāsvaratviṣaḥ / sahajātottamottaṃsabhūṣaṇāyudhavāsasaḥ // 
sakaṃkaṭaśirastrāṇāḥ samaulikaṭakāṅgadāḥ / sahārakuṇḍalābhogāḥ sarvāḥ sarve mahāśayāḥ // 
sarva eva samākārāḥ sadṛśāvayavānvitāḥ / cañcaloccaiḥśravaḥprakhyaṃ hayaratnamavasthitāḥ // 
sasuvarṇaśarāpūrṇatūṇīrāḥ sumahāśayāḥ / samānaguṇakodaṇḍāḥ samānavapuṣaḥ śubhāḥ // 
samārohanti te yasminpuṃsi nāge rathe haye / sarveṣāmaridoṣāṇāṃ naiva gamyo bhavatyasau // 
pītvā dhṛtvā ciraṃ kālaṃ garbhe puruṣatāpitāḥ / vedyāmiva hitāstatra sāgarā vaḍavārciṣā // 
ratnāśvadehakusumotkarapūrṇadehāścatvāra induhasitairavabhāsayantaḥ / sanmūrtayo haraya eva yathābdhayo vā vedā ivāhutihutādanalātprasasruḥ // 
śrīvasiṣṭha uvāca / puropakaṇṭhasaṃprāptaiścaturdikkaṃ sahāribhiḥ / etasminnantare tatra pravṛttaṃ dāruṇaṃ raṇam // 
luṇṭhitagrāmanagaraṃ prajākulamahākulam / agnidāhajvaladdehaṃ dhūmābhrapaṭalāvṛtam // 
śarajālamahādhūmacchannārkavilasattamaḥ / kṣipradṛṣṭaravi kṣipramadṛṣṭaravimaṇḍalam // 
agnidāhamahātāpapratapatparṇakānanam / lolālātalatāśalamusalopalapūrṇakham // 
analapratibimbaughairdviguṇajvalanāyudham / raṇabhagnamahāśūraprāptendravanitāsudham // 
uddāmavāraṇārāvai raṇalampaṭaharṣadam / bhuśuṇḍīmaṇḍalaprāsaśūlatomaravarṣadam // 
bhaṭakolāhalollāsahṛdbhaṅgamṛtapāmaram / rajaḥpaṭalaśubhrābhrakṛtadyupathavāraṇam // 
maraṇavyagrasāmantamuktanādavrajadrajam / itaścetaśca nipatadvaidyutopahataprajam // 
agnidagdhapatadgehaprojjhitāgnimayāmbudam / maraṇāhlādadāsaṃkhyaśaradhārāmayāmbudam // 
jitasāgarakallolaṃ turaṅgamataraṅgakaiḥ / dantidantaviniṣpeṣatārakreṃkārakarkaśam // 
koṭakoṭikuṭīkuḍyakaṇṭakodbhaṭasadbhaṭam / caṭhatkuṇṭhitakoṭāṭṭakṛṭāṭananaṭacchaṭam // 
luṭhatpaṭanakuṭṭākasāṭopasphuṭapaṭṭiśam / khe vaṭatketupaṭṭāṭṭapaṭatpaṭapaṭāravam // 
dantidantaguṇodgīrṇairhetipāṣāṇagharṣaṇaiḥ / tārakreṃkārahuṃkārairāhūtasuravāraṇam // 
vahaccharanadīpūrapūrṇāmbaramahārṇavam / vicalaccakrakuntāsidhārāmakarakarkaśam // 
unnādayodhasaṃghaṭṭakaṃkaṭotkaṭaṭāṃkṛtaiḥ / lasajjhaṇajhaṇārāvairghaṭitadvīpamaṇḍalam // 
pādapātaparāpiṣṭaśarasaṃjātakardamam / vahadraktanadīraṃhaḥprohyamāṇarathadvipam // 
suparṇahelānipatatprotpatatpaṭṭapaṭṭiśam / śaravāritaraṅgārtabhagnāyudhajalecaram // 
hetisaṃghaṭṭaniṣkrāntajvālāprajvalitāmbaram / valīpalitanirmuktaśūrākrāntatriviṣṭapam // 
pāṇḍupāṃsupayovāhakacaccakrāciradyuti / hetinirvivarākāśayudhānādhārabhūtalam // 
kaṭadbhaṭabhaṭāṭoparaṭatpratibhaṭotkaṭam / caṭacchakaṭasaṃghaṭṭapiṣṭakāṣṭhaluṭhadratham // 
kabandhabhaṭavetālamiśrakaṇṭakasaṃkaṭam / vetālabhujyamānāgryaśavamāṃsahṛdambujam // 
śūraśātitaśīrārdhaśiraḥkarakhurorukam / kabandhadordrumaspandavanīkṛtanabhastalam // 
tarallolāsyavetālahāsaghaṭṭitapeṭakam / kaṃkaṭotkaṭasāṭopabhaṭabhrukuṭibhīṣaṇam // 
ekāntamāraṇaikāntamaraṇaikāntabhūṣaṇam / prahāradānagrahaṇakārpaṇyāpāradūṣaṇam // 
śūravāraṇasāmantamadavāriviśoṣaṇam / māraṇaikāntarasikakṛtāntānandapoṣaṇam // 
avikatthanaguptānāṃ śūrāṇāṃ jayaghoṣaṇam / aśūrāṇāṃ ca guptānāṃ prabhāvuddhoṣaṇaṃ param // 
śauryādīnāṃ prasuptānāṃ svaguṇānāṃ prabodhanam / dhanamādhārabhūtānāṃ rāṣṭreṣu bhujaśālinām // 
dantyārūḍharathāsphoṭaprabhagnakaṭavāraṇam / samastamattagandhebhadānavārinivāraṇam // 
sārasāravasāmantamuktamattamataṅgajam / jarajjitakarānīkakalpitāsīkavedanam // 
dinaṃ dinakarasyeva nṛpasya śaraṇaṃ gatam / anāgatabhaṭavrātapiṣṭārdhamṛtamānavam // 
mānavāyubalonmattanataprārabdhakuṭṭanam / dhanānāṃ prāṇapaṇyānāṃ navamāpaṇapattanam // 
paṭanaddhapatākaughajātasaṃcāridordrumam / raktojjvalatvāttrailokyalakṣmyā bhūṣaṇavidrumam // 
mandarāhananodbhūtakṣīrodajalasundaraiḥ / chatraiśchāditahetyoghapuṣpāḍhyagaganāṅganam // 
gaṇagīrvāṇagandharvagītaśūrāśayaṃ kṛtam / tadbhātaralatālāgrahetihālāhalāyudham // 
saṃghapraharaṇāsaṃkhyayātudhānājhaṇajjhaṇam / bhuktvā cādriguhāgehapūritāpūrvadurdrumam // 
kacatkuntavanavyastaśiraḥkaravṛtāmbaram / kṣepaṇonmuktapāṣāṇapūraplutakakublatam // 
mahācaṭacaṭāśabdasphuṭadravavṛhaddrumam / nārīhalahalārāvaraṇannagaramandiram // 
mandarāvānalākāranabhobhātāyudhavrajam / parityajya dhanaṃ gehaṃ dūrorvīvidrutaprajam // 
sarvatohetivahanātsamakṣaprekṣakojjhitam / varjitaṃ bhīrubhiḥ pakṣirājavṛndamivāhibhiḥ // 
dantidantaviniṣpiṣṭaśiṣṭasadbhaṭasaṃkaṭam / kaṭe mṛtyoriva naradrākṣāpīḍanayantrake // 
yantrapāṣāṇasaṃghaṭṭapiṣṭāmbaragatāyudham / yodhanādanadaddantivṛndabandhurakandaram // 
dharādharadarīrantaḥpratiśrutprotagarjitam / arjitaṃ prāṇasarvasvamarjayadbhirupārjitam // 
bharjitaṃ hetidahanairagnidāhaiśca saṃtataiḥ / tairevānyairathānyaiśca dvandvayuddhairaniṣṭhitam // 
veṣṭitaṃ mṛtaśiṣṭaiśca sāraiḥ subhaṭapeṭakaiḥ / kailāsairiva saṃśuddhairīśvarādhāratāṃ gataiḥ // 
tairudāraiḥ samākrāntaṃ ye mṛtyorapi mṛtyavaḥ / maraṇaṃ jīvitaṃ yeṣāṃ jīvitaṃ maraṇaṃ raṇe // 
raṇe nabhasi nirlūnavaravāraṇavārije / sārasāḥ sarasīvātra rejuratyudbhaṭā bhaṭāḥ // 
yantrāśmakṣepaṇānāṃ prasaraṇasaritāṃ ghūkṛtaiḥ phūtkṛtairdrāk krāntānāṃ vyomni mūrdhnāṃ śarasalilamucāṃ sainikānāṃ ca nādaiḥ / ṭāṃkārairāyudhānāṃ nabhasi visaratāmaśvacakrebhaśabdairāsīnniḥsaṃdhibandhopalajaṭharajaḍaṃ jīrṇakarṇaṃ gataṃ tat // 
śrīvasiṣṭha uvāca / iti kalpāntasadṛśe yatte samarasaṃbhrame / patantīṣūtpatantīṣu senāsu samarejire // 
tūryabherīmahāśaṅkhakhaṅgeṣu khe nadatsu ca / dhanurdhvaniṣu vīrāṇāṃ tārakreṃkārakāriṣu // 
anyonyakaṭhināsphoṭavikaṭe bhaṭapeṭake / kavatkaṭakaṭāṭope kaṭukuṭṭitakaṅkaṭe // 
kiṃcitprabhajyamānāsu viśatkaśmāsu saṃgare / vipaścitpakṣasenāsu lūyamānalatāsviva // 
udabhūtpūrayannāśā nṛpaniryāṇadundubhiḥ / caturdhāśanisaṃpūrṇakalpābhraravamāṃsalaḥ // 
sphuṭatāṃ kulaśailānāṃ tulyakālamivotkaṭaḥ / sphuṭaccaṭacaṭāsphoṭairjaḍitākhiladiktaṭaḥ // 
lokapālairivākārairnārāyaṇabhujairiva / sa caturbhiścaturdikkaṃ nirjagāma mahīpatiḥ // 
caturaṅgeṇa mahatā sainyena parivāritaḥ / aṭṭālavalayātkṛcchrānnirgatya nagarādbahiḥ // 
dadarśātmabalaṃ riktaṃ balavadripumaṇḍalam / garjantaṃ ca layākṛtyā bhīmaṃ yuddhoddhatārṇavam // 
śarasīkaranīrandhraṃ makaravyūhasaṃkulam / vāraṇavyūhavalitaṃ taraṅgavyūhavistṛtam // 
cakrāvartavahadvyūhakallolakalitāntaram / caladrathaśatāvartaṃ patākālaharīgaṇam // 
prasphuracchatraphenāḍhyaṃ hayaheṣitaphītkṛtam / samullasaddhetijalaṃ kacaddhārākaraṃ param // 
tarattaralamātaṅgaturaṅgaughataraṅgakam / hetyambhasi kacatpāpamudyadgulugulodaram // 
darīdalanasaṃkṣubdhamarujjanitaghuṃghumam / natonnatakṛtādrīndramahāspandaśarīrakam // 
majjanmātaṅgaturagahelāhatamahīdharam / apāravicaratpūrakallolālamahājalam // 
akālakalpāntadaśāsamutthānaghanākṛtim / ākrāntarodasīrandhrarudhiraikamahārṇavam // 
kacadāyudhakhaṇḍaughaḍīnaratnāvṛtodaram / caladvyūhacalaṭyastayantrāśmakṣepaṇāśmakam // 
ratnasīkaranīhārasaṃdhyābhrapaṭalānatam / kvacitpāṃsupayovāhapītahetipayodharam // 
tamālokya raṇāmbhodhimagastyo'sya bhavāmyaham / iti saṃcintya manasā sa pātuṃ taṃ raṇārṇavam // 
astraṃ sasmāra vāyavyaṃ caturdikkaṃ ca saṃdadhe / dhanuṣi śikharādhāre tripurānta ivodyataḥ // 
ātmīyadeśasainyānāṃ śreyorthaṃ śāntaye'nalam / namaskṛtyātha japtvāśu sa tattatyāja dāruṇam // 
yathā tathaiva tatyāja tasya sāhāyakāya saḥ / parjanyāstraṃ mahāstraiśaṃ dviṣadātapaśāntaye // 
tasmādastrajuṣo ghorāddhanuṣaḥ parinirgatāḥ / aṣṭamūrteścaturdikkamāśākuharapūrakāḥ // 
niryayurbāṇasaritastriśūlasaritastathā / śaktīnāmugrasarito bhuśuṇḍīsaritastathā // 
mudgarāṇāṃ ca saritaḥ prāsānāṃ sarito rayāt / cakrāṇāṃ caiva saritaḥ paraśvadhanadīrayāḥ // 
tomarāṇāṃ ca sarito bhindipālamahāpagāḥ / pāṣāṇānāṃ ca sarito vātāḥ kalpāntaśaṃsinaḥ // 
aśanīnāṃ ca sarito vidyutāṃ saritastathā / jaladhārāsaritpūrāḥ khaṅgavarṣasamanvitāḥ // 
sanārācā mahāvarṣaharṣalotpātapīvarāḥ / nāgāśca yugaparyantasphuṭitādrīndrajā iva // 
tenāstravarṣavegena dhutaḥ so'ribalārṇavaḥ / jhaṭityeva na kālena pāṃsurāśirivābhitaḥ // 
salilāśaniśastrāṇāmāsāraiścaṇḍamārutaiḥ / sarāṃsīva visetūni sainyāni paridudruvuḥ // 
caturaṅgaścaturdikkaṃ balaughaḥ sa parāṅmukhaḥ / yayau prāvṛṅgiriṇadīmahāvāha iva drutaḥ // 
vahatsvinnabṛhacchinnapatākāketupādapaḥ / marīcipuṣpaśabalavilolāsilatāvanaḥ // 
viluṭhatpuṣṭapāṣāṇapṛṣadraktadravāvacaḥ / ghorairghuraghurārāvairalaṃ hṛdayabhaṅgadaḥ // 
uhyamānavṛhaddantidantadrumavighaṭṭanaiḥ / sphūrjaccaṭacaṭārāvatarjitodgarjitāmbudaḥ // 
hetivṛttograsaṃghaṭṭapuṣpajātajhaṇajjhaṇaḥ / tarattaralasārāvaturaṅgamataraṅgakaḥ // 
rathādibhaṭacakraughaśilākreṃkārapīvaraḥ / padātirathahastyaśvaśilāsaṃghaṭṭasaṃkaṭaḥ // 
kaṭucaṃkāracītkārakreṃkāraparipīvaraḥ / mṛtā mṛtā vayamiti ghanakolāhalākulaḥ // 
senāvārimahāvartacaladgulugulāravaḥ / raktasīkaranīhārasaṃdhyāmbudavitānakaḥ // 
hetivīcivaṭācchinnavārivāmanavāridaḥ / varṣapaṅkilabhūpīṭhataṭakhaṇḍanamaṇḍitaḥ // 
kuntaśūlagadāprāsavahattālatalādbhutaḥ / sākrandabhīrujanatāpratapanmṛgapotakaḥ // 
mṛtahastyaśvayodhaughajīrṇaparṇanirantaraḥ / piṣṭadehavasāmāṃsapaṅkasaṃjātakardamaḥ // 
cūrṇīkṛtakhurāpiṣṭamahāsthighanasaikataḥ / uhyamānaśilāpūrakāṣṭhakoṭikaṭaṅkaṭaḥ // 
udgarjatpralayāmbhodairvahatpralayavāyubhiḥ / prapatatpralayāsāraiḥ pralayāśanisaṃkaṭaiḥ // 
paṅkilākhilabhūpīṭhaiḥ salilopaplutasthalaiḥ / sitaśaityavaśāśyānadhārākṛtakhapañjaraiḥ // 
samagranagaragrāmagṛhajvalitavahnibhiḥ / prajāśvebhapadātīnāmākrandenāpi ghargharaiḥ // 
rathāmbhodharanirhrādairdivi bhūmau ghanāravaiḥ / caturdikkaṃ ghanaṃ tārakreṃkārasya catuṣṭayaiḥ // 
vidyudvalayavistārakārisaṃghaṭṭagharṣaṇaiḥ / śaraśaktigadāprāsabhindipālādivarṣaṇaiḥ // 
sarvadikkamasaṃkhyāni balāni balaśālinām / bhūbhṛtāṃ vidravantyāśu vineśurmaśakaughavat // 
uddāmapāvakavanopamahetisārthameghānalākulajanāśanivarṣapātaiḥ / āsanbalāni capalābdhijalābalāni paryākulāni vaḍavāgnimivāviśanti // 
śrīvasiṣṭha uvāca / lokahārāmbaravyālaṃ cedicandanakānanam / chinnaṃ paraśudhārābhiḥ patitaṃ dakṣiṇārṇave // 
parṇavatprohya pūreṇa pārasīkāḥ parasparam / praharanto vimohena vinaṣṭā vaṃjulāvane // 
dardurādrau duranteṣu daradīrṇahṛdantarāḥ / darīrandhreṣu saṃlīnā daradā dānavā iva // 
caturāyudhadhārāgracūrṇanīhāradhāriṇaḥ / vidyudvalayino vātā vellitāyudhavāridāḥ // 
dantino'nyonyamābhagnadantadehaughapīḍitāḥ / mṛtyūdarombhakagrāsapiṇḍapiṇḍā ivābhavan // 
tajjā raivatikā rātrau raudratomaratāḍitāḥ / rūpikābhiḥ piśācībhirbhuktā bhāgīkṛtāṅgakāḥ // 
tālītamālagahane daśārṇā jīrṇajaṅgale / gale pādaṃ nidhāyāntaḥ kṛttāḥ siṃhairgatāsavaḥ // 
paścimārṇavatīrasthā nālikeradharāvanau / yavanā vigataprāṇā nigīrṇā makarotkaraiḥ // 
nārācanikaraṃ nīlaṃ nimeṣaṃ nāsahañchakāḥ / ramaṭhā nalinīṣaṇḍā iva tāṇḍavitāsavaḥ // 
śravaṇābhogaśṛṅgāgro mahendro'drirdivi vrajaiḥ / vidrutairvalito nīlairjālairjalamucāmiva // 
cāmīkaravarākārā bhagnā taṅgaṇavāhinī / mṛtā hṛtāmbarā corairbhuktaikānte niśācaraiḥ // 
dyaurivarkṣabharairāsīttadāsāraṃ bhuvastalam / vivartamānairabhitaḥ kacadbhirjvalanāyudhaiḥ // 
dhārādharadharārandhrapratiśruddhanaghuṃghumā / jagadgehaguhāsīddyaurghanaṃ gātumivodyatā // 
dvipāntarajanāścakrairjarjarā jīvitaṃ jahuḥ / mīnajaṅgalajambāle jīrṇamatsyā ivājale // 
yāvaddvīpā jitāḥ kukṣau sahyādrau samamūrtayaḥ / āśvasya divasānsapta yayurāyāsamantharam // 
gandhamādanapunnāgavanakuñjeṣu puñjitāḥ / vidyādharakumārībhirgāndhārāḥ parirakṣitāḥ // 
hūṇacīnakirātānāṃ muktaistaiścakravarṣaṇaiḥ / kamalānīva lūnāni śirāṃsyabhimukhānilaiḥ // 
nilīpā nalinīnāle kaṇṭakā iva niścalāḥ / drume drume drumamayā bhayāttvasyāvasaṃściram // 
cārusāraṅgaraṅgāsu śailakānanabhūmiṣu / caturdikkaṃ tadāpātaiḥ saṃpannaṃ kṣobhaṇaṃ ghanam // 
kaṇṭakasthalanāmānaḥ kaṇṭakasthalakarkaśāḥ / kaṇṭakasthalagā āsankaṇṭakasthalamaṇḍale // 
pārasīkāḥ paraṃ pūraiḥ pāraṃ prāpya payonidheḥ / nipetuḥ pavanaiḥ pūtāḥ pralaye tārakā iva // 
vavurambhodhikuṭṭākā dṛṣadāṃ kaṭakāṅkitāḥ / sarvadigvanaluṇṭākā vātāḥ pralayaśaṅkitāḥ // 
āsārasārāḥ paṅkāmbuplutāḥ saghanaghuṃghumāḥ / āsandaśadiśo'dṛśyā bahukṣubdhāyudhānilaiḥ // 
nirhrādakāribhirvātairvahacchapachapāravam / prasasrurbhuvi nīhārā mahārṇavarayā iva // 
vidūrasthā rathebhyaśca vīcicītkārakāriṇaḥ / sarombhasyanilaiḥ petuḥ padmebhya iva ṣaṭpadāḥ // 
āyudhaughe'pi cakraughātpādātaṃ valamāvilam / rajorāśirivāsāre na samarthaṃ palāyane // 
hūṇā āmastakaṃ magnā uttarārṇavasaikate / klinnāstatraiva paṅkāntaḥ pūraṇāvilaśūlavat // 
tīrailāvanalekhāsu śakāḥ pūrvapayonidheḥ / nītā baddhvā dinaṃ muktā na gatā yamasādanam // 
mandaṃ mandrā mahendrādrau krandantaḥ patitā divaḥ / āśvāsitā munivarairnijāśramamṛgā iva // 
praviṣṭā yācanaṃ sahye labdhāḥ suravilāddvayam / anarthenā'rtha āyāti kākatālīyataḥ kvacit // 
patitā dardurāraṇye daśārṇā jīrṇaparṇavat / bhuktvā viṣaphalānyajñā mṛtāstatraiva te svayam // 
viśalyakaraṇīṃ bhuktvā kākatālīyayogataḥ / himādrau haihayā yātā gṛhaṃ vidyādharā iva // 
pṛṣṭhanṛmlānakusumā dhanurbhirgṛhamāgatāḥ / vaṅgā nādyāpi dṛśyante piśācatvamivāgatāḥ // 
aṅgā vanaphalairbhuktairvidyādharapadapradaiḥ / vidyādharībhiḥ krīḍanti divi vidyādharāḥ sthitāḥ // 
tālītamālakhaṇḍeṣu patitāḥ pātitāṅgakāḥ / pārasīkā gatā mohaṃ bhramādvaimānikā iva // 
taralāsāramātaṅgaṃ patitaṃ taṅgaṇāṅgaṇe / aṅgairaṃga kaliṅgānāṃ caturaṅgaṃ valaṃ hatam // 
kramatyaribale sālvāḥ śaraśailodakodare / patitāḥ prabhuṇā sārdhamadyāpyevopalāḥ sthitāḥ // 
asaṃkhyāḥ prapalāyantaḥ kakubhaṃ kakubhaṃ prati / narāḥ sarattaraṅgeṣu sāgareṣu layaṃ gatāḥ // 
kṣetrāṭavīpurajalasthalaśailakūlakulyāgrahārasaridabdhibhṛgudrumeṣu / grāmārapaṭṭigirikūpaguhāgṛheṣu bhraṣṭāni kaḥkalayituṃ kubalāni śaktaḥ // 
śrīvasiṣṭha uvāca / balānyanutaranto'tha taditthaṃ dravatāṃ dviṣām / dūrāddūrataraṃ prāptāścatvāraste vipaścitaḥ // 
sarvaśaktimayaikena cetaneneśvareṇa te / prahitā digjayaṃ cakruḥ sarva eva samāśayāḥ // 
dūrāttāvadavicchinnamanusasrurbalāni te / yāvattīraṃ samudrāṇāṃ pravāhāḥ saritāmiva // 
dūrāviśrāntayānena teṣāṃ tatsarvasādhanam / ātmīyaṃ parakīyaṃ ca kṣīṇaṃ kusaridambuvat // 
ātmīyānyanyadīyāni teṣāṃ vīkṣyabalānyalam / kṣīṇānīva mumukṣūṇāṃ puṇyapāpāni dhāvatām // 
svayamastrāṇi śāntāni kṛtakṛtyānyathāmbare / jvālājālāni vahnīnāṃ dāhyasyāsaṃbhavādiva // 
ālayeṣu rathāśvebhavṛkṣaughādiṣu hetayaḥ / āsannidrālavo līnā dinānte vihagā iva // 
taraṅgā iva toye'ntarnīhārā iva vāride / meghā vāyāvivāmodā vyomanīva nililyire // 
dhārāpaṅkatalālīnaśāntahetijalecaraḥ / nārācasīkarāsāranīhāraparivarjitaḥ // 
cakrāvartaśatonmukto yuktaḥ saumyatayācchayā / praśāntameghasaṃrambhataraṅgottuṅgavarṣaṇaḥ // 
antarlīnarkṣaratnaughakoṇasaṃsthārkavāḍavaḥ / śūnyatāvāriramalo vyomaikābdhirabhūtpṛthuḥ // 
lambaprakāśagambhīraṃ prasannaṃ kāntimattatam / rajovirahitaṃ reje khaṃ mano mahatāmiva // 
athārṇavāṃste dadṛśurākāśasyānujāniva / vistīrṇānvimalākārānpūritākhiladiktaṭān // 
taraṅgakaṇakallolamahāgulugulākulān / bhūrisīkaranīhārahārihāriśarīriṇaḥ // 
sthitānātmānamāstīrya bhūmau vyādhyāturāniva / śvasanārtāṃścaladdehānvivartormimahābhujān // 
jaḍānapi spandamayānkallolākoṭakoṭarān / saṃsārāniva vistīrṇāṃścakrāvartadaśākulān // 
ratnarāśitaṭoddadyotapīvarīkṛtabhāskarān / śaṅkharāśiviśadvātaśabdatarjitaghuṃghumān // 
māṃsalormighaṭāghoṣaghargharāmbaraḍambarān / vartulāvartavistāraprabhramadvidrumadrumān // 
makaravyūhanirhrādaghargharodaraghuṃghumān / matsyapucchacchaṭācchinnamajjatpotakṛtāravān // 
udgrīvakūrmamakaranigīrṇaurṇanarotkarān / ūrmibimbitasaptāśvasahasrārkanabhonibhān // 
bhāṃkārakāripavanapatadbhūtyatatoddhaṭān / ūrmyudastamaṇivrātabalājjhaṇajhaṇadhvanīn // 
nānājālairbalabhujairhelāspṛṣṭārkamaṇḍalān / namadunnamadudraśmiratnamāṇikyamaṇḍalān // 
utphālaphenilāvartavivartamakarotkarān / kvacitkarikaronnāmaiḥ kṣaṇaṃ vaṃśavanīkṛtān // 
laharīvallarīvālānpṛṣṭhatāliṣu mādhavān / kvacidantaraviśrāntasaparicchadamādhavān // 
ekadeśasthitāsaṃkhyanānāsurasurālayān / tārānavataraṅgaughaparidanturitāmbarān // 
guhāmaśakavadgartabhītaśākhāyitācalān / nayatombutaraṅgaughairvelādrīnatikharvatām // 
khakṣetrāropitānalparatnaraśmipathāṅkurān / śuddhaśuktimukhonmuktamuktāntaritasaikatān // 
nānāratnāṃśukauśeyasūtracitrāṃstaraṅgitān / viśannadīndaśādigbhiḥ samākīrṇānpaṭāniva // 
indranīlataṭairvyuptamuktāśuktiśatāṅkitaiḥ / kvaciddarśayataḥ kāntaśatendukanakhaśriyam // 
ratnāṃśujālasaṃdigdhāstaraṅgādeśabimbitāḥ / parivartayataḥ phullāstīratālīvanāvalīḥ // 
elālavaṅgakaṅkolaphalamālāṃ jighṛkṣubhiḥ / velāvanalatābhraṣṭāmāttāvṛttīñjalecaraiḥ // 
cūtanīpakadambāgravihagānpratibimbitān / bhuñjānairvipralambhena kṛtācchoṭāñjalecaraiḥ // 
khecarapratibimbena vidravadbhiritastataḥ / bhagnabandhabṛhatsetūnkṣaṇaṃ prati jalecaraiḥ // 
amūrtānpratibimbena hṛdayasthajagatrtrayān / caturo vyomavipulāndikṣu nārāyaṇāniva // 
atigāmbhīryanairmalyavistāravibhavairnabhaḥ / nigīrya saṃdarśayato hṛdayādiva bimbitam // 
jalacārivihaṅgānāṃ sākāśaṃ pratibimbitam / āśayairdadhataḥ sāraiḥ padmānbhṛṅgamivātmagam // 
taraṅgataralāsphālamārutairāhatāmbarān / kandarodgāragambhīraiḥ kalpāntajaladālayān // 
guhāgulugulāvartanirghoṣāśanibhāṣaṇān / bhṛśaṃ bhāvayato grastānagastyaurvānalāniva // 
bhūrisīkarapuṣpāṇi taraṅgaughatarūṇi ca / prāptānyambuvanānīva laharīmañjarīṇi kham // 
sarattaraṅgajālāni proḍḍīnaprāṇimantyadhaḥ / ākāśakhaṇḍakhaṇḍatvātpatitānīva vibhramāt // 
elālavaṃgabakulāmalakītamālahiṃtālatāladalatāṇḍavakhaṇḍitāgre / prāpte patallavaṇavāridhidīrghatīraṃ rekhā babhāvalinibhāmbaraśailamūrdhni // 
śrīvasiṣṭha uvāca / atha teṣāṃ tadā tatra tatastāṃstānadarśayan / pārśvagā vanavṛkṣābdhiśailameghavanecarān // 
deva paśyāsya śailasya yeyamabhraṃkaṣāgrabhūḥ / samarunmadhyadeśāderaśmadeśamupeyuṣaḥ // 
imā bakulapunnāganālikerakulākulāḥ / vipināvalayo vāntavividhāmodamārutāḥ // 
lunātyupatyakāṃ vārdhiḥ śailaśāliśilāvalīḥ / vanālīrlaharīdātrairāpādaphalapallavāḥ // 
adhityakāsu meghālīrnṛtyatāṃ svāmbubhūbhṛtām / dhunoti jaladhirbālo gṛhadhūmāvalīmiva // 
rākābdhipūrasaṃprotaśaṅkhaśākhāstaṭadrumāḥ / candrabimbaphalāḥ kalpavṛkṣā iva vibhāntyamī // 
ratnapuṣpabharāpūrṇaraktapallavapāṇayaḥ / bhavantaṃ pūjayantīva latādārānvitā drumāḥ // 
protormimakaragrāsairdṛṣaddantairāguhāmukhaiḥ / ṛkṣavānṛkṣavadbhūbhṛddhatte ghuraghurāravam // 
mahendro mandragarjābhirabhikṣipati garjataḥ / parjanyānūrjito janyaḥ pratijanyānyathā jaḍaiḥ // 
candanārūṣitaḥ śrīmāñjetuṃ jaladhivellanāḥ / samudyata ivocco'sau mallo malayaparvataḥ // 
sarvataḥ kacito'jasraṃ ratnavīcibhirambudhiḥ / bhūratnavalayabhrāntyā prekṣyate sūryamārgagaiḥ // 
saranti ratnamūrdhānaścalakānilapāyinaḥ / vānapūrāḥ parvatakāḥ sarpā iva natonnataiḥ // 
bhramanto vīciśrṛṅgeṣu makarebhāḥ karotkaṭaiḥ / haranti sīkarāmbhodā meghānudrāvitā iva // 
āvartavalitākāraḥ sīkarotkarakīrṇadik / pūrṇatvāttu śiro'śakto mriyate'tyutkaraḥ karī // 
vividhaprāṇisaṃpūrṇāḥ sajalādrinatonnatāḥ / yathaivāmbhodhayaḥ sarvāstathaiva dvīpabhūmayaḥ // 
āvartānātmano'nanyānapyanyāniva bhāsvarān / gṛhyamāṇānasadrūpāndṛśyamānānapi sphuṭān // 
taraṅgataralānantarjaḍānapyambudhiścalān / dhatte brahmajagantīva sāntānapyantavarjitān // 
yānantarindravadbhānumaṇīndhatte'mbudhirbahūn / manthāpahṛtasarvasvo devebhyaḥ parirakṣitān // 
dṛśyamānānmahātejastathā pātālato'pyalam / pratibimbavibhaṃgyāntarasatyāniva gopitān // 
teṣāṃ madhyādekamekaṃ pratyahaṃ paścimārṇave / nikṣepāya kṣipati yaṃ tena manye dinaṃ bhavet // 
nānādigdeśapayasāmabdhau sādhusamāgamaḥ / yātrāyāmiva lokānāṃ mithaḥ kalakalānvitaḥ // 
jalecarāvarā nūnaṃ sāgarārṇavasaṃgame / anyonyavellanādyuddhaṃ na kadācana śāmyati // 
tāmyattimitaraṅgāgranartanāvartavibhramam / valayanvāyurāyāti vāntasīkaramauktikaiḥ // 
sarinmuktālatāmadhyamadhyasthābdamaṇīśvarāḥ / dīrghāḥ khaṇakhaṇāyante cañcalāḥ sarvato'mbudheḥ // 
mahendrādrerguhāgehaparāvṛttārṇavādhvanām / bhāṃkāriṇyo bhuvaḥ siddhasādhyānāṃ susukhāvahaḥ // 
mandaraḥ kandarodgīrṇaiḥ prasarairmātariśvanaḥ / kampākulavanābhogaḥ puṣpameghāṃstanoti khe // 
cūtanīpakadambāḍhyagandhamādanakandarān / viśanti meghahariṇāstaḍittaralalocanāḥ // 
himavatkandarodgīrṇā vallīvalayatāṇḍavam / tanvānā vāyavo yānti vibhinnābdābdhivīcayaḥ // 
tāta cūtakadambāgraparāmarśasugandhayaḥ / valayantyabdhikallolāngandhamādanavāyavaḥ // 
jaladānvalayanvāyuralakālakatāṃ gatān / ita āyāti puṣpābhraṃ racayanvanavīthiṣu // 
kundamandārasaṃdohamadhurāmodamantharān / tuṣārasīkaronmiśrānivātra kalayānilān // 
nālikeralatālāsyalabdhatiktasugandhayaḥ / patanti pavanāḥ paśya pārasīkapurīḥ purā // 
dhunvānāḥ puṣpiteśānavanakarpūravāridān / cālayanto'nilā vānti kailāsakamalākarān // 
karīndrakumbhaniṣkrāntamadamantharamūrtayaḥ / ime śukaśukāyante vindhyakandaravāyavaḥ // 
śabarīṇāṃ śarīreṣu śīrṇaparṇotkare girau / nārācaiḥ parṇaśabarairvanālī nagarāyate // 
abdhyadrisaridambhodavanalekhāṅgikā diśaḥ / tvatpratāpabalairetā hasantīvārkaraśmibhiḥ // 
atropaśailavanavīthiṣu puṣpaśayyā vidyādharīviracitāḥ parivarṇayanti / pārśvadvayasthaparivṛttapadātsamudrādvyāvṛttamugdhavanitāpuruṣāyitāni // 
pārśvagā ūcuḥ / atrottamāśatha latāvalayālayeṣu līlāvilolalalanāḥ kalayanti gītam / uddāmabhāvarasavismṛtavāsarehā viśramya kiṃnaragaṇāḥ kalakākalīkam // 
ete himādrimalayācalavindhyasahyakrauñcā mahendramadhumandaradardurādyāḥ / dūrasthitā dṛśi sitābhrapaṭā vahanti saṃśuṣkaparṇalavalāñchitaloṣṭalīlām // 
amī dūrālokavyavahitamahāvartmanicayāḥ puraḥprākārāṇāṃ kulaśikhariṇo bibhrati vapuḥ / viśantīrambhodhiṃ kalaya lulitā bhānti saritaḥ paṭasyāntaḥ saktāḥ pratanusitasūtrā iva daśāḥ // 
daśāśāḥ śailānāmupari paritaḥ prāvṛtaghanā ghanaśyāmākārāḥ khagakalakalālāpalapitāḥ / latāmuktaiḥ puṣpairlalitavanalekhābhujalatā hasantyaste rājanbhavanavanitā bhānti purataḥ // 
tālītamālabakulākulatuṅgaśṛṅgamekīkṛtākṛti vanaṃ taralaṃ vibhāti / abhyāhataṃ jalanidhestaralaistaraṅgaistīrāntalagnaghanaśaivalajālakalpam // 
itaḥ svapiti keśavaḥ kulamitastadīyadviṣāmito'pi śaraṇārthinaḥ śikharipatriṇaḥ śerate / ito'pi vaḍavānalaḥ saha samastasaṃvartakairaho vitatamūrjitaṃ bharasahaṃ ca sindhorvapuḥ // 
ete jambunadītaṭā ravikarairābhānti hemākhilagrāmāraṇyapurasthalīgiritarusthāṇvagrahāroccayāḥ / jvālālīvalitābarāṃtaraliho muñcanti bhāsobhitassarvā bhūmipa bhūrihaivamamarāsevyāsti no mānuṣaiḥ // 
ete kadambavanakambalamambudābhamābhānti bhāskarapathānugatā vahantaḥ / asyācalasya vasudheva taṭaṃ tavāstu mā sūryarodhakanabhasthaghanaughaśaṅkā // 
eṣo'sau malayo layogralavalīvallīlasaccandanasphītāmodamadādrasena taravo vakre kriyante tribhiḥ / sajvālodahanākṣasaṃsthitakapoloṣmodayottāṇḍave aṅguṣṭhāṅgulibhiryathoṣṇakakaṇāstaptā yathā yoṣitām // 
eṣo'bdhidhautakaladhautataṭādhirūḍhabhogīndrabhogapariveṣṭitacandano'gaḥ / vidyādharīvadanapaṅkajadīptipuñjahemīkṛtākhilaśilo malayābhidhānaḥ // 
kūjatkuñjakaṭhoragahvaranadīkvatkāravatkīcakastambhāḍambaramūkamaukulikulaḥ krauñcācaloyaṃ giriḥ / etasminprabalākināṃ pracalatāmudvejitāḥ kūjitairudvellanti purāṇarohaṇatarustambheṣu kumbhīnasāḥ // 
komalakanakalatālayavilasitalalanāvilolavalayakṛtam / śravaṇarasāyanapānaṃ vitatamihākarṇayāsya taṭe // 
karikaraṭagalitamadajalavalitaścalavīcicañcarīkacayaiḥ / carvita eṣa kadarthita iva kaṇanikaro virauti vārinidhau // 
paśyāmalendurāmṛtanavanītaśarīrasundarīvalitaḥ / piturutsaṅge kurute jalalīlāṃ kṣīravārinidhau // 
nṛtyanti mattakalakokilakākalīkāḥ paśyāmale malayasānuni bālavallyaḥ / lolālijālanayanāruṇapatrapāṇipuṣpā madhūtsavavilāsaviśeṣavatyaḥ // 
vaṃśānāṃ hṛdi parvateṣu jaladhau toyārthinīnāṃ tu ye śuktīnāṃ hṛdaye viśanti samaye varṣāṃbhasāṃ bindavaḥ / te muktāphalatāṃ vrajanti kariṇāṃ kumbheṣu vānyadbhavet śuddhau mauktikavatsyuruttamaguṇā etāstridhā jātayaḥ // 
śaile'bdhau puruṣe'vanau jaladhare bheke śilāyāṃ gaje nānākāradharā bhavanti maṇayaḥ karmāṇi teṣāṃ vibho / hlādoccāṭanamāraṇajvarabhayabhrāntiprakāśāndhatākhedottāpanabhūnabhogatidṛśo nāśo vidhānaṃ tathā // 
vātāyanodaragavākṣakavāṭakakṣādvārānanairiha purāṇyudite paṭhanti / śvabhrābhrakandaradarīvanaveṇurandhravargeṇa mandara ivāmṛtasindhumindum // 
etacchṛṅgaṃ harati pavanaḥ kiṃsvidityunmukhībhirdṛṣṭotsāhaścakitacakitaṃ mugdhasiddhāṅganābhiḥ / prāleyādreḥ pratitaṭavanaṃ protpatatyabhramūrdhvaṃ vajrastambho gaganasutalottolanāyeva bhūmeḥ // 
gaṅgātaraṅgahimasīkaraśītalāni vidyādharādhyuṣitacāruśilātalāni / puṣpābhrasaṃvalitapuṣpitakānanāni rājanvilokaya mahendragirestaṭāni // 
deśāntareṣu vitatāni vanāntarāṇi puṣpasthalānyupavanānyatha pattanāni / tīrtheṣu pūtabhuvanāni jalāni dṛṣṭvā daurbhāgyamītirapayāti javānuviddhā // 
śrṛṅgāṇi pūritadigantaramaṇḍalāni śvabhrābhrakandaranikuñjakulākulāni / vyomopamānyapi ca vāridhikuṇḍalāni dṛṣṭvā galanti kukṛtāni bṛhattarāṇi // 
ramyāścandanavīthayo hi malaye vindhye madāndhā gajāḥ kailāse nṛpa pādajāti kanakaṃ candraṃ mahendrācale / divyāścauṣadhayastuṣāraśikhare sarvatra ratnāni vai santyandhākhuvadeṣa jīrṇasadane vyarthaṃ jano jīryate // 
sonnataṃ jagadivorutaṭākaṃ vāriṇā vivalitaṃ timireṇa / prasphuranti ca yugānta ivaitā vidyutaḥ śapharikā iva lolāḥ // 
sāvaśyāyāśyānanīhāradhārā dhārodgārānvāridānmādayantaḥ / śītānītoddāmaromāñcacarcāḥ prodyacchabdaṃ vāntyaho varṣavātāḥ // 
hā vāti nīlajaladaprasarānusārī vātaḥ kiranviṭapipallavapuṣpagucchān / dhīrotkaradrumavanāntaracāracārurāsārasīkarakadambakasārasāraḥ // 
mārutāḥ suratakrāntakāntāniḥśvasitairime / vahanti vṛddhiṃ gandhaṃ ca lavaṃ svargādiva cyutāḥ // 
kuvalayakuvalayavikacanakusumalatāvidalanodyatā mṛdavaḥ / ghanapaṭapāṭanapaṭavo vidhutopavanā vahantyamī pavanāḥ // 
saṃdhyābhraleśānupayanti vātā nabhastale komalakampanena / nṛpāṅgaṇe puṣpavicitralekhānuvāsite bhṛtyavarā ivaite // 
kvacitkusumagandhayaḥ kamalavargagandhāḥ kvacitkvacitakusumavarṣiṇo lalitakesarāsāriṇaḥ / kvacicca himapāṇḍavo haritapītalaśyāmalā vahanti śikharānilāḥ suratamandagharmacchidaḥ // 
kvacidhuṃkārakāṃkārairaṅgāranikarānkaraiḥ / kiṃkarairvikiratyarko mūrkhasaṃsargavāniva // 
nararasāyanatṛptivimuktayā pramadayā madayāpitalajjayā / upagate vapuṣā na viṣahyate viṣavimūrcchanayeva samāyatā // 
valitatāmarasā mṛduśīkarāḥ śaśikarotkaravīcivibhedinaḥ / sadahanā iva tāpamayāḥ puro virahiṇīṣu vanāvanivāyavaḥ // 
iha hi pūrvapayodhitaṭāvaṭe vikaṭapatrapaṭāḥ kaṭakītaṭāḥ / navamadāsavayauvanasaṃśrayāḥ kalaya yānti kathaṃ śabarastriyaḥ // 
navarasāsavasāraniśāgamakṣayabhayāturacittatayāṅganā / tyajati kāntamiyaṃ na manāgapi drutamito valiteva puro'hibhiḥ // 
prabhātatūryamukharairdivasairiva tarjitā / hradyeva sphuṭitā nārī nilīnā dayitorasi // 
protphullakiṃśukaiṣā dakṣiṇajaladhestaṭe'tra vanarājī / jvaliteva jalataraṅgaiḥ paunaḥpunyena sicyate'mbudhinā // 
vāsyā niryāntyanilairdhūmā iva kṛṣṇakesarāmbudharāḥ / aṅgārā iva kusumānyupaśāntāṅgāravacca khagabhṛṅgāḥ // 
īdṛśyeva vilokaya vanarājī satyavahninā jvalitā / giriśirasi tūttarasyāṃ diśi dūre dhūyate ca khe pavanaiḥ // 
krauñcācalasya bhuvi mantharameghacakragambhīratāraravanartitabarhiṇīyam / paśyotthitaṃ tumulamākulavarṣavātavyādhūtapuṣpaphalapallavakānanīyam // 
astācale vikaṭakāñcanakūṭakoṭisaṃghaṭṭanasphuṭitajarjaracārusaṃdhiḥ / kharvaṃ rathaḥ patati sa sma raveḥ sacakracītkāratāratarakūbararāsa eṣaḥ // 
bhuvanabhavanaprākāre'drau niśākaramerukaṃ parivikasitaṃ mītaṃ bhāsā malālirupāśritaḥ / tadiha jagatāṃ vastu śreṣṭhaṃ na kiṃcana vidyate vidhirupahataḥ kuryānno yatkṣaṇena kalaṅkitam // 
tribhuvanaharāṭṭahāso bhuvanamahābhavana eṣa maṅkolaḥ / kṣīrasalilāvapūro gaganābdheścāndra ālokaḥ // 
spṛṣṭapradoṣamayamandaramathyamānacandrārṇavollasitadugdhataraṅgabhaṅgaiḥ / paśya prabhāpaṭalakaiḥ paripūritāṅgīḥ pūrairivograsaritaḥ prasaradbhirāśāḥ // 
ete patantyatula tālakarālalolavetālavālavalitā niśi guhyakaughāḥ / hūṇeśvarasya nagarāṇi nirastaśānti svastiśravādivikalāni balena bhoktum // 
tāvadvibhāti gagane paripūrṇacandro yāvadvadhūvadanameti na sadma bāhyam / abhyudgate'ṅgaṇanabhasyabalānanendāvindoḥ sitābhraśakalasya ca ko viśeṣaḥ // 
vṛddhāni candrāṃśunavāmbarāṇi gaṅgaughanirdhūtaśilānyamūni / himātatānyugralatājaṭāni tuṣāraśaileśvaramastakāni // 
sa eṣa mandāravanāvataṃso dolāpsarogeyavisārivātaḥ / kvacinmaṇidyotavicitracitraḥ saṃdṛśyate vyomani mandarādriḥ // 
pronnidranīrandhraśilīndhrasāndrapuṣpārghyapātradhramahāmahīdhrāḥ / sāndrābhranirhādagabhīrakukṣau sarkṣāntarikṣaśriyamudvahanti // 
itaḥ sa kailāsagirirgarīyasā prabhāpravāheṇa mitena yasya kham / śaṃbhorivābhāti sutasya kuṭṭimaṃ candro'pi ca kṣīrasamudrago yathā // 
sthāṇūnāṃ chinnaśākhānāṃ mṛnmayānāṃ ca vāsavaḥ / saṃdhatte paśya dūrāṇāṃ vātairmuktaśikhā iva // 
ete kadambakulakundasugandhivātā limpanti māṃsalatayā makarandavṛṣṭeḥ / ghrāṇaṃ ghanaiḥ parimalairalijālanīlā vyāloḍya meghapaṭalaiḥ khamivābhrakāyāḥ // 
unnidrakuḍmaladalāsu vanasthalīṣu sacchāyaśādvalaghaneṣu ca jaṅgaleṣu / grāmeṣu saṃtataphaladrumasaṃkuleṣu lakṣmīḥ svayaṃ nivasatīva nivāsahetoḥ // 
vātāyanāgatalatāvṛtasaudhakośakośātakīkusumakesaramāharadbhiḥ / āgulphakīrṇamukulājira eṣa vātaigrāmo vibhāti nagaraṃ vanadevatānām // 
unnidrāmalacampakadrumalatādolāvilolāṅganāḥ kūjannirjharavārayaḥ parisarapronnidratāladrumāḥ / utphullojjvalamaṃjarīsitalatāgehollasadbarhiṇaḥ paryantonnatasālalambajaladā ramyā girigrāmakāḥ // 
vātālolavicitrapatralatikāsaṃpūrṇanīlasthalāḥ kūjallāvakakokakukkuṭaghaṭāgāyatpulindāṅganāḥ / bālāvyākulatarṇakā dadhimadhukṣīrājyapānojjvalāḥ kasyevāmṛtamaṇḍapā viracitā ramyā girigrāmakāḥ // 
anucarā ūcuḥ / deva paśyātra saṃgrāmalagnasīmāntabhūbhṛtām / kacanti hetisaṃghātā visaranti balāni ca // 
hatānhatānabhimukhānvīrānvīraiḥ sahasraśaḥ / āropyāropya khaṃ yānti paśya paśyāṅganārathaiḥ // 
vijigīṣoḥ punaḥ prāpte saṃkaṭe prakaṭe raṇe / dharmyaṃ virājate yuddhaṃ yauvane surataṃ yathā // 
lokairaninditā lakṣmīrārogyaṃ śrīsamanvitam / dharmyaṃ yuddhaṃ parārthena jīvitasyottamaṃ phalam // 
avirodhena dharmasya yuddhe saṃmukhamāgatam / yodhānurūpaṃ yo hanti śūraḥ svargyaḥ sa netaraḥ // 
hastasthitāsivaranīlasarojadāmaśyāmo hayotthaghanareṇuniśāgamo'tra / ālokaya kramaṇameṣa kathaṃ karoti pronnāmahetibharabhūṣaṇabhāji lakṣmyāḥ // 
ete kacanti śaraśaktigadābhuśuṇḍīśūlāsikuntapaṭutomaracakrapūrṇāḥ / tāpāḥ satāṇḍavakacapracale cale'bdhau dehena valgati bhuvīva phaṇīndrasaṃghāḥ // 
paśyāmbaraṃ balavadambudharābdhipūrṇaṃ paśyāmbaraṃ taralatārakatārahāram / paśyāmbaraṃ sughanasaktamasaikasāraṃ paśyāmbaraṃ viśadacandrakarāvasiktam // 
yatrānekasurāsurāspadaghaṭā tārāpadeśaṃ gatā ṛkṣāṇāṃ ca yadāspadaṃ visaratāṃ sarvonnatānāṃ ca yat / tasmiñchūnyamiti pratītiradhunāpyastaṃ gatā nāmbare ko'nyo mārjayituṃ jano'jñaracitaṃ lokāpavādaṃ kṣamaḥ // 
meghāṭopaiḥ pralayadahanairadripakṣābhighātaistārāpūrairamaraditijakṣubdhasaṃgrāmasaṃghaiḥ / vyomādyāpi prakṛtivikṛtiṃ nāma nāyātyasaṃkhyairantaḥ sārāśayaguṇavatāṃ lakṣyate no mahimnaḥ // 
āndolayasyaviralaṃ gaganārkamaṅke nārāyaṇaṃ ca śaśinaṃ ca tathetarāṇi / tejāṃsi bhāsurataḍitprabhṛtīni sādho citraṃ tathāpi na jahāsi yadāndhyamantaḥ // 
ākāśa kāśasi tu yatra śaśāṅkabimbaṃ tvatkīrṇakajjalatamo malino'sitatvam / saṅgānna yannayasi tatkhalu citramuccaiḥ ko nāma vāntaramalaṃ malinīkaroti // 
pūrṇasyāpi jagaddoṣaiḥ sarvadaivāvikāriṇaḥ / khasya manye budhasyeva sukhaṃ sarvārthaśūnyatā // 
kalpābhradrumavīrudunnatidṛśāṃ kartāsi dhartāsi ca ākāśendughanārkakinnaramarutskandhāmarāṇāmapi / sarvaṃ ramyamasaṃkulāśaya samasvacchasvabhāvasya te yattvetaddahanatvamaṅga tadaho mukhyāya khedāya naḥ // 
ākāśa kāśamasi nirmalamacchamuccairādhāra unnatatayottamamuttamānām / tvāmetya kiṃtu viralaṃ karakāghano'yaṃ lokaṃ vimardayati tena paro'si nīcaiḥ // 
ākāśa karṣakaṣa eva nikarṣaṇaṃ te manye ciraṃ samacitaṃ na tu kiṃcidanyat / śūnyo'si yajjaladhararkṣavimānacandrasūryānilānvahasi bhāsi na cārthaśūnyaḥ // 
ahni prakāśamasi raktavapurdinānte yāmāsu kṛṣṇamatha cākhilavasturiktam / nityaṃ na kiṃcidapi sadvahasīti māyāṃ na vyoma vetti viduṣo'pi viceṣṭitaṃ te // 
akiṃcano'pi kāryāṇi sādhayatyātatāśayaḥ / antaḥśūnyamapi vyoma sarvasyonnatikāraṇam // 
na tṛṇasalilaṃ naiva grāmo na nāma ca pattanaṃ na ca dalabharasnigdhacchāyastarurna ca satprapā / tadapi gaganādhvānaṃ sūryaḥ prayāti dine dine viṣamamapi yatprārabdhaṃ tattyajanti na sāttvikāḥ // 
yāmā dhvāntapaṭena śītalaruciḥ karpūrapūraiḥ karairarkālokanavāṃśukena divasastāraughapuṣpotkaraiḥ / dyaurambhodatuṣāravārikusumaiḥ sarvartavo bhūṣayantyete kālakalātmanostribhuvane vyomāṅgaṇaṃ nāthayoḥ // 
dhūmābhrareṇutimirārkaniśeśasaṃdhyā tārāvimānagaruḍādrisurāsurāṇām / kṣobhairapi prakṛtimujjhati nāntarikṣaṃ citrotthitā sthitiraho nu mahāśayasya // 
digbhittibaddhamidamūrdhvatalāntarikṣa murvītalaṃ ghanapurācalabhūribhāṇḍam / vidyādharāmaramahoragajālakāraṃ lokaughasaṃsaraṇasaṃghapipīlikāḍhyam // 
kālaḥ kriyā ca bhuvanaṃ bhavanaṃ cirāya nāmādhitiṣṭhata ivopavanaṃ vikāsi / āśaṅkyate pratidinaṃ nanu naṣṭameva nādyāpi naśyati ca keyamaho nu māyā // 
yugalakam / khaṃ manye pādapādīnāṃ rodhayatyadhikonnatim / akartureva mahato mahimnodeti kartṛtā // 
jagatāṃ yatra lakṣāṇi na bhavantyudbhavanti ca / tacchūnyamucyate vyoma dhikpāṇḍityamakhaṇḍitama // 
vyomanyeva pralīyante vyomataḥ prodbhavanti ca / gacchatonmattatāmetāmīśvarānyabhidā kṛtā // 
āyānti yānti nipatanti tathotpatanti sargaśriyaḥ kaṇaghaṭā iva pāvakotthāḥ / yatrāmalaṃ tadahamekamanādimadhyaṃ manye khameva na tu kāraṇamīśvarākhyam // 
ādhāramāyatataraṃ trijaganmaṇīnāmaṅge bibhartyamitamantaraśeṣavastu / vyomaiva cidvapurahaṃ parameva manye yatrodayāstamayameti jagadbhramo'yam // 
vanāvanau vanacaracārukāminā manoharadrumagahaneṣu gīyate / ito gireḥ śirasi vilokyate'munā viyoginā pathi vahatā rasākulam // 
gītaṃ śrṛṅgatarūccapallavapuṭe niḥśvasya sotkaṇṭhayā kaṃṭhāśliṣṭagirā viyogahatayā vidyādharāṇāṃ striyā / yannāmātra tadeṣa nātha pathikaḥ socchvāsamākarṇayan dolāndolanayeva cañcaladhiyā no yāti nonūcyate // 
gāyatyadriśirastarau dalapuṭe niḥśvasya vidyādharī kākalyā'tilakaṃ viyogavidhurā bāṣpākulaiṣā puraḥ / nāthotsaṅgagṛhe gṛhītacibukaṃ smeraṃ bhavaccumbanaṃ smṛtvāsvādya rasāyanaṃ hatasamā nītā mayaitā iti // 
asyāḥ prāgbhavasatpatiḥ sa muninā śāpena vṛkṣīkṛto varṣadvādaśakaṃ tadeva gaṇayantyeṣaiva sātra sthitā / gāyatyutkalitā tadeva dayitaṃ taṃ pādapaṃ saṃśritā mārge mārgavihāriṇāṃ vadanato rājanmamaitacchrutam // 
paśyaiṣa so'smadavalokanaśāntaśāpo vidyādharo viṭapitāmavamucya bālām / kaṇṭhekaroti viṭapākṛtivipralambhaistaireva bāhubhiralaṃ sphuṭapuṣpahāsaḥ // 
śikhariṇāṃ kariṇāṃ kusumotkaro viṭapiṣu sphuṭaromasu rājate / gaganavicyutatārakalīlayā śikharameṣa tuṣārasamānayā // 
mīnāvalīsarabhasaplutighaṭṭitāmbuvīcīvilolaviruvatkurarīkarālā / kāveryaho kusumaśuklapaṭā'vabhāti niḥśaṅkaraṅkukulasaṃkulakūlakacchā // 
bhātyatra paśya raviṇā kaṭake suvelaśailasya kāñcanaśilā sakalāmalaśrīḥ / velāvalolavaruṇālayavīcibhaṅgaparyastavāḍavakṛśānukaṇopamānā // 
āsannapīnajaladāvalitālayānāṃ gehopaśalyapariphullavanadrumāṇām / lakṣmīḥ palāśapaṭalāvalitāmbarāṇāṃ ghoṣaukasāṃ samavalokaya parvateṣu // 
unnidrapuṣpapaṭupāṇḍurapuṣpakhaṇḍā mandārabhāṇḍaviśikhaṇḍikaraṇḍakacchāḥ / grāmāḥ prapātajalajālavilāsavādyā valgadguhāgahanagītajanā jayanti // 
unnidrakandaladalāntaralīyamānakūjanmadāndhamadhuponmadapāmarāṇām / manye na sā bhavati tuṣṭirihāmarāṇāṃ yā gokuleṣu girigahvariṇāṃ narāṇām // 
bhṛṅgāvadolitalatākulakānanāntargāyatpulindadayitānanadattanetram / līlākulā gataghṛṇaṃ girigahvareṣu kiṃ ghnanti śatrumiva mugdhamṛgaṃ kirātāḥ // 
nānāvikāsikusumotkarasāralabdhavallīdalāvalanaśītalitādhvagāṅgāḥ / sāmbhaḥprathaprasaraṇena tarattaraṅgā grāmā girīndragahaneṣu jayanti candram // 
kūjannirjaravārayaḥ parisaratpronnidratāladrumā helollāsitapuṣpapallavavaladvallīvitānāmbarāḥ / paryantonnatasālalambijaladā ramyā girigrāmakāścandrāśvatthamitāvaniṃ śaśipurasyodyānabhāgā iva // 
āsannapītaghanaghargharameghanādanṛtyacchikhaṇḍinavatāṇḍavaviprakīrṇaiḥ / grāmāḥ kalāpikulakomalabarhakhaṇḍaiḥ proḍḍīnacandrakamaṇiprakarā jayanti // 
pārśvasthacāruśaśimaṇḍalamaṇḍaneṣu viśrāntavāriguruvāridavāraṇeṣu / grāmeṣu yā giritaṭeṣu vilāsalakṣmī rājyeṣu sā vibhavavatsu kuto viriṃceḥ // 
svāmodanandanavanāntarasundareṣu saṃtānakastavakahāsinikuñjakeṣu / unnidramandramadhupākulapāribhadrasāndradrumeṣvabhirame girigahvareṣu // 
hariṇīrāvaramyeṣu hārihārītahāriṣu / girigrāmeṣu puṣpeṣupureṣviva ratirnṛṇām // 
sphāṭikastambhasaṃbhāraramyanirjharavāriṇi / nṛtyantyetāḥ śikhaṇḍinyaḥ paśyāsmingrāmagahvare // 
śikhaṇḍinyo vilāsinyaḥ puṣpabhāranatā latāḥ / atra nṛtyanti kuñjeṣu raṇanirjharapuṣkare // 
hārītahāriharitopavanadrumāsu vāpīpramāṇaraṇitāmalakākalīṣu / grāmasthalīṣu girigahvaragopitāsu manye mudaiṣa ramate svarasena kāmaḥ // 
śrīmadvṛttamahāśayātapaharaproccairgabhīrākṛte bhūbhṛnmūrdhasu bhūṣaṇaṃ bhavasi bho bhūme rasaikāspadam / etattu kṣapayenmanāṃsi yadidaṃ megha tvayā varṣatā harṣādūṣarapalvalasthalataruṣvambhovibhāgakramaḥ // 
nityaṃ snāsi sutīrthavārivisarairuccaiḥpadastho'mbudaḥ śuddhaḥ sanvipināvanau nivasasi prārabdhamaunavrataḥ / riktasyāpyatikāntireva bhavataḥ kāyāśrayā lakṣyate protthāyāśanimātanoṣi kimidaṃ tucchaṃ tavāceṣṭitam // 
vastvasthānagataṃ sarvaṃ śubhamapyaśubhaṃ bhavet / durmeghaṃ sthānamāsādya vāri tvasitatāṃ gatam // 
aho nu meghena jalaṃ vimuktamaho nu toyena vipūritā bhūḥ / aho nu bhūmau paripoṣitaśca jalairdhanāḍhyaiḥ praṇayīva dīnaḥ // 
nairghṛṇyamasthairyamathāśucitvaṃ rathyācaratvaṃ parikutsitatvam / śvabhyo gṛhītaṃ kimu nāma mūrkhaimūrkhebhya evātha śunā na jāne // 
guṇaiḥ katipayaireva bahudoṣo'pi kasyacit / upādeyo bhavatyeva śauryasaṃtoṣabhaktibhiḥ // 
unmattamattapatanonmukhadhāvamānamānādhikānviṣayavīthiṣu dattamūrtiḥ / yanmanyate tṛṇalavāgra vilokayecchāsattvaṃ jaḍatvamuta vāsya vicāryatāṃ tat // 
kolāhalaḥ samāne'pi tiryaktve kṣubdhamānasaiḥ / anyathā sahyate siṃhairmīlitairanyathā śvabhiḥ // 
nityāśuce priyajane bhaṣaṇaikaniṣṭha rathyāntarabhramaṇanītasamastakāla / kauleyakāśayasamānatayaiva manye mūrkheṇa kenacidaho bata śikṣitosi // 
nityaṃ sarvaṃ jagadasadṛśaṃ kurvatoccairvidhātrā dauhitre'smiñchuni samadṛśe nirmitaṃ sarvameva / vāso'medhyāvakarakuhare bhojanaṃ gūthapūyaṃ sarvāloke kuratikuratiḥ sarvanindyaṃ śarīram // 
tvattaḥ ko'dhama ityudīritavate śvovāca hāsānvitaṃ matto maurkhyamamedhyamāndhyamaśubhaṃ yaḥ sevate sodhikaḥ śauryaṃ bhaktirakṛtrimā dhṛtiriti śrīmānguṇo yosti me mūrkhādeṣa guṇaḥ prayatnanicayairanviṣya no labhyate // tvattaḥ ko'dhama ityudīritavate śvovāca hāsānvitaṃ matto maurkhyamamedhyamāndhyamaśubhaṃ yaḥ sevate sodhikaḥ śauryaṃ bhaktirakṛtrimā dhṛtiriti śrīmānguṇo yosti me mūrkhādeṣa guṇaḥ prayatnanicayairanviṣya no labhyate // 
bhuṅkte'medhyamamedhya eva ramate nityaṃ mahāvaskare tūṣṇīmatti sacetanaṃ kṛtaratirniścetanaṃ kṛntati / sarvairetya rate śunīvivalite loṣṭairjanaistāḍyate dhātrā khelasamanvitasthitiralaṃ loke kṛto neśvaraḥ // 
liṅgasyordhvaṃ raṭatkāka ātmānaṃ darśayatyayam / sarvādhaḥpātakottuṅgagataṃ paśyata māmiti // 
kākaka kaṭukalkārava kavalitaguṇakardame bhramansarasi / antarayasi madhuparavaṃ yadato me śirasi phalabhūtaḥ // 
kavalayati narakanikaraṃ pariharati mṛṇālikāṃ dhvāṅkṣaḥ / yadato'stu mā smayaste svabhyastaṃ sarvadā svadate // 
vividhavanakusumakesaradhavalavapurhasa iva dṛṣṭaḥ / kākaḥ kṛmikulakavalaṃ klinnamatho kavalayan jñātaḥ // 
tulyavarṇacchadaiḥ kṛṣṇaḥ saṃgataiḥ kila kokilaiḥ / kena vijñāyate kākaḥ svayaṃ yadi na bhāṣate // 
araṇyānyā mṛdaḥ sthāṇau sthitaḥ kāko nirīkṣate / caityāddaśadiśaścoro niśi supte jane yathā // 
sarabhasasārasavidalatpuṣkaramakarandasundare sarasi / kathamiha viharati kākaḥ sphuradavakaranikaradhūsaraskandhaḥ // 
hā kaṣṭamiṣṭavapuṣi sphuṭapuṇḍarīkakośe kaṣāhananayogyamukhaḥ piśācaḥ / paśyaiṣa kāka upaviśya kupalvale'smin līlāḥkaroti vividhāḥ saha rājahaṃsaiḥ // 
he kāka karkaśarava krakacaikacihna tādṛksvaśaṅkanamapi kva nu te'dya yātam / kasmādanarthakamidaṃ pikapākamekaputrāśayā tadapi te hyupahāsasiddhyai // 
ālokya paṅkajavane savilāsavantaṃ kākaṃ kalaṅkasadṛśaṃ bhṛśamāraṭantam / hā kaṣṭaśabdaśatanaṣṭaviceṣṭito yo no roditi krakacakena vidāryatāṃ saḥ // 
viśarāruśarārumaye vakamadgughane ca palvale capalāḥ / syuryadi kauśikakākāstatsyādeṣā samanvitā goṣṭhī // 
kokilaḥ kākasaṃghātaiḥ samasaṃvaraṇākṛtiḥ / gaditairvyaktatāmeti sabhāyāmiva paṇḍitaḥ // 
mṛdukusumāṅkuradalanaṃ soḍhumalaṃ kokilasya kusumalatā / na tu kaṅkagṛdhramadgukabakakukkuṭavāyasādīnām // 
śrotrotsavaṃ tava kalaṃ kalakaṇṭha ko'tra nādaṃ śrṛṇoti rativigrahasaṃdhidūtam / kākairulūkakalahairiha gulmakeṣu kreṃkāragharghararavaiḥ śrutirāgatāstam // 
vācākomalayā sukokilaśiśuḥ kalyāṇakalpāṃ kathāṃ sarvāvarjanamārjavena kurute yāvatpuro rāgiṇām / tāvanmattanayo'yamityavirataṃ drāṃkārabhīmāravairdhvāṃkṣeṇopavane nipatya nabhasaḥ sarve kṛtā nīrasāḥ // 
kiṃ kiṃ kokila kūjasi drutaravaṃ harṣātsamullāsitaṃ grīvākoṭarataḥ praveśaya punarmā bhūcciraṃ te bhramaḥ / uddāmaiḥ kusumairnirantarataraṃ nedaṃ madhorjṛmbhitaṃ hemaṃtena kṛtāstuṣāranikaraiḥ śuṣkā amī pādapāḥ // 
kūjatkokila komalaṃ kalaravairnityaṃ praśastākṛte kenedaṃ bata śikṣitosi vacanaṃ duḥkhapradaṃ durbhagam / caitre citranavāṅkure virahiṇī vakti tvayā yātmanaḥ kasyāyaṃ madhurityatastava tavetyuktaṃ tvaroccaistaroḥ // 
maunaspandavihāravarṇavapuṣāṃ sāmye'pi kākavraje'kākaḥ kokila eṣa kāntiruciro dūrātparijñāyate / madhye mūrkhajanasya paṇḍita iva svākārabhavyakriyaḥ sarvo hi prathimānameti sadṛśasvāntaścamatkārataḥ // 
bhrātaḥ kokila kūjitairalamalaṃ nāyātyanarghyo guṇastūṣṇīmāsva viśīrṇaparṇapaṭalacchanne kvacitkoṭare / uddāmadrumakandare kaṭuraṭatkākāvalīsakulaḥ kāloyaṃ śiśirasya saṃprati sakhe nāyaṃ vasaṃtotsavaḥ // 
citraṃ mātarameṣa kokilaśiśuḥ saṃtyajya kākīṃ gataḥ saiṣainaṃ tudatīti yāvadahamapyācintayāmi kṣaṇam / tāvatso'pi tathāśu mātṛsadṛśaṃ śliṣṭo rasādvardhituṃ yāmāyāti diśaṃ svabhāvasubhagaḥ saivāsya māhātmyadā // 
sahacarā ūcuḥ / paśyādrisānāviva bimbitaṃ svaṃ puraḥsaro mārapuraḥsaro yaḥ / kahlārapadmotpalajālanālalaladvicitrāravapakṣivītam // 
vikāsitoddaṇḍasahasrapatrakośasthalasthoddhṛrarājahaṃsam / pīṭhadvirephadvijalokajuṣṭaṃ bhuvīva gehaṃ kamalāsanasya // 
ākīrṇasīkarakarāladigantarāle phullotpalābjapaṭalodarareṇugauram / āmodamattamadhupadvijagītigītaṃ yātaṃ vitānakamivāmbaragaṃ vahantam // 
kvacittarattārataraṅgabhaṅgaṃ kvacidviṣadbhūrivirāvibhṛṅgam / kvacidgabhīrāmalavārisuptaṃ kvacitsarojojjvalapuṣpaguptam // 
kaṇāṇumuktājalatāpaṭālaṃ tīreṣu siṃhe sulatāsuṭālam / taraṅganirdhūtaśilograkacchaṃ mahītalākāśamanantakaccham // 
taḍitprakāśodaramasyameghanunnālajātottharajaḥprabhābhiḥ / pṛṣadbharadhvāntamayaikadeśaṃ saṃdhyāmbarābhogamivāprakāśam // 
vātāvakīrṇaśaradambudakhaṇḍakhaṇḍaṃ vyomeva kevalasamīraṇamāvṛtāṅgam / hasairlasadvisalatākavalālasāṃsaiḥ kālena saṃcayakṛtairiva candrabimbaiḥ // 
āmodamandamakarandakarālavātavyādhūtapaṅkapuṭapāṭanapāṭavena / udyanmahāpaṭapaṭā vayatīva lekhā kṣubhyatkhagāśritalatojjhitapuṣpavarṣam // 
vellanmahākamalapallavatālavṛntasaṃvījitaṃ valitacāmaracāruphenam / rājāyamānamalikokilagītagītaṃ sahṛttapaṅkajalatālalitāṅganaugham // 
bhṛṅgāgrabhājanamanoharahārigītaṃ rājīvareṇuraṇakīrṇapiśaṅgatoyam / ḍiṇḍīrapiṇḍaparipāṇḍurapuṇḍarīkakhaṇḍopamaṇḍitataṭopavanāvataṃsam // 
viviktahṛdayāmbhojaṃ hṛdayāhlādanaṃ param / rasavatsvādu bhātīdaṃ saraḥ satsaṃgamopamam // 
bimbitena maruvyomnā bhātīdaṃ saumya nirmalam / śāstrārthapariṇāmena mahatāmiva mānasam // 
kiṃcillakṣyamapaśyāmaṃ pṛṣatparuṣamārutam / himābhramiva bhātīdaṃ saraḥ sarasasārasam // 
yathedaṃ brahmaṇo dṛśyamavikārādi netarat / yathāmbhasi taraṅgādi rājanpṛthagiva sthitam // 
ātmanaivohyamānānāṃ cakrāvartavidhāyinām / jaḍāśayānāṃ viṣamā hā kallolaparamparā // 
kūpavāpīsarobdhīnāṃ dṛśyate yādṛgantaram / nārīpuruṣatoyānāṃ vijñeyaṃ tādṛgantaram // 
jantorivāsya manaso jalajātibandhajīrṇasya jarjaradaśālaharībhrameṇa / āvartavṛttivalitānyatisaṃtatāni ko nāma saṃkalayituṃ kamalāni śaktaḥ // 
citraṃ vijṛmbhitamaho jaḍasaṃgamasya padmopi yannijaguṇānaguṇānivaiṣaḥ / antaḥ pragopayati kaṇṭhatale niveśya sarvasya darśayati durbhagakaṇṭakaugham // 
sacchidrairadṛḍhaiḥ sūkṣmairgopitairjāḍyasaṃyutaiḥ / analpairapi niḥsāraiḥ padmasyeva guṇairalam // 
mahatāṃ kulapadmānāṃ guṇasaundaryaśālinām / prabhāvaṃ nāsti saṃkhyātuṃ vāsukerapi śaktatā // 
harivakṣogatā lakṣmīrapi śobhārthameva yat / bibharti kamalaṃ haste kānyāśaṃsādhikā bhavet // 
sitāsitābhyāṃ rūpābhyāṃ kamalotpalakhaṇḍayoḥ / vaisādṛśyaṃ bhavetkiṃtu samā jaḍajaḍaitayoḥ // 
sāmyaṃ na phullavipinena saraḥsu yāti vyomnā na tārakayutena na cenduvṛndaiḥ / nṛtyadvadhūvihasitānanaśobhayaiti phullasya paṅkajavanasya navoditā śrīḥ // 
yeṣāṃ puṣpalatāsvādairananyamanasāṃ gatam / bhṛṅgāṇāmāyurāyāmi ta eva subhagottamāḥ // 
cūtacārucamatkāraṃ cañcarīkāścaranti ye / ta eva sacamatkārā itare jātipūraṇam // 
mattā madhumadāmodaiḥ puṣkareṣu raṇanti ye / tuṣṭānāmitarasvādairbhramarāṇāṃ hasanti te // 
yenoṣitaṃ virutamullasitaṃ prasuptaṃ padmodareṣu śaśikoṭarakomaleṣu / bhṛṅgaḥ sa eṣa śiśire viraseṣu bhāvaṃ kaṣṭaṃ kariṣyati kathaṃ tarupuṣpakeṣu // 
aphullamallikoddāmamukulopari ṣaṭpadaḥ / dṛśyate kālarudreṇa śūle prota ivāndhakaḥ // 
āsvādayanvividhapuṣpamadhūni bhṛṅga nityaṃ bhramansakalaśailalatāgṛheṣu / nādyāpi tuṣyasi kimaṅga durāśayo'si manye na sāramupagacchasi vā vanebhyaḥ // 
kamalakulakavalakovida gaccha saro madhupa mā rūḍham / badaradarīṣu vidīrṇaṃ dehaṃ kuru kaṇṭakakrakacaiḥ // 
atasīkusume kuvalayadalavalaye vikasite ca tāpicche / parabhāgamehi madhunā tāsu visadṛśīva paṇḍitaḥ puruṣaḥ // 
paśyaiṣā nābhinalinīkesaraiḥ pālitā śriyā / haṃsamālāmalāvallī sāmagāyanakūjitā // 
dolākamalanīḍasthāṃ dṛṣṭvā khe pratibimbitām / haṃso haṃsīmanusaranmaṇḍale neha cetati // 
mā bhūtkasyacidevaiṣā rājanvyasanitā bhṛśam / paśyaitāṃ bimbitāṃ haṃso haṃsīmanusaranmṛtaḥ // 
helayā rājahaṃsena yatkṛtaṃ kalakūjitam / na tadvarṣaśatenāpi jānātyāśikṣituṃ bakaḥ // 
samāneṣvākarākārajāticeṣṭāśanādiṣu / haṃsasya rājahaṃsasya dūramatyantamantaram // 
śuklapakṣasthito vyomni kumudākarabhāsakaḥ / āhlādayati cetāṃsi haṃsaścandra ivotthitaḥ // 
unnālanalinīnālakadalīstambhasaṃkule / vane viharatāṃ lakṣmīṃ haṃsānāmeti kaḥ khagaḥ // 
taraṅgavalayā lolasīkarotkarahāriṇī / kumudotpalakahlārapuṣpasaṃbhārasundarī // 
bhṛṅgalolālakalatā raṇatsārasanūpurā / vartulāvartanābhīkā caladvīcivilocanā // 
pratīkṣamāṇā dayitaṃ rasapūrakaraṃ dharam / nārīva sarasī cāruhaṃsakābhyāṃ virājate // 
he haṃsa madgubakakākaśarārusāre mā tvaṃ sarasyavirataṃ kuru vāsamekaḥ / āpadyapīha samaśīlavayovacobhiḥ śreyaḥphalā bhavati saṃgatirātmavargaiḥ // 
pādākrāntamahebhamastakataṭaḥ padmākaraikālayaḥ kahlārotpalakundacampakalatāsaṃbhogasaubhāgyavān / bhṛṅgo'pyeṣa vidhervaśena śiśire loṣṭaṃ tṛṇaṃ svādayan śīte śuṣkabakatyaho nu vipadā dainye mano dīyate // 
putrasyeha dalodare dyuti tarattāraṃ ciraṃ saṃsmṛtaṃ haṃsasyāṃsavinunnanālagahane saṃcāriṇā bho mayā / śuklāsāramivābjinī vikirati svaṃ vāribindūtkaraṃ madhyāhne śiśiraṃ vikāsi sahasā mūrghni sphuṭaṃ dṛśyatām // 
vyomnīndorivasaumyavāriṇiciraṃ niḥśabdakaṃ sarpato haṃsasyāṃsahatābjanālavalanāniṣkampaṭaṅkakṣataiḥ / gaṅgāvārivadatra puṣkarapuṭādbrāhmādivāsyopari bhraṣṭā ye jalabindavo jalacarā hṛṣṭāḥ pibantyāśu tān // 
sahacarasahacaryaḥ krameṇocuḥ / nirguṇasya bakasyāsya guṇa eko'sti dṛśyatām / yatprāvṛṣaṃ smārayati prāvṛṭ prāvṛḍiti bruvan // 
baka haṃsa ivābhāsi saraḥstho madgusauhṛdam / nṛśaṃsatvaṃ ca vāṇīṃ ca tyaktvā haṃso bhava sphuṭam // 
gambhīraṃ vārigarbhaṃ prasṛtajalacaraṃ ye praviśya praviśya prāṅmatatsyānprotacañcavaścaturatara paraṃ jagdhavanto vidagdhāḥ te kenāpyadya diṣṭyā mṛtatimigamitāḥ kālayukte mahimnā nākrāmanti kramasthāḥ suharamapi puraḥ paṅgavo madgavo'mī // gambhīraṃ vārigarbhaṃ prasṛtajalacaraṃ ye praviśya praviśya prāṅmatatsyānprotacañcavaścaturatara paraṃ jagdhavanto vidagdhāḥ te kenāpyadya diṣṭyā mṛtatimigamitāḥ kālayukte mahimnā nākrāmanti kramasthāḥ suharamapi puraḥ paṅgavo madgavo'mī // 
evaṃ vihanyate lokaḥ svārtheneti pradarśayan / madgurmadgurutāṃ yāta ityevaṃ stauti durjanaḥ // 
utkandharo vitatanirmalacārupakṣo haṃso'yamatra nabhasīti janaiḥ pratītaḥ / gṛhṇāti palvalajalācchapharīṃ yadāsau jñātastadā khalu bako'yamitīha lokaiḥ // 
atibahukālavilolānavalokya bakāṃstapodambhān / atraivātimirasthāṃstaṭavanitā vismitā dhūrtān // 
atra jale himahelāḥ paśyaitā apaharanti sitapadmān / icchasi tā anugantuṃ nāhaṃ te vallabhā vrajāmīti // 
kupitāṃ tāmanunetuṃ yatnaparaḥ pāntha eṣa pathi kāntām / avalokaya naranāyaka kusumalatākuharakelitīravane // 
iti hāvabhāvavilasitavivalanakopārdhadṛṣṭihasitāni / kurvāṇā varavanitā kathayati te dṛśyatāṃ rājan // 
bakamadguśarārūṇāṃ nityamekaukasāmapi / saṃkaro'sti mitho buddherna mūrkhaviduṣāmiva // 
cañcavagre khañjarīṭasya kīṭaḥ kiṭikiṭāyate / daurbhāgyasya purāṇasya patākevocchritonnate // 
tāraṃ tīratarau sa rauti taralo yāvadbakaḥ prollasaṃstāvatpalvalagoṣpade'mbukalile yāvadbalāddehakam / majjantyā priyavakṣasīva nipuṇaṃ trātaṃ śapharyā bhayāddhṛdbhaṅgenamahāpadīha hi mṛtenānyadbhavetsaukhyadam // 
bakājagaramadgūnāṃ hṛdi yā prāṇināṃ dhṛtiḥ / acarvitanigīrṇānāṃ manye nidropamaiva sā // 
āsannamadgubakagṛdhrabiḍālasarpadṛṣṭyā bhayaṃ bhavati yatsalilāśayānām / tasyāgratastṛṇamivāśanipātabhaṅgo jātismareṇa viduṣoktamadaḥ purā me // 
iha sarovaratīratarostale kusumaśālini mugdhamṛgānpuraḥ / samavalokaya lokamalau balātsamavakīrṇanavotpalaketakān // 
barhī pronnatacittatvāttoyamindraṃ prayācate / sa pūrayati tenāsya mahātmā nikhilāṃ mahīm // 
meghānanusarantyete mayūrāstanapā iva / malino malinasyaiva putra ityanumīyate // 
mṛgānālokya pathikaścintayandayitekṣaṇe / puraḥstheṣu padārtheṣu yantraputrikatāṃ gataḥ // 
śikhī vāryapi nādatte bhūmerbhuṅkte balādahim / daurātmyaṃ tanna jāne kiṃ sarpasya śikhino'thavā // 
sajjanāśayanīkāśaṃ tyaktvā barhī mahatsaraḥ / pibatyambvabhraniṣṭhyūtaṃ manye tannatibhītitaḥ // 
lasatkalāpajaladāḥ paśya nṛtyanti barhiṇaḥ / dhunvānāḥ picchakāntīnduṃ prāvṛṣaḥ potakā iva // 
varavane vanavātavisāriṇāṃ capalacandrakacārutaraṅgiṇām / iha payonidhireva kalāpināṃ visṛtamuktatayeva vilāsanaḥ // 
cara tṛṇāni pibāmbu vanāvanau kalaya viśramaṇaṃ kadalīvane / cakitacātaka pāvakadūṣitā na hi sukhāya bhavatyatimānitā // 
nāyaṃ mayūra makarālayavāripūrapūrṇodaro jaladharo'mbaramārurukṣuḥ / dāvāgnidagdhavanapādapakoṭarāgra dhūmāvalīvalaya utthita eṣa śailāt // 
yenābdena śaradvidhāvapi śikhī saṃtarpito vāribhirno varṣāsvapi pūrayedyadi sarastadvālalokocitam / ārabdhaṃ samavekṣya sajjanajano hāsena duḥstho bhavedbarhītyātmatṛṣaiva netumakhilaṃ kālaṃ samabhyudyataḥ // 
sphaṭikavimalaṃ pītvā toyaṃ ghanodaranirgataṃ pibati na punarmārge kṣubhyaṃstṛṣāpi śikhī jalam / sphurati ca ghanaṃ smṛtvā smṛtvā na cāpi vipadyate guṇavati jane baddhāśānāṃ śramo'pi sukhāvahaḥ // 
ihātivāhayantyete mārgadausthyaṃ ghanāgame / kathābhiḥ pathikāḥ prāyo vimūḍhā jīvitaṃ yathā // 
paśyātra nātha sarasaḥ kamalotpalakumudabisamṛṇālānām / kahlārapatrapayasā bhārānādāya bālikāścalitāḥ // 
kimidaṃ nayatheti tataḥ pṛṣṭābhistābhiruktametasya / vyasanajvarataptāyāḥ pathika vayaṃ bālasakhya iti // 
atha rāgaraktahṛdayāḥ stanabharavitatā vilāsalalitāṅgyaḥ / pathikānāṃ smaraṇapathaṃ bhūyo'pyanayanpriyāḥ svagehasthāḥ // 
sā nūnaṃ mama kāntā dṛṣṭvā susnigdhaghanatamaḥśyāmam / gagana ca śūnyagahanaṃ pralapati bhuvi patati viskhalati // 
bhṛṅgāvalīkuvalayāvalitābjapātrasaṃpreryamāṇanalinīmadhupānamattaḥ / hā vāti tīratarupallavalāsyalabdhasaṃmugdhaśabdagaṇagītaguṇo nabhasvān // 
sahacarā ūcuḥ / kathayatyeṣa pathikaḥ paśya mandaragulmake / priyāyāściralabdhāyā vṛttāṃ virahasaṃkathām // 
ekatra śrṛṇu kiṃvṛttamāścaryamidamuttamam / dātuṃ tvannikaṭe dūtamahaṃ cintānvito'vadam // 
asminmahāpralayakālasame viyoge yo māṃ tayeha mama yāti gṛhaṃ sa kaḥ syāt / naivāstyasau jagati yaḥ paraduḥkhaśāntyai prītyā nirantarataraṃ saralaṃ yateta // 
ā eṣa śikhare meghaḥ smarāśva iva saṃyutaḥ / vidyullatāvilāsinyā valito rasikaḥ sthitaḥ // 
bhrātarmegha mahendracāpamucitaṃ vyālambya kaṇṭheguṇaṃ nīcairgarja muhūrtakaṃ kuru dayāṃ sā bāṣpapūrṇekṣaṇā / bālā bālamṛṇālakomalatanustanvī na soḍhuṃ kṣamā tāṃ gatvā sugate galajjalalavairāśvāsayātmānilaiḥ // 
cittatūlikayā vyomni likhitvāliṅgitā satī / na jāne kvādhunaivetaḥ payoda dayitā gatā // 
itthaṃ cintāparavaśamatestanvi sārdhaṃ tvayā'sāvantarlīnaprasaramanasaḥ kvāpi yātā smṛtirme / saṃpanno'haṃ paravaśavapuḥ kāṣṭhakuḍyopamāṅgo bhaṅgaṃ soḍhuṃ ka iva virahakleśajaṃ nāma śaktaḥ // 
paścājjātaḥ kalakalaravaḥ saṃtate pānthasārthe dīnālāpairvyasanavidhurairālepante ca megham / kaṣṭaṃ pāntho mṛta iti mahārambhasaṃpannahāhāśabdaḥ prodyatpathikavanitāvistṛtoraḥprahāraḥ // 
lokenāyaṃ mṛta iti tato bāṣpasaṃpūritākṣaṃ śāvīṃ pūjāṃ viracitavatā saṃcayīkṛtya dāru / dagdhuṃ nīto'smyatibhayamahaṃ prajvalaccityanantaprodyatsphoṭasphuṭapaṭapaṭārāvaraudraṃ śmaśānam // 
tatrāhaṃ taiḥ kamalavadane bāṣpapūrṇākṣipakṣairnyastaḥ kaiściccitiśayanake baddhalokālilekhe / dhūmodgārāviralajaṭile mastake mattamṛtyoścūḍāratnottama iva kalāmātradṛśye'gnihemni // 
asminkāle kuvalayalatākomalā dhūmalekhā nāsārandhraṃ mṛdugalabilaṃ me pravṛttā niyātum / uṣṇā kṛṣṇā nakulakalitā satvaraṃ bālasarpī bhūme randhraṃ tanumiva darāddairghyasaṃkocakubjā // 
tvatsaṃkalpāmṛtakavacito nāpaviddhastayāhaṃ kuntaśreṇyā dṛḍhapatanayā vajrakāyo yathājaḥ / tvāmāsannāṃ madanasaritaṃ hṛdgṛhe gāhamāno marmacchedeṣvapi vilasitā nāvidaṃ vedanāstāḥ // 
etāvantaṃ samayamucitaṃ tanvi sārdhaṃ tvayāntarlīlālolaṃ hṛdi cirataraṃ tanmayātrānubhūtam / yasmindṛṣṭe'mṛtahrada ivonmajjanaughairyathāsau rājyābhogo viśasanamivālpālpameveti buddhiḥ // 
sā līlā te vilāsā vacanamapi ca tatsasmitaṃ te kaṭākṣāḥ sānandānantarasya prasarasamucitā dūramaṇyekabhūṣā / tānīhārāvasārāvahasanacalanāvegavikṣobhitāni // sā līlā te vilāsā vacanamapi ca tatsasmitaṃ te kaṭākṣāḥ sānandānantarasya prasarasamucitā dūramaṇyekabhūṣā / tānīhārāvasārāvahasanacalanāvegavikṣobhitāni // 
kiṃvā tattanna yatsaṃsmṛtamamṛtarasāhlādamaṃtaḥ karoti / tvatsaṃgame suratasaukhyarasāyanena bāle tato'hamatitṛptatayā śramārtaḥ / tatra sthito mṛduni talpatale śaśāṅka bimbe śaracchiśiranirmalaśociṣīva // 
atrāntare jhaṭiti candanapaṅkaśītāddīrghādivenduśakalādaśaniḥ saśabdaḥ / dṛṣṭo mayā cititalajvalito hutāśaḥ kṣīrābdhivāḍavanibhoṅgagataḥ svatalpāt // 
sahacarā ūcuḥ / ityuktavati kānte'smin hā hatāsmīti vādinī / mugdhā maugdhyādvarāvartaśaṅkayā mūrcchitā sthitā // 
tāmenāmeṣa nalinīdalavījena vāribhiḥ / āśvāsayaṃstathāvasthāṃ kaṇṭhekṛtvātra saṃsthitaḥ // 
punaḥ pṛṣṭo'nayā vakti paśya tāmeva saṃkathām / eṣa pārśvagatāmenāṃ gṛhītvā cibuke priyām // 
hā hā hutāśa iti kiṃcidivopajātakhedo vadāmi khalu yāvadahaṃ tvarāvān / tāvaccitirjhaṭiti tairavaluṇṭhitā sā pānthaiḥ kṣaṇātkharakharākulitā lasadbhiḥ // 
pānthāstatastaralatālavilāsavādyamāliṅgya māmatanuśekharapūritāṅgam / utthāpitasthitimalaṃ parivārya sarve nedurjagurjahasurānanṛturvavalguḥ // 
viṣamavināyakasukhadaṃ valitaṃ bhasmāhiśavaśiraḥprakaraiḥ / śaśidhavalāsthikapālaṃ vapuriva raudraṃ śmaśānamatha dṛṣṭam // 
pārśvacchāyāṃ haranto vicalitavidalatklinnakaṅkālagandhāstanvanto bhūribhasmapravitatamihikāmādhunānāḥ śavānām / keśānākāśakośe śaśigalitaśarākāriṇaḥ śāṃkarāṇāmasthīnāṃ ṭāṃkṛtenāracitakharagirastatra vātā vahanti // 
jvaladanalacitipravāhaniryatpavanahatoṣmaviśuṣkaparṇavṛkṣā / jvalanapavanabhāskarātmajānāṃ ramaṇagṛhānukṛtiṃ bibharti sā bhūḥ // 
dṛṣṭaṃ śmaśānaṃ tadanantabhīmakaraṅkakaṃkālaghanāmagandhi / mādyacchivāvāyasakaṅkagṛdhrapiśācavetālavirāvaraudram // 
ānītanānāśavabandhusārthasaṃrodanāhrādidigantakuñjam / khagāvakṛṣṭārdraśirāntratantrīnibaddhadagdhadrumakhaṇḍajālam // 
kvaciccitikṣobhakṛtaprakāśaṃ kvacinmahākeśakṛtābdavṛndam / kvacicca raktāktadharāvitānaṃ naktaṃ stanattvabhramivāstaśailam // 
sahacarā ūcuḥ / evaṃprāyāḥ kathāḥ kurvatpaśyainanmithunaṃ mahat / pānaṃ pravṛttavatsāraṃ pātuṃ padmanibhekṣaṇa // 
kadalīkandalīsvacchagucchācchoṭanapaṇḍitāḥ / vividhā vāyavo vānti puṣpakesaramaṇḍitāḥ // 
vānti vātā vanodvāntavividhāmodamāṃsalāḥ / pītagharmakaṇāḥ krāntalalanālakalālakāḥ // 
kulācalaguhāgehavalanodyanmṛgādhipāḥ / sarantyasurasaṃrambhairlavaṇārṇavamārutāḥ // 
tamālatālataralalīlāndolanalālitāḥ / anilājalakallolotkrāntakomalapallavāḥ // 
lalannavalatāvāntapuṣpadhūlividhūsarāḥ / saranti maruto mandamudyāneṣu nṛpā iva // 
madhuraṃ vaṃśaviśrānto gātumeṣa vanānilaḥ / pravṛttaḥ pāṇḍunagaranārībhiriva śikṣitaḥ // 
nikāraḥ karṇikāreṇa pavanasya yadā kṛtaḥ / tadā pariharantyenaṃ bhramarā api dūrataḥ // 
na dadāti phalaṃ kiṃcidarthine na ca pallavam / tālaḥ stambhatayā''rambhaṃ hyarūpaiva vinā''kṛtiḥ // 
rāga eva hi śobhāyai nirguṇānāṃ jaḍātmanām / rājeva rājate rājanrāgeṇaivaiṣa kiṃśukaḥ // 
āgaccha karṇikāro'yaṃ vikārasyaiva bhājanam / nirāmodaḥ kimetena nirguṇeneva jantunā // 
vilolamañjarījālataḍitsaṅgasthito'sitaḥ / cātakasyāmbudabhrāntiṃ tamālaḥ kurute mudhā // 
patrālā ghanasaṃghātāḥ sacchāyāvṛtabhūbhṛtaḥ / guṇānāṃ mahatāṃ yogyā vaṃśā vaṃśā ivonnatāḥ // 
hemasānvāsanastho'gryo vātavyādhitaṭo'mbudaḥ / taḍitpītāmbaraṃ dhatte kṣubdhaṃ haririvodbhavaḥ // 
praveśanirgamavyagrataratkhagaśilīmukhaḥ / praphullakiṃśuko bhāti vīro rakta ivāsṛjā // 
mandāramañjarīpuñjapiñjarāmbhodamandire / mahendramastake mattāḥ suptā gandharvakāminaḥ // 
kalpadrumavanacchāyā viśrāntā vitatānvitāḥ / paśya pārthiva gāyanti siddhavidyādharādhvagāḥ // 
paśya kalpadrumasyāsya pallave pallave vane / viśrāntāḥ surasundaryo gāyanti ca hasanti ca // 
mandiraṃ mandapālasya mandare mṛdumandire / muneridamudārasya bhāryā sā yasya pakṣiṇī // 
anyonyāmatasiṃhebhanakuloragakelikām / paśya munyāśramaśreṇiṃ sarvartukusumadrumām // 
vidrumadrumamiśrāṇāmambhodhitaṭavīrudhām / bimbitārkāḥ kacantyete pallaveṣūdabindavaḥ // 
vīcayo ratnamāṇikyapadeṣvāvartavṛttibhiḥ / vilasanti vilāsinyo vakṣaḥsviva vilāsinām // 
nāgalokendralokastrīgamanāgamanodbhavaḥ / divyo bhūṣaṇajhāṃkāraḥ śrūyate nabhasaḥ śrṛṇu // 
śravaṇopāntavibhraṣṭamadamattālinīsvaraiḥ / airāvaṇasnānabhuvo gāyantīva guhā gireḥ // 
hrasato'nudinaṃ kṛṣṇapakṣe kṛṣṇāntalekhikāḥ / dṛśyante kṛśagātrasya vāstukāvalayo'mbudheḥ // 
āmodagandhaśvasanā sacchāyā śītalāṅgikā / ekāntadarśitākārā nānākusumapūritā // 
vanavinyāsavasanā nirjharāmalahāsinī / āstīrṇapuṣpāstaraṇā dhanyā vanavilāsinī // 
ramante nandanodyāne na tathodārabuddhayaḥ / yathopaśāntaśabdāsu śuddhāsu vanabhūmiṣu // 
suviraktaṃ muneśceto raktaṃ ca viṣayārthinaḥ / ramayanti samaṃ ramyā vijanā vanabhūmayaḥ // 
salilādhautavaprāṇāmambhodhitaṭabhūbhṛtām / nūpurairiva ratnaughaiḥ pādā bhānti dhvananti ca // 
puṃnāganagaviśrāntāḥ kāntakāñcanakāntayaḥ / hemacūḍāḥ khagā bhānti divi devagaṇā iva // 
bhramarāmbhodadhūmāḍhyāḥ phullacampakakānanāḥ / kampante paśya vātena jvalitā iva parvatāḥ // 
kurvantaṃ karavīrāgralatāndolāvadolakam / kokilaṃ kokilāliṅgya lolālāpayati priyam // 
lasatkalakalārāvametā lāvaṇasaindhavīḥ / pūrṇāstaṭabhuvo bhūpaiḥ paśyopāyanapāṇibhiḥ // 
ā pūrvādā'parasmāllavaṇajalanidherottarāddakṣiṇādvā devodagrājiśiṣṭā iha narapatayaḥ pādapīṭhīkriyantāṃ dīyantāṃ maṇḍalānāṃ diśi diśi ca yathāśāstramastrāṇyavanyā rakṣāyai kṣāntipūrvaṃ ciramatulabalaṃ śāntayā śāsanāni // ā pūrvādā'parasmāllavaṇajalanidherottarāddakṣiṇādvā devodagrājiśiṣṭā iha narapatayaḥ pādapīṭhīkriyantāṃ dīyantāṃ maṇḍalānāṃ diśi diśi ca yathāśāstramastrāṇyavanyā rakṣāyai kṣāntipūrvaṃ ciramatulabalaṃ śāntayā śāsanāni // 
śrīvasiṣṭha uvāca / atha teṣvarṇavataṭeṣvete bhūmau vipaścitaḥ / upaviśyaitadakhilaṃ cakrū rājyaprayojanam // 
tadā tatraiva te vāsabhūmiṃ kṛtvā yathākramam / tasthurmaṇḍalamaryādāṃ sthāpayāmāsurakṣatām // 
atha varṇayituṃ śrīmāṃstatpratāpamivāgamat / saṃpraviśya samudrāntaranyalokāntaraṃ raviḥ // 
āyayau yāminīśyāmā meghalekheva tānavam / saṃpāditāharvyāpārāstasthuḥ svaśayaneṣu te // 
āsamudraṃ nadīvāhā iva dūrādupāgatāḥ / idaṃ saṃpādayāmāsurvismayākulacetasaḥ // 
aho nu dūramadhvānaṃ prāptā vayamayatnataḥ / prabhāvāddevadevasya vahnerdivyaiḥ svavāhanaiḥ // 
kiyatī syātpravistīrṇā dṛśyaśrīriyamātatā / itaḥ samudrastadanu dvīpabhūrambudhiḥ prabhuḥ // 
ito dvīpaṃ tato'mbhodhiḥ kimante syāttato'pi ca / kiyatī kīdṛśī vā syānmāyeyaṃ cetyarūpiṇī // 
tatprārthayāmahe devaṃ hutāśaṃ tadvarādimāḥ / prekṣāmahe diśaḥ sarvā āparyantamakhedinaḥ // 
iti saṃcintya te sarve yathāsthānamavasthitāḥ / samamevāhvayāmāsurbhagavantaṃ hutāśanam // 
babhūva bhagavāneṣāmatha dṛśyo hutāśanaḥ / ākāravānvaraṃ putrāḥ pragṛhṇītetyuvāca ha // 
vipaścita ūcuḥ / pañcabhūtātmakasyāsya dṛśyasyāntaṃ sureśvara / dehena mantradehena tadante manasāpi ca // 
yāvatsaṃvedanaṃ yāvatsaṃbhavaṃ yāvadātmakam / paśyema iti no deva dīyatāmuttamo varaḥ // 
āsiddhagamyamadhvānaṃ paśyema vapuṣā vayam / tadante manasaivātha dṛśyaṃ paśyema bho prabho // 
āsiddhagamyamadhvānaṃ mṛtyurasmākamastu mā / adhvanyasaṃbhavaddehe mana eva prayātu naḥ // 
śrīvasiṣṭha uvāca / athaivamastviti procya pāvakaḥ sahasāgamat / kṣaṇādaurvatayā yātuṃ samudra iva satvaraḥ // 
agnirjagāmātha samājagāma niśā vilambyātha jagāma sāpi / samājagāmāpi ravirjagāma teṣāṃ ca dhīrārṇavalaṅghanehā // 
śrīvasiṣṭha uvāca / tataḥ prabhāte prasabhaṃ pṛthivyāḥ kṛtvā yathāśāstramalaṃ vyavasthām / āviṣṭadehā iva te rasena niṣedhyamānā iva mantrimukhyaiḥ // 
nivārya sarvaṃ parivāramātramākrandamānaṃ vadanai rudadbhiḥ / nirasya cāsnehatayābhimānamātsaryalobhābhibhavaiṣaṇādi // 
digantamālokya samudrapāre kṣaṇātsamāyāma iti bruvantaḥ / svamantraśaktyottamatāṃ gataistairabdhiḥ padaireva tadā praviṣṭaḥ // 
vipaścitaste diśi diśyanalpairbhṛtyaiḥ samudraṃ praviśadbhireva / bhṛtyaiśca kaiścittvanugamyamānā yayuryathā vāriṇi padbhireva // 
taraṅgajāleṣu padāni kṛtvā pṛṣṭhe sthalasyeva jalasya cāntaḥ / catvāra ekaikatayaiva yuktā bhṛśaṃ viyuktā nijasenayā te // 
padakrameṇaiva mahārṇavāntastāvatpraviṣṭā avalokitāste / taṭasthitairyāvadadṛśyabhāvaṃ śarannabhomeghalavā ivāpuḥ // 
tamadhvānamathohuste jaladhau pādacāriṇaḥ / vitatādhyavasāyena baddhakakṣāharā iva // 
unnatāvanatāmadrisamārohāvarohaṇaiḥ / śriyaṃ vāritaraṅgāṇāṃ haranto harimūrtayaḥ // 
āvarteṣu tṛṇānīva bhrāntā vigatasaṃbhramam / ciraṃ cañcalamattābhracandramaṇḍalaśobhiṣu // 
mantravidyābalaujobhirdurjayāḥ śastrapāṇayaḥ / kvacitpramattairmakarairnigīrṇodgīrṇadehakāḥ // 
jalakallolaviśrāntavātotsāritamūrtayaḥ / nītānītāḥ kṣaṇenaiva yojanānāṃ śataṃ śatam // 
jalakallolamātaṅgatuṅgitāṅgatayā tayā / dadhānā nijarājyebhapṛṣṭharohasthitiśriyam // 
vistīrṇormighaṭāpaṭṭapāṭapaṭṭanapāṭavaiḥ / darśayanto jalāmbhodaniṣkrāntiṃ mārutā iva // 
tarattaralamātaṅgataraṅgaughavighaṭṭitāḥ / atyajanto nijaṃ dhairyaṃ velāvarataṭā iva // 
mahormimuktāmāṇikyamaṇḍalapratibimbitāḥ / ekākino'pi paritaḥ pauruṣeyavṛtā iva // 
pāṇḍuḍiṇḍīrapiṇḍeṣu kurvanto lāghavātpadam / śvetapadmaparikrāntarājahaṃsaśriyaṃ dadhuḥ // 
ghananirghātanirghoṣabhīṣaṇārṇavaghuṃghumāt / na bhītā bhūbhṛtastatra velāvalanajṛmbhitāt // 
abhraṃlihajalādrīndrapātotpātavighaṭṭitāḥ / kṣaṇaṃ pātālamājagmuḥ kṣaṇamarkāspadaṃ yayuḥ // 
aśaṅkitotpatadvāripūrapātapaṭāvṛtāḥ / utpātapātanipatadvitānakavṛtā iva // 
prakrāntāstemburāśau sahacaramakarāḥ śūranakraiḥ kulīrairvyāptāvartāvivṛttāḥ salilatarulatāsīkarairantarālaiḥ kurvantaḥ kāntiyuktaṃ vapuriva kusumairbhrāntamāṇikyamuktairvyaktāvyaktāṃśujālaiḥ pratipadamitarairabhrarūpairadabhraiḥ // 
śrīvasiṣṭha uvāca / ityete dṛśyarūpāyā avidyāyā vicāraṇe / pravṛttāḥ pādacāreṇa samudradvīpagāminaḥ // 
abdherdvīpaṃ punardvīpādabdhiṃ dvīpaṃ giriṃ vanam / lāghavāllaṅghayāmāsuśchedabhedavivarjitāḥ // 
pīto vipaścitpāścātyo mīnenāmaramāninā / viṣṇumīnakulotthena vitastāvāhanaujasā // 
kṣīrodaṃ prāpya matsyena tenodgīrṇaḥ sudurjaraḥ / tena kṣīrodamullaṅghya gato dūraṃ digantaram // 
dakṣiṇo yakṣanagare saṃprekṣyekṣurasārṇave / śikṣādakṣiṇayākṣipya yakṣiṇyā kāmukīkṛtaḥ // 
pūrvo makaramākramya yadā gaṅgāṃ nikṛttavān / gaṅgayā sa tadānīya kānyakubje samujjhitaḥ // 
uttarastūttarakurūnārādhya prāptavāñśriyam / taṃ tayainaṃ na bādhante digante mṛtabhītayaḥ // 
tayā makaramātaṅganigīrṇodgīrṇamūrtimān / aticakrāma subahūndvīpāntarakulācalān // 
paścimaḥ pṛṣṭhamāropya hemacūḍena pakṣiṇā / kuśadvīpe kuśāṅgaśrīstarasā tārato'rṇavān // 
krauñcadvīpācale pūrvo nigīrṇo rakṣasā vane / tadrakṣaḥ pāṭitaṃ tena hṛdaye'ntravikartanaiḥ // 
dakṣiṇo dakṣaśāpena yakṣatāmāgataḥ kṣaṇāt / śākadvīpe śatenāsau varṣāṇāṃ mokṣamāgataḥ // 
uttarastarasottīrṇatārāvarataraṅgiṇaḥ / mahārṇavasuvarṇorvyāṃ siddhaśāpācchilāṃ gataḥ // 
tato varṣaśatenāsau prasādājjātavedasaḥ / tenaivonmocitastatra siddhena ratimāptavān // 
varṣāṇyaṣṭāvabhūdrājā nālikeranivāsinām / pūrvaḥ paramadharmiṣṭhaḥ prāptavānprāksmṛtiṃ tataḥ // 
kalpavṛkṣavane meroruttare'psarasā saha / uvāsa daśavarṣāṇi nālikeraphalāśanaḥ // 
vihagāśvāsatattvajñaḥ śālmalidvīpaśālmalau / paścimaḥ pakṣiṇīnīḍe krīḍayā nyavasatsamāḥ // 
mandarādrau mṛdutale mandāratarumandire / kinnarī mandarīnāmnī dinamekamasevata // 
kṣīrodavelāvanakalpavṛkṣavanāvalīnandanadevatābhiḥ / sārdhaṃ samāḥ saptatimapsarobhirnināya kāmākulito'tha pūrvaḥ // 
śrīrāma uvāca / ekasaṃvinmayāḥ sarva evaikavapuṣo'pi te / vividhecchāḥ kathaṃ brahmansaṃpannā ekadehinaḥ // 
śrīvasiṣṭha uvāca / ekasaṃviddhanākāśamapyanānaiva sarvagam / svayaṃ nāneva saṃpannaṃ supte cittamivātmani // 
tasyācchatvāttathābhūtamātmaivātmani bimbati / tādṛśasya tathābhūtau mukurasyeva nirmalā // 
ekalohamayā eva yathādarśāḥ parasparam / tathaite pratibimbanti padārthāḥ pāramārthikāḥ // 
tena yasya yadā yadyatpuro bhavati vastvasau / yadarthaṃ yujyate tena ciddhanaikasvabhāvataḥ // 
ityanānaiva nānedaṃ nānānānā ca vastutaḥ / na ca nānā na cānānā nānānānātmakaṃ tataḥ // 
tena yasya yadāyātaṃ puro vastu vipaścitaḥ / sa tena saṃvinmayatāmetya tadvaśamāgataḥ // 
ekadeśagatā viṣvagvyāpya karmāṇi kurvate / yoginastriṣu kāleṣu sarvāṇyanubhavantyapi // 
abdo'pi vyāptimānekastulyakālaṃ pṛthakkriyāḥ / āhlādastena pādena karotyanubhavatyapi // 
tulyakālamasaṃkhyātamīśvarapratiyoginaḥ / karmajālaṃ jagajjātaṃ kurvantyanubhavanti ca // 
eko viṣṇuścaturbhiḥ svairbāhubhirvā śarīrakaiḥ / pṛthakkurvankriyāḥ pāti jagadbhuṃkte varāṅganāḥ // 
bahubāhuryadā dvābhyāṃ hastābhyāṃ hyarthasaṃgraham / karoti bahubhirbhūyaḥ saṃgrāmaṃ satataṃ karaiḥ // 
tathaiva tairvipaścidbhiḥ sarvadikkaṃ tathā sthitaiḥ / tathā vyavahṛtaṃ prāptamekasaṃvinmayairapi // 
suptaṃ tairbhūmiśayyāsu bhuktaṃ dvīpāntareṣu ca / vihṛtaṃ vanalekhāsu prakrāntaṃ marubhūmiṣu // 
uṣitaṃ girimālāsu bhrāntaṃ sāgarakukṣiṣu / viśrāntaṃ dvīpalekhāsu nilīnaṃ ghanamāliṣu // 
rūḍhamarṇavamālāsu vātyāsu jalavīciṣu / krīḍitaṃ bhūbhṛdabdhīnāṃ taṭīṣu nagarīṣu ca // 
śākadvīpodayagiritaṭe saptavarṣāṇi suptaṃ pūrveṇāntarvidalagahane yakṣasaṃmohitena / pāṣāṇāmbu prasabhamamunaivātra pītvā dṛṣattāmāgatyāntaḥ sthitamatha samāḥ sapta jātyena bhūmeḥ // 
śākadvīpe'staśailasya śirasyabhraguhāgṛhe / piśācāpsarasā māsaṃ pāścātyaḥ kāmukīkṛtaḥ // 
yatra śāntabhaye varṣe jaladhāre mahāgirau / harītakīvane varṣaṃ pūrvo'ntardhānamāyayau // 
atra raivatake śaile varṣe śiśiranāmani / daśarātramabhūtsiṃhaḥ pūrvo yakṣavaśīkṛtaḥ // 
atra kāñcanaśailādidarīdarduratāṃ gataḥ / piśācamāyāchalito daśavarṣāṇyuvāsa saḥ // 
kaumāraṃ varṣamāsādya śyāmādreruttarastaṭam / śākadvīpe'ndhakūpe'ndho nyavasaccharadāṃ śatam // 
marībake'karodvarṣe varṣāṇyatra caturdaśa / vidyādharatvaṃ pāścātyaḥ sa vidyādharavidyayā // 
rataklamaklāntapurārilakṣmīcalāṅgalekhākramaśīkarāktam / elālatāliṅganalabdhagandhamālambya velāvanagandhavāham // 
śrīvasiṣṭha uvāca / varṣe śāntabhayābhikhye jaladhāre girau tarau / tādṛkkartaripānīyaṃ śākadvīpe piban sthitaḥ // 
pūrvo'tha varṣasaptatyā pāścātyenaitya mokṣitaḥ / vidyayā krakaceneva chittvā vṛkṣatvamakṣataḥ // 
pāścātyaḥ śiśire varṣe pāṣāṇatvamupāgataḥ / mocito dakṣiṇenāśu gomāṃsādiprayogataḥ // 
śive'stācalapārasthe varṣe varṣeṇa paścimaḥ / mocito dakṣiṇenaitya gopiśācyā vṛṣīkṛtaḥ // 
atraiva kṣemake varṣe āmbikeyagirau tarau / dakṣiṇo yakṣatāṃ yāto mokṣaṃ yakṣeṇa labdhavān // 
atraiva vṛṣake varṣe śaile kesaranāmani / kesaritvaṃ gataḥ pūrvaḥ pāścātyenaiva mocitaḥ // 
śrīrāma uvāca / ekadeśagatā viṣvagvyāpya karmāṇi kurvate / yoginastriṣu kāleṣu sarvāṇi bhagavankatham // 
śrīvasiṣṭha uvāca / iha rāmāprabuddhānāṃ yadastyastvalameva naḥ / tena yattu prabuddhānāṃ tadidaṃ śrṛṇu kathyate // 
cinmātrasattāsāmānyādṛte'nyannātma tadvidām / dṛśyātyantābhāvabodhe sargāsargadṛśoḥ kṣaye // 
cinmātrasattāsāmānye viśrāntasya nirantaram / sarveśasyeha sarvatvaṃ sarvātmatvaṃ ca sarvadā // 
vada kena kathaṃ kutra kadā kimiva rodhyate / sarvagastvatha sarvātmā yatra bhāti yadā yathā // 
tathā bhāti tadā tatra sarvātmani kimasti no / atītaṃ vartamānaṃ ca bhaviṣyatsthūlamapyaṇu // 
tathā dūramadūraṃ ca nimeṣaḥ kalpa eva ca / svarūpamajahatyeva sāmānye tāni sarvadā // 
sarvātmani sthitānyeva paśya māyāvijṛmbhitam / ajātamaniruddhaṃ ca yathāsthitamavasthitam // 
vijñānaghanamevedamata eva jagattrayam / nabhastvamatyajaṃścaiva sarvātmaiva nabhaḥ sthitam // 
jagadātmā jagadrūpaṃ draṣṭṛdṛśyatayoditam / viśvātmadṛgvapuryatsyāttatkiṃ kena kathaṃ kadā // 
duḥsādhyaṃ brūhi tattvajña sādhyāsādhyasvarūpiṇaḥ / tasmādasyāḥ sadaikasyā vipaścidrājasaṃvidaḥ // 
prabodhamanugacchantyā aprāptāyāḥ paraṃ padam / ekasyā apyanekasyāḥ sarvaṃ sarvatra yujyate // 
bodhābodhātmarūpe hi kiṃ nāmāsti parātmani / aprāptāyāḥ paraṃ bodhaṃ padārthākulatocitā // 
kiṃcidbodhaṃ praviṣṭāyāḥ siddhatāpyucitaiva sā / evaṃ te sarvadiksaṃsthāḥ sarvameva parasparam // 
paśyantyanubhavantyāśu cikitsante ca saṃkaṭam / bodhākāśaḥ svakādrūpādīṣaccyuta ivāśu cet // 
tadanyatāmivādatte susthito'pi yathāsthitam / śrīrāma uvāca / vipaścitaḥ prabuddhāścetkathaṃ siṃhavṛṣāditām // 
dikṣu yāntīti me brahmanbodhāya kathayāśvalam / śrīvasiṣṭha uvāca / prabuddhāḥ kathitā ye te yoginaste mayānagha // 
prasaṅgarūpāntarato na prabuddhā vipaścitaḥ / vipaścito mahābāho prabuddhā nipuṇaṃ na te // 
bodhābodhadṛśormadhye te hi dolāyitāḥ sthitāḥ / mokṣacihnāni dṛśyante bandhacihnāni cābhitaḥ // 
nityadharmaprabuddhānāṃ tathābhūtatayā tayā / vipaścito dhāraṇayā yogino na paraṃ gatāḥ // 
dhāraṇāyoginaste hi dhāraṇāprāptasiddhayaḥ / ye paraṃ bodhamāyātā yeṣvavidyā na vidyate // 
kimavidyāmavekṣante te tāmarasalocana / dhāraṇāyogino hyete vareṇa prāptasiddhayaḥ // 
avidyā vidyate teṣāṃ tena te'tadvicāriṇaḥ / anyacca śrṛṇu he rāma jīvanmuktaśarīriṇām // 
bhavedvyavahṛtāveva padārthāntaravedanam / mokṣo'pi cetaso dharmaścetasyeva sa tiṣṭhati // 
na dehe dehadharmastu na dehādvinivartate / na kadācana nirmuktaṃ ceto bhūyo nibadhyate // 
yatnenāpi punarbaddhaṃ kena vṛntacyutaṃ phalam / dehastu dehadharmeṇa jīvanmuktimatāmapi // 
gṛhyate tadgataṃ teṣāṃ cetastvacalameva tat / mokṣo hi na parajñeyo dhāraṇādiprayogavat // 
ātmasaṃvedya evāsau madhvādyāsvādasaukhyavat / sukhaduḥkhairyutoyo'sau svayaṃ bandhānubhūtimān // 
tanmuktau mukta ityuktaḥ svānubhūtipradastvasau / antaḥśītalacitto hi mukta ityabhidhīyate // 
bandhaḥ saṃtaptacitteti dehādestanna dṛśyate / śarīre kaṇaśaḥ kṛtte rājye vā viniyojite // 
rudato hasataścaiva jīvanmuktamateriha / na duḥkhaṃ na sukhaṃ kiṃcidantarbhavati tatsthitam // 
gṛhṇato'pyanubhūtistu tatraivaiṣāsti nāpare / dṛśyante paṇḍitā bhagnā rūpāntaramupāgatāḥ // 
dehādijīvanmuktānāṃ svabhāvānna kadācana / mṛto'pi naiva mriyate rudannapi na roditi // 
vihasanna hasatyeva jīvanmukto mahodayaḥ / vītarāgāḥ sarāgābhā akopāḥ kopasaṃyutāḥ // 
amohā mohavalitā dṛśyante tattvadarśinaḥ / idaṃ sukhamidaṃ duḥkhamityādikalanāstu tāḥ // 
alaṃ dūragatāsteṣāmaṅkurā nabhaso yathā / jagadātmā ca nāstyeva yasyaikaṃ sarvamasti ca // 
sukhaduḥkhādi tasyeti vāgvyomaviṭapopamā / aśokā eva śocante jīvanmuktā jayānvitāḥ // 
acchinnā ekatadbhāvā dṛśyante tattvadarśinaḥ / śiraḥ kamalajasyoccaiḥ sāmagāyanatatparam // 
haro nakhena ciccheda sukumāramivāmbujam / śakto'pi na punarbrahmā janayāmāsa tacchiraḥ // 
vyomaikatāsya cidvyomno mudhā mūrdhnetareṇa kim / naiva tasya kṛtenārtho nākṛteneha kaścana // 
yadyathā nāma saṃpannaṃ tattathāstvitareṇa kim / haro hariṇaśāvākṣīmakṣīṇaśarato'śru ca / dhatte vapuṣi dugdhābdhirguptāmṛtakalāmiva // 
śakto'pi rāgitāmeṣa na tyajatyuttamāśayaḥ / pañceṣudāhasamaye dṛṣṭā nīrāgatāguṇāḥ // 
naiva tasya kṛtenārtho nākṛteneha kaścana / na cāsya sarvabhūteṣu kaścidarthavyapāśrayaḥ // 
rāgitaiṣāstu mā vāsya kimarāgitayānyayā / yadyathā nāma saṃpannaṃ tattathāstvitareṇa kim // 
karoti kārayatyuccairmriyate māryate'pi ca / jāyate vardhate'jasraṃ jīvanmukto janārdanaḥ // 
na cājavaṃ javībhāvaṃ tyaktuṃ śakto'pyasau na tam / tena tyaktena naivārthastasya naivāśritena ca // 
tadyathāsthitamevāstu iha ityastavāsanam / harirniriccha evāste śuddhacinmātrarūpabhṛt // 
ātmānamāndolayati kālakandukatāṃ gatam / ajasraṃ nityamādityo jagadgṛhanabhoṅgaṇe // 
na ca rodhayituṃ dehaṃ na samartho dineśvaraḥ / niriccha eva nirvāṇastathāpyāste yathāsthitam // 
candro'nubhavati vyarthamākalpaṃ kṣayamakṣayam / jīvanmuktatayā khinno yathāsthitamavasthitaḥ // 
maruttahavyagaurīśavīryagrāsādikheditām / jīvanmukto vahatyagniryathā sthityā samasthitiḥ // 
bahvībhirvijigīṣābhiḥ kṛpaṇāviva tiṣṭhataḥ / jīvanmuktāvapi gurū loke śukrabṛhaspatī // 
karoti janako rājyaṃ jīvanmuktamanā muniḥ / jagatyāmājiṣūgrāsu dehaṃ jarjaratāṃ nayan // 
nalamāndhātṛsagaradilīpanahuṣādayaḥ / jīvanmuktāściraṃ rājyaṃ cakrurākulitā iva // 
vyavahāre yathaivājñastathaiva khalu paṇḍitaḥ / vāsanāvāsane eva kāraṇaṃ bandhamokṣayoḥ // 
baliprahlādanamucivṛtrāndhakamurādayaḥ / jīvanmuktāḥ sthitiṃ cakrurvītarāgāḥ sarāgavat // 
tasmādasattve sattve ca rāgadveṣakṣayodaye / na manāgapi bhedo'sti jñakhaṃ prati svarūpiṇi // 
jñānenākāśaśuddhena dharmānye gaganopamān / vindanti jīvanmuktānāṃ teṣāṃ bhedamatiḥ kutaḥ // 
bhāsvaraṃ śakrakodaṇḍaṃ yathā nāneva śūnyakam / ābhāsamātramevāyaṃ tathā dṛśyātmako bhramaḥ // 
śakracāpe yathā bhānti nānāvarṇā nabhoṅgaṇe / tathā śūnyātmakā eva brahmāṇḍaparamāṇavaḥ // 
idaṃ jagadasadbhāti sadiva vyaktimāgatam / ajātamaniruddhaṃ ca yathā śūnyatvamambare // 
sādyantamapyanādyantamaśūnyamapi śūnyakam / jagajjātaṃ tathā'jātamaruddhaṃ ruddhameva ca // 
jātaṃ niruddhamastyevaṃ brahma vyomaiva bhāsate / yathā dārumayaḥ stambhastathā tacchālabhañjikā // 
samastakalanonmuktaṃ samaṃ nirnidramāsanam / yadekāntacidākāśaṃ tadvidyāttanmayaṃ jagat // 
deśāddeśāntaraprāptau yanmadhye saṃvido vapuḥ / anunmeṣaṃ cidākāśaṃ tadvidyāttanmayaṃ jagat // 
tatra yaddvaitamaikyaṃ tanmanye tadapi naiva ca / tadvyoma kevalaṃ bhāti manye tadapi naiva vā // 
jagadākāśamevedamātmaivātmani vā sthitam / bhaviṣyatpuravaddṛṣṭamapi sphāramapi sphuṭam // 
ākāśakośaviśadāśaya dṛśyajātaṃ maunātma tiṣṭhati śilāghanameva śāntam / yannāma tasya jagadityabhidhāṃ vidhāya svātmaiva mohita ivāyamaho nu māyā // 
śrīrāma uvāca / anantaraṃ muniśreṣṭha kurvantaḥ kiṃ vipaścitaḥ / āsaṃsteṣu diganteṣu sadvīpābdhivanādriṣu // 
śrīvasiṣṭha uvāca / śrṛṇu kiṃvṛttameteṣāṃ tāta tatra vipaścitām / tālītamālamālāḍhyadvīpādrivanacāriṇām // 
krauñcadvīpagirereko vipaścitpaścime taṭe / kaṭenādritaṭe piṣṭaḥ kariṇā kamalaṃ yathā // 
dvitīyo nabhasā nīto rakṣasā vikṣatāṅgakaḥ / nikṣipto vāḍave vahnau tatra bhasmatvamāgataḥ // 
tṛtīyastraidaśaṃ deśaṃ nīto vidyādhareṇa vai / gato'praṇāmakupitaśakraśāpena bhasmatām // 
caturthaścaturaṃ gacchankuśadvīpagirestaṭe / durvāreṇa nadīkacche makareṇāṣṭadhā kṛtaḥ // 
iti te pañcatāṃ prāptā diṅmukheṣvākulāśayāḥ / kṣaye caturṣu catvāro bhūpālā lokapālavat // 
atha teṣāṃ dadarśāsau vyomnyeva vyomarūpiṇām / saṃvitprāktanasaṃskārādvyomātmāvanimaṇḍalam // 
saptadvīpābdhivalayaṃ purapattanabhūṣaṇam / suraśailaśiraḥpīṭhaṃ brahmalokaśiromaṇim // 
candrārkabimbanayanaṃ tārāmuktākalāpakam / vilolameghavasanaṃ nānāvanatanūruham // 
dehānvipaścitāṃ saṃviddadarśa caturo'pi sā / prāgvatkalpaparāvṛttau dyaurdigantānivātatān // 
ātivāhikasaṃvitteste'vyomni vyomatātmakāḥ / ādhibhautikadehatvabhāvāndadṛśuragrataḥ // 
asyātmakatve'vidyeyaṃ kiyatī syāditīkṣitum / catvāro'pi pravṛttāste saṃskāravaśataḥ puraḥ // 
dṛśyadarśanayorurvīmaṇḍalānubhavākṛteḥ / niṣṭhāṃ draṣṭumavidyāyā bhremurdvīpāntarāṇi te // 
dvīpasaptakamullaṅghya samahārṇavasaptakam / vipaścitpaścimaḥ prāpa ghanabhūmau janārdanam // 
tasmādanupamaṃ jñānaṃ samāsādya digantare / tasminneva samādhāne so'tiṣṭhadvarṣapañcakam // 
tato dehaṃ parityajya citte sattāmupāgate / sa tatprāṇa ivākāśaṃ paraṃ nirvāṇamāyayau // 
pūrvaḥ parvaṇi śītāṃśubimbapārśve sthitaṃ vapuḥ / cintayaṃściramunnaṣṭadehaścandrapure sthitaḥ // 
dakṣiṇaḥ śālmalidvīpe rājyamutsannaśātravaḥ / karotyadyāpi na sato vismṛtānyaviniścayaḥ // 
uttarastaralāsphālakallole saptamāmbudhau / sahasramekaṃ varṣāṇāmuvāsa makarodare // 
makarodaramāṃsāśī mṛte makaranāyake / makarodarato'bdheśca nirgato makaro yathā // 
tato'śītisahasrāṇi yojanānāṃ ghanāvanim / himakalpajalāmbhodherullaṅghya sughanodarīm // 
prāpto daśasahasrāṇi yojanānāṃ mahāmahīm / sauvarṇīṃ surasaṃcārasaraṇiṃ mṛtavānasau // 
tasyāṃ bhūmau ca madhye ca vipaścinnākitāmagāt / uttamāmagnimadhyasthaṃ kṣaṇātkāṣṭhamivāgnitām // 
pradhānadevo bhūtvāsau lokālokagiriṃ gataḥ / asya bhūmaṇḍalatarorālavālamiva sthitam // 
sa pañcāśatsahasrāṇi yojanānāṃ samunnataḥ / ālokalokācārāḍhyo bhāga eko'sya netaraḥ // 
lokālokaśiraḥprāptaṃ tārakāmārgasaṃsthitam / adhaḥsthitā apaśyaṃstamuccanakṣatraśaṅkayā // 
tasmātpradeśāttatpāre tamastasya mahāgireḥ / caturdikkaṃ mahākhātaṃ nabhaḥ śūnyamanantakam // 
tato bhūgolako'yaṃ hi samāpto vartulākṛtiḥ / nabhaḥśūnyaṃ mahākhātaṃ tatastimirapūritam // 
tatrālikajjalatamālanabhontarālanīlaṃ tamo na ca mahī na ca jaṃgamādi / nālambanaṃ na ca manāgapi vastujātaṃ kiṃcitkadācidapi saṃbhavatīti viddhi // 
śrīrāma uvāca / bhagavankathayaitanme kathaṃ bhūgolakaṃ sthitam / kathamṛkṣagaṇo yāti lokālokaḥ kathaṃ giriḥ // 
śrīvasiṣṭha uvāca / yathā saṃkalparacitā śiśorvyomani tiṣṭhati / vīṭā cinmātrabālena kalpito bhūstathāmbare // 
yathā timirikākṣāṇāṃ keśacandrādidarśanam / cidākāśasya sargādau tathā pṛthvyādidarśanam // 
yathā saṃkalpanagaraṃ dhāryamāṇaṃ na dṛśyate / dhāryate dhāryate mā ca tathorvyanubhavaściteḥ // 
yadyathā yāvadābhāti citi cittvātsvabhāvataḥ / tattathā tāvadābhāti tatra tatra tadātmakam // 
timirākrāntanetrasya keśoṇḍrakamivāmbare / cinmātrasya mahīgolo yo bhātaḥ sa tathā sthitaḥ // 
ūrdhvaṃ vahantyaḥ saritastadadhastādhutāśanaḥ / citi cetsvapnavadbhāti tattathā tatsthitaṃ bhavet // 
tasmātpatantī bhūrbhātā patatyevāniśaṃ jagat / utpatantī tu cidbhātā tathā nānātmikā bhavet // 
stabdhabhātā sthitā stabdhā sālokā tu prakāśinī / nirālokā nirālokalokānāmātmani sthitā // 
cidbhānaikānusāreṇa tārācakraṃ tathā mahī / asadeva sadaivedaṃ bhātīdamavikhaṇḍitam // 
ālokālokamevātha nabhaḥkhātaṃ tato mahat / tama ekārṇavākāraṃ sthitaṃ tatra kvacitkvacit // 
dūratvādṛkṣacakrasya karālatvānmahāgireḥ / kvacittamaḥ kvacittejastatraivācatvare'pi ca // 
lokālokagireḥ pāre sthitādākāśamaṇḍalāt / daśadikkaṃ sudūreṇa ṛkṣacakraṃ vivartate // 
āpātāladivo naddhamṛkṣacakraṃ tadambare / daśadikkaṃ prasarati patadūrdhvādṛte'bhitaḥ // 
bhūlokameva pātālayutaṃ nakṣatramaṇḍalam / paryeti lokālokānte nānyaccitkalpanācca tat // 
salokālokabhūlokadviguṇātkhādanantaram / pakvākṣoṭasya bhisseva sthitaṃ nakṣatramaṇḍalam // 
dviguṇā nabhasastasmādṛkṣacakrasya puṣṭatā / daśadikkaṃ visarato bilvatvaksadṛśasthiteḥ // 
saṃviddhanasya kacanaṃ yādṛśaṃ kalpanātmakam / yaditthaṃ saṃniveśena nanviyaṃ jāgatī sthitiḥ // 
nakṣatracakrāddviguṇaṃ tato'nyadvidyate nabhaḥ / tacca kvacitprakāśāḍhyaṃ kvacitsāndratamomayam // 
paryante tasya nabhasaḥ sthitaṃ brahmāṇḍakharparam / ekamūrdhve paramadho gaganaṃ madhyametayoḥ // 
yojanānāṃ koṭiśataṃ puṣṭaṃ vajradṛḍhaṃ ca tat / sthitaṃ saṃvedanamayaṃ vyomni vyomamayātmakam // 
sarvadikkaṃ mahāgole nabhasi svarkatārakam / kimatrordhvamadhaḥ kiṃ syātsarvamūrdhvamadhaśca vā // 
patanamutpatanaṃ gamanaṃ sthitaṃ cita iti sphuritaṃ na tu vastu tat / patanamasti na cotpatanaṃ na vā gamanamāgamanaṃ sthitamityapi // 
śrīvasiṣṭha uvāca / asmadāderjanasyaitatpratyakṣaṃ nānumānikam / śuddhabodhaśarīreṇa nādhibhautikarūpiṇā // 
etadasmajjagatsvapne nānyeṣu kathitaṃ mayā / anyeṣvasti jagatsvapneṣvevamanyāpi ca sthitiḥ // 
jagatsvapneṣu cānyeṣu saṃsthānakathanena kim / na hyaupayogikādanyā kathā bhavati dhīmatām // 
sarveṣāmuttare merurlokālokaśca dakṣiṇe / yeṣāmityanumā'śeṣabhūtaughe tena paṇḍitāḥ // 
pratyakṣametadanyeṣāṃ yatra te'nye jagadbhramāḥ / nāsmākaṃ viṣaye te hi tathā saṃsthānaśobhinaḥ // 
sarveṣāmuttare merurlokālokaśca dakṣiṇe / saptadvīpanivāsānāṃ nānyeṣāmiti niścayaḥ // 
prakṛtaṃ śrṛṇu he rāma tadbrahmāṇḍakavāṭakam / yatpramāṇaṃ tato vāri bāhye daśaguṇaṃ sthitam // 
tadbrahmāṇḍakavāṭaṃ tu tṛṇaṃ tṛṇamaṇiryathā / dhatte vāri svabhāvena nityaṃ kalpakaratnavat // 
sarveṣāmeva bhāvānāṃ sthitaḥ kalpakaratnavat / sarvadā pārthivo bhāgastenātraite patantyalam // 
jalāddaśaguṇaṃ bāhye sthitaṃ tejo nirindhanam / ākāśaviśadaṃ śāntastabdhajvālodaropamam // 
tasmāddaśaguṇo bāhye saṃsthito vāyurāyataḥ / vāyordaśaguṇaṃ bāhye vyoma tiṣṭhati nirmalam // 
tataḥ parataraṃ śāntaṃ brahmākāśamanantakam / na prakāśaṃ na ca tamo mahāciddhanamavyayam // 
anādimadhyaparyante tasminbrahmamahāmbare / mahācinnāmni sarvātmanyayonirvāṇarūpiṇi // 
brahmāṇḍānāṃ tādṛśānāṃ dūre dūre punaḥpunaḥ / mitholakṣāṇi lakṣāṇi kacantyuparamanti ca // 
na kiṃcitkacayatyatra same kacanarūpiṇi / tādṛddhyayaṃ tathārūpaṃ tadātmanyeva saṃsthitam // 
eṣa te kathitaḥ sarvo dṛśyānubhavanakramaḥ / adhunā śrṛṇu kiṃvṛttaṃ lokāloke vipaścitaḥ // 
svabhyastapūrvasaṃskāro vilasanniścayeritaḥ / lokālokagirermūrghnastamaḥśvabhraṃ papāta saḥ // 
dadarśa tatra śikharapratimairvihagairvapuḥ / vikartitaṃ manodehaṃ prasṛtaṃ ca svacintite // 
deśasya tasya puṇyatvāddehaṃ taccātivāhikam / ādhibhautikatābodhaṃ nānayannirmalāśayaḥ // 
tāvanmātraprabodho'sau nādhikaṃ bodhamāgataḥ / cintayitvā'sitaṃ kāryaṃ babhūva prakṛterhitaḥ // 
śrīrāma uvāca / adehaṃ prasaratyetaccittaṃ kārye kathaṃ mune / ātivāhikasaṃvitterbodhaḥ syātkīdṛśo'dhikaḥ // 
śrīvasiṣṭha uvāca / saṃkalpapathikatvena yathāntaḥpuravāsinaḥ / idaṃ manaḥ prasarati tathāsya prasṛtaṃ manaḥ // 
bhrame svapne manorājye mithyājñāne kathāśrutau / yathā manaḥ prasarati tathā tatprasṛtaṃ manaḥ // 
patanti tu śarīraṃ tadātivāhikamucyate / ādhibhautikadhīrbhāti vismṛtyātraiva kālataḥ // 
te tadāntardhimāyāte sarparajjubhramopame / ādhibhautikadehe'smiñchiṣyatetvātivāhikaḥ // 
ātivāhika eṣo'ṅga nipuṇaṃ pravicāryatām / cinmātravyatirekeṇa yāvadatrānyadasti no // 
deśāddeśāntaraprāptau yanmadhye saṃvido vapuḥ / cinmātrasyāsya tadrūpamanantasyaikarūpiṇaḥ // 
kva dvaitaṃ kva ca vā dveṣaḥ kva rāgādi tu kathyatām / sarvaṃ śivamanādyantaṃ paro bodha iti smṛtaḥ // 
nirmanomananaṃ śāntamāsitaṃ bodha uttamaḥ / ātivāhikadehastho na taṃ bodhamupāgataḥ // 
vipaścittadvibodho'sau dadarśa visaranmanaḥ / ātivāhikabodhena garbhavāsopamaṃ tamaḥ // 
tamaso'nte viriñcāṇḍakavāṭacchedabhūtalam / vajrasāraṃ hemamayaṃ koṭiyojanavistṛtam // 
tadante prāpa salilaṃ tasmādaṣṭaguṇaṃ tataḥ / kapāṭabhūmyaiva samaṃ sthitamarṇavapṛṣṭhavat // 
tamatītya tataḥ prāpa tejo'rkagaṇabhīṣaṇam / pralayāgnighanajvālāpiṇḍakoṭarabhāsvaram // 
dāhaśokādimuktena vapuṣā mānasena tat / tatra gacchantya bubudhe vahanaṃ pūrvavāsitam // 
uhyamāno vivedāsāvātmānaṃ tvātivāhikam / cittamātrātmanaḥ svasya kimivohyata ityapi // 
iti bodhena dhīrātmā taṃ tatārā'nilārṇavam / prāpa tadvitataṃ vyoma tasmāddaśaguṇaṃ sthitam // 
tadatikramya sa prāpa brahmākāśamanantakam / yatra sarvaṃ yataḥ sarvaṃ yanna kiṃcicca kiṃcana // 
manasā prabhramaṃstatra dūrāddūrataraṃ yayau / tena dṛṣṭaṃ ca pṛthvyāpastejo vāyustathā jagat // 
punaḥ saṃsāraracanāḥ punaḥ sargāḥ punardiśaḥ / punarmahīdharā vyoma punardevāḥ punarnarāḥ // 
punaḥ pañcamahābhūtaparyante brahma nirghanam / punastatra jagantyuccaiḥ punaḥ sargāḥ punardiśaḥ // 
brahmākāśastataḥ sargāḥ punaranye tvaniṣṭhitāḥ / ityasau viharandīrghakālamadyāpi saṃsthitaḥ // 
svaniścayāccirābhyastānnāsau viratimeti hi / anto naivāstyavidyāyāḥ sā hi brahmaiva satyatā // 
vastuto nāstyavidyeha brahmaṇyavikalātmani / idaṃ dṛśyamavidyeyamityātmaiṣa vikāsitaḥ // 
yadyathā jāgrati svapne dṛṣṭaṃ drakṣyasi paśyasi / tattathā brahma sacchāntamāsīdasti bhaviṣyati // 
ghanatamaḥpravilokanacakrakaṃ kramajagatpratibhānamidaṃ mahat / paratayā pratibhātmatayānayā na ca sadaṅga na vāpyasadākṛti // 
teṣveva teṣviva ca teṣu tanūtareṣu brahmodareṣu ciradūrataraṃ jagatsu / so'dyāpyasaṃviditatattvatayā tayoccaiḥ khaṇḍeṣu raṅkuriva rāghava baṃbhramīti // 
śrīrāma uvāca / tayordvayormuniśreṣṭha saṃpannaṃ kimataḥ param / paścādvipaścitostasya ruddhayorvai vipaścitoḥ // 
śrīvasiṣṭha uvāca / tayorekaścirābhyastavāsanāvivaśīkṛtaḥ / bhramandvīpeṣu dehaughaistāmeva padavīṃ gataḥ // 
tathaivāvaraṇāṃstyaktvā paramākāśakoṭare / paśyansaṃsāralakṣāṇi tathaivādyāpi saṃsthitaḥ // 
tayordvitīyaḥ svābhyastādādāvāsaṃgatervaśāt / tyaktavānprabhramaddehairadya śaile mṛgaḥ sthitaḥ // 
śrīrāma uvāca / ekaiva vāsanā brahmanyā caturṇāṃ sadoditā / nānātāṃ sā kathaṃ prāptā hīnottamaphalapradām // 
śrīvasiṣṭha uvāca / svabhyastā vāsanā jantordeśakālakriyāvaśāt / tanudārḍhyānyatāmeti ghanadārḍhyaiti nānyatām // 
deśakālakriyādyetadekatā vāsanaikatā / tayoryadeva balavattadeva jayati kṣaṇāt // 
evaṃ vibhāgenaite'tra catvāraḥ samavasthitāḥ / kṛṣyante dvāvavidyārthamanyo mukto mṛgo'paraḥ // 
nādyāpi tairavidyāyā labdho'nto bhrāntibuddhibhiḥ / ananteyamavidyeyamajñānaparibṛṃhitā // 
kṣipreṇa śāntā bhavati vijñānāloka āgate / amūlameva galati timiraśrīrivodaye // 
kālenānyajagajjātaṃ śṛṇu vṛttaṃ vipaścitaḥ / tasmindūratare deśe kasmiṃścitsaṃsṛtibhrame // 
kvacidbrahmamahāvyomni kasmiṃściddṛśyamaṇḍale / tasya dṛśyātmanā prāpte vastuto brahmarūpiṇi // 
sa ekaḥ śubhasaṃgatyā viduṣāṃ madhyamāgataḥ / dṛśyaṃ yathāvadvijñāya brahmatāmalamāgataḥ // 
tatraivāśu parijñānātsā'vidyā sa ca dehakaḥ / mṛgatṛṣṇāmbvivāśāntimāgatau rāgatantritau // 
iti te sarvamākhyātaṃ vipaścicceṣṭitaṃ sphuṭam / anantaivamavidyeyaṃ brahmavattanmayī yataḥ // 
yena yatraiva varṣāṇāṃ lakṣalakṣāṇi gamyate / tatra tatra svabhāvena citā kimapi lakṣyate // 
tadevāśvaparijñātaṃ mithyā vidyeti kathyate / parijñātaṃ tu tacchāntaṃ tathā brahmeti kathyate // 
bhedo na bhedastatrāyaṃ bhedo'yaṃ yanmayaḥ kila / tadbrahmaiva cidābhāsaṃ cidrūpaiva hi bhinnatā // 
brahmāṇḍamaṇḍapasyāsya bhramatetyavipaścitā / labdho yugaśatairanto nāvidyāyā vipaścitā // 
śrīrāma uvāca / sa brahmāṇḍakapāṭaḥ kiṃ na saṃprāpto vipaścitā / tvayaitatkathitaṃ brahmanna kathaṃ vadatāṃ vara // 
śrīvasiṣṭha uvāca / jātenaiva viriñcena purā brahmāṇḍamaṇḍalam / dvābhyāmadhastādūrdhvātsvabhujābhyāṃ pravidāritam // 
bhāgastenordhvatastasmādatidūrataraṃ gataḥ / ato bhāgo gato'dhastādatidūratarāntaram // 
tāvivāśritya tiṣṭhanti jalādyāvaraṇāstataḥ / ta eva ca tadādhārā lambante saṃsthitāstayoḥ // 
etayormadhyamākāśaṃ viduraṇḍakapāṭayoḥ / apārāvāramānīlamidamālakṣyate tu yat // 
jalādyāvaraṇāstatra na laganti na santi ca / taddhi nirmalamāśūnyamālānaṃ kalpaklṛptibhiḥ // 
tena mārgeṇa yāto'sau vipaścidṛkṣacakravat / avidyāyāḥ parīkṣārthamāmokṣamatidīkṣitaḥ // 
brahmaivānantarūpeyamavidyā tanmayī yataḥ / ato'sti sā'parijñātā parijñātā na vidyate // 
vipaścita iti prāpya dūrāddūraṃ pare'mbare / jagadrūpeṣvavidyāyā bhramantyanyeṣu keṣucit // 
kaścinmukto mṛgaḥ kaścitkaucidadyāpi tau kvacit / bhramataḥ prāktanānalpasaṃskāravivaśīkṛtau // 
śrīrāma uvāca / kīdṛśeṣu kva dūreṣu te jagatsu vipaścitaḥ / bhramantīti mune brūhi mayi cejjāyate kṛpā // 
kiyatyadhvani saṃsārāste jātā yeṣu te mune / mahadetadihāścaryamasmākaṃ kathitaṃ tvayā // 
śrīvasiṣṭha uvāca / sthitau vipaścitau rāma tāvubhau jagatoryayoḥ / te'smākaṃ gocaraṃ yāte jagatī yatnato'pi no // 
tṛtīyo mṛgatāṃ yāto vipaścidyatra tiṣṭhati / sa kadācitsasaṃsāro gocare no'vatiṣṭhate // 
śrīrāma uvāca / vipaścinmṛgatāṃ yāto yasmiñjagati saṃsthitaḥ / tajjagatkva mahābuddhe yathāvatkathayeti me // 
śrīvasiṣṭha uvāca / dūrāddūrataraṃ gatvā parabrahmamahāmbare / mṛgo vipaścijjagati sa yasmiṃstajjagacchaṇu // 
tadidaṃ viddhi trijagadihāsau saṃsthito mṛgaḥ / idaṃ tatparamākāśaṃ dūradūre jagatsthitam // 
śrīrāma uvāca / vipaścidasmādevāsau jagatastāṃ gatiṃ gataḥ / ihaivādya mṛgo jātaḥ kathametatsamañjasam // 
śrīvasiṣṭha uvāca / avayavānavayavī nityaṃ vetti yathākhilān / tathā sarvānahaṃ vedmi brahmaṇyātmanyavasthitān // 
aniṣṭhitānsasaṃhārānnānākārāṃstu tānbahūn / mithaḥ protānmithodṛśyānsvarūpāniva pārthivān // 
tatra kasmiṃścidanyasminmārge'sminniva tiṣṭhati / yadvṛttaṃ kathitaṃ rāma tadetadbhavate mayā // 
vipaścito'nyasaṃsāre dehairbhrāntā digantarān / tānanantāmbare vyomni tāvatkālamakhinnadhīḥ // 
ihaiva hariṇā jātaḥ kasmiṃścidgirikandare / kākatālīyayogena bhrāntvā bhūrijagadbhramam // 
sa jaganti bhramandūre yasminsarge mṛgaḥ sthitaḥ / sasargo'yamiti vyomni kākatālīyavatsthitam // 
śrīrāma uvāca / evaṃ cettadvada brahmankasyāṃ kakubhi maṇḍale / kasminkasmiṃśca śaile'sau vane kasminmṛgaḥ sthitaḥ // 
kiṃ karoti kathaṃ dūrvāścarvayatyurvarāspadaḥ / jātiṃ tāṃ jaraṭhajñānī kadodārāṃ smariṣyati // 
śrīvasiṣṭha uvāca / yo'sau trigartanāthena dattaḥ krīḍāmṛgastava / sthitaḥ krīḍāmṛgāgāre viddhi taṃ tvaṃ vipaścitam // 
śrīvālmīkiruvāca / śrutveti rāghavastasyāṃ sabhāyāṃ vismayānvitaḥ / bālakānmṛgamānetuṃ preṣayāmāsa bhūriśaḥ // 
athānīto mṛgo mugdhaḥ sabhāṃ sphārāṃ viveśa saḥ / sarvaiḥ sabhyagaṇairdṛṣṭaḥ puṣṭimāṃstuṣṭimānapi // 
tārābinduyutaṃ dehabindubhiḥ khaṃ viḍambayan / dṛṣṭipātotpalāsāraiḥ sundarīḥ paritarjayan // 
ādṛtānādṛtasabhairnīlā marakatatviṣaḥ / dhāvaṃstṛṇecchayā lolaṃ mugdhaiścakitavīkṣitaiḥ // 
utkarṇonnayanodgrīvaṃ kṣaṇabhaṅgāvalasthitaiḥ / utkarṇanayanodgrīvaiḥ sabhyānākulayañjavaiḥ // 
mṛgamālokya taṃ lokāḥ sarājamunimantriṇaḥ / anantā bata māyeti ciramāsansmayākulāḥ // 
āścaryacarvaṇasuvismitasarvalokā sarvāvalokanaghanotpalavarṣakṛṣṇam / ratnāṃśujālakacitaṃ mṛgamīkṣamāṇā sāsītsabhā kamalinī lipinirmiteva // 
śrīvālmīkiruvāca / atha rāma uvācāsya mune kena vipaścitaḥ / syādupāyena duḥkhāntaḥ prāktanātmodayāditi // 
śrīvasiṣṭha uvāca / yenaivābhyuditā yasya tasya tena vinā gatiḥ / na śobhate na sukhadā na hitāya na satphalā // 
vipaścito'gniḥ śaraṇaṃ tatpraveśādayaṃ mṛgaḥ / pūrvarūpamavāpnoti nirmalaṃ kanakaṃ yathā // 
karomyetadahaṃ sarvaṃ dṛśyatāṃ darśayāmi vaḥ / agnipraveśaṃ hariṇaḥ karotyeṣo'dhunā puraḥ // 
śrīvālmīkiruvāca / ityuktvā sa munistatra vasiṣṭhaḥ śreṣṭhaceṣṭitaḥ / upaspṛśya yathānyāyaṃ svakamaṇḍaluvāriṇā // 
dadhyāvanindhanaṃ vahniṃ jvālāpuñjamayātmakam / taddhyānena sabhāmadhyājjvālājālaṃ samudyayau // 
aṅgārarahitākāramindhanena vivarjitam / svacchaṃ dhamadhamāyantamadhūmamapakajjalam // 
mugdhamugdhakacatkānti hemamandirasundaram / utphullakiṃśukākāraṃ saṃdhyāmbudavadutthitam // 
dūrāpasṛtasabhyaṃ tajjvālājālaṃ vilokayan / mṛgaḥ prāgbhaktibhāvena prollalāsa vilokitaiḥ // 
taṃ samālokayanvahniṃ vivikṣuḥ kṣīṇaduṣkṛtaḥ / paścādupasasārāśu dūraṃ siṃha ivotpatan // 
etasminnantare dhyāne vicārya munipuṅgavaḥ / mṛgaṃ vilokitaiḥ kṣīṇapāpaṃ kurvannuvāca ha // 
saṃsmṛtya prāktanīṃ bhaktiṃ bhagavanhavyavāhana / kuru kāruṇyataḥ kāntaṃ mṛgamenaṃ vipaścitam // 
vadatyevaṃ munau dūrāddhāvitvā nṛpasaṃsadi / mṛgo'gniṃ veganirmuktaḥ śaro lakṣyamivāviśat // 
jvālājālaṃ praviṣṭo'sāvādarśa iva bimbitaḥ / saṃdhyābhra iva viśrānto dṛṣṭaḥ spaṣṭaśarīrakaḥ // 
sa paśyatsveva sabhyeṣu mṛgo'tha naratāmagāt / jvālodare nabhasyabhralavo rūpāntaraṃ yathā // 
adṛśyatātha jvālāyāmantaḥkanakakāntimān / puruṣaḥ pāvanākāraḥ kāntāvayavasundaraḥ // 
arkabimba ivādityaścandrabimba ivoḍupaḥ / mahāmbhasīva varuṇaḥ saṃdhyābhra iva vā śaśī // 
cakṣuḥkanīnikākośe mukure salile maṇau / pratibimba ivārkābho bhaktinādhārapāvakaḥ // 
anantaraṃ sabhāmadhyādvātairdīpa ivāhataḥ / jvālājālaṃ yayau kvāpi saṃdhyāmbuda ivāmbarāt // 
kuṭīkuḍyeṣu bhagneṣu pratibimba ivāmaraḥ / atiṣṭhatpuruṣastatra paṭānnaṭa ivodgataḥ // 
akṣamālādharaḥ śānto hemayajñopavītavān / agniśaucāmbaracchannaḥ sadyaścandra ivoditaḥ // 
aho bhā iti sabhyoktyā tasya veṣasya bhāsanāt / bhāsvāniva viśālābho bhāsa ityeṣa śabditaḥ // 
asau mūrta ivābhāso bhāsanāmnā bhaviṣyati / sabhāsthaiḥ kaiścidityuktaṃ tena bhāsaḥ sa ucyate // 
athopaviśya tatraiva sa bhāso dhyānasaṃsthitaḥ / ātmodantamaśeṣeṇa sasmāra prāktanaṃ tanau // 
sabhāloke gataspande smayenātmani tiṣṭhati / bhāso muhūrtamātreṇa dṛṣṭvā svodantamakṣatam // 
āyayau pūrvajanmabhyo dhyānālokādvyabudhyata / sabhāmālokayāmāsa samutthāya yathākramam // 
sa cāgatya vasiṣṭhāya praṇāmamakaronmudā / jñānārkaprāṇada brahmannamaste'stvityudāharat // 
tamuvāca vasiṣṭho'pi hastena śirasi spṛśan / adya te sucirādrājannavidyāyāḥ kṣayo'stviti // 
rāmaṃ jayeti jalpantaṃ nataṃ daśaratho'tha tam / āsanātkiṃciduttiṣṭhansamuvāca hasanniva // 
daśaratha uvāca / svāgataṃ te'stu bho rājannidamāsanamāsyatām / anekabhavasaṃbhārabhrānta viśramyatāmiha // 
śrīvālmīkiruvāca / vadatyevaṃ daśarathe vipaścidbhāsanāmabhṛt / viveśa viṣṭare viśvāmitrādīnpraṇamanmunīn // 
daśaratha uvāca / aho bata ciraṃ kālamālāneneva dantinā / vanyenāvidyayā duḥkhamanubhūtaṃ vipaścitā // 
asamyagbodhadurdṛṣṭeraho nu viṣamā gatiḥ / vyomnyeva darśayatyeṣā sargāḍambarasaṃbhramam // 
kiyantyāścaryametāni jaganti vitatātmani / saṃtatāni ciraṃ tāni vibhrāntāni vipaścitā // 
vyomātmano'pi mahimāyamaho nu kīdṛgasya svabhāvavibhavasya cidātmavṛtteḥ / yaḥ śūnya eva paramātmaghane'mbare'ntarevaṃvidhāni vividhāni jaganti bhānti // 
daśaratha uvāca / kliṣṭo'yaṃ yadavidyārthaṃ vipaścidavipaścitaḥ / tadahaṃ ceṣṭitaṃ manye kaṣṭo'vastuni kiṃgrahaḥ // 
śrīvālmīkiruvāca / asminnavasare tatra rājñaḥ pārśve vyavasthitaḥ / prasaṅgapatitaṃ vākyaṃ viśvāmitro'bhyuvāca ha // 
aprāptottamabodhānāṃ bodhavedyā vilakṣaṇāḥ / bhavantyevaṃvidhā rājanbahūnāṃ bahavo bhṛśam // 
adya saptadaśaṃ varṣalakṣamakṣīṇaniścayāḥ / evameva bhramanto'syāṃ vaṭadhānā bhuvi sthitāḥ // 
bhūmerantāvalokārthamadyāpyudvegavarjitam / pravṛttā na nivartante vahanātsarito yathā // 
ayaṃ khalu mahāloko vartulo vyomni saṃsthitaḥ / bālasaṃkalpataruvadbrāhmasaṃkalpaniścayaḥ // 
kanduke vyomni saṃruddhe daśadikkaṃ pipīlikāḥ / itthaṃ bhramanti bhūtāni tadādhārāṇi nityadā // 
bhūgolakādhobhāgāni tadaṅgānyūrdhvavanti ca / tadā bhūtāni tiṣṭhanti tānyāviśya bhramanti ca // 
tamevāviśya dūreṇa saritaścarkṣamaṇḍalam / asaṃsparśā bhramantyu'ccaiḥ sacandrārkādi saṃtatam // 
ihaiva sarvadikkaṃ dyostāmāveṣṭya vyavasthitā / sarvadikkaṃ khamatyūrdhvaṃ tasyādhastānmahītalam // 
bhāvāḥ patanto dhāvanti tasyādhaḥ sarvatoṅgakam / yatrotpatanto gacchanti tadūrdhvamiti śabditam // 
tatraikadeśe vidyante vaṭadhānābhidhānakāḥ / jātāsteṣāṃ trayo rājan rājaputrāḥ purābhavan // 
te hyevamekasaṃkalpā bhūmyāderdṛśyavartmanaḥ / ko'ntaḥ syāditi niryātā vihartuṃ dṛḍhaniścayāḥ // 
punarvāri punarbhūmisteṣāmākramatāṃ ciram / navalabdhaśarīrāṇāṃ dīrghakālo vyavartata // 
svacchakandukavamrīkanyāyenāniśamatra te / bhramanto nāpnuvantyantamanyatvaṃ saṃvidanti ca // 
vyomasthakandukabhrāntapipīlikavadākulam / adyāpi saṃsthitā rājanna ca khedaṃ vrajanti te // 
deśaṃ bhūgolakasyāsya yaṃ yamāsādayanti ca / iheva tatra tatroccairadhaścordhvaṃ tathā diśaḥ // 
te vadanti mahārāja yadyasmābhiritodyataiḥ / na tāvadantaḥ saṃprāptaḥ saṃcarāma itaḥ param // 
itthaṃ na kiṃcidevedaṃ brahmasaṃkalpaḍambaram / kiṃcitsaṃkalpamajñānamanantaṃ svapnadṛśyavat // 
kalpanaṃ tatparaṃ brahma paraṃ brahmaiva kalpanam / cidrūpaṃ nānayorbhedaḥ śūnyatvākāśayoriva // 
cinmātraṃ yadyadābhātaṃ jalavāhavivartavat / tattādṛkkathamanyābhamanyasyāsaṃbhavādbhavet // 
abhāvaḥ khe ca khamidaṃ sargādau paramāmbaram / svayaṃ jagadivābhāti nānyatpralayasargakau // 
yathā kaṣati cidrūpaṃ tathaiva ratimetya tat / dṛṣṭādṛṣṭaiḥ svasaṃsāraiściramāste yathā ciram // 
dṛśyātmakaṃ rūpamekamekamasyaivamakṣayam / svayamevamajaṃ bhāti yanna bhātīva kiṃcana // 
cidaṇorudare santi samastānubhavāṇavaḥ / śilāḥ śailodara iva svacchāḥ khātmani khātmikāḥ // 
svabhāvaniṣṭhāstiṣṭhanti te yadavyākṛtātmani / mā tiṣṭhanti tu vai te yadavyāvṛttāḥ pare pade // 
tadeva jagadityuktaṃ brahma bhārūpamātatam / pūrvāparaparāmarśānnipuṇaṃ nipuṇāśayāḥ // 
atyāścaryamanaṣṭo'yaṃ paramātsadanātsvayam / nānātvabuddhyā nānaiva jīvo'hamiti tāmyati // 
ucyatāṃ bhāsa bho rājanvipaścidaparākhya he / kiyaddṛṣṭaṃ kiyadbhrāntaṃ dṛśyaṃ smarasi kiṃca vā // 
bhāsa uvāca / bahu dṛṣṭaṃ mayā dṛśyaṃ bahu bhrāntamakhedinā / bahveva bahudhā nūnamanubhūtaṃ smarāmyaham // 
mayānubhūtāni mahānti rājaṃściraṃ sudūre vividhaiḥ śarīraiḥ / sukhāni duḥkhāni jagantyanantānyanantamāsādya mahāmbaraṃ tat // 
vicitradehairvaraśāpayogāddṛśyānyanantāni mayā mahātman / janmāntarāvartavivartanāni dṛḍhaikacittena varātkṛśānoḥ // 
dṛśyātmakorvīvapuṣastvavidyādṛśo javenāntaparīkṣaṇāya / dehena dehena jagatprati prāk smṛteḥ sadāhaṃ ghanayatnamāsam // 
samāḥ sahasraṃ viṭapo'hamāsamantarmanāścetanabhuktaduḥkhaḥ / cittaṃ vinā puṣpaphalapratāne vā kandavattattarasāṅgarāgaḥ // 
samāḥ śataṃ merumṛgo'hamāsaṃ suvarṇavarṇastaruparṇakarṇaḥ / dūrvāṅkurāsvādanagītiniṣṭha ahankaniṣṭho vanavāsimadhye // 
pādāṣṭakairāvalitātmapṛṣṭho mṛte'mbhasaḥ kleśakṛtātmamṛtyuḥ / samāḥ śatārdhaṃ śarabho'hamāsaṃ krauñcācale kāñcanakandarāsu // 
kālāgurudrumalatāvalitānilena vidyādharīsuratadharmakalāmṛtāni / pītāni me malayasānuni mandare ca mandāracandanakadambalatāgṛheṣu // 
hemāravindamakarandapiśaṅgitāni pītāni pañcadaśavarṣaśatāni merau / vairiñcahaṃsatanayena mayā payāṃsi tīrāntareṣu ramatopari nirjhariṇyāḥ // 
kṣīrodavelāvanagandhavāhavilolanīlālakavallarīṇām / samāḥ śataṃ śokajarāpahāri gītaṃ śrutaṃ mādhavasundarīṇām // 
kālañjare mañjarite karañjaguñjāvane jambukatāṃ gato'ham / gajena piṣṭe hariṇā hato'sau hastī mayātrārthamṛtena dṛṣṭaḥ // 
saṃtānakaprakarahāsini sahyasānau kasmiṃścidanyajagatīndumukhī surastrī / ekākinī kṛtayugārdhamathāhamāsaṃ kalpadrumastabakasadmani siddhaśāpāt // 
adrīndrakacchakaravīralatālayeṣu nītaṃ samāśatamaśaṅkadhiyā mayānyat / anyatra dūrajagatīndragirau virāvivālmīkapakṣivapuṣā'niśamekakena // 
anyatra sānuni mayā parilambamānāḥ sacchāyacandanavanāvalite latānām / dṛṣṭāḥ striyaḥ phalamivāvalitā vilāsaibhuktāśca tā apahṛtā api siddhapānthaiḥ // 
anyatra parvatanitambakadambakacche nītāni tāpasatayottamayā dināni / prāpyaikavastvabhiniveśaviṣūcikāttacittena tāntamatinā'matinā mayāntaḥ // 
brahmāṇḍasaṃpūritamanyadasti jalecarāśeṣadigantabhūtam / saṃdigdhatejombaravātasattaṃ jalasthabhūtākṛtimātrabhūmi // 
ekatra dṛṣṭā vanitā mayaikā tasyāḥ śarīre trijaganti bhānti / pratibimbitānīva sudarpaṇe'ntarākāśaśailādidigādimanti // 
pṛṣṭā mayāsau varagātri kāsi śarīrametacca kimīdṛśaṃ te / tayoktamaṅgeha cidasmi śuddhā mamāṅgametāni mahājaganti // 
yathāhamevaṃ smayadehikeyaṃ sarvaṃ tathaivāṅga na citrametat / anyaiḥ svabhāvo vidito na śuddho yadā na paśyanti tadetthamaṅga // 
avedaśāstreṇa jagatyaśeṣairbhūtaiḥ svadehālayabhittibhāgāt / etadvidheyaṃ na vidheyametaddhvaniḥ svataḥ śrūyata eva nityam // 
īdṛksvabhāvaiva padārthasattā sā te'tra yadbhittyacalādayo'pi / svapnādimāyāsviva me vadanti vācaṃ na yuṣmāsvasamañjasaṃ tat // 
astrīkasaṃsāragatena dṛṣṭaṃ mayā kvacidyāvadananyakāmam / bhūtāni niryānti bahūni bhūtādviśanti bhūtāni bahūni bhūtam // 
ekāni dṛṣṭāni mayāñjasāni khe'bhrāṇyadabhrāṅga jhaṇajjhaṇāni / vṛṣṭyā samantānnipatanti khaṇḍairbhavanti tīkṣṇāni janāyudhāni // 
anyatra dṛṣṭaṃ gaganena yāvadihāndhayā grāmagṛhāṇi yānti / viśantyamutrānta ihābhavadvo grāmaḥ sa evānyata eva labdhaḥ // 
narāmarā'hipravibhāgamuktānyanyatra bhūtāni samāni santi / khādeva sarvāṇi samudbhavanti tatraiva kāle na layaṃ prayānti // 
acandratārārkamanandhakāraṃ svayaṃprakāśākhilabhūtajātam / smarāmi kiṃcijjagadekakāntaṃ jvālodarābhaṃ dinarātrimuktam // 
apūrvadaityāhinarāmarādibhūtānyapūrvadrumapattanāni / apūrvalokāntarakāryavanti smarāmyanantāni mahājaganti // 
digasti sā no vihṛtaṃ na yasyāṃ na so'sti deśaḥ khalu yo na dṛṣṭaḥ / yannānubhūtaṃ na tadasti kāryamanyāśrayaṃ nāparamasti marśāt // 
kṣīrodakabhramitamandararatnaśrṛṅgadhārāgranirdalanajātajhaṇajjhaṇānām / ekatra saṃyutamupendrabhujāṅgadānāṃ śabdaṃ smarāmi ghanagarjitaśaṅkitena // 
bhāsa uvāca / mandare mṛdumandāramandire mandarābhidhām / āliṃgyā'psarasaṃ suptaṃ sarittṛṇamivānayat // 
māmathāsau mayā pṛṣṭā samāśvāsya jalākulā / bāle kimidamityuktaṃ tayā capalanetrayā // 
iha candrodayeṣvetāścandrakāntakaṭaprajāḥ / nadyo mādyanti vanitāḥ seṣṭā iva niśāgame // 
tvatsaṃgamarasāveśavaśāttannanu vismṛtam / ityuktvā māmupādāya soḍḍīnā vihagīva kham // 
bhṛṅgaṃ śrṛṅgavataḥ śrṛṅge gaṅgākanakapaṅkaje / ahamāsaṃ samāḥ sapta tatklinno'kardamāplute // 
anyanmayā jagaddṛṣṭamṛkṣacakravivarjitam / garbhagarbhasthaikajātisvaprakāśajanāvṛtam // 
na digvibhāgo na dināni yatra na caiva śāstrāṇi na vedavādāḥ / na caiva daityādisurādibhedo jaganmayā tādṛgathātmadīptam // 
vidyādharāmaravihāravimānabhūmāvabhraṃlihācalanitambakadambakacche / āsaṃ samāḥ samaraso'marasomanāmā saptānyasapta sasamudrataṭe tapasvī // 
pavanavahanasaṃniveśanānāsuhayapayodharadehakairanekaiḥ / gajahariṇamṛgendravṛkṣavallīmṛganagapannagapakṣibhiḥ parītam // 
gaganamavanitaḥ sametya vahnervaravibhavena jagatyanantakośam / kvacidahamabhito didṛkṣuragre sṛta uragāśanavadvalādavidyām // 
kvacidahaṃ jagataḥ parinirgataḥ patita ekamahārṇavavistṛte / nabhasi tatra nivāsinibhe sitaḥ samayamanvabhavaṃ patanaṃ tathā // 
ākāśakośapatanānubhavaikavṛtteḥ śrāntasya me padamakāryatha nidrayāntaḥ / tādṛksuṣuptavapuṣātha mayopalabdhaṃ svapnātmajāgrati tadātmani tatra viśvam // 
bhūyo digantabhuvanāmaramandarādrisaṃsāracañcalatayā latayeva pakṣī / akṣīṇavātabalayā paricālyamānastanmāsu tāsu patito hi jagadguhāsu // 
viṣayāśā dṛśo yāvattāvadyātaḥ kṣaṇādaham / punastathaiva paśyaṃstu dṛśyaṃ yātaḥ punaḥpunaḥ // 
iti dṛśyamadṛśyaṃ ca gamyaṃ cāgamyameva ca / vegāllaṅghayato deśaṃ mama varṣagaṇā gatāḥ // 
dṛśyākhyāyā avidyāyā na tvantaṃ prāptavānaham / mithyaiva hṛdi rūḍhāyāḥ piśācyā iva bālakaḥ // 
nedaṃ nedaṃ sadityeva vicārānubhave sthitam / tathāpīdamidaṃ ceti durdṛṣṭirna nivartate // 
pratikṣaṇaṃ sukhairduḥkhairdeśakālaiḥ samāgamaiḥ / saridvārivadālolā navamāyānti yānti ca // 
tālītamālabakulātulatuṅgaśrṛṅgamunnādavātajavamekamahaṃ smarāmi / sūryādibhirvirahitaṃ prakaṭaṃ svakāntyā sasthāvarādritaṭajaṅgamameva viśvam // 
yadetadekāntavihārahāri svacchandamekāmitamastaśaṅkam / kvacinmayā cārujagatsu dṛṣṭaṃ tulyā na tasyāmararājalakṣmīḥ // 
vipaściduvāca / kasmiṃścidanyatra jagatyapūrve dṛṣṭaṃ mayedaṃ śrṛṇu kiṃ vicitram / mahāghavṛttāntadaśāsamānamavidyayāndhena balātkṛtaṃ yat // 
asti kvacitkhe bhavatāmagamye jagajjvaladdīptivicitrasargaḥ / etādṛgapyambaratastadanyat svāpnaṃ puraṃ jāgrati cetasīva // 
tasminmayā viharatā hṛdayasthamarthamanveṣṭumakṣi nihitaṃ kakubhāṃ mukheṣu / paśyāmi yāvadacalapratimā dharāyāṃ chāyālijālamalinā paribaṃbhramīti // 
āścaryamātramucitaṃ kimidaṃ nimeṣādityakṣi vai jagati yāvadahaṃ tyajāmi / khāttāvadadrimatulaṃ puruṣākṛtiṃ drāgāvartavṛttibhirapaśyamahaṃ patantam // 
kaḥ syādayaṃ giriguruḥ puruṣo virāḍvā paryastaparvatavadāśu pataccharīraḥ / ākāśapūrakavapuḥ paramāmbaro'pi yo naiva bhāti pihitākhilavāsaraśrīḥ // 
evaṃvidhāṃ hṛdi manākkalayāmi yāvattāvatpapāta sahasā nabhaso vivasvān / kalpāntavātaparivṛttapitāmahāṇḍapṛṣṭhāvapātaghanaghoṣajuṣā javena // 
tasminpatati bhīmātmanyapārāvāradehini / saptadvīpāṃ vasumatīṃ paripūrayati kṣaṇāt // 
svātmano nāśamāśaṃkya sadvīpabhuvanaiḥ saha / avaśyabhāvipārśvasthamahamagnimathāviśam // 
sa jātavedā bhagavānjanmāntaraśatārcitaḥ / mā bhaiṣīriti dehena māmuvācenduśītalaḥ // 
jaya deva tvamasmākaṃ pratijanma parāyaṇam / akāla eva kalpānto jāto'taḥ pāhi māṃ prabho // 
ityuktenāgninā proktaṃ mā bhaiṣīriti tatpunaḥ / uttiṣṭhāgaccha gacchāvo mallokamiti cānagha // 
ityuktvā śukapṛṣṭhe'sāvāropya bhagavāṃstataḥ / dehaikadeśe tatpāti bhūtaṃ dagdhvā nabhaḥ plutaḥ // 
anantaraṃ nabhaḥ prāpya dṛṣṭaḥ kaṣṭākṛtirmayā / sa tādṛgbhūtasaṃpātamahotpāto bhayapradaḥ // 
tasminjavena patite vasudhā cacāla sāmbhodhiśailavanapattanajaṅgalaughā / cakre bhṛgudvayamayānajalasravantī bhīmākṛtīnvyadhuradehavibhedagartān // 
urvī rarāsa kakubuttarato rarāsa pūrvā rarāsa virarāsa ca dakṣiṇā dik / dyaurārarāsa virarāsa saśailabhūtaṃ sarvaṃ jagatpralayasaṃbhramabhītamuccaiḥ // 
urvī rarāsa dharaṇe savirāvaraṃhaḥsaṃrambhatarjitasamastadigantarāsā / vyomāpi ghuṃghumamalaṅghyamalaṃ cakāra nāgārivṛndabhayavidravaṇapracaṇḍam // 
nirghātaśabda udabhūdabhito bhayāya bhīmāya bhūdharadarīdṛḍhadāraṇotthaḥ / utpātabhīmajavajālayugāntavātasaṃrabdhakalpaghanaghoṣavitīrṇatarjaḥ // 
tasmiñjavena patite vasudhā rarāsa sārāvadiṃmukhatayā śatavedhamāgāt / tatrāsphuṭankulagirīndramahātaṭāni pātāladeśamaviśanhimavacchirāṃsi // 
āsīttatpatanaṃ tasya meruśailaśilākṛteḥ / dalanaṃ śailaśrṛṅgāṇāṃ vidāraṇakaraṃ bhuvaḥ // 
kṣobhaṇaṃ jalarāśīnāmadrīṇāṃ bhūtalārpaṇam / pīḍanaṃ sarvabhūtānāṃ krīḍanaṃ pralayārthinām // 
pātanaṃ bhūtale bhānoḥ sthaganaṃ dvīpapaddhateḥ / cūrṇīkaraṇamadrīṇāṃ dalanaṃ maṇḍalāvaneḥ // 
dvitīyamiva bhūpīṭhaṃ brahmāṇḍārdhamivāparam / patitaṃ khamivākṛtyā tadapaśyannabhaścarāḥ // 
atha paśyāmyahaṃ yāvadasau māṃsamayo'calaḥ / na māti saptadvīpāyāṃ bhuvi tasyāṅgamekakam // 
tamālokya mayā devaḥ prasāde samavasthitaḥ / saṃpṛṣṭo bhagavānvahniḥ prabho kimidamityatha // 
kathaṃ māṃsamayaḥ sārdhaṃ sa cārkaḥ patito divaḥ / sa na māti hi bhūpīṭhe saparvatavanāmbudhau // 
agniruvāca / pratipālaya putra tvaṃ kṣaṇamekaṃ gatatvaraḥ / yāvacchāmyatu doṣo'yaṃ kathayiṣyāmi te tataḥ // 
atha tasminvadatyevaṃ samājagmurnabhaścarāḥ / tajjagajjālajātīyā digbhyo gaganajākhilāḥ // 
siddhasādhyāpsarodaityagandharvoragakinnarāḥ / ṛṣayo munayo yakṣāḥ pitaro mātaro'marāḥ // 
atha sarveśvarīṃ devīṃ śaraṇyāṃ te nabhaścarāḥ / bhaktinamraśiraḥkāyāḥ kālarātriṃ pratuṣṭuvuḥ // 
nabhaścarā ūcuḥ / baddhvā khaṭvāṅgaśrṛṅge kapilamurujaṭāmaṇḍalaṃ padmayoneḥ kṛtvā daityottamāṅgaiḥ srajamurasi śiraḥśekharaṃ tārkṣyapakṣaiḥ / yā devī bhuktaviśvā pibati jagadidaṃ sādribhū pīṭhabhūtaṃ sā devī niṣkalaṅkā kalitatanulatā pātu naḥ pālanīyān // 
vipaściduvāca / etasminnantare vyomnaḥ sa patanpuruṣo mayā / sthamitākhilabhūpīṭhaḥ śavarūpo vilokitaḥ // 
sa yāvadudarābhikhyo dehabhāgo'sya yena bhūḥ / saptadvīpāpi pihitā'mātuḥ śailopamo mahān // 
vahninoktamanantaṃ tattadbhujoruśiraśca me / lokālokātparaṃ pāraṃ prāptaṃ hyaviṣaye nṛṇām // 
vyomavāsicaye devīmatha stuvati sādaram / vyomnaḥ prakaṭatāmāgācchuṣkā nu bhavati svayam // 
pretavṛndairanugatā mātṛmaṇḍalalālitā / kumbhāṇḍayakṣavetālajālatārakitāmbarā // 
śirāladīrghadordaṇḍavanīkṛtanabhastalā / kirantī kīrṇadigdāhairdṛṣṭipātairdivākarān // 
sphurannānāyudhākārakacajjhaṇajhaṇadhvani / śatakhaṇḍaṃ khagānīkaṃ kurvāṇā vyomakoṭare // 
dehajvālekṣaṇoṣmāḍhyaiḥ śarīrāvayavaistviṣaḥ / dīrghaveṇuvanākārāḥ kirantī koṭiyojanāḥ // 
dantakāntīnduvidyotadugdhasnapitadiṅmukhā / kṛśātidīrghavistīrṇaśarīrāpūritāmbarā // 
nirālambāspadā sāṃdhyā vitatevābhramālikā / pretāsanasamārūḍhā surūḍhā parame pade // 
sphurantī prajvaladrūpā saṃdhyā jaladharāruṇā / dadhānā gaganāmbhodhau vāḍavajvalanaśriyam // 
śavaiḥ śavāṅgairmusalaiḥ prāsatomaramudgaraiḥ / vṛsikolūkhalahalaiḥ kirantī cañcalā srajaḥ // 
prajāṃ kaṭakaṭāṭopairvahantī gaganāṅgaṇe / dṛṣadāṃ ghargharārāvaiḥ prāvṛṅgiririvācale // 
devā ūcurayaṃ devi upahārīkṛto'mbike / sārdhaṃ svaparivāreṇa śīghramāhriyatāmiti // 
vadatyevaṃ surānīke taṃ śavaṃ prāṇavāyunā / devī pravavṛte raktasāramākraṣṭumañjasā // 
prāṇenākṛṣyamāṇaṃ tadraktaṃ bhagavatīmukhe / aviśatsāṃdhyameghaugha iva merorguhāntaram // 
tāvadraktaṃ tayā pītaṃ prāṇākṛṣṭaṃ nabhaḥsthayā / yāvacchuṣkā satī tṛptā pīnā sā caṃḍikā sthitā // 
tato babhūva sā raktaparipīnaśarīriṇī / raktā varṣābhramāleva taḍittaralalocanā // 
lambodarā bhagavatī viṣamāhivibhūṣaṇā / raktāsavamadakṣībā samastāyudhadhāriṇī // 
vyomni nartanamārebhe svaśarīrārdhapūrite / paryantagirimālāgrasthitāmaranirīkṣitā // 
tataḥ piśācakumbhāṇḍarūpikādimahāgaṇāḥ / śavamāvārayāṃcakrurmahācalamivā'mbudāḥ // 
śavaśailo gṛhīto'sau kumbhāṇḍaiḥ kaṭibhāgataḥ / udarādrūpikāvṛndairyakṣaiḥ kuñjaravikṣataiḥ // 
bhujorukandharādyāste tasyānye'vayavā yataḥ / brahmāṇḍasya paraṃ pāraṃ prāptāḥ paramavistṛtāḥ // 
tatastairbhūtasaṃghātaiḥ sthitā dūre digantare / na prāptā vai hi tatraiva kālena kalitāḥ svayam // 
nṛtyantyāṃ caṇḍikāyāṃ khe bhūtavṛnde śavākule / deveṣvadriṣu tiṣṭhatsu babhūva bhuvanaṃ tadā // 
piṇḍāhāryāmadurgandhiguṇṭhīkṛtakakubgaṇam / raktagarbhābhranirvyūhaiḥ khādirajvalanojjvalam // 
māṃsacarvaṇasaṃrambhaprodyacchavaśavasvanam / latāsthikhaṇḍanoḍḍīnabṛhatkaṭakaṭāravam // 
bhūtasaṃghaṭṭaviśleṣavaśādbhīṣaṇaniḥsvanam / himavadvindhyaśailādripramāṇāsthyacalāvṛtam // 
devīmukhānalajvālāpakvamāṃsāktabhūtalam / raktasīkaranīhārasindūritakakubgaṇam // 
sarvataḥ prekṣakairdevaiḥ saprākāradigantaram / rudhiraikārṇavībhūtasaptadvīpavasundharam // 
atyantāntarhitāśeṣasamastācalamaṇḍalam / raktaprabhābhrasaṃbhāravastrāvṛtadigaṅganam // 
vṛttālolabhujabhrāntaheticchannanabhastalam / dūrasmṛtipathaprāptapurapattanamaṇḍalam // 
atyantāsaṃbhavadrūpasarvasthāvarajaṃgamam / saṃpannānantakumbhāṇḍarūpikādyekasaṃgamam // 
nṛttalokakarākārakhagāvalanajālakaiḥ / mānasūtrairiva vidheranyadracayato jagat // 
bhūmerārkagataṃ nītaiḥ piśācairāntratantubhiḥ / mimānamiva dikkuñjaistiryagūrdhvamadho jagat // 
jagadālokya tattādṛgudaktopaplavāplutam / bhūtapūrvamahīpīṭhasthitiraktārṇavīkṛtam // 
dvīpasaptakaparyante lokālokādrimūrdhani / tadaṅgakairanākrānte sthitāḥ khinnatarāḥ surāḥ // 
śrīrāma uvāca / brahmāṇḍādapi nirgatya yasya te'vayavā gatāḥ / lokālokācalastena brahmanna sthagitaḥ katham // 
śrīvasiṣṭha uvāca / dvīpasaptakamadhye'sminrāma tasyodaraṃ sthitam / śiraḥkhurabhujādyaṅgaṃ brahmāṇḍātparataḥ sthitam // 
pārśvābhyāmūrumadhyācca kaṭipārśvadvayāttathā / śiroṃsadbayamadhyābhyāṃ lokālokaḥ sa lakṣyate // 
tatropaviṣṭāste devā lakṣyante śrṛṅgamūrdhasu / suśuddhakāntayastāpādajalā jaladā iva // 
prasāritāṅgakamadho vakraṃ tatpatitaṃ śavam / saṃbhakṣayati bhūtaughe pranṛtyantīṣu mātṛṣu // 
vahatsvasṛkpravāheṣu medogandhe vijṛmbhite / duḥkhitāścintayāmāsuḥ pratyekamamarā idam // 
hā kaṣṭaṃ kva gatā pṛthvī kva gatā jalarāśayaḥ / kva gatā janasaṃghātāḥ kva gatā dharaṇīdharāḥ // 
tādṛkcandanamandārakadambavanamaṇḍitaḥ / maṇḍapaḥ puṣparāśīnāṃ kaṣṭaṃ kva malayo gataḥ // 
uccāvadātā vipulā himavadbhūmayo'pi tāḥ / nītāḥ śauklyaruṣevāśu rudhireṇātmapaṅkatām // 
krauñcadvīpatale krauñce yo'bhūtkalpadrumo mahān / brahmalokalasacchākhaḥ so'pi cūrṇatvamāgataḥ // 
hā kṣīrārṇava pārijātakamalācandrāmṛtānāṃ pate hā dadhyarṇava nāvanītaśikhariprodbhūtavelāvana / hā madhvarṇava nālikeragirike yogeśvarīsevita kvedānīṃ samupaiṣyatha kva vanitā digdarpaṇatvaṃ gatāḥ // 
hā kalpadrumakāñcanāmalalatāniḥsaṃdhibandhācala krauñcadvīpaviriñcahaṃsanalinīnīrandhradigjālaka / yātaḥ kveha kadambakānanadarīviśrāntavidyādharīkrīḍākovidanāgarāmaragṛha tvaṃ puṣkaradvīpaka // 
svādūdodagratāpāvalakusumamahīpāvanānāṃ vanānāṃ gomedhadvīpakalpadrumakanakalatāsundarīṇāṃ darīṇām / śākadvīpācalānāmamarataruvanairdaṃśitānāṃ sitānāṃ smṛtyaivodeti puṇyaṃ surapadasukhadaṃ mānavānāṃ navānāṃ // 
mandānilāvalitapallavavālavallīsaṃtānabhāsitasamastadigantarāṇi / dhvastāni tāni sakalāni vanāni kaṣṭamāśvāsameṣyati kathaṃ janatā na jāne // 
kadā nu tānīkṣurasābdhitīre vanāni khaṇḍācalabhūmikāsu / drakṣyema bhūyo guḍamodakāni tathā kumārāṇyapi śarkarāyāḥ // 
kadambakalpadrumaśītaleṣu tālītamālīsavanācalasya / kadā nu taccandanasundarīṇāṃ paśyema nṛttaṃ kanakālayeṣu // 
gatāni kaṣṭaṃ smaraṇīyarūpatāṃ jambūdrumasyāgraphalāni tānyapi / yeṣāṃ nadīṃ dvīpasamudramekhalā vahatyasau jambumatī rasāmbubhiḥ // 
śilīndhranīrandhramahīdhrarandhrakṣībāmarastrīkṛtagītanṛtyam / saṃsmṛtya saṃsmṛtya surodatīraṃ prāgabjamurvīva hṛdāvadīrye // 
paśyāsṛgambhasi navārṇavamūrdhni bhāsā sauvarṇaparvataśatāgraśikhāḥ kacanti / saṃdhyāruṇā udayanāstamayāvanīnāṃ stokoditendukalikā iva diṅmukheṣu // 
tādṛksāgaravārirāśivalayā dvīpāntarālaṃkṛtā proccādrīndraniviṣṭavāridaghaṭānīlotpalānāṃ sthalī / srotojaṅgalakānanogranagaragrāmāgrahārāmbarā no jāne tarupallavāṅkuravatī kaṣṭaṃ kva yātā mahī // 
śrīvasiṣṭha uvāca / mattena bhūtavṛndena kiṃciccheṣīkṛte śave / idamūcuḥ punardikṣu girau devāḥ savāsavāḥ // 
vidyādharāmaravihāravimānabhūmāvapyāstṛtānyaśiśirīkaraṇāya bhūtaiḥ / medomayāni pavanaprasṛtāmalābhrakhaṇḍāñcitāmbarasamānyurujālakāni // 
dvīpeṣu saptasvapi paśya medojalāni bhūtaiḥ pravisāritāni / bhuktaṃ ca māṃsaṃ rudhiraṃ ca pītaṃ kiṃcidgatā saṃprati dṛśyatāṃ bhūḥ // 
medaḥpaṭairāvalitākhilāṅgī kaṣṭaṃ sthitā saṃprati modanā bhūḥ / medomayaiḥ śāradameghajālaiḥ sakambalānīva vanāni bhānti // 
pañcaitāni tadasthīni saṃpannāni mahādrayaḥ / himādriśikharāṇīva sthitānyāvārya diktaṭam // 
śrīvasiṣṭha uvāca / deveṣu kathayatsvevaṃ kṛtvemāṃ medinīṃ dharām / medojālaiḥ sa bhūtaugho matto vyomni nanarta ha // 
nṛtyatsu bhūtavṛndeṣu śiṣṭaṃ raktaṃ surairbhuvaḥ / ekapravāheṇaikasminnikṣiptaṃ makarālaye // 
surārṇavaṃ tamevainaṃ saṃkalpaṃ vidadhuḥ surāḥ / tataḥprabhṛti so'dyāpi saṃpanno madirārṇavaḥ // 
bhūtāni nṛttamākāśe tāni kṛtvā pibanti tām / madirāṃ punarākāśe nṛtyantyānandamandire // 
pibantyadyāpi tānīva madirāṃ madirārṇavāt / khe nṛtyanti ca bhūtāni saha yogeśvarīgaṇaiḥ // 
teṣāṃ tānyatha bhūtānāṃ medojālāni bhūtale / vistṛtānyavaśuṣkāṇi sthitāto medinī mahī // 
iti kramācchāntimupāgate śave punaḥ pravṛtte dinayāminīkrame / prajāḥ sasarjātha navāḥ prajāpatiḥ punaḥ sa sargo'bhavadatra pūrvavat // 
bhāsa uvāca / athāhaṃ taṃ mahādevaṃ pāvakaṃ pṛṣṭavānidam / śukapakṣatikoṇasthaḥ bhūyatāmavanīśvara // 
bhagavansarvayajñeśa svāhādhipa hutāśana / kimidaṃ nāma saṃpannaṃ kathyatāṃ kimidaṃ śavam // 
vahniruvāca / śrūyatāmakhilaṃ rājanyathāvadvarṇayāmi te / trailokyabhāsurānantaśavavṛttāntamakṣatam // 
astyanantamanākāraṃ paramaṃ vyoma cinmayam / yatremānyapasaṃkhyāni jaganti paramāṇavaḥ // 
śuddhacinmātranabhasi tasminsarvagate kvacit / sarvātmanyudabhūtsaṃvitsaṃvedanamayī svayam // 
sā tejaḥparamāṇutvamapaśyadvedanāvaśāt / bhāvitārthātmakatayā svapne tvamiva pānthatām // 
paramāṇurasaṃvittvādapaśyadaṇutāṃ svayam / bhāsvatīṃ padmajarajastulyāṃ saṃkalpanātmikām // 
socchūnatāṃ bhāvayantī punarapyabhavatsvayam / cakṣurādīnīndriyāṇi vapuṣyanvabhavatsvataḥ // 
apaśyadagre ca jagaccakṣurādi svabhāvataḥ / ādhārādheyavadbhūtamayaṃ svapnapuraṃ yathā // 
asuro nāma tatrāsītprāṇī mānī babhūva ha / asatyapratibhāsātma pitṛmātṛpitāmahaḥ // 
darpotsiktatayā tatra kasyacitsa mahāmuneḥ / yadā mṛditavānāsīdāśramaṃ śarmabhājanam // 
muniḥ śāpamadāttasya mahākāratayāśramaḥ / tvayā yannāśito mṛtvā bhava tvaṃ maśako'dhamaḥ // 
sa tacchāpahutāśo'tha tasminneva tadā kṣaṇe / asuraṃ bhasmasāccakre jalamaurva ivānalaḥ // 
nirākāraṃ nirādhāramākāśavalayopamam / cittaṃ kiṃcidivācetyamāsīccetanamāsuram // 
tadekatvaṃ yayau sāmyādbhūtākāśena cetanam / tadāspadena tatrātha vāyunā caikatāṃ yayau // 
āsīccetanavātātmā'bhaviṣyatprāṇināmakaḥ / rajasā payasā vyāptastejasā nabhasāṇunā // 
sa pañcatanmātramayaścinmātralavako'ṇukaḥ / spandamāpa svabhāvena vyomni vātalavo yathā // 
atha tasyānilāntasthaṃ cetanaṃ tadvyabudhyata / kālānilajalairbhūmau bījamaṅkurakṛdyathā // 
śuddhaśāpavidantasthā maśakatvavidāsya cit / vedhitā maśakāṅgāni viditvā maśako'bhavat // 
svedajasyālpadehasya niḥśvāsanipatattanoḥ / dve tasya maśakasyeha dine bhavati jīvitam // 
śrīrāma uvāca / prāṇināmiha sarveṣāṃ yonyantaraja eva kim / samudbhavaḥ saṃbhavati kimutānyo'pi vā prabho // 
śrīvasiṣṭha uvāca / brahmādīnāṃ tṛṇāntānāṃ dvidhā bhavati saṃbhavaḥ / eko brahmamayo'nyastu bhrāntijastāvimau śrṛṇu // 
pūrvarūḍhajagadbhrāntibhūtatanmātrarañjanāt / bhūtānāṃ saṃbhavaḥ prokto bhrāntijo dṛśyasaṅgataḥ // 
abhātāyāṃ jagadbhrāntau bhūtabhāvaḥ svayaṃ bhavan / yaḥ sa brahmamayaḥ proktaḥ saṃbhavo na sa yonijaḥ // 
evaṃ sthite sa maśako jagadbhrāntivaśotthitaḥ / na tu brahmotthitastasya rāma ceṣṭākramaṃ śrṛṇu // 
kṣamekṣuśaṣpakakṣādipuñjaguñjeṣu guñjatā / svāyuṣo'rdhaṃ dinaṃ tena sarvaṃ bhuktaṃ vivalgatā // 
śādvalodaradolāyāṃ dolanaṃ bālalīlayā / ciramārabdhametena sārdhaṃ maśikayā svayam // 
dolāśramārtastatrāsau yāvadviśrāmyati kvacit / tāvaddhariṇapādāgragiripātena cūrṇitaḥ // 
hariṇānanasaṃdarśatyaktaprāṇatayā tayā / pūrvakramagṛhītākṣaḥ sa jāto hariṇastataḥ // 
viharanhariṇo'raṇye vyādhena dhanuṣā hataḥ / vyādhānanagadṛṣṭitvātsaṃjāto vyādha eva saḥ // 
vyādho vaneṣu viharansaṃyāto munikānanam / tatra viśrāntavānsaṅgānmuninā pratibodhitaḥ // 
bhrāntaḥ kimidamādīrghaduḥkhāya dhanuṣā mṛgān / haṃsi pāsi na kasmāttvaṃ tantraṃ jagati bhaṅgure // 
āyurvāyuvighaṭṭitābhrapaṭalīlambāmbuvadbhaṅguraṃ bhogā meghavitānamadhyavilasatsaudāmanīcañcalāḥ / lolā yauvanalālanā jalarayaḥ kāyaḥ kṣaṇāpāyavānputra trāsamupetya saṃsṛtivaśānnirvāṇamanviṣyatāṃ // 
vyādha uvāca / evaṃ cettanmune brūhi kīdṛgduḥkhaparikṣaye / na karkaśo na ca mṛdurvyavahārakramo bhavet // 
muniruvāca / idānīmeva saṃtyajya dhanuṣā saha sāyakān / maunamācāramāśritya śāntaduḥkhamihoṣyatām // 
śrīvasiṣṭha uvāca / iti saṃbodhitastena parityajya dhanuḥśarān / āsīnmunisamācārastatraivāyācitāśanaḥ // 
viveśa manasā maunī tataḥ śāstravivekitām / dinaireva yathā puṣpamāmodena narāśayam // 
apṛcchanmuniśārdūlaṃ kadācittamarindama / bhagavandṛśyate svapnaḥ kathamantarbahiḥ sthitaḥ // 
muniruvāca / mamāpi sādho prathamameṣa eva vivekinaḥ / purā citte vitarko'bhūtkuto'pyabhramivāmbare // 
tata etaddidṛkṣārthamahamabhyastadhāraṇaḥ / baddhapadmāsanastasyāṃ saṃvidyevābhavaṃ sthiraḥ // 
tatrastho dūravikṣiptaṃ tayaivāhṛtavānaham / cetaḥ svahṛdayaṃ sāyaṃ ruceva ravirātapam // 
vedaneraṇayā prāṇastataścittānvito mayā / śarīrādrecito bāhye saurabhaṃ kusumādiva // 
vyomasthacittavalitaḥ sa prāṇapavano mayā / agrasthasya mukhāgrasthe jantoḥ prāṇe niyojitaḥ // 
yaḥ prāṇavalitaḥ prāṇastena nīto hṛdantaram / svehayā svaṃ svakaḥ sarpaḥ karabheṇeva hiṃsitaḥ // 
tato'haṃ hṛdayaṃ tasya praviṣṭaḥ prāṇavājinā / saṃkaṭasthaḥ svayā buddhyā tāvebānusarontaram // 
caradrasābhirbahvībhirnāḍībhirabhito vṛtam / kulyābhiḥ sthūlatanvībhirbāhyadeśamivākhilam // 
parśukāpañjaraplīhayakṛdraktādiḍimbakaiḥ / saṃkaṭaṃ jīvasadanaṃ bhāṇḍopaskaraṇairiva // 
sarvaiḥ śalaśalāyadbhiruṣṇairavayavairvṛtam / nidāghatāpasaṃtaptairūrmijālairivārṇavam // 
navaṃ navaṃ bahiḥśaityaṃ nāsāgrāccetanātmakam / jīvanāyāniśaṃ ceto vātonnītamanāratam // 
raktakuṭṭarasaśleṣmavasāniḥsrāvapicchilam / ghanāndhakāramuṣṇaṃ ca saṃkaṭaṃ narakopamam // 
udayāvayavāśleṣaspaṣṭāspaṣṭamarudrataiḥ / sthityantānāṃ tu vaiṣamyādāgāmigadasūcakam // 
daratsarabhasacchidrāvātavātena śabditam / padmanālapraṇālāntarjvaladarṇavavāḍavam // 
milatpadārthanīrandhraṃ sitamacchaṃ savāyubhiḥ / kvacitsaumyaṃ kvacitkṣubdhaṃ corairiva puraṃ niśi // 
rasanādaparairnāḍīmārgavidyādharādhvagaiḥ / saṃcaradbhirvṛtaṃ vātairākārārdhārdhagītibhiḥ // 
tadahaṃ hṛdayaṃ jantorāviśaṃ viṣamāntaram / naro'vayavasaṃbādhaṃ naravṛndamivādhikaḥ // 
anantaramahaṃ prāptastejodhātuṃ hṛdantare / dūrasthamiva yatnena rātrāvindumivārkaruk // 
yasmāttribhuvanādarśo dīpastrailokyavastuṣu / sattā sarvapadārthānāṃ jīvastatrāvatiṣṭhate // 
kāye sarvagato jīvaḥ svāmodaḥ kusume yathā / tathāpyojasi kiñjalkairmukhe śaityaṃ vivasvatā // 
tajjīvādhāramojastu praviṣṭo'hamalakṣitam / rakṣitaṃ paritaḥ prāṇairvātaiḥ pracchādanaṃ yathā // 
tato'ñjaḥ saṃpraviṣṭo'hamāmoda iva mārutam / uṣṇāṃśuriva śītāṃśuṃ mṛtpātramiva vā payaḥ // 
dvitīyendvaṃśusaṃkāśe śuklābhralavapelave / navanītaguḍaprakhye kṣīrabudbudasundare // 
tatra paśyāmyahaṃ tiṣṭhanpraveśavyagrayojjhitaḥ / svaujasīva vasansvapna iva viśvamakhaṇḍitam // 
sārkaṃ saparvataṃ sābdhi sasurāsuramānavam / sapattanavanābhogaṃ salokāntaradiṅmukham // 
sadvīpasāgarāmbhodhi sakālakaraṇakramam / sakalpakṣaṇasarvartu sahasthāvarajaṃgamam // 
tatsvapnadarśanaṃ tatra sthirameva samaṃ sthitam / vasāmyatyeva nidrānte nidrā'nte nāgatā yataḥ // 
anidra eva kiṃ svapnaṃ paśyāmīti mayā tataḥ / paricintayatā jñātamidaṃ vyādha vibodhinā // 
nanu nāmāsya ciddhātoḥ svarūpamidamaiśvaram / svaṃ yadvyapadiśatyeṣa jagannāmnāmbarātmakam // 
ciddhāturyatra yatrāste tatra tatra nijaṃ vapuḥ / paśyatyeṣa jagadrūpaṃ vyomatāmeva cātyajat // 
aho tvadyedamājñātaṃ yaditthaṃ dṛśyate jagat / tatkathyate svapna iti svacitkacanamātrakam // 
ciddhātoryatsvakacanaṃ tatkiṃcitsvapna ucyate / kiṃcicca jāgradityuktaṃ jāgratsvapnau tu na dvidhā // 
svapnaḥ svapno jāgarāyāmeṣa svapne tu jāgarā / svapnastu jāgaraiveti jāgaraiva sthitā dvidhā // 
cetanaṃ nāma puruṣaḥ sa mṛteṣu śateṣvapi / śarīreṣu mahābuddhe kathaṃ kasya kadā mṛtaḥ // 
taccetanaṃ khamevāsti sthitaṃ taddehavatkacat / anantamavibhāgātma pratighāpratighātmakam // 
svabhāvasyāpratighasya nityānantoditātmanaḥ / paramāṇościdākhyasya majjā jagaditi smṛtaḥ // 
cidvyomna udare bhānti samastānubhavāṇavaḥ / tathā yathāvayavino vicitrāvayavāṇavaḥ // 
nivṛtto bāhyato jīvo jīvādhāre hṛdi sthitaḥ / rūpaṃ svaṃ svapnasargo'yamiti vetti cidākacān // 
bāhyonmukhaṃ bahirjāgracchabditaṃ kacitaṃ svakam / rūpaṃ paśyati jīvo'yamantasthaṃ svapna ityapi // 
dyauḥ kṣamā vāyurākāśaṃ parvatāḥ sarito diśaḥ / prasṛto jīva ityantarbahiścaikātmakaḥ sthitaḥ // 
arko'rkabimbasaṃstho'pi yathehāpi sthitastviṣā / tathā jīvo jagadrūpo bahirantaśca saṃsthitaḥ // 
antaḥsvapno bahirjāgradahameveti vetti cet / cidātmako yathābhūtaṃ mucyate tadavāsanaḥ // 
acchedyo'yamadāhyo'yamapi jīvo'nyathā vadan / dvaitasaṃkalpayakṣeṇa muhyatyeva śiśuryathā // 
antarmukho'ntarātmānaṃ bahiḥ paśyanbahirmukhaḥ / āste jīvo jagadrūpaṃ yatsvante svapnajāgratī // 
iti cintayataḥ kiṃ syātsuṣuptamiti me matiḥ / jātā tena suṣuptāṃśamanveṣṭumahamudyataḥ // 
yāvatkiṃ dṛśyadṛṣṭyāntastūṣṇīṃ tiṣṭhāmyahaṃ ciram / niścitta iti saṃvittiḥ śamā nānyatsuṣuptakam // 
nakhakeśādi dehe'sminviditāviditaṃ yathā / na jaḍaṃ ca jaḍaṃ caiva suṣuptaṃ cetanātmani // 
saṃvittyā kiṃ śramārto'smi śāntamāsevi mānasam / ityekapariṇāmatvānnānyadasti suṣuptakam // 
etannidrāghanaṃ jāgratyapi saṃbhavati svataḥ / na kiṃciccintayāmyāse śānta ityekarūpakam // 
eṣāvasthā yadā yāti ghanatā mucyate tadā / nidrāśabdena tanvī tu svaśabdena kathyate // 
suṣuptamiti niścitya turīyānveṣaṇāmaham / pravṛttaḥ kartumudyukto yuktaḥ paramayā dhiyā // 
yāvadrūpaṃ turīyasya kiṃcanāpi na labhyate / samyagbodhādṛte śuddhātprakāśastamaso yathā // 
yathāsthitamidaṃ viśvaṃ samyagbodhādvilīyate / yathāsthitaṃ ca bhavati na ca kiṃcidvilīyate // 
ataḥ svapno jāgarā ca suṣuptaṃ ca turīyake / sayathāsthitamastīdaṃ nūnaṃ nāsti ca kiṃcana // 
kāraṇājjagadutpannaṃ na brahmetthamavasthitam / jagattayā śāntamajaṃ bodha ityeva turyatā // 
asaṃbhavātsaṃbhavakāraṇānāṃ na jāyate kiṃcana nāma sargaḥ / ciccetanenaiva hi sargasaṃvit svayaṃ gṛhītā dravatāmbuneva // 
tāpasa uvāca / gantumevaṃ vicāryāhaṃ tatastatsaṃvidaikatām / pravṛttaścauttamābjena saurabheṇeva saurabham // 
yāvattaccetanaṃ tasya tamojodhātumatyajam / pravṛttaṃ bāhyasaṃvittau samastendriyasaṃvidā // 
saṃvidaṃ saṃvidā gṛhṇaṃstānbāhye'ntarapi kṣaṇāt / ahaṃ prasṛtavāṃstatra tailabindurivāmbhasi // 
tatsaṃvidi tathaivātha yāvatpariṇamāmyaham / bhuvanaṃ dṛṣṭavāṃstāvatsarvaṃ dviguṇitaṃ sthitam // 
diśo dviguṇatāṃ yātāstapatastapanāvubhau / bhūmaṇḍale dve saṃpanne dve vai dyāvau samutthite // 
vadanapratibimbe dve darpaṇapratibimbite / yathā bhātastathā bhāte miśrite te jagaccitam // 
tailavadbhāti kośasthaṃ yaccetanatiladvaye / tasmiñjagaddvayaṃ tattattathā bhāti vimiśritam // 
saṃviddvitayakośasthe miśrite apyamiśrite / te ubhe jagatī bhāte same kṣīrajale yathā // 
nimeṣāddṛṣṭamātreṇa sā tatsaṃvinmayā tataḥ / sakalaivātmatāṃ nītā parimityeva saṃvidā // 
ṛturṛtvantareṇeva saritevālpikā sarit / vātenāmodalekheva dhūmalekheva vārmucā // 
ekatvenāśu saṃvitteryayau me jagadekatām / durdṛṣṭerdvivapuścandraḥ sudṛṣṭerekatāmiva // 
tato me taccitisthasya svaṃ vivekamanujjhataḥ / alpībhūtaḥ svasaṃkalpastatsaṃkalpasthitiṃ gataḥ // 
taccittavṛttyaiva tato bāhyamālokayaṃstataḥ / abhuñji taddinācāraṃ tattaddhṛdayamatyajan // 
tato yadṛcchayaivāsau śanairnidrākulo'bhavat / padmaḥ sāyamivāpīya payo bhuktvānnamucchramaḥ // 
prasṛtaṃ dignikuñjeṣu rūpālokakriyākaram / saṃjahāra bahiścittaṃ sāyamarko ruciṃ yathā // 
saha cittena tāstasya samastendriyavṛttayaḥ / hṛtkośamaviśañchannāḥ kūrmasyevāṅgasaṃdhayaḥ // 
mudritā hṛdayākārāsta āsaṃścakṣurādayaḥ / loṣṭarūpā mṛtāveva lipikarmārpitā iva // 
ahaṃ taccittavṛttyaiva sahasonnamya tatsthitaḥ / taccittānuvidhāyitvāttattaddhṛdayamāviśam // 
saṃhṛtya bāhyānubhavamantareva tadojasi / kṣaṇamanvabhavaṃ śūnyaṃ suṣuptaṃ talpakomale // 
klamānnapānabahulairnibiḍāsvapi nāḍiṣu / suṣirāsveva vā vāyurna niryātyeva yāti ca // 
yadā tadātmakātmaikaparo hṛdi sahasthitam / apradhānīkarotyetaccittaṃ svārthasvabhāvataḥ // 
svārthamātro'dya tasyāntaḥ parakṛtyaṃ na kasyacit / kacati svārthasattāyāmetadeva vapuryataḥ // 
śrīrāma uvāca / manaḥ prāṇavaśādeva manute kiṃ mahāmune / svarūpaṃ manaso nāsti tasmāttatkevalaṃ ca kim // 
śrīvasiṣṭha uvāca / deha eveha nāstyeva svānubhūto'pyayaṃ nijaḥ / manasaḥ kalpanātmedaṃ vapuḥ svapne giriryathā // 
taccittamapi nāstyeva cetyārthābhāvayogataḥ / sargādau kāraṇābhāvāddṛśyānutpattihetutaḥ // 
ataḥ sarvamidaṃ brahma tacca sarvātmakaṃ yadā / tadā viśvamidaṃ viṣvagastyeva ca yathāsthitam // 
asti cittādi dehādi tadbrahmaiva ca tadvidām / yādṛktattadvidāmetadasmākaṃ viṣaye na tat // 
yathedaṃ trijagadbrahma yatheti vividhātmakam / atremaṃ rājaputra tvaṃ varṇyamānaṃ kramaṃ śrṛṇu // 
asti cinmātramamalamanantākāśarūpi yat / sarvadā sarvarūpātma na jaganna ca dṛśyatā // 
sarvavittvāttu tenedaṃ manastvaṃ cetitaṃ svataḥ / rūpamatyajatā śuddhaṃ buddhamādhivivarjitam // 
manasā kalpitaṃ tena yadvai saraṇamātmanaḥ / tadetatprāṇapavanaṃ viddhi vedyavidāṃ vara // 
prāṇataiṣā yathā tena kalpitevānubhūyate / tathaivendriyadehādi dikkālakalanādi ca // 
iti viśvamidaṃ viṣvak cittamātramakhaṇḍitam / cittaṃ tu citparaṃ brahma tasmādbrahmedamātatam // 
anākāramanādyantamanābhāsamanāmayam / śāntaṃ cinmātrasanmātraṃ brahmaivedaṃ jagadvapuḥ // 
sarvaśakti paraṃ brahma manaḥśaktyā yathā sthitam / yatra tatra tathā rūpaṃ svamevānubhavatyalam // 
saṃkalpātma mano brahma saṃkalpayati yadyathā / tattathaivānubhavati siddhamābālamīdṛśam // 
prāṇīkṛtaḥ svayamayaṃ nanu cetasātmā dehīkṛtastribhuvanīkṛta eva nādyaḥ / dehīkṛtaḥ khavapureva girīkṛtaśca svapneṣu kalpitapurīṣvanubhūtametat // 
śrīvasiṣṭha uvāca / cittameva jagatkartṛ saṃkalpayati yadyathā / asatsatsadasaccaiva tattathā tasya tiṣṭhati // 
tena saṃkalpitaḥ prāṇaḥ prāṇo me gatirityapi / na bhavāmi vinānena tena tattatparāyaṇam // 
ahaṃ katipayaṃ kālaṃ nanu prāṇavinākṛtaḥ / na bhavāmi punarnūnaṃ bhavāmyeveti kalpitam // 
yatra tenāṅgaṃ tatraitatprāṇenāśu kṣaṇādvapuḥ / uditaṃ paśyati mano māyāpuramivātatam // 
na bhavāmyeva bhūyo'haṃ prāṇadehavinākṛtaḥ / dṛḍhaniścayabhāgitthaṃ cito bhavati no punaḥ // 
dolāyitaṃ tu saṃdehādduḥkhamāste kuniścayam / vikalpenaivamasyaitajjñānānnālpena yāsyati // 
yasyāyamahamityasti tasya tannopaśāmyati / varjayitvātmavijñānaṃ kenacinnāma hetunā // 
nānyatra prathate jñānaṃ mokṣopāyavicāraṇāt / ṛte tasmātprayatnena mokṣopāyo vicāryatām // 
kilāhamidamityeva nāvidyā vidyate kvacit / mokṣopāyādṛte naitatkutaścidayate'nyataḥ // 
evaṃ yanmanasābhyastamupalabdhaṃ tathaiva tat / tena me jīvitaṃ prāṇā iti prāṇe manaḥ sthitam // 
dehe saumye sthite prāṇe mano mananavadbhavet / kṣubdhe prāṇagataṃ kṣobhaṃ paśyannānyatprapaśyati // 
yadā svakarmaṇi spande vyagraḥ prāṇo bhṛśaṃ bhavet / tadā tadīhitavyagraḥ prāṇo nātmodyamī bhavet // 
ete hi prāṇamanasī tvanyonyaṃ rathasārathī / ke nāma nānuvartante rathasārathinau mithaḥ // 
ityādisarge svātmaiva cetitaḥ paramātmanā / tenaiṣādyāpi niyatirnābudhānāṃ nivartate // 
deśakālakriyādravyairmanaḥprāṇaśarīriṇām / prayāntyadhigatā deheṣvarūḍhānāṃ pare pade // 
svaṃ prāṇamanasī sāmyātkurvatī karma tiṣṭhataḥ / vaiṣamyādviṣamaṃ caikaṃ śānte śāntā suṣuptatā // 
yadāhārādiruddhāsu nāḍīṣu kvāpi piṇḍitaḥ / śāntamāste jaḍaḥ prāṇastadodeti suṣuptatā // 
nāḍīṣvannāvapūrṇāsu tathā kṣīṇāsu vā klamāt / niḥspandastiṣṭhati prāṇastadodeti suṣuptatā // 
nāḍīnāṃ mṛdurūpatvātpūrṇatvādvā vraṇodare / kvāpi prāṇe sthite līne niḥspandāste suṣuptatā // 
tāpasa uvāca / atha yasya praviṣṭo'haṃ hṛdaye so'bhavanniśi / suṣuptaghananidrālurāhāraparitṛptimān // 
tena sārdhamahaṃ tatra taccittenaikatāṃ gataḥ / suṣuptanidrāṃ sughanāṃ guṇībhūto'nubhūtavān // 
tato'ndhasyasya jīrṇe'ntarnāḍīmārge sphuṭe sthite / prākṛte spandite prāṇe suṣuptaṃ tanutāṃ yayau // 
suṣupte tanutāṃ yāte hṛdayādiva nirgatam / apaśyamahamatraiva bhuvanaṃ bhāskarādimat // 
tacca kṣubdhārṇavotthena pūryamāṇaṃ mahāmbhasā / vimukteneva kalpābhrairabhraṃkaṣataraṃgiṇā // 
prohyatparvatapūreṇa mahāvartavirāviṇā / vahadvanālītṛṇyāḍhyairvyāptenonmūlitāgayā // 
pūrvamevāvadagdhāyāstrilokyāḥ khaṇḍakhaṇḍakaiḥ / pūrṇena paritaḥ prauḍhaiḥ khapurādrimahīmayaiḥ // 
ahaṃ tatraiva paśyāmi yāvatkasmiṃścidāspade / kasyāṃcitpuri kasmiṃścidguhe vadhvā pure sthitaḥ // 
sadāraḥ sahabhṛtyo'haṃ saputraḥ sahabāndhavaḥ / sahabhāṇḍopaskaraṇaḥ sagṛho'pahṛto'mbhasā // 
uhyamānaṃ kṣayāmbhobhistadgṛhaṃ tacca pattanam / laṅghyamānaṃ drumākāraiḥ pūryamāṇaṃ ca vāribhiḥ // 
bṛhatkalakalārāvaṃ jetumabdhimivodyatam / atikṣubhitavāstavyamanapekṣitaputrakam // 
āvartataralāḍhyābhirvṛttibhirvyūḍhamākulam / sākrandorastāḍanotkajanajambālabhīṣaṇam // 
sphuṭatkuḍyatruṭatkāṣṭharaṭacchaṅkukṛtodraṭam / prapatacchādanacchatragavākṣasthāṅganāmukham // 
iti yāvatkṣaṇaṃ paśyannahaṃ tadbhāvamāgataḥ / parirodimi dīnātmā tāvattatsakalaṃ gṛham // 
caturdhā bhittibhedena vṛddhabālāṅganānvitam / jagāma śatadhā vīcyāṃ śilāyāmiva nirjharaḥ // 
uhyamāno'hamabhavaṃ tataḥ pralayavāriṇi / tyaktasarvakalatrādicittaḥ prāṇaparāyaṇaḥ // 
kṣiptastaraṅgajālena yojanādyojanavraje / uhyamānadrumaśikhājvālāntaritajarjaraḥ // 
kāṣṭhakuḍyataṭīpīṭhakaṭusaṃghaṭṭaghaṭṭitaḥ / āvartanṛtyapātālatale gatvotthitaścirāt // 
calācalāgamāpāyavaladgulugulārave / jale bahulakallole magnonmagnaḥ punaḥ punaḥ // 
saṃghaṭṭabhagnaśailendrapaṅkile salile kṣaṇam / palvale vāraṇa iva magnaḥ satpayasoddhṛtaḥ // 
yāvadāśvasimi kṣipraṃ ḍiṇḍīre cādrikhaṇḍake / tāvadetya hato vegādvairiṇevātivāriṇā // 
nānāvalanakallolajalajālajuṣā tadā / na tadasti na yaddṛṣṭaṃ duḥkhaṃ duḥkhātmanā mayā // 
etasminnantare tatra tadā tattāmasekṣaṇa / yāvajjīvacirābhyāsādviṣāditvātsacetasaḥ // 
prāktanaṃ saṃsmṛte rūpaṃ svaṃ samādhimayaṃ mayā / ā aho nu jagatyanyarūpe'haṃ tāpasaḥ sthitaḥ // 
ahaṃ kasyacidanyasya svapnadṛṣṭididṛkṣayā / praviṣṭo'hamayaṃ svapne paśyāmīmaṃ bhramaṃ tviti // 
vartamānadṛḍhābhyāsamithyājñānamayātmani / kallolairuhyamāno'pi tato'haṃ sukhitaḥ sthitaḥ // 
idaṃ vāritayāpaśyaṃ pralayābdhivivartanāḥ / uhyamānādrinagaragrāmorvīkhaṇḍapādapāḥ // 
uhyamānāmarāhīndranārīnaranabhaścarāḥ / uhyamānamahārambhalokapālapurālayāḥ // 
athāhamadrimiśrāmbukallolādrivighaṭṭanāḥ / muhuḥ paśyañjagannāśamanantaramacintayam // 
citrameṣa trinetro'pi jīrṇaṃ tṛṇamivārṇave / uhyate hā hatavidhernā'kāryaṃ nāma vidyate // 
caturdhā bhittibhedena prakaṭāśayatāmaham / padmānīva gṛhāṇyapsu darśayanti raveḥ prabhāḥ // 
citraṃ taraṅgavalanāsu samullasanti gandharvakiṃnaranarāmaranāganāryaḥ / bhūribhramairbhramarahāramiva hradinyaḥ padminya eva sakalāmalajaṅgamākhyāḥ // 
vidyādharībhujalatāvalitendukāntakakṣyāvibhāgamaṇijālagavākṣalakṣmyaḥ / devāsuroragamahāgṛhabhittibhāgāḥ sauvarṇanaugaṇavadambubhare bhramanti // 
mattebhakumbhapariṇāhini kuṅkumāṅke śacyāḥ payodharabhare ratikhedakhinnaḥ / lagnaḥ sukhādiva karoti taraṅgadolāḥ saṃśīryamāṇamaṇigehagato'tra śakraḥ // 
hā vānti vārivalanāvalitāntarikṣamṛkṣāvadhūtakusumaprakarānkirantaḥ / vātāḥ patadvibudhamandiraratnasānābudyānakoṭaragatā iva sākṣatena // 
yantrotthahemadṛṣadā sadṛśāmburūpaṃ kṣubdhādribhīmajalavīciśikheritaṃ khe / vyāvartate divi dalāvṛtakarṇikāsthadhyānaikaniṣṭhaparameṣṭhisarojametat // 
meghā ivātighanaghuṃghumaghoṣabhīmā vīcīcayāḥ kanakapattanavidyuto'mī / vyomni bhramanti gajavājimṛgendranāgavṛkṣādrikānanamahītalatulyadehāḥ // 
uhyamānodabhūvīcyāmatasīkusumaśriyām / yamo'pyayaṃ yameneva vāripūreṇa nīyate // 
ete buddhyanti salile'khilalokapālā nāgā nagaiśca nagaraiḥ saha lakṣasaṃkhyāḥ / lakṣmyākarodaraguhāgatavāripūravyāvartanāguḍaguḍairabhilakṣyapūrāḥ // 
durvāravārivalanāparipūriteṣu pātālabhūtalanabhastaladiktaṭeṣu / matsyā ivendrayamayakṣasurāsuraughāḥ sagrāmapattanavimānanagā bhramanti // 
uhyamānasya kṛṣṇasya tanurevāmburūpiṇī / mātṛjaṅgheva vatsasya kaṣṭaṃ bandhanatāṃ gatā // 
anyonyamāvalayatāmaho buḍabuḍāravaḥ / śrūyate devadaityānāṃ svastrīhalahalākulaḥ // 
kolāhalākulapurottamavegapātavikṣubdhavāripaṭalīvalitāmbarāsu / dikṣu bhramajjaladajālaghanāsvivaiṣa saṃlakṣyate jalamayaḥ sphuṭakuḍyabandhaḥ // 
hā kaṣṭameṣa tarasā payasāpanīta āvartavṛttiparivartanayā svadhastāt / ete kuberayamanāradavāsavādyāḥ prāṇānpayobhrapaṭalairvidhurāstyajanti // 
prājñāḥ praśāntajaḍadehamihohyamānaṃ mānojjhitāḥ śavatayaiva ca tadvahanti / brahmendraviṣṇupurakhaṇḍakasaṃkaṭāmbu saṃghaṭṭanena kaṭukuṭṭanadṛkṣu tena // 
strīṇāṃ gaṇo'rdhaparipiṣṭa ihaiti kaṣṭaṃ kastrātumenamaparaḥ kujaḍaṃ samarthaḥ / na hyantakasya daśanairabhicarvyamāṇā trātuṃ parasparamiyaṃ janatā samarthā // 
parvatapratighasarpasarpaṇāḥ saṃsaranti vipulā jaloccayāḥ / teṣu nāva iva devapattanānyunnamayya vapurāśu yāntyadhaḥ // 
dvīpādrīndrasurāsuroraganarairnāgāpsaraścāraṇaivyāptaṃ vārivilolitaiḥ sarasijairālūnamūlairiva / ekāmbhodhisaraḥ sthitaṃ tribhuvanaṃ kālena nirmūlitaṃ kaṣṭaṃ te kva gatā maharddhivibhavā devā jagannāyakāḥ // 
vyādha uvāca / bhagavaṃstvādṛśastāṃ tāmavasthāṃ ca kathaṃ gataḥ / kathaṃ dhyānaprayogeṇa tadā nopaśamaṃ gataḥ // 
muniruvāca / kalpānteṣu vinaśyanti nāśairnānāvidhātmabhiḥ / jaganti bhrāntirūpāṇi nabhasyābhāsarūpibhiḥ // 
kadācitkramaśo nāśaḥ kalpānte saṃpravartate / aśaṅkitaṃ kadāciddrāgekadhādivikārataḥ // 
tadā drāgityeva yadā vikṛtaṃ vāri tattathā / tena yāvatsarantyādyaṃ tāvannītā jalaiḥ surāḥ // 
anyacca vipinādhīśa kālaḥ sarvaṃkaṣo hyayam / yatra kāle tatastasmiṃstvavaśyaṃbhāvi tattathā // 
balaṃ buddhiśca tejaśca kṣayakāla upasthite / viparyasyati sarvatra sarvathā mahatāmapi // 
anyacca vipinādhīśa mayaitattava varṇitam / svapnadṛṣṭaṃ kila svapne kiṃ na saṃbhavatīha kam // 
vyādha uvāca / asadetadyadi vibho svapnasaṃbhramamātrakam / kathitena tadaitena ko'rthaḥ kalyāṇakovida // 
muniruvāca / tvadbodhanātmakaṃ kāryaṃ mahadastyatra buddhiman / etadbhramātmakaṃ vetti bhavānsatyaṃ tu me śrṛṇu // 
anantaramahaṃ tasminmattaikārṇavaraṃhasi / jantorojaḥ sthitaḥ svapne bhrāntaṃ bhrānto vyalokaya // 
yāvatsasakalaṃ vāri kvāpi nirgantumudyatam / vikṣubdhavajravitrastasapakṣādrīndravṛndavat // 
labdhavānuhyamāno'haṃ kaṃciddaivavaśāttaṭam / avasaṃ tamavaṣṭabhya śikharaprāntasaṃnibham // 
atha kṣaṇena salilaṃ tadaśeṣeṇa niryayau / vīcyagrasphuṭitākārairdevaistārakitāmbaram // 
tārāgaṇaiśca pātālagatairmaṇimayodaram / āvarteṣu parāvṛttaiḥ sphāramadrijarattṛṇaiḥ // 
hemadvīpopamairvyāptaṃ gīrvāṇapuramandiraiḥ / bhramatsurāṅganālīnanalinījālamālitam // 
madhyohyamānakalpābhranīlaśaivālajālakam / vidyudgorocanāmbhodanīlanīrajanirbharam // 
sphuratsīkaranīhārameghādrikṛtadiktaṭam / ulloladvīcisaṃdigdhavahatkalpadrumavrajam // 
athaikārṇavakhāto'sāvabhavacchuṣkakoṭaraḥ / kvacidgalitasahyādri kvacitsaṃśīkamandaraḥ // 
kvacitkaṅkanimagnenduyamavāsavatakṣakaḥ / kvacitpaṅkanimagnādhaḥśākhakalpadrumotkaraḥ // 
kvacitkamalavatkīrṇalokapālaśiraḥkaraḥ / kvacitpaṅkajaviśrāntarudhirahradapāṭalaḥ // 
kvacidākaṇṭhanirmagnakvaṇadvidyādharīgaṇaḥ / kvacitsvapnamṛtebhābhayāmyogramahiṣāvṛtaḥ // 
kvacitsannamahākāyagaruḍāmaraparvataḥ / kvacinmattamahāseturyamadaṇḍena bhūjuṣā // 
kvacitpramṛtavairiñcahaṃsasasmitapaṅkabhūḥ / kvacitpaṅkavinirmagnadehārdhāmaravāraṇaḥ // 
etasminnantare tatra sānuṃ prāpyāśrame śramāt / viśrāntosmi yadā tena bhṛśaṃ nidrājagāma mām // 
tataḥ suṣuptanidrāntastayā vāsanayānvitaḥ / taṃ tādṛgeva kalpāntamapaśyaṃ svaujasi sthitaḥ // 
dṛṣṭvā taddviguṇaṃ duḥkhaṃ cireṇātrāhamākulaḥ / prabuddho dṛṣṭavānsānuṃ tamevāsya hṛdi sthitam // 
atha tatra dvitīye'hni bhāskarodayasundaram / salokākāśabhūśailaṃ bhuvanaṃ dṛṣṭavānaham // 
dyauḥ kṣamā vāyurākāśaṃ parvatāḥ sarito diśaḥ / iti me cetaso jātaṃ patrādi viṭapādiva // 
tatastasmiṃstathā dṛṣṭe bhūtale taiḥ padārthakaiḥ / vyavahāraṃ pravṛtto'haṃ kiṃcidvismṛtadhīritaḥ // 
jātasya me'dya varṣāṇi ṣoḍaśaiṣa pitā mama / iyaṃ mātāspadaṃ cedamiti me pratimodabhūt // 
apaśyaṃ grāmakaṃ kaṃcitkaṃcicca brāhmaṇāśramam / kiṃcidgehaṃ tathā kaścidvandhuḥ kasmiṃścidāśrame // 
atha me tiṣṭhataḥ sārdhaṃ bandhubhirgrāmamandire / ahorātreṣu gacchatsu jāgradādīṃstadeva sat // 
tataḥ kālavaśāttatra prāktanī bodhadhīrmama / vismṛtā tādṛśābhyāsādaho tasyeva matsyatā // 
ityahaṃ grāmavāstavyaḥ saṃpanno brāhmaṇastadā / dehamātrakabaddhāstho dūrīkṛtavivekabhūḥ // 
śarīramātrātmavapurdāramātrānurañjitaḥ / vāsanāmātrasārātmā dhanamātraikatatparaḥ // 
jīrṇagomātrakadhanaḥ saṃropitalatāvṛtiḥ / saṃcitāgnyavaniprāṇirupārjitakamaṇḍaluḥ // 
calavṛkṣakabaddhāstho lokācārarataḥ sadā / gṛhapārśvagatānīlaśādvalasthalikāsthitiḥ // 
śākaśākāyatārāmaracanānītavāsaraḥ / saridhradanadītīrthasarasi snānatatparaḥ // 
gomayānnajalāmbvagnikāṣṭheṣṭā kaṣṭasaṃcayī / idaṃ kāryamidaṃ neti pāśābhyāṃ vivaśīkṛtaḥ // 
iti me jīvatastatra saṃvatsaraśataṃ gatam / ekadābhyāgato dūrāttāpaso'tithirātmavān // 
pūjito'sau viśaśrāma mṛdgṛhe snānapūrvakam / bhuktavāñchayane sthitvā rātrau varṇitavānkathām // 
nānādigdeśaśailorvīvyavahāramanohare / kathāprasaṅge kasmiṃścinnānāvidharasāśraye // 
sarvaṃ cinmātramevedamanantamavikāri ca / jagattayeva kacati yathāsthitamapi sthitam // 
ityahaṃ bodhitastena bodhaikaghanatāṃ gataḥ / smṛtavāṃstamaśeṣeṇa vṛttāntaṃ dhāraṇāvaśāt // 
smṛtavānātmavṛttāntaṃ yasyāhamudare sthitaḥ / taṃ virāḍapamāśaṅkya tasmānnirgantumudyataḥ // 
tadāsyaṃ nirgamadvāramatha jānāmi no yadā / vistīrṇe bhuvane yasminbhūmyabdhyadrisaridvṛte // 
tadā tamatyajanneva deśaṃ bandhujanāvṛtam / tasya prāṇaṃ praviṣṭo'haṃ nirgantuṃ pavanaṃ bahiḥ // 
ihasthasya virājo'sya bāhyamābhyantaraṃ tathā / anyajaṃ sarvamīkṣe'hamiti nirṇīya tādṛśam // 
dhāraṇāṃ saṃvidā baddhvā pradeśaṃ svaṃ tamatyajam / tatprāṇaiḥ saha niryāta āmodaḥ kusumādiva // 
pavanaskandhamāsādya prāpya tanmukhakoṭaram / bahirvātarathenāhaṃ nirgato dṛṣṭavānpuraḥ // 
yāvattathaiva maddeho baddhapadmāsanaḥ sthitaḥ / kvāpi munyāśramaḥ śiṣyaiḥ pālito girikandare // 
puro me tiṣṭhatāṃ teṣāṃ matsaṃrakṣaṇakarmaṇām / muhūrtamātraṃ ca gataḥ kālaścānte nivāsinām // 
hṛdayaṃ saṃpraviṣṭo'sau yasyāhaṃ sa pumānapi / pṛṣṭhenotsavalabdhena śete tṛpto'ndhasā sukham // 
tadāścaryaṃ mayā dṛṣṭvā noktaṃ kiṃca na kasyacit / punastasyaiva hṛdayaṃ praviṣṭaḥ kautukādaham // 
prāpto'smyojaḥpradeśaṃ taṃ tasya tasminhṛdantare / avekṣituṃ svabandhūṃstānvyāpto vāsanayā tayā // 
yāvattatra yugasyāntaḥ saṃpravṛtto'tidāruṇaḥ / bhuvanaṃ tadviparyāsamāgataṃ saha saṃsthayā // 
anya evācalāstatra vasudhānyā ca saṃsthitā / anya eva kakubbhedastathānyā bhuvanasthitiḥ // 
te bandhavaḥ sa ca grāmaḥ sa bhūbhāgaḥ sa diktaṭaḥ / na jāne kva gataṃ sarvaṃ vyūhya nītamivānilaiḥ // 
tadā paśyāmi bhuvanaṃ yāvadanyadavasthitam / apūrvasaṃniveśaṃ tajjagadanyadivoditam // 
tapanti dvādaśādityāḥ prajvalanti diśo daśa / śītāśyānāmbuvacchailāḥ pravṛttā galituṃ balāt // 
adrāvadrau diśidiśi jvalanti vanapaṅktayaḥ / dagdhāḥ smṛtipadaṃ yātāḥ samastā ratnabhūtayaḥ // 
sarva evābdhayaḥ śuṣkā mahāvātāḥ puraḥsthitāḥ / aṅgārarāśitāṃ yātaṃ bhūmaṇḍalamaśeṣataḥ // 
pātālato bhūtalato'tha digbhyo jvālā vinirgantumanupravṛttāḥ / saṃdhyābhravaccāśu babhūva viśvaṃ jvālāmaye maṇḍalamekameva // 
jvālāmaye sadmani hemapadmakośe bhramadbhṛṅga iva praviṣṭaḥ / tato'hamārācchalabhakrameṇa na cāptavāndāhavikāraduḥkham // 
jvālāmaye sādhu mahāmbuvāhe bhramāmyahaṃ vidyudivānilātmā / jvālāparispandavilolavarṣmā sthalābjakhaṇḍabhramaropamaśrīḥ // 
muniruvāca / tatra daṃdahyamāno'pi nābhavaṃ duḥkhabhāgaham / svapne svapno'yamityeṣa jānannagnāvapi cyutaḥ // 
jvālājālanavoḍḍītimaṇḍalairakhilairnabhaḥ / alātacakravaccāru kevalaṃ bhrāntavānaham // 
taṃ davāgnimahaṃ yāvattattvavittyādakhinnadhīḥ / vicārayāmyakhinnātmā mārutastāvadāyayau // 
sītkāramatigambhīraṃ dadhanmegharavopamam / jagatpadārthairāvṛttairuhyamānaiḥ parāvṛtaḥ // 
bṛhadbhirghuṃghumāvegairvane dviguṇitāmbudaḥ / sūryairāvṛttibhirvyūḍhairvimiśrālātacakrakaḥ // 
jvālāsaṃdhyābhranivahairvṛhadagninadīśataḥ / śailadviguṇabhūkhaṇḍadānavāmarapattanaḥ // 
bhūtairdviguṇapātraugho bhrāntairambarakukṣiṣu / dagdhādagdhābhirapyardhadagdhābhiritaretaram // 
patantībhiḥ surastrībhirdviguṇāgniśikhālavaḥ / patadaṅgāradhāraughakaṇasīkaradanturaḥ // 
alātavidyuto dhunvanpūtāṅgārogramaṇḍalīḥ / dhūmāndhakāraiḥ sthagayanmlānamūrdhvadiśomukham // 
bhūmervyomno diṅmukhebhyaḥ samantājjvālāsaṃdhyāvāridā nirgatāste / yaistairjvālāśailasaṃpiṇḍamātraṃ savyomaukāḥ saṃsthitā saptalokī // 
kvāpi protphālakīrṇānalakaṇakapilaprollasanmūrdhajāliḥ kvāpi proḍḍīnakuḍyaḥ kaṭuraṭanapaṭurbhasmasaṃpiṇḍapāṇḍuḥ / kvāpi jvālāpaṭālīṃ paridadhadabhitaḥ saṃpatantīṃ gṛhītāṃ raudraḥ kartuṃ pravṛtto hara iva sa tadā māruto nṛtyalīlāḥ // 
muniruvāca / vartamāne tadā tasminkaṣṭe saṃbhrāntasaṃbhrame / uhyamāno'hamatyantaṃ khedamabhyāgato'bhavam // 
acintayaṃ tatsvapno'yaṃ parasya hṛdaye mama / tadataḥ parinirvāmi duḥkhaṃ paśyāmi kiṃ mudhā // 
vyādha uvāca / kiṃsvitsyātsvapna ityeva kila saṃdehaśāntaye / praviṣṭo hṛdayaṃ tasya kiṃ taṃ nirṇītavānasi // 
kimetadbhavatāṃ dṛṣṭaṃ hṛdaye kva mahārṇavaḥ / jaṭhare kalpavātaḥ kiṃ hṛdi kalpānalaḥ katham // 
dyauḥ kṣamā vāyurākāśaṃ parvatāḥ sarito diśaḥ / kathaṃ hṛdi jagannāma kathayeti yathāsthitam // 
muniruvāca / akāraṇatvātsargādāvevānutpādataḥ sphuṭāt / ajñātau sargaśabdārthāveva na sto manāgapi // 
taccaitau sarvaśabdārthau tvajñātau paramātmani / yatastatpadamajñānajñānātmakamanāmayam // 
ataḥ subhaga siddhānte tvatpakṣe bodhamāgate / maurkhyaśāntāvanādyante pade paramapāvane // 
vacmīdaṃ mūḍhasaṃvittau yadida tanna vedmyaham / vastvavastujamābhātaṃ bodhamātramidaṃ tatam // 
kva śarīraṃ kva hṛdayaṃ kva svapnaḥ kva jalādi ca / kva bodho bodhavicchittiḥ kva janmamaraṇādi ca // 
svacchaṃ cinmātramastīha tannāma yadapekṣayā / sthūlameva khamapyadriraṇūnāṃ nikaṭe yathā // 
svabhāvātsa cidākāśaḥ kiṃciccetati cintayā / khameva vapurākāśaṃ yattadvetti jagattayā // 
yathā svapne puratayā cidevābhāti kevalā / na tu kiṃcitpurādyevaṃ jagaccinmātrameva khe // 
idaṃ śāntamanābhātamananyannaitadātmani / citi dṛśau tamasi khe cakrakādīva bhāti te // 
asmākaṃ tu na cābhānaṃ na cāsanna ca sanna kham / anākāramanādyantamekaṃ cidvyoma kevalam // 
bhātyakāraṇakaṃ svapne śuddhau draṣṭaiva kevalaḥ / tenātra kāraṇābhāvo na draṣṭāsti na darśanam // 
śuddhaṃ kimapi tadbhāti svānubhūtamapi sphuṭam / yadavācyamanādyantamekaṃ dvaitaikyavarjitam // 
ekaḥ kālo yathā kalpaḥ prakāśaścobhayātmakaḥ / bījaṃ vā phalapuṣpāntaṃ brahma sarvātmakaṃ tathā // 
yadanyasya mahatkuḍya tadanyasyāmalaṃ nabhaḥ / dṛṣṭametatsthirasvapnasaṃkalpabhramabhūmiṣu // 
svacchaṃ tadā tadātmaikaṃ bhāti cinmātra khaṃ yathā / svapne jāgṛtivattadvajjāgratsvapne'pi nānyathā // 
adṛśye pavane yadvadadṛśyaṃ saurabhaṃ sthitam / cinmātre'pratighe tadvajjagadapratighaṃ sthitam // 
samastamananatyāge yo'si so'si nirāmayaḥ / bahirantaranantātmā susthito'pi nirantaram // 
vyādha uvāca / bhagavanprāktanaṃ karma keṣāmiha hi vidyate / keṣāṃ na vidyate tadvadvināpi bhavataḥ katham // 
muniruvāca / sargādiṣu svayaṃ bhānti brahmādyā ye svayaṃbhuvaḥ / vijñaptimātradehāste na teṣāṃ janmakarmaṇī // 
teṣāmasti na saṃsāro na dvaitaṃ na ca kalpanāḥ / viśuddhajñānadehāste sarvātmānaḥ sadā sthitāḥ // 
sargādau prāktanaṃ karma vidyate neha kasyacit / sargādau sargarūpeṇa brahmaivetthaṃ vijṛmbhate // 
yathā brahmādayo bhānti sargādau brahmarūpiṇaḥ / bhānti jīvāstathānye'pi śataśo'tha sahasraśaḥ // 
kiṃtu ye brahmaṇo'nyatvaṃ budhyante sāttvikodbhavāḥ / abodhā ye tvacidākhyaṃ buddhvā dvaitamidaṃ svayam // 
teṣāmuttarakālaṃ tatkarmabhirjanma dṛśyate / svayameva tathā bhūtaistairavastutvamāśritam // 
yaistu na brahmaṇo'nyatvaṃ buddhaṃ bodhamahātmani / niravadyāsta ete'tra brahmaviṣṇuharādayaḥ // 
sarvātma saṃvido'cchatvaṃ brahmātmanyeva saṃsthitam / tatkvacijjīvavadbhānaṃ svayamātmani paśyati // 
yatra vetti tu jīvatvaṃ tatrāvidyeti tiṣṭhati / tatra saṃsṛtināmnātmā dhatte rūpaṃ tathāsthitam // 
svayameva hi kālena buddhvā svaṃ rūpamātmanaḥ / svayameva svarūpasthaṃ brahmaiva bhavati svayam // 
yathā dravatvādambvantareti cāvartatāmiva / brahma cittvāttathaitīva sargatāmasya sargakam // 
brahmabhānamayaṃ sargo na svapno na ca jāgaraḥ / kasya kānyatra karmāṇi kīdṛśāni kiyanti vā // 
vastutaḥ karma nāstyeva nāvidyāsti na sargadhīḥ / svasaṃvedanataḥ sarvamasadeva pravartate // 
brahmaiva sargo bhūtātmā karma janmeti kalpanāḥ / svayaṃ kurvadidaṃ bhāti vibhutvātkalpitārthabhāk // 
na saṃbhavati jīvasya sargādau karma kasyacit / paścātsvakarma nirmāya bhuṅkte kalpanayā sa cit // 
jalāvartasya ko dehaḥ kāni karmāṇi cocyatām / yathāmbumātramāvarto brahmamātraṃ tathā jagat // 
yathā svapneṣu dṛṣṭānāṃ na prākkarma nṛṇāṃ bhavet / ādisargeṣu jīvānāṃ tathā cinmātrarūpiṇām // 
sarge sargatayā rūḍhe bhavetprākkarmakalpanā / paścājjīvā bhramantīme karmapāśavaśīkṛtāḥ // 
sarga eva na sargo'yaṃ brahmetthaṃ kila tiṣṭhati / yatra tatra kva karmāṇi kāni vā kasya tāni vā // 
aparijñānamātraṃ yatsvayaṃ vai paramātmanaḥ / tadetatkarma bandhāya tattajjñasyopaśāmyati // 
yāvadyāvatparijñānaṃ paṇḍitasya pravartate / tāvattāvattadaivāsya karma śāmyati bandhanam // 
yannāma kila nāstyeva tacchāntau kā kadarthanā / paramārthādṛte bandhaḥ kiṃcinnāma na vidyate // 
tāvanmāyā bhavabhayakarī paṇḍitatvaṃ na yāvattatpāṇḍityaṃ patasi na punaryena saṃsāracakre / yatnaṃ kuryādaviratamataḥ paṇḍitatve'malātmajñānodāre bhayamitarathā naiva vaḥ śāntimeti // 
muniruvāca / sarveṣāmeva dharmāṇāṃ karmaṇāṃ śarmaṇāmapi / paṇḍitaḥ puṇḍarīkāṇāṃ mārtaṇḍa iva maṇḍanam // 
ātmajñānavido yānti yāṃ gatiṃ gatikovidāḥ / paṇḍitāstatra śakraśrīrjarattṛṇalavāyate // 
pātāle bhūtale svarge sukhamaiśvaryameva vā / na tatpaśyāmi yannāma pāṇḍityādatiricyate // 
paṇḍitasya yathābhūtā vastudṛṣṭiḥ prasīdati / dṛgivendau nirambhode sakalāmalamaṇḍale // 
idaṃ dṛśyamavidyātma brahma saṃpadyate kṣaṇāt / budhasya bodhātsragdāma sarpatvamiva śāmyati // 
yatsthitaṃ brahmaṇi brahma kṛtāstenaiva satyatā / svabhāvaikātmikāḥ saṃjñā dehasargakṣayādikāḥ // 
sargo vidyata evāyaṃ na yatra kila kiṃcana / tasya dharmāṇi karmāṇi na caivākṣaramālikā // 
pṛthvyādi saṃbhavati cettatsakāraṇamastu tat / tadeva yatra nāstyeva tatra kiṃ tasya kāraṇam // 
brahmaṇaḥ pratibhātaṃ yattadidaṃ jagaducyate / tenaiva kuta etāni pṛthvyādīni kva kāraṇam // 
svapnadraṣṭurdṛśyanṛṇāmasti kālpanikaṃ yathā / na vāstavaṃ pūrvakāmaṃ jāgratsvapne tathā nṛṇām // 
yathā prākkarma puṃstve ca svapne puṃsāṃ na vidyate / iha jāgratsvapnanṛṇāṃ bhātānāmapi no tathā // 
jīvaḥ sarveṣu sargeṣu svapnārthānnikhilānmithaḥ / prākkarmasatvaṃ mithyātma yathāvāsanameṣu ca // 
sargādāvatha dehānte bhānti svapnārthavanmithaḥ / yathāsaṃvedanaṃ jīvāḥ santo'santaśca tena te // 
yathāsaṃvedanaṃ sarve bhānti bhāvayatastataḥ / te santyātmanyapi svapne jāgratīvārthadā mithaḥ // 
saṃkalpasaṃvidagrasthavastuniṣṭhatayā'sphuṭam / phalaṃ cāpnoti te svapne lokaniṣṭhatayā'sphuṭaḥ // 
śuddhā saṃvitsvabhāvasthā yatsvayaṃ bhāti bhāsvarā / tasyā bhānasya tasyāsya jāgratsvapnābhidhāḥkṛtāḥ // 
sargādāvatha dehānte bhātaṃ yadvedanaṃ yathā / tattathā''mokṣamevāste tadidaṃ sarga ucyate // 
jāgratsvapnārthasārthasya saṃvidaśca na bhinnatā / astyapratigharūpāyāḥ prakāśālokayoriva // 
agnyauṣṇyayoriva tathā vātaspandanayoriva / dravāmbhasorivā''vīci vā śaityānilayoriva // 
sarvamapratighaṃ śāntaṃ jagajjātamasanmayam / itthaṃ sanmayamevāsti nāstyarthena ca saṃyutam // 
brahma prodbhūya mṛtvā ca dṛśyānubhavarūpi ca / cinmātramajaraṃ śāntamekamevāmalaṃ sthitam // 
kāryakāraṇatārthānāṃ yā yathā hṛdi kalpitā / brahmaṇā puruṣeṇeva nagaryantastathaiva sā // 
brahmaṇo hṛdi sargo'yaṃ hṛdi te svapnapūryathā / kāryakāraṇatā tatra tathāste'bhihitā yathā // 
saṃviddhanodare sarge kāryakāraṇatā sthitā / tathā yathohitā tena tvayā vā kalpanāpuram // 
citā saṃkalparūpiṇyā sarge saṃkalpapattane / tvayaiva sthāpitā saṃsthā kāryakāraṇarūpiṇī // 
ākāśa eva kacanaṃ yaccitte svātmarūpiṇī / niyataṃ saṃniveśatvāttadantaḥ sarga ucyate // 
yā saṃvidravyavasthāste hṛdi saṃkalpapattane / saiṣā svabhāvasaṃsiddhiḥ kāryakāraṇatārthajā // 
prathamaṃ yadyathā bhāti cittvamasti tatheha tat / tasyaiva niyatiḥ kālo deśādītyabhidhā kṛtā // 
yā nāmāśu yathā bhāti cetanākāśaśūnyatā / tayā tathā vastutayā kāryakāraṇatāśritā // 
ciccamatkāramātre'sminsargābhe bhāvarūpiṇi / pūrvaṃ bhāvāḥ pravartante paścātsargābhidhā vidaḥ // 
śūnyatāstrijagadrūpāstathā cidvyomani sthitāḥ / ananyāḥ pavane saumye spandasattā yathā nijāḥ // 
vyomni sauṣiryanaibiḍyaṃ yathā nīlamiti sthitam / citi cetananaiviḍyaṃ tathā sarga upasthitam // 
ābhāta eva bhāte'sminkṛcchrātsarge visargatā / budhyate rajjubhujage rajjurūpaṃ yathā punaḥ // 
mṛtaḥ sa svapnavatsarvaḥ saṃpaśyati pṛthagjagat / taccānyadidamanyacca nityāpratighamambaram // 
vyādha uvāca / parataḥ sukhaduḥkhārthaṃ dehaḥ saṃpadyate katham / kimasya hetuḥ ke vāsya hetavaḥ sahakāriṇaḥ // 
kurvanti dharmādharmāścettena pratigharūpiṇā / tadasyāpratighaṃ rūpaṃ kurvantītyasamañjasam // 
muniruvāca / dharmādharmau vāsanā ca karmātmā jīva ityapi / paryāyaśabdabhāro'tra kalpyate na tu vāstavaḥ // 
cittvātkalpitacittvena svayaṃ cinnabhasātmani / kṛtāni nāmānyetāni kaścidastīti cetasā // 
saṃvidātmā svayaṃ cittvāddehaṃ vetti khameva khe / mṛtvā santaṃ santamiva saṃkalpasvapnayoriva // 
svayaṃ svapna ivābhāti mṛtasya paralokadhīḥ / tameva paśyati ciraṃ na tatrāpyasti satyatā // 
mṛtaṃ nirmāti cedanyaḥ kathaṃ vāsya smṛtirbhavet / kathaṃ vā syātsa evāsau cetanatvaṃ tameva kham // 
mṛtau na jāyate tasmāccetasaiva sa kevalam / ihāyamitthamityeva vetti khe vāsanātmakam // 
svameva bhāvamabhyastamāste so'nubhavaṃściram / sphuṭapratyayavāṃstvatra satyamityeva vettyalam // 
khātmā khameva tatraiva svapnābhaṃ dṛśyamāharan / punaḥ svamaraṇaṃ vetti punarjanma punarjagat // 
alīkajālamevaṃ khe paśyanpratyekamāsthitaḥ / paśyatyācārayatyatti kiṃcitkaścinna kasyacit // 
ityevaṃ jagatāṃ santi koṭīnāṃ koṭikoṭayaḥ / parijñātāstu tā brahma kevalaṃ dṛśyamanyathā // 
tābhirna kasyacitkiṃcidāvṛtaṃ na ca santi tāḥ / tāsāṃ ca vetti pratyekamidameva jagattviti // 
bhūtāni tāsāṃ pratyekaṃ tathaivānyonyamāsthite / satyānyevāsatyadṛṣṭyā satyadṛṣṭyā tvajaṃ padam // 
sadyadviditavedyasya tadajñasyāsadakṣayam / asadyatsaṃprabuddhasya tatsadajñasya susphuṭam // 
citeryadyadyathā bhānaṃ tattatsatyaṃ yathā yataḥ / sadrūpāṇi samagrāṇi bhūtānīmānyato mithaḥ // 
nityamanyonyasatyāni tāni tānyeva vāpyataḥ / kila saṃvidvinirṇeyaṃ rūpamapratighaṃ yataḥ // 
saṃvinmātravinirṇeyaṃ kānyatā nānyatā kathā / yathāsaṃvedanaṃ bhāte vastvaughe kva dvitaikate // 
tadevedamidaṃ jñaptestadevedaṃ bhavatyalam / tadevaitattadeveti bhavejjñapterasatyataḥ // 
taccedarthastato jñapternāyaṃ tasyāḥ pṛthak sthitaḥ / sthite jñaptyātmani tvarthe tvajñaptyāyaṃ tato vrajet // 
jñānaṃ yadeva tajjñeyaṃ jñeyasyāsaṃbhavātpṛthak / yathā jñānamato jñeyaṃ tanotyātmānamātmanā // 
paśyanto'pi milanto'pi pṛthaksargā na kiṃcana / sata evāsato jñasya mūrkhajñātāṃstu vedmi no // 
ekaṃ prabodhataḥ sarve cinmātraṃ tāvadātmakham / tadevānekasaṃvittyā sahasraṃ cijjaḍātmanām // 
ekaṃ tathā ca cinmātraṃ svapne lakṣātma tiṣṭhati / punarlakṣātma tatsvapnādekamāste suṣuptake // 
cidvyomni svapnasaṃvittiryā saiva jagaducyate / suṣuptaṃ pralayaḥ proktastasmānnyāyo'yameva san // 
ekaiva saṃvinnānātvaṃ nṛlakṣatvaṃ ca gacchati / śūnyatvaṃ ca tathārthatvaṃ svapnasaṃkalpayoriva // 
idamapratighaṃ sarvaṃ kila vedanamātrakam / śuddhaṃ tadvadyathā yatra bhāti tatra tathā bhavet // 
ekaiva saṃvitsargādau bhavatyagnyambukhādikam / pṛthvyādi tāvatsargārthaṃ svapnasaṃkalpayoriva // 
saṃvidākāśarūpaiva bhāti pṛthvyādināmikā / yattadeva khamevedaṃ jagadityeva bhāsate // 
saṃvitsapratighaṃ bhāti bhāti cāpratighaṃ tathā / na vastutastu pratighā saṃvitsānte nivartate // 
yāsi pūrvāṃ paścimāṃ ca diśaṃ vetsi ciraṃ vidan / pratighaṃ nāma te nāsti na ca sapratighā kvacit // 
dṛṣṭaṃ saṃkalpitaṃ cārthaṃ sahābhyasyati yaściram / so'vaśyaṃ tadāpnoti na cecchānto nivartate // 
yāsi pūrvāṃ paścimāṃ ca diśaṃ veti ciraṃ vidan / ya āste yātyasau tattāmanyastyaktvā tu netarām // 
dṛṣṭaḥ saṃkalpitaścārthaḥ syāmityacalasaṃvidaḥ / dvayaṃ bhavedvayaṃ naśyatyanyasyācalasaṃvidaḥ // 
dakṣiṇāduttarāṃ vāśāṃ yāmītyacalasaṃvidaḥ / dvayaṃ bhaveddvayaṃ naśyatyanyasyācalasaṃvidaḥ // 
khe puraṃ syāṃ bhuvi mṛgaḥ syāmityacalasaṃvidaḥ / dvayaṃ bhavedvayaṃ naśyatyanyadanyattu tajjagat // 
ekaṃ prabodhataḥ sarvaṃ cinmātraṃ tāvadātmakham / tadevānekasaṃvittyā sahasraṃ cijjaḍātmanām // 
śarīramastvapratighamatha sapratighaṃ ca vā / svapnātmako'yaṃ saṃsāro jīvasyeha paratra ca // 
etanmlecchādideśeṣu mṛtānāṃ darśanātpunaḥ / smṛtipūrvaṃ ca kathanātpratyakṣamanubhūyate // 
ye mṛtā bhasmasājjātā mlecchadeśeṣu te punaḥ / āgatya kathayitvārthaṃ gacchantyapratighātmakāḥ // 
eṣa cejjīvato dharmastaddeśāntarage jane / mṛta ityeva buddhe'rthe kasmānnaiva pravartate // 
jīvadharmaḥ so'pi saṃścenmṛtadharmo'pi kiṃ na san / yādṛganubhavastvasminsame nyāyadvaye sthite // 
svapnavajjagadābhānamityevaṃ satyakhaṇḍitam / āryānubhavaśāstrāṇāmanenāstyekavākyatā // 
dṛṣṭijālaṃ janaughānāṃ paśyatāmindumandire / yādṛgapratighaṃ tādṛgjagatsadasadātmakam // 
sanmātramātrānuvidhamacchānubhavamātrakam / cinmātraṃ bhānamātrātma sarvārthātmārthavarjitam // 
sarvamapratighaṃ śāntaṃ jagadekaṃ cidambare / aniṅganamanābhāsamātmanyevātmanāsyatām // 
acalā saṃvidevāste sthiraṃ kṛtvā yathā yathā / tathā tathā bhavatyāśu kimasatkiṃ ca vāpi sat // 
śarīrāṇyatha karmāṇi duḥkhāni ca sukhāni ca / yathā sthitānyupāyāntu yāntu vā kasya kiṃ grahaḥ // 
itthamastu sadathānyathāstu vā maiva bhūdbhavatu ko'tra saṃbhramaḥ / muñca phalguni phale phalāvahaṃ buddhavānasi kṛtaṃ paribhramaiḥ // 
muniruvāca / sarvathābhāvabhāveṣu svapnasaṃvedanātmasu / nityāpratigharūpeṣu kiṃ baddhaṃ kiṃ vimucyate // 
khe dṛṣṭibhāsāṃ sphuraṇaṃ yādṛśaṃ tādṛśaṃ jagat / viparyasyatyaviratamabodhāllakṣyate sthiram // 
yadyathā purasaṃsthānaṃ ciraireti tadanyatām / jagadapyevamaniśaṃ vāryāvartavivartavat // 
bhūmyambvambaraśailādi bhavatyasadidaṃ kṣaṇāt / tasminneva kṣaṇodantairyugakalpābhidhāḥ kṛtāḥ // 
jagatsvapna ivāśeṣamasadapyanubhūyate / yannāsti cettanniḥśeṣaṃ cidevetthaṃ kacatyalam // 
yathedaṃ no jagattadvacchatānāṃ khe śatāni hi / nṛṇāṃ paśyantu teṣāṃ tu nānyonyamanubhūtayaḥ // 
sarobdhikūpamekānāṃ dṛṣṭāḥ pratyekamāspade / na te'nyonyaṃ vidantyanyāṃ dṛśyādiniyatiṃ kvacit // 
yathā janaśatasvapnanagarāṇyekamandire / tathā jaganti khe bhāntikhāni no santyasanti no // 
kacanti nṛśatasvāpnapurāṇyekagṛhe yathā / na ca nāma kacantyevaṃ santyasanti jaganti khe // 
ciccamatkāramātraṃ svaṃ svātmāṅgaṃ dṛśyamadvayam / sarūpameva nīrūpaṃ sakāraṇamakāraṇam // 
dadhatyāścitsvabhāvāyāḥ saṃskārādyabhidhāḥ kṛtāḥ / pratimāyāḥ prabhāvinyā na saṃskārādayaḥ pṛthak // 
apūrvatvātsmṛtiḥ svapnaḥ saṃkalpārthānubhūtiṣu / svamṛtyanubhavādyāstu dṛṣṭārthasadṛśīṣu ca // 
idaṃ sargātma sargādau pratimeva vijṛmbhate / cidbhāmātrātmikā svacchā nānyannāmopapadyate // 
brahmaiva bhāti jagadityuktamuktyānayā bhavet / na ca bhātaṃ navaṃ tacca brahmaivedamataḥ sthitam // 
kāraṇaṃ kāryamityuktaḥ sa pūrvaḥ sa viśiṣyate / saṃskāra iti tenaiṣa saṃskāraḥ kṛtirucyate // 
tatsvapnādāvapūrvo'rtho dṛṣṭānta iti bhāti yaḥ / sasaṃskārādināmokto na bāhyo'rthosti cetasi // 
vastu dṛṣṭaṃ na dṛṣṭaṃ ca saccāste cetaneva khe / svabhāvādbhāti svātmāpi dṛṣṭavaccātijṛmbhate // 
vedāntārthātmakaṃ pūrvasargābhāvaṃ pravartate / tato vedyavyavasthā jñaiḥ kriyate svārthasiddhaye // 
svapne tu jāgratsaṃskāro yastajjāgratkṛtaṃ navam / ajāgrajjāgradābhāsaṃ kṛtamityeva tadvidaḥ // 
tato vāyāvivāspandāścitte bhāvāḥ sthitāḥ svataḥ / te svataḥ saṃpravartante kātra saṃskārakartṛtā // 
ekaṃ tathā ca cinmātraṃ svapne lakṣātma tiṣṭhati / punarlakṣādyataḥ svapna ekamāste suṣuptakam // 
cidvyomni svapnasaṃvittiryā saiva jagaducyate / suṣuptaṃ pralayaḥ proktastasmānnyāyo'yameva san // 
ekameva cidākāśaṃ sākāratvamanekakam / svarūpamajahaddhatte yatsvapna iva tajjagat // 
evaṃ citparamāṇvantarjagadbhāvamidaṃ sthitam / tadananyātma cābhogi svapnādarśataleṣviva // 
cidvyoma saṃvinmātraṃ yatparamāṇuvadātatam / anādimadhyaparyantaṃ tadeva jagaducyate // 
tasmādyatra cidākāśamanantaṃ satataṃ sthitam / tatrāstīti jagadbhānaṃ tadaṅgānanyarūpi yat // 
cinmātra eva bhuvanaṃ tvamahaṃ cinmayaṃ jagat / iti nyāyājjagadyāti paramāṇūdare'pyajam // 
tasmādahaṃ parāṇvātmā samastajagadākṛtiḥ / sarvatraiva ca tiṣṭhāmi paramāṇūdare'pi ca // 
cinmātraparamāṇuḥ sañjagadātmāpyayaṃ nabhaḥ / yatra tiṣṭhāmyahaṃ tatra paśyāmi bhuvanatrayam // 
ahaṃ citparamāṇvātmā tena citparamāṇunā / ekatāmāgato vāri vāriṇeva tadīkṣaṇāt // 
tadojaḥ saṃpraviśyāhaṃ sthitastadanubhūtivat / antasthatrijagadrūpo yathābje bījamaṅkure // 
tatra me trijagadrūpamantaḥ kacitamātmani / tathā tanna tu tadvāhye vidyate kenacitkvacit // 
yatra yatra yadā bhāti svapne jāgraditīha vā / sabāhyābhyantaraṃ dṛśyaṃ nijaṃ cidbhānameva tat // 
bhāti svapne yadā jantorjagadānandamātatam / cidaṇoreva tadbhānamātmanastatpadātmanā // 
vyādha uvāca / akāraṇaṃ ceddṛśyaṃ tatkathametatprasidhyati / sakāraṇaṃ ceddṛśyaṃ tatsvapne sargādidhīḥ kutaḥ // 
muniruvāca / akāraṇaka evāyaṃ sarga ādau pravartate / samastakāraṇābhāvādyataḥ sargātmacinnabhaḥ // 
akāraṇānāṃ bhāvānāmatyantāsaṃbhavādiha / kvacitsapratighaḥ sargo na saṃbhavati kaścana // 
brahmedamitthamābhāti bhāsvaraṃ citsvabhāvataḥ / sargādiśabdaparyāyamādyantaparivarjitam // 
ityakāraṇake sarge kacati brahmarūpiṇi / parasyāvathavābhāse nityātmāvayavātmanā // 
anānātve'pi nānātve brahmaṇyabrahmarūpiṇi / anākāre'pi sākāre kacatyapratighaṃ prati // 
tadbrahmaiva nirākāraṃ cidrūpatvātsphuradvapuḥ / sākāramiva bhātātma bhūtvā sthāvarajaṃgamam // 
devarṣimunibhārūpaṃ karoti niyatiṃ kramāt / vidhīṃśca pratiṣedhāṃśca deśakālakriyādikān // 
bhāvābhāvagrahotsargasthūlasūkṣmacarācarāḥ / arthā vyabhicarantyete niyatirnākhilāstataḥ // 
tataḥ prabhṛti bhāvānāṃ sakāraṇakatāṃ vinā / saikatādiva tailānāṃ na saṃbhavati saṃbhavaḥ // 
niyatirnāyakaścaiva brahmataścāṅgamātmanā / svāṅgena saṃyamayati kareṇeva nijaṃ karam // 
abuddhipūrvaṃ cānicchamevameva pravartate / kākatālīyavatspandādāvartā iva vāriṇi // 
saṃniveśo hi niyatistāṃ vinā pratighodayam / brahma sthātuṃ na śaknoti tacca sarvātmatākṣayam // 
evaṃ sakāraṇaṃ sarvaṃ sarvadā dṛśyamaṇḍalam / yasya sarge yataḥ kālāttataḥ prabhṛti taṃ prati // 
bhātyakāraṇakaṃ brahma sargātmāpyabudhaṃ prati / taṃ pratyeva ca bhātyeṣa kāryekāraṇadṛgbhramaḥ // 
kākatālīyavatsarge sthite tvāvṛttivṛttivat / idamitthamidaṃ netthamitīyaṃ niyatiḥ sthitā // 
sakāraṇatvaṃ bhāvānāmavaśyaṃbhāvini krame / jāgratsvapnadṛśo neha saṃbhavantyapakāraṇāḥ // 
yathā svapne'khilāmambusaṃkṣobhātpralayabhramāḥ / dṛśyate kāraṇaṃ tatra śrūyatāmanubhūyatām // 
sarvavastuṣu kacanti sarvadā yuktayaḥ sphaṭikaśuktayo yathā / bhāvanānubhava eva sa svayaṃ śaktimāñjayati jīvitātmakaḥ // 
muniruvāca / bahiṣṭhairbāhyamevāntarantasthaiḥ svapnamindriyaiḥ / jīvo vetti dvayasthātitīvrasaṃvegibhirdvayam // 
yadendriyāṇi tiṣṭhanti bāhyataśca samākulam / tadā mlānānubhavanaḥ saṃkalpārtho'nubhūyate // 
yadā tvantarmukhānyeva santyakṣāṇi tadā jagat / aṇumātraṃ svavapuṣi jīvastenātivetti tat // 
jagapsapratighaṃ nāsti kiṃcideva kadācana / jīvekṣaṇānāmakṣāṇāṃ dṛṣṭirapratighā jagat // 
jīvanetrāṇīndriyāṇi yadā bāhyamayānyalam / tadā bāhyātmakaṃ vetti citi jīvo jagadvapuḥ // 
śrotraṃ tvagīkṣaṇaṃ ghrāṇaṃ jihvā cetīhitātmakaḥ / saṃghātaḥ procyate jīvaścidrūpo'nilamūrtimān // 
sarvatra sarvadā jīvaḥ sarvendriyamayaḥ sthitaḥ / ciccidvyomāvyayastena sarvaṃ sarvatra paśyati // 
śleṣmātmanā rasenāntarjīva āpūryate yadā / te'kṣāṇuke'ṇurūpātmā tadā tatraiva vindati // 
kṣīrārṇava ivoḍḍīno nabhaścandrodayānvitam / sarāṃsi phullapadmāni kahlāravalitāni ca // 
puṣpābhrapratidhānāni parigītāni ṣaṭpadaiḥ / vasantāntaḥpurāṇyantarudyānānyuditāni khe // 
utsavānmaṅgalākīrṇāṃllīlālolāṅganāgaṇān / bhakṣyabhojyānnapānaśrīparipūrṇagṛhājirān // 
sapuṣpāḥ phenahasanāstaralātaralekṣaṇāḥ / vilāsenāmbudhiṃ yānti sarito mattayauvanāḥ // 
himavacchubhraśṛṅgāṇi saudhāni śiśirāṇyalam / sudhāvadhautabhittīni kṛtānīndutalairiva // 
śiśirāsārahemantaprāvṛṇmeghavṛtāni ca / sthalāni nīlanalinīlatāśādvalavanti ca // 
puṣpaprakarasaṃchannā viśrāntahariṇādhvagāḥ / snigdhapatratarucchāyāḥ puropavanabhūmikāḥ // 
kadambakundamandāramakarandendukāntibhiḥ / bhāsamānāsanasthānasaṃsthānāḥ kusumasthalīḥ // 
nalinījālinīrnīlāḥ puṣpakasthaladhāriṇīḥ / vanāvalīrvilīnābhranirmalākāśakomalāḥ // 
kadalīkandalīkundakadambakṛtaśekharāḥ / girimālāścalaccārulīlāpallavapelavāḥ // 
helāvalitadhammillamuktamālatikālatāḥ / iva bālāṅganā nṛtyaṃ tanvānāstanugātrikāḥ // 
utphullaśvetanalinīnibhā narapateḥ sabhāḥ / cārucāmarabhṛṅgāravitānakaśatāvṛtāḥ // 
vallīvalayavinyāsavilāsavalitāṅgikāḥ / vanamālā vilolāmbupraṇālīkākalīkalāḥ // 
dharābharakarālāṅgadhārādharadharādharāḥ / diśaḥ sīkaranīhārahārodaradharā daśa // 
pittātmanā rasenāntarjīva āpūryate yadā / ojontaraṇumātrātmā tadā tatraiva vindati // 
pavanaspandasaṃśuṣkakiṃśukadrumaśobhanāḥ / jvālālīrujjvalāmbhojadalapallavapelavāḥ // 
saṃtaptasikatāsekasanīhārasaricchirāḥ / dāvānalaśikhāśyāmadhūmaśyāmaladiṅmukhāḥ // 
kṛśānukarkaśānarkāṃścakradhārāśitatviṣaḥ / dāvadāhaviṣāveśaviparītarasākarān // 
svedamuṣṇīkṛtābdhiṃ vā svinnaṃ trailokyamaṇḍalam / kṣaratkṣārāṇyaraṇyāni pratardagahanānyapi // 
prataranmṛgatṛṣṇāmbusaratsārasarūpi ca / sthalānyadṛṣṭapūrvāṇi bhūtapūrvatarūṇi ca // 
adhvagaṃ saṃbhramavaśāttaptadhūlividhūsaram / dūrādamṛtavaddṛṣṭaṃ snigdhacchāyādhvapādapam // 
jvarajvālitamākāraṃ bhuvanaṃ taptamagnivat / pāṃsūpahatadeśāni diṅmukhāni ca khāni ca // 
grahagrāmārṇavādvyabdhivanavyomāgnikā diśaḥ / tuhināhārahānantāsaṃkhyāmbudaghaṭodbhaṭān // 
śaradgrīṣmavasantāṃśca tāpānātapadāyinaḥ / tṛṇapatralataughābhrarāśyūṣmapihitāvanīḥ // 
sauvarṇamambaratalaṃ bhūtalaṃ diktaṭāni ca / taptānyadabhrasarasīhimaśailasthalāni va // 
rasānurikte vātena jīva āpūryate yadā / ojontaraṇumātrātmā tadā tatraiva vindate // 
vātavikṣubdhasaṃvittvādapūrvaṃ vasudhātalam / apūrvā nagaragrāmaśailābdhivanamaṇḍalīḥ // 
uḍḍīyamānamātmānaṃ śilāḥ śailasthalāniva / ghanaghuṃghumasārāvānacakrabhramaṇādi ca // 
hayoṣṭragaruḍāmbhodahaṃsayānāvarohaṇam / yakṣavidyādharādīnāṃ gatyāgamanasaṃcaram // 
sādridyūrvīnadīśānāṃ vanabhūgrāmapūrdiśām / kampaṃ bhayonmukhāṅgānāṃ budbudānāmivārṇave // 
andhakūpe nipatitaṃ vipule saṃkaṭe'thavā / athavā rūḍhamātmānaṃ khamābhaṃ pādapaṃ girim // 
vātpittaśleṣmayukto jīva āpūryate yadā / bhāgairvātavaśaṃ prāptairārto'sau vindate tadā // 
patantīṃ pārvatīṃ vṛṣṭiṃ suśilāvṛṣṭisaṃkaṭam / sphuṭāṭṭakaṭakārāvabhramatpādapamaṇḍalam // 
bhramadbhirvanavinyāsaiḥ saṃdigdhāmbhodharotkaṭam / siṃhavāraṇavarṣābhranirantaradigantaram // 
tālītamālahiṃtālamālājvalanasaṃkulam / guhāghuṃghumanirhrādabhāṃkāraghanaghargharam // 
mandramandaramanthānaśabdasaṃdarbhasundarīm / darīṃ dalanadurvāramithaḥsaṃghaṭṭaghaṭṭitām // 
śrṛṅgasaṃghaṭṭasadṛśāḥ kreṃkārotkarakarkaśāḥ / nadīrmuktālatāpātasasragdāmanabhastalāḥ // 
śilāśakalapūrṇārṇapūrṇāmbaramahārṇavam / vahadvanaghanoddhātaghaṭṭitabrahmamaṇḍalam // 
parasparavinirmṛṣṭadaśadarśanadanturam / caṭatkaṭakaṭārāvasphuṭatkaṭakaṭaṅkitam // 
khapātapavanādhūtavanavātalatodayam / raṇadātmadṛṣaccūrṇakarburāmbujadhāriṇam // 
prāgbhaṭodbhaṭabhedotthairmandrairmaramarāravaiḥ / krūrākrandairivābhāti virājitajagatrtrayam // 
iti taiḥ kāṣṭhapāṣāṇamṛdyugvātabhaṭairvṛtaḥ / paripīḍita evāste yadā jīvo jaḍīkṛtaḥ // 
mṛdantaḥkīṭakaṇavacchilāntargatabhekavat / garbhasthāpakvaśiśuvatphalāntargatabījavat // 
bījodarasthāṅkuravaddravyapiṇḍodarāṇuvat / aśrāntastambakośasthadāruputrakadehavat // 
sauṣiryāsaṃbhavātprāṇapavanaspandavarjitaḥ / pronnamatparśupūreṇa śilāpūreṇa tarjitaḥ // 
tadā niviḍatejontarevānubhavati svayam / suṣuptaṃ śailakośābhamandhakūpodaropamam // 
yadā pariṇataṃ yatnaṃ punaḥ sauṣiryamāgatam / punarvetti tadā jīvaḥ svapnaṃ prāṇāvabodhitaḥ // 
yadā tasminpradeśe'ntarbhāgabhāgānpatanti te / dehe pariṇamanto'ntastadevātyadrivarṣaṇam // 
bahveva vahnibahunā svalpenālpaṃ prapaśyati / vātapittādiyogena bahirantaśca saṃbhramam // 
paśyatyetadyathaivāntareṣa jīvo vaśīkṛtaḥ / vātapittādivalito bahirvettyevameti vā // 
kṣubdhairantarbahiścaiva svalpaiḥ svalpaṃ prapaśyati / samaiḥ samamidaṃ dṛśyaṃ vātapittakaphādinā // 
bahiḥ paśyatyayaṃ jīvaḥ kupitairebhirāvṛtaḥ / spandaṃ bhūmyadrinabhasāṃ jvalanaṃ vānaloccayaiḥ // 
ākāśagamanaṃ caiva candrodayahimācalān / gahanaṃ vṛkṣaśailānāṃ nabhaḥplavanamarṇasām // 
majjanonmajjanaṃ vābdhau surataṃ surasadmasu / śailopavanaśubhrābhrapīṭhaviśramaṇoccayam // 
bṛhatkrakacaniṣpeṣaṃ narakānubhavabhramam / tālītamālahiṃtālamālāvalanamambare // 
cakravṛttaiśca patanaṃ jhagityutpatanaṃ divi / śūnye'pi janatāvṛndaṃ sthale'pyabdhinimajjanam // 
vicitraṃ viparītaṃ ca vyavahāraṃ mahāniśi / ahnīva bhāskarālokaṃ durbhedyaṃ cāhni vā tamaḥ // 
sādribhūtalamākāśe kuḍyabandhe ghane sthalam / kuḍyabandhāṃśca gagane mitrabhāvaṃ ca vidviṣi // 
svajane paratābuddhiṃ sujanatvaṃ ca durjane / susamasthalatāṃ śvabhre śvabhratvaṃ susame sthale // 
udgītālāpamasṛṇānsudhādhautānsucitritān / adrīñchvetamayānvāpi navanītamayānśca vā // 
kadambanīpajambīrapatrastabakasadmasu / sukhaviśramaṇaṃ strībhiḥ nākaṃ padmeṣvivālinaḥ // 
antarnimīlitā hyetāḥ paśyantyunmīlitā bahiḥ / dhātūnāmiti vaiṣamyādbhrāntimindriyavṛttayaḥ // 
evaṃvidhānyanekāni paśyantyanubhavanti ca / bahireva yathā svapne vastunyasamadhātavaḥ // 
bahiścāntaśca dṛśyante viparītānyanekaśaḥ / kāryāṇyatikarālāni jīvairasamadhātubhiḥ // 
sameṣu dhātuṣveṣo'ntarjīvo'nubhavati svayam / tejontargata evemāṃ vyavahārasthitiṃ samām // 
yathāsthitāṃ puragrāmapattanāraṇyasaṃtatim / saumyavāritarucchāyādeśādhvagagamāgamam // 
sukhātapamayendvarkatārāhorātramaṇḍitam / evametadasadbhūtaṃ sadbhūtamiva bhāsate // 
dṛśyopalambhaṃ cittattve spandanaṃ pavane yathā / asadeva sadābhāsamabhinnaṃ bhinnavatsthitam // 
śāntādudeti sakalaṃ jagadambarātma śāntaṃ na kiṃcana na nāma sadityudeti / tadvyomanīdṛśamanantaciteḥ śarīre bhāmātramātatamanantavapurvibhāti // 
vyādha uvāca / anantaraṃ muniśreṣṭha tasminhṛdi tadojasi / sthitasya tava kiṃ vṛttaṃ nāmato bhrāntirūpiṇi // 
muniruvāca / anantaraṃ tadā tatra śrṛṇu kiṃvṛttamaṅga me / tejodhātuniṣaṇṇasya tajjīvāvalitākṛteḥ // 
tasmiṃstadā vartamāne ghore kalpāntasaṃbhrame / tṛṇavatprauḍhaśailendre vahati pralayānile // 
girivṛṣṭirjhaṭityeva kuto'pi samupāyayau / uhyamānavanābhogaśikharagrāmapattanā // 
tasyāntastatra saṃprāptaṃ tadā pariṇataṃ yadā / tadā tadeva sūkṣmo'hamapaśyaṃ śailavarṣaṇam // 
tenānnalavaśailoccapūreṇa pratipiṇḍitaḥ / suṣuptamandhatāmiśramahamanvabhavaṃ ghanam // 
atha kaṃcittadā kālamanubhūya suṣuptatām / tadā padmākara iva śanairbodhonmukho'bhavam // 
yathā dṛṣṭiścirāddhvānte bhāti cakrakarūpiṇī / suṣuptameva tatrāsīttathā svapnatvamāgatam // 
tathā suṣuptaviśrānteḥ svapne nidrāmahaṃ viśam / apaśyaṃ dṛśyamojo'ntaḥ svamūrmitvamivārṇavaḥ // 
saṃvitkośātmakaṃ dṛśyaṃ tattathā māmupāgatam / aspandasyānilasyāntarananyatspandanaṃ yathā // 
agnyādau ca yathoṣṇatvaṃ jalādau dravatā yathā / marīcādau yathā taikṣṇyaṃ cidvyomnaśca jagattathā // 
citsvabhāvaikarūpatvājjagaddṛśyaṃ tadātatam / tatsuṣuptātmano dṛśyātprasūtaṃ bālaputravat // 
vyādha uvāca / tatsuṣuptātmano dṛśyāditi tadvyapadeśataḥ / suṣuptadṛśyaṃ kiṃ vakṣi vada me vadatāṃ vara // 
tatsuṣuptātmano dṛśyāttvatsuṣuptātmano'pi ca / kimanyajjāyate janyamathavānyasuṣuptatā // 
muniruvāca / jāyate bhāti kacati ghaṭādi jagadādi ca / iti dvaitopataptānāṃ pralāpaḥ kalpanātmakaḥ // 
jātaśabdo hi sanmātraparyāyaḥ śrūyatāṃ katham / prādurbhāve janistūktaḥ prādurbhāvasya bhūrvapuḥ // 
sattārtha eva bhūḥ proktastasmātsaṃjātamucyate / sargato jāta ityukte sansarga iti śabditam // 
budhānāmasmadādīnāṃ na kiṃcinnāma jāyate / na ca naśyati vā kiṃcitsarvaṃ śāntamajaṃ ca sat // 
sarvasattātmakaṃ brahma sarvasattātmakaṃ jagat / vidhayaḥ pratiṣedhāśca vada tatra laganti ke // 
yā nāma śaktiḥ kācitsā tatraivāsti ca nāsti ca yasmāttadātma tadbrahma tathaivātma tadātmakam // 
jāgratsvapnasuṣuptādiparamārthavidāṃ vidām / na vidyate kiṃcidapi yathāsthitamavasthitam // 
svapnasaṃkalpapurayornāstyapyanubhavasthayoḥ / manāgapi yathā rūpaṃ sargādau jagatastathā // 
draṣṭāsyāḥ svapnadṛṣṭestu jīvaḥ saṃbhavatīha hi / cidacetyā tu sargādau bhātyacchā gaganādapi // 
neha draṣṭāsti no bhoktā sarvamastīha tādṛśam / yanna kiṃcicca kiṃcicca maunamevātivāgapi // 
sargādau kāraṇābhāvādyadyathā kacitaṃ citau / tattathāste ciraṃ rūpaṃ svapnasaṃkalpapūryathā // 
tathāsmāccetanāddvaitādbibheti na bibheti vā / aṅgasaṃsthādyathā citrātsvarūpātpuruṣaḥ svayam // 
anādimadhyāntamanantamekamatyacchamevātivikāri nānā / yathāsthitaṃ bhāsvaramapyaśāntamidaṃ samastaṃ pariśāntameva // 
muniruvāca / anantaraṃ mahābāho suṣuptānnirgatasya me / svapne jagaddṛśyamidaṃ sāgarādiva nirgatam // 
ākāśāṅgādivotkīrṇamutkīrṇamavaneriva / utkīrṇamiva vā cittādutkīrṇamiva vā dṛśaḥ // 
praphullamiva vṛkṣebhyaḥ sargaḥ pūrvamivotthitaḥ / taraṅgajālaṃ rodho'bdheriva vā kacanaṃ dṛśām // 
nabhastalādivāyātaṃ kakubbhya iva cāgatam / parvatebhya ivotkīrṇaṃ bhūmeriva samutthitam // 
hṛdayādiva niṣkrāntaṃ saṃpraviṣṭamivāmbudaiḥ / prasūtamiva vṛkṣebhyo jātaṃ vā sasyavadbhuvaḥ // 
aṅgebhya iva niryātaṃ samutkīrṇamivendriyaiḥ / paṭādiva prakaṭitaṃ mandirādiva nirgatam // 
kuto'pyāgatya patitamuḍḍīya gaganādiva / upāyanaṃ pare loke gṛhītamiva vā bhuvaḥ // 
prasūnaṃ brahmavṛkṣasya taraṅgamiva vāmbudheḥ / anutkīrṇaprakaṭanāccitstambhe cāruputrikā // 
ākāśamṛnmayānantakuḍyamākāśapattanam / mano matto gajamayo mithyā jīvasya jīvitam // 
abhittikamaraṅgaṃ ca vicitraṃ citramambare / śambareśasya sarvasvamavidyākhyasya kasyacit // 
mahārambhaṃ sthiramapi deśakālavivarjitam / nānāḍhyamapi cādvaitaṃ nānātmāpi na kiṃcana // 
gandharvapuradṛṣṭāntasyāpyavastutayā samam / jāgarāyāṃ hi kila tadbhrāntamapyupalabhyate // 
cidbhāmātramanārabdhamapyārabdhamiva sthitam / deśakālakriyādravyasargasaṃhārasaṃyutam // 
surāsuranarādhāragarbhagarbhamanoharam / pṛthakkoṣṭhasthabījaughasaṃpūrṇamiva dāḍimam // 
nadīśailavanādisthavyomatārābhrasaṃkulam / gītābdhiraṇapāṭhāḍhyapavanārāvaghargharam // 
tato vilokitaṃ tatra tanmayā dṛśyamaṇḍalam / yāvattameva paśyāmi grāmaṃ prāktanamāspadam // 
tāneva sakalānbandhūṃstathāsaṃsthānasaṃsthitān / tānputrāṃstāṃ mahelāṃ ca tadeva ca tadā gṛham // 
tāṃ dṛṣṭvā prāktanīṃ grāmyāmāharadvāsanāṃ balāt / taṭasthaṃ muhyamānāṅgamiva vīcirmahārṇave // 
athāhamabhavaṃ tatra tadāliṅgananirvṛtaḥ / gṛhītavāsano nūnaṃ vismṛtaprāktanasmṛtiḥ // 
bimbaṃ tattadupādatte yadyadagre'vatiṣṭhati / yathādarśaścidādarśastathaivāyaṃ svabhāvataḥ // 
yastu cinmātragaganaṃ sarvamityeva bodhavān / dvaitena bodhyate neha so'ṅga tiṣṭhati kevalaḥ // 
na naśyati smṛtiryasya vimalā bodhaśālinī / ayaṃ dvaitapiśācastaṃ manāgapi na bādhate // 
yeṣāmabhyāsayogena sādhusacchāstrasaṃgamaiḥ / udeti bodhadhīrbhūyo yā vismarati nodayam // 
aprauḍhā me tadā sāsīdbodhadhīryā tayā hatā / adya śaknoti me buddhiṃ hantuṃ ka iva durgrahaḥ // 
tavāpi vyādha viddhīdaṃ buddhiḥ satsaṅgavarjitā / dvaitabodhena kaṣṭena kṛcchrācchāntimupaiṣyati // 
vyādha uvāca / evametanmune satyaṃ pāvanaistvadvibodhanaiḥ / īdṛśairapi me buddhirna viśrāmyati satpade // 
syādīdṛśamatho na syāditi saṃdehajālikā / naitasminsvānubhūte'pi vastunyadyāpi śāmyati // 
aho bata duranteyamabhyāsasudṛḍhīkṛtā / avidyā vidyamānaiva yā śāntaiva na śāmyati // 
satsaṅgataiḥ padapadārthavibuddhabuddheḥ sacchāstrasatkramavicāramanoharāṅgaiḥ / abhyāsataḥ praśamameti jagadbhramo'yaṃ nānyena kenacidapīti viniścitirme // 
vyādha uvāca / evaṃ cettanmuniśreṣṭha satyatāsatyatā katham / sthitaḥ svapnadṛśā caiṣa sumahānsaṃśayo mama // 
muniruvāca / deśakālakriyādravyairyā saṃvinniścitoditā / kākatālīyavadbhāti sā satyasvapnanāmikā // 
maṇimantrauṣadhidravyaiḥ kvacidavyabhicāriṇī / kvacitsavyabhicārā citsatyasvapnābhidhā smṛtā // 
satyasvapnasthitirlokeṣvīdṛgrūpā yadā sthitā / tadaiṣā kākatālīyanyāyādanyā na labhyate // 
yaṃ yaṃ niścayamādatte saṃvitsvadṛḍhaniścayā / tathā tathā bhavatyeṣā phalayuktasvabhāvataḥ // 
tameva niścayaṃ tvasyā anyaḥ pratinihanti cet / tatrāsau niścayaḥ prauḍhaḥ sa kathaṃ lakṣyabhāgbhavet // 
na bahirnāntare santi padārthāḥ kecana kvacit / saṃvidekā jagadrūpairyathecchati tathā sthitā // 
svapno'yaṃ satya ityantarniścayena tathoditā / tathaivāśu bhavatyeṣā saṃśayātsaṃśayaṃ vrajet // 
anyato'pi phalaṃ prāptaṃ svapnasatyatvakalpanāt / svapnena sūcitamidaṃ phalamityeva vettyayam // 
sarva eva nijayā jagattraye saṃvidātiśayitā dṛḍhā api / kālato vyabhicaranti deśato yatnataśca cirato'cireṇa vā // 
sargādāveva cidvyoma bhānamapratighaṃ jagat / vastusattāṃ cidevāto yatheṣṭaṃ tanute tanuḥ // 
cinmātraṃ varjayitvaikaṃ brahmānyatsarvadākhilam / viddhi satyamasatyaṃ ca niyatāniyataṃ sthitam // 
yasmādbrahmaiva sarvātma sadekameva netarat / tasmātkiṃ nāma tatsatyaṃ kimasatyaṃ ca vā bhavet // 
ataḥ svapnaḥ kvacitsatyaḥ kvaciccāsatya eva vā / abuddhānāṃ prabuddhānāṃ nāsadrūpo na sanmayaḥ // 
saṃvidbhrāntiriyaṃ bhāti jagannāmnī svarūpiṇī / svayaṃ ca bhrāntirasmītivādinī kātra niścitā // 
citireva cirāyedaṃ cittaṃ cimacimāyate / yadātmanyeva salilaṃ dravavattadidaṃ jagat // 
yathā svapnaṃ samālokya suṣuptamanubhūyate / tathā jāgratsamālokya nidrā samanubhūyate // 
atastvaṃ jāgradevedaṃ svapnaṃ viddhi mahāmate / svapnaṃ ca viddhi jāgrattvamekametadajaṃ dvayam // 
vyomaivācetyacinmātrabhānamekamidaṃ tatam / jāgratsvapnasuṣuptyākhyāḥ paryāyaracanā iha // 
neha nāmāsti niyatirna cāniyatirasti ca / niyatyaniyatī brūhi kīdṛśe svapnasaṃvidi // 
yāvadbhānaṃ kila svapne tāvatsaiva niyantraṇā / sa eva saṃvidbhānasya kuryānniyamanaṃ muniḥ // 
svacchandaṃ vātalekhāyāḥ sphurantyāḥ saṃvidastathā / akāraṇakamevāṅga niyatiḥ keva kīdṛśī // 
athākārādi yannāma kalpyate kāraṇaṃ vidaḥ / tadakāraṇakaṃ sargaḥ syādananyanna vai citeḥ // 
etāvatyeva niyatiratra yannāma yadyathā / yāvatprasphuritaṃ bhānaṃ tattathā na tadanyathā // 
kadācitsatyatā svapne kadāciccāpyasatyatā / abhāvānniyatereva kākatālīyameva tat // 
yatsvenaivātmanā bhāti maṇimantrauṣadhātmanā / yannāma niyataṃ tattu jāgratyapi hi dṛśyate // 
jāgratsvapnaśca cidbhānamātramevānyatātra kā / jāgrati svapnanagare vedanātsadṛśātmakam // 
jāgranna saṃbhavatyeva yajjāgraditi śabditam / svapna eva jagadrūpaṃ nirnidrasyaiva cātmanaḥ // 
svapno vā nāma nāstyeva yaḥ svapna iva śabditaḥ / suptāsuptaikarūpasya brahmaṇo bodharūpatā // 
jāgratsvapnādayo vaite na kecana kadācana / dṛśyaṃ paśyati sattāśu mṛtibhrānteranantaram // 
yathānavarataṃ kālamanantaṃ sīkarormayaḥ / ta evānyavadabhrāśāvadananyāḥ sphurantyalam // 
tathānanye pare sargāḥ sphurantyasphuritā api / śilākośāntalekhāvajjāgratsvāpādi tatra kim // 
jāgratsvapnasuṣuptaturyakavapuḥ sākāratāvarjitaṃ sarvākāramapi vyatītakalanaṃ sargaṃ śarīraṃ dadhat / vyāptaṃ cidvapuṣā tathāpi suṣiraṃ śūnyena dṛśyātmanā cinmātraṃ khamidaṃ manāgapi nabhomātrānna bhinnaṃ punaḥ // 
sākāśānilavahnivāridharaṇīlokāntarāmbhodharaṃ sargādāvapi kāraṇānanubhavāccittātmakaṃ kevalam / nāmnā varjitameva bodhavapuṣā saṃyuktamevāntataḥ śuddhaṃ vedanamātrameva sakalaṃ dṛśyaṃ na vastvantaram // 
vyādha uvāca / anantaraṃ mune brūhi tattattvaṃ jāgatasya te / kiṃ vṛttamuruvṛttāntaśatanirvāṇasaṃsṛteḥ // 
muniruvāca / tataḥ śrṛṇu tadā sādho tasmiṃstaddhṛdayaujasi / apūrvaṃ eva vṛttāntaḥ ko vṛtto vṛttasaspṛha // 
tathā mama ca tatrasthavismṛtātmacamatkṛteḥ / abhyavartata vai kālo ṛtusaṃvatsarātmakaḥ // 
kalatrarañjitamatermama varṣāṇi ṣoḍaśa / tatra tāni vyatītāni gṛhasthāśramato'mateḥ // 
kadāciccājagāmātha gṛhamugratapā mama / munirmānyo mahābodho budho'tithitayā tathā // 
so'tra saṃpūjitastuṣṭaḥ suptavānbhuktavāṃstataḥ / idamaṅga mayā pṛṣṭo vimṛśya janatākramam // 
bhagavanbhūribodho'si jānāsi jagato gatīḥ / yasmādadṛṣṭakrodho'si sukhe gṛhṇāsi no ratim // 
sukhaduḥkhānyupāyānti karmabhiḥ karmaśālinām / śubhāśubhaiḥ śaratkāle sasyānīva phalārthinām // 
samamevāśubhaṃ karma kimimāḥ sakalāḥ prajāḥ / kurvantyāsāṃ yadā yānti doṣāḥ sarvādayaḥ samam // 
durbhikṣāvagrahotpātaṃ sarvādi samameva kim / janajālasya phalati samānā kasya duṣkriyā // 
ityākarṇya samālokya smayamāna ivonmanāḥ / sa uvāca vaco vandyamamṛtasyandasundaram // 
anyamuniruvāca / sādho sādhu viviktāntaḥkaraṇe yattu kāraṇam / sadvāsadvāsya dṛśyasya kasmājjānāsi kathyatām // 
saṃsmarātmānamakhilaṃ kastvaṃ kveha sthito'si ca / kvāhaṃ vā kimidaṃ dṛśyaṃ kiṃ sāraṃ kiṃcideva ca // 
svapnamātramidaṃ bhāti kila kasmānna vetsi bho / ahaṃ svapnanaro yatte tvaṃ svapnapuruṣopamaḥ // 
anākāramanākhyeyamanādyamapakalpanam / idaṃ cinmātrakācasya kācakacyaṃ jagatsthitam // 
rūpamīdṛśamevāsya cinmātrasyāstyakṛtrimam / sarvagasya yadetadyadyatra vetyasti tatra tat // 
sakāraṇatvakalanātsarvamasya sakāraṇam / akāraṇatvakalanādasya sarvamakāraṇam // 
āsāṃ prajānāṃ tvasmākaṃ virāḍātmā sa ātataḥ / vayaṃ hṛdi sthitā yasya sa cāsmaccidvaśāditaḥ // 
bhaviṣyatyaparo'nyāsāṃ virāḍātmā sa eva ca / kāraṇaṃ sukhaduḥkhānāṃ bhāvābhāvātmakarmaṇām // 
virāḍdhātuvikāreṇa viṣamaspandanādinā / tadaṅgāvayavasyāsya janajālasya vai samam // 
durbhikṣāvagrahātītamāyāti śamameti vā / yasmādvirājo yā sattā sā sargasyāsya sargatā // 
kākatālīyavatsādho keṣucidduṣṭakarmasu / samaṃ patati duḥkhādi pādapeṣvaśaniryathā // 
karmakalpanayā saṃvit svakarmaphalabhāginī / karmakalpanayonmuktā na karmaphalabhāginī // 
yā yā yatra yathodeti kalpanālpāthavādhikā / sā sā tatra tathaivāste sahetukamahetukam // 
nāstyeva svapnamaye kāraṇasahakāri kāraṇādipure / tasmāttadanādi śivaṃ cetanamajaraṃ paraṃ brahma // 
eṣa svapnabhramo nāma bhāti kaścidakāraṇam / kaścitsakāraṇo bhāti śūnyaḥ sadasadātmakaḥ // 
kākatālīyavadbhānti svapnāḥ sakalasaṃvidaḥ / tābhyastulyopalambhatvānnānyajjagadidaṃ tatam // 
sakāraṇatayā rūḍhamiha yattatsakāraṇam / akāraṇatayā rūḍhamiha yattadakāraṇam // 
kāryakāraṇamayakramoditaṃ svapna eṣa citibhānamātrakaṃ / jāgradākhyamahataḥ svabhāvakaṃ tena śāntamakhilaṃ paraṃ viduḥ // 
satyakāraṇakā bhāvāḥ ke te śrṛṇu mahāmate / kāraṇaṃ kiṃ svabhāvānāṃ kimihākāśakāraṇam // 
pṛthvyāderghanapiṇḍatvasargādeḥ kiṃ ca kāraṇam / kiṃ kāraṇamavidyāyāḥ kāraṇaṃ kiṃ svayaṃbhuvaḥ // 
sargādau kāraṇaṃ kiṃ syādvāyūnāṃ tejasāṃ ca kim / kimapāṃ vedanāmātrarūpāṇāṃ gaganātmakam // 
piṇḍagrahe dehalābhe mṛtānāṃ kiṃ ca kāraṇam / evameva pravartante sargāḥ prathamato'khilāḥ // 
evameva pravartante jagatyāvalayanti ca / cakrakāṇīva nabhasi cirasaṃprekṣaṇādṛśā // 
evameva pravṛttena sargeṇa brahmarūpiṇā / paścātsvasyaiva rūpasya saṃjñāḥ pṛthvyādikāḥ kṛtāḥ // 
vātaspandavadābhānti sargāḥ pūrvaṃ cidambare / svayameva ca kurvanti dehakāraṇakalpanāḥ // 
yadyathā kalpyate dhatte tattathā niyatirvapuḥ / kalpitāyāściteryasmādevametannijaṃ vapuḥ // 
yadyadbhānātmakaṃ rūpaṃ prathamaṃ cetitaṃ citā / svato'hameva cityeva tadadyāpi tathā sthitam // 
punaranyena yatnena tadutkṛṣṭena saiva cit / śaktā tadanyathākartuṃ yatnena mahatā punaḥ // 
kalpyate kāraṇaṃ yatra tatra kāraṇasāratā / na kalpyate vidā yatra kāraṇaṃ tadakāraṇam // 
vātyāvartavadābhātamidaṃ prathamamātatam / asadeva yathā bhātaṃ tathaivādyāpi saṃsthitam // 
saṃbhūya kecana śubhāśubhamātmakarma kurvanti tasya sadṛśaṃ phalamāpnuvanti / saṃprāpnuvanti ca śilāśanivacca kecidduḥkhaṃ tvakāraṇakameva sahasrasaṃkhyāḥ // 
muniruvāca / evaṃprakārayā yuktyā tenāyaṃ muninā tadā / tathāhaṃ bodhito yena gato viditavedyatām // 
tato'sau na mayā tyaktaściraprārthanayā tayā / avasattena tatrāsau mṛtasyāpi tathaiva ca // 
yenaitanmuninā proktamindūdayaśubhaṃ vacaḥ / so'yaṃ paśya muniśreṣṭhastava pārśve vyavasthitaḥ // 
anenoktamanuktena mamaitanmohaghātinā / dṛśyapūrvāparajñena yajñenevāttamūrtinā // 
agniruvāca / tadākarṇya vacastasya munervyādho'bhavattadā / pratyakṣaḥ svapnasargaḥ kimiti khinna iva smayāt // 
vyādha uvāca / aho mahaccitramidaṃ mune manasi duḥsaham / kathitaṃ me'dya bhavatā bhavatāpāpahāriṇā // 
yatsvapnakathitasyeyaṃ jāgratpratyakṣatocyate / labhyate'pi ca tannāma veda citramidaṃ mune // 
kathameṣa mahānsvapnapuruṣaḥ sa munīśvara / jāgratyapi sthirībhūto bhūto bālamateriva // 
evamāścaryamākhyānamucyatāṃ me yathākramam / kutaḥ kasya kimetadvā paramo hi sa vismayaḥ // 
muniruvāca / tataḥ śrṛṇu mahābhāga vṛttaṃ citraṃ kimatra me / kathayāmi samāsena sahasā māṃ kuru tvarām // 
anenaitattadā tatra varṇitaṃ bodhanāya me / budho'hamabhavaṃ cāśu mahato'sya tayā girā // 
tata etadgirā pūrvaḥ svasvabhāvaḥ smṛto mayā / avadāto'vadātena nabhaseva tapātyaye // 
aho nu so'hamabhavaṃ munirityuditāśayam / ahamāsaṃ hṛdā sphītātsnāto'vasthitavismayāt // 
imāṃ bhogāsthayāvasthāṃ prāpto'smyajña ivādhvagaḥ / dhāvañchramārtirambvarthī vyarthayā mṛgatṛṣṇayā // 
kaṣṭaṃ dṛśyopalambhena bhrāntimātrātmanā satā / bālo vetālakeneva prājño'pi cchalito hyaho // 
aho nu citrametena mithyājñānena valgatā / nītaḥ sarvārthaśūnyena padavīṃ kāmimāmaham // 
athavā yaḥ so'hamapi bhrāntimātraṃ na sanmayaḥ / tathāpi citraśatatā yannāmāsadviḍambyate // 
nāhamasmi na caiveyamidaṃ nāyamapi bhramaḥ / citraṃ sarvamidaṃ mithyā sarvaṃ ca sadiva sthitam // 
kimidānīṃ mayā kāryamiha bandhabhidāntaraḥ / vidyate me'ṅkuraśchedyaṃ tattāvatsaṃtyajāmyaham // 
āstāmetadavidyaiṣā vyartharūpā kimetayā / bhrāntyā bhrāntirasadrūpā tyaktaivaiṣā mayādhunā // 
upadeṣṭā munirayameṣo'tra bhrāntimātrakam / brahmaivāhamivābhāti rūpametaddivābhravat // 
tadevaṃ tāvaduditajñānaṃ vakṣye mahāmunim / iti saṃcintya sa munistatra prokta idaṃ mayā // 
munināyaka gacchāmi taccharīramidaṃ nijam / draṣṭuṃ yacca pravṛtto'smi śarīraṃ tadapīkṣitum // 
ityākarṇya sa māmāha hasanmunivarastadā / kutastau bhavato dehau tau sudūrataraṃ gatau // 
gacchātmanaiva vā paśya vṛttāntaṃ vṛttakovida / paśya tāvadyathāvṛttaṃ dṛṣṭāntaṃ jñāsyasi svayam // 
iti saṃcintya taṃ dehaṃ vidaṃ bhūsattayā''smikam / tyaktvā cidātmā tatprāṇātpavane yojito mayā // 
prāktanaṃ dehamālokya yāvadāyāmyahaṃ mune / ihaiva tāvatsthātavyamityuktvāhaṃ gato'nilam // 
atha vātarathārūḍho gaganaṃ bhrāntavānaham / puṣpāmoda ivānantaṃ gatvā ca tvarayā ciram // 
tataściramapi bhrāntvā yadā galavilaṃ calan / ahaṃ na prāptavāṃstasya kiṃcidasyāśayasthitaḥ // 
tadā khedamupāyātaḥ paramaṃ punarāgataḥ / idameva jagajjālamahamālānamātmanaḥ // 
ihemaṃ labdhavānagre tato munimanuttamam / pṛṣṭavānahamekāgrastata evamidaṃ gṛhe // 
kimetadbhagavanbrūhi pūrvāparavidāṃvara / tvaṃ paśyasi yathāvṛttamuttamajñānacakṣuṣā // 
yasya dehaṃ praviṣṭo'haṃ sa ca madvapureva ca / kva tāvubhau gatau dehau na labdhau kena hetunā // 
mayāticiramābhogi bhrāntaṃ saṃsāramaṇḍalam / sthāvarādā''tmanaḥ kasmātprāptaṃ galabilaṃ na tat // 
gatveti pṛṣṭaḥ sa muniḥ samuvāca mahāśayaḥ / jānāsi tatsvayaṃ kasmāditi tāmarasekṣaṇa // 
etadālokayasi cetsvayaṃ yogaikasaṃvidā / tatpaśyasyeva niḥśeṣaṃ yathā karatalāmbujam // 
tathāpi yadi śuśrūṣā tavāsti vacasā mama / tadidaṃ śrṛṇu vakṣyāmi yathāvṛttamakhaṇḍitam // 
tapastāmarasoṣṇāṃśuḥ kalyāṇakamalākaraḥ / jñānābjasya harernābhirnāsti tāvadayaṃ bhavān // 
sa tvaṃ kadācittapasi sthitaḥ svapnadidṛkṣayā / kasyaciddhṛdayaṃ jantoḥ praviṣṭaḥ puṣṭasaṃvidā // 
yattvaṃ praviṣṭo hṛdayaṃ tatredaṃ bhuvanatrayam / dṛṣṭavānasi vistīrṇaṃ rodasī vipulodaram // 
iti tvayi ciraṃ vyagre dehastasya tathāpi ca / sa saṃsuptākṛtiryatra sthitastatra mahāvane // 
lagno'gnirdhūmadhūmrābhrasāmbarāmbaraḍambaraḥ / valadvalacalālātacakrasūryendumaṇḍalaḥ // 
dagdhābhrabhasmasaṃpūrṇadhūmābhrāsitakambalaiḥ / ānīlākāśadalapairiva saṃchāditāmbaraḥ // 
darīgṛhaviniṣkrāntasiṃhanirhrādatarjitaiḥ / sphuṭaiścaṭacaṭāsphoṭairjaḍīkṛtadigantaraḥ // 
tālītamālamālānāṃ gatānāmagnivṛkṣatām / pātairutpātavahnyabhrakavatkarakarairghanaḥ // 
dūradeśagatairdṛṣṭasthirasaudāmanīdhiyā / dravatkanakaniṣyandakuṭṭimaṃ vyoma darśayan // 
kaṇaistārāgaṇaṃ kāntairvyomni dviguṇatāṃ nayan / vakṣaḥsthabālavanitānayanānandanandanaḥ // 
jvālādhamadhamāśabdapradhmātagaganodaraḥ / darīgṛhaviniṣkrāntabhrāntonnidravanecaraḥ // 
ardhadagdhadravatsiṃhamṛgavyādhavihaṃgamaḥ / kvathatsaraḥsaritsrotorandhitogravanecaraḥ // 
valajjvālājvaladbālacamarīcārucañcuraḥ / dahyamānavanaprāṇimedogandhāvṛtāmbudaḥ // 
tena kalpāgnikalpena valgatā vanavahninā / sayuṣmadāśramo dagdhaḥ sarpeṇeva prasarpatā // 
vyādha uvāca / tatra tasyāgnidāhasya hetuḥ kaḥ prākṛto mune / tadvanaṃ te baṭuvarāḥ sarvaṃ naṣṭaṃ kathaṃ saha // 
muniruvāca / saṃkalpakamanaspandaḥ saṃkalpādikṣayodaye / yathā heturnirāspando'cirāddhi trijagattathā // 
hṛdaye ca vanānte ca kṣobhākṣobheṣu kāraṇam / yathā spando'cirātspandastathā trijagatāmiha // 
dhātuḥ saṃkalpanagaraṃ jagattatspandanaṃ tviha / prajodayakṣayakṣobhavarṣāvarṣādikāraṇam // 
brahmādimānaso'pyasya so'pyanyatra cidambare / ityaparyavasāneyaṃ śāntaikā cinnabhogatiḥ // 
citinabhasi cinnabhaḥśrīḥ kacatīti nirāmayā viduṣām / mūrkhāṇāṃ tu yathaiṣā yādṛgvā tanmayīha na sat // 
anyamuniruvāca / tatra te nagaraṃ tāni gṛhāṇi taravaśca te / kṣipreṇa śuṣkatṛṇavatsarvaṃ bhasmatvamāgatam // 
tatraivaṃ bhasmatāṃ prāpte supte te bhavatastava / tanū tathātisaṃtāpavidāritamahāśile // 
sa śaśāma śanairvahnirniḥśeṣīkṛtakānanaḥ / paripītārṇavo'gastya ivāstaṃ samupāyayau // 
tasminnastaṃ gatevahnau tadbhasmeddhaṃ suśītalam / dudhāva kaṇaśo vāyuraśeṣaṃ puṣparāśivat // 
tato na jñāyate nāsītkvāśramaḥ kva tanū tathā / kva peṭakaṃ bahūnāṃ tatsvapnapūrjāgrato yathā // 
abhāvamupayāte te yadaivaṃ bhavatastanū / svapataste bhramavataḥ saṃvideva vijṛmbhate // 
tasmātka tadgalabilaṃ virāḍātmā sa ca kva te / dagdho dagdhasya saujaskaḥ saujaskasyaiva dehakaḥ // 
labdhavānasi no tasmāddhetordehadvayaṃ mune / anante svapnasaṃsārajāgratīhāvatiṣṭhase // 
tadevaṃ svapna evāyaṃ jāgradbhāvamupāgataḥ / sarve vayamiha svapnapuruṣāstava suvrata // 
asmākaṃ tvaṃ svapnanarastava svapnanarā vayam / ayameva cidākāśaḥ sarvadātmātmani sthitaḥ // 
tataḥ prabhṛti saṃpanno bhavānsvapnanaro bhavan / jāgratpratyayavāñjāgrannaro gārhasthyasusthitaḥ // 
etatte kathitaṃ sarvaṃ yathāvṛttamaśeṣataḥ / anubhūtaṃ sudṛśyaṃ ca dhyānenaitacca paśyasi // 
ityādimadhyarahito'yamanantarūpaḥ saṃviddhanaḥ kacati kāñcanatāpavatkhe / tatphālalolavapurātmani cinmayātmā sargātmabhirvikasitairasitaiḥ sitaiśca // 
muniruvāca / ityuktvā sa munistatra tūṣṇīṃ svaśayane niśi / āsīdvismayataścāhamathā''saṃ prohyamānavat // 
tataścireṇa kālena mayoktaṃ tasya sanmune / evaṃ svapno vibho sarvaḥ sadrūpa iti me matiḥ // 
anyamuniruvāca / satsaṃbhavati yatrānyattatredaṃ saditi smayaḥ / yukto yatra tvetadeva sattālpaṃ tatra kā pramā // 
yathā svapnastathaivāyamādau sargo'vabhāsate / pṛthvyādirahito'pyeṣa pṛthvyādibhiravasthitaḥ // 
itthamadyatanātsvapnātsargasvapno'malātmakaḥ / śrṛṇu puṣkarapatrākṣa mune vyādha mahāguro // 
adya dṛṣṭapadārthābhyāṃ svapnaṃ svapnavato'bhavat / sargasvapnastu dṛṣṭārtha evādau khe virājate // 
evaṃ satsvapna ityeva saṃdigdhamiva vakṣi kim / sphuṭamapyanubhūtaṃ satsvapnadhyānodyamaḥ katham // 
idamitthaṃ yadābhogi sphuṭaṃ svapnajaganmune / sadevānubhavatyeva tatra saṃdigdhatā katham // 
athevaṃvādinastasya vākyamākṣiptavānaham / pṛṣṭavānvyādhagurutā kāsau me kathyatāmiti // 
anyamuniruvāca / śrūyatāmidamākhyānamaparaṃ kathayāmi te / saṃkṣepeṇa mahāprājña nāstyanto vistarasya me // 
asmyahaṃ tāvadādīrghatapāstvamatidhārmikaḥ / śrutvedaṃ madvacaḥ satyamihaiva ratimeṣyasi // 
ihasthaṃ māmimaṃ tvaṃ ca na tyakṣyasi saparyayā / ahaṃ bhavadbhiḥ sahito nivatsyāmīti niścayaḥ // 
sādho yāteṣu varṣeṣu tataḥ katipayeṣviha / sarvabandhuvināśaste durbhikṣeṇa bhaviṣyati // 
mattasīmāntasāmantavigraheṇa tadaiva ca / sarvo gṛhāttanuprāṇirgrāmako'yaṃ vinaṅkṣyati // 
tato duḥkhamajānantau ciramāśvasitau mithaḥ / śāntau viditavedyatsamau sarvārthanispṛhau // 
ihaivaikatra kasmiṃścittarukhaṇḍakajālake / samācārau nivatsyāvaḥ śūnye candraravī yathā // 
utpatsyate tvaraṇye'sminkālena vanamuttamam / śālatālalatājālavalitākhilabhūtalam // 
tālītamāladalatāṇḍavamaṇḍitāśaṃ vyākośapadmavanavandyavikāsivṛkṣam / kūjaccakoracayacārulatānikuñjamudbhāsi nandanamivāgatamantarikṣāt // 
anyamuniruvāca / āvayoścaratostasminvane cirataraṃ tapaḥ / mṛgānusaraṇaśrānto mṛgavyādha upaiṣyati // 
taṃ tvaṃ svabhāvapuṇyābhiḥ kathābhirbodhayiṣyasi / tapastatraiva vipine sa viraktaścariṣyati // 
tatastapasvicaryāṇāmātmajñānabubhutsayā / madhye sa svapnajijñāsuḥ prakṣyati svapnasaṃkathām // 
kathayiṣyasi tasmai tvamātmajñānamakhaṇḍitam / svapnākhyena prasaṅgena so'to yogyo bhaviṣyati // 
ityanena prakāreṇa gurustasya bhaviṣyasi / tena tāta mayokto'si girā vyādhaguro iti // 
iti te sarvamākhyātaṃ yathāyaṃ saṃsṛtibhramaḥ / yathāhaṃ yādṛśaśca tvamiha yatte bhaviṣyati // 
iti tenāhamuktaḥ sanvismayākulayā dhiyā / tena sārdhaṃ vimṛśyaitatparaṃ vismayamāgataḥ // 
atha rātryāṃ vyatītāyāṃ sa prabhāte mahāmuniḥ / tathā saṃpūjito yena tatraiva ratimāptavān // 
anantaraṃ gṛhe tasmiṃstasmingrāmagṛhe tathā / sthitāvāvāṃ sthiramatī kṛtabhāvau parasparam // 
tato vahati kālo'yamṛtusaṃvatsarātmakaḥ / sthito'hamāgatānbhāvāṃstyajangṛhṇangiriryathā // 
nābhivāñchāmi maraṇaṃ nābhivāñchāmi jīvitam / yathā sthito'smi tiṣṭhāmi tathaiva vigatajvaram // 
tato vicāritaṃ tatra tanmayā dṛśyamaṇḍalam / kiṃ kāraṇamidaṃ tu syātkimayaṃ vetti cetasā // 
ko'yaṃ padārthasaṃghātaḥ kiṃ nāmaitasya kāraṇam / astyasminsvapnasaṃdarśe cidvyomaikasvarūpiṇi // 
dyauḥ kṣamā vāyurākāśaṃ parvatāḥ sarito diśaḥ / cinmātranabha evaite kacantyātmanyavasthitam // 
ciccandrikācaturdikkamavabhāsaṃ tanoti yat / tadidaṃ jagadābhāti citramapratighātma khe // 
neme'drayo na ceyaṃ bhūrnedaṃ khaṃ nāyamapyaham / cinmātravyomakacanamidamābhāti kevalam // 
padārthajātasyāsya syātkiṃ nāma bata kāraṇam / piṇḍagrahe hetunā tu vinā ko'pyarthasaṃbhavaḥ // 
bhrāntimātramidaṃ cetsyādbhrānteḥ kiṃ nāma kāraṇam / draṣṭā mantā ca ko bhrānteḥ kāraṇaṃ vā kva kīdṛśam // 
yasyāhamavasaṃ saṃvinmātrakaṃ hṛdayaujasi / asau mayā saha gataḥ kilāśeṣeṇa bhasmasāt // 
muniruvāca / iti nirṇīya dṛśye'sminsthito'smi vigatajvaraḥ / vītarāgo nirāśaṅko nirvāṇo nirahaṃkṛtiḥ // 
nirādhāro nirādheyo nirmāno nirupāśrayaḥ / svabhāvasthaḥ svayaṃ śāntaḥ sargātmā sarvathoditaḥ // 
yathāprāptasya kartāsmi na kartāsmi kadācana / svayameva hi yo vyoma kartṛtā tasya kīdṛśī // 
dyauḥ kṣamā vāyurākāśaṃ parvatāḥ sarito diśaḥ / ityekātma nabhaḥ sarvaṃ bhūtajālaikacidvapuḥ // 
śāmyāmi parinirvāmi sukhamāse ca kevalam / na vidhipratiṣedhau me na me bāhyaṃ na me'ntaram // 
iti me tiṣṭhata iha yathāsaṃsthānasaṃsthiteḥ / adyāyaṃ tvamanuprāptaḥ kākatālīyavatpuraḥ // 
iti te sarvamākhyātaṃ yathā svapno yathā vayam / yathā jagadyathā ca tvaṃ yathā dṛśyamidaṃ tathā // 
tvaṃ ca yādṛgdṛśyamidaṃ yathā dṛśyamidaṃ puraḥ / yathā bhāvā yathā brahma yathemā janatāḥ puraḥ // 
etadbuddhvā bhavāñchānto mithyā lubdhaka lubdhaka / śāntaivaivamiyaṃ sattā cinmātravyomarūpiṇī // 
lubdhaka uvāca / svayamābhāti nirvāṇā naiva vābhāti kiṃcana / evaṃ cettadahaṃ tvaṃ ca sarve vā vibudhādayaḥ // 
muniruvāca / sarva eva mithaḥ svapnapuruṣāḥ sadasanmayāḥ / evametadidaṃ sarvamanyonyaṃ svapnavatsthitam // 
anyonyamātmani tathā sadasaccānubhūyate / dṛśyaṃ yena yathā buddhaṃ tathā tenānubhūyate // 
nānaikaṃ vastvato'nekaṃ na sannāsanna madhyagam / jāgrati svapnanagaramiva vedanamātrakam // 
adṛṣṭapūrvadūrasthadṛśyamānapuropamam / iti te sarvamākhyātaṃ bodhito'si nirantaram // 
svayaṃ prājño'si jānāsi yathecchasi tathā kuru / evaṃ prabodhitasyāpi tava vyādha mate matiḥ // 
kṣaṇaṃ prabodhaviśrāntā na viśrāntā pare pade / nābhyāsena vinā bodha eṣa yāti manohṛdi // 
parāṃ pariṇatiṃ prājña dāruṇīvāmbudhāraṇe // 
abhyāsādbodhaviśrāntau guruśāstraikasevanāt / dvaitādvaitadṛśoḥ śāntyā nirvāṇaṃ cittamucyate // 
nirmānamohā jitasaṅgadoṣā adhyātmanityā vinivṛttakāmāḥ / dvandvairvimuktāḥ sukhaduḥkhasaṃjñaigacchantyamūḍhāḥ padamavyayaṃ tat // 
agniruvāca / ityākarṇyātha sa vyādhastadā tasminvanāntare / āsīccitrakṛtākāra iva vismayamantharaḥ // 
na viśaśrāma ceto'sya svābhyāsena vinā pade / āsīdudbhrānta iva sa prohyamāna ivārṇave // 
ārūḍha iva vā cakre cakreṇa tapasā hṛtaḥ / nakreṇeva samākrāntaḥ parākramavivarjitaḥ // 
kimetatsyādutānyatsyānnirvāṇamiti saṃśayāt / nādhyagacchadasau śāntiṃ mūrkho yauvanavāniva // 
avidyākṛtamevedaṃ dṛśyamityeva cintayan / avidyā jagadityeṣā nāyāti nipuṇaṃ hṛdi // 
kiyadantamidaṃ dṛśyaṃ syātpaśyāmyetadāditaḥ / dūratordhvapramāṇena tapolabdhaśarīrakaḥ // 
bhāvābhāvātmano nityamasyānte sthīyate sukham / tasmādākāśamapyasti yatra no tatra yāmyaham // 
iti nirṇīya hṛdaye mūrkha eva babhūva saḥ / gataṃ tādṛśamapyuktaṃ vinābhyāsena bhasmani // 
tatastataḥ prabhṛtyeva tenaiva munibhiḥ saha / lubdhakatvaṃ parityajya tapaścaritumudyataḥ // 
tasmiñjagati tairbhāvaistaiḥ samaṃ nivasansadā / bahūnyabdasahasrāṇi cakāra sumahattapaḥ // 
tapaḥ kurvankadācitsa punaḥ papraccha taṃ munim / kadā syādātmaviśrāntirmametyāha munistataḥ // 
muniruvāca / jñānaṃ tadupadiṣṭaṃ te jīrṇadārvalpakāgnivat / saṃsthitaṃ hṛdaye kiṃtu dāhyamākramya nocitam // 
nābhyāsena vinā jñāne śive viśrāntavānasi / abhyāsena tu kālena bhṛśaṃ viśrāntimeṣyasi // 
bhaviṣyadidamātmīyamathākarṇaya nirṇayam / mama varṇayataḥ karṇabhūṣaṇaṃ bhūtalādbhutam // 
saṃstutānavabuddhātmā jñānasāratayānayā / dolāyamānasaṃvittvaṃ na mūrkho na ca paṇḍitaḥ // 
avidyārūpamābhogi kiṃpramāṇamidaṃ jagat / syādityātmavikalpena tapastvaṃ kartumudyataḥ // 
itthaṃ tapastvayā ghoraṃ kāryaṃ yugaśataṃ pṛthu / parameṣṭhī tatastuṣṭastvāmupaiṣyati sāmaraḥ // 
mārgayiṣyasi tasya tvaṃ varadasya varaṃ vara / idamuddāmadaurātmyānnijaṃ saṃdehasaṃśayam // 
devāyaṃ dṛśyarūpe'smindṛṣṭe'vidyābhrame sati / kvacidādarśavannāsti pratibimbamalojjhitaḥ // 
cidvyomadarpaṇasyāsya paramāṇvākṛterapi / antasthasyaiva vā yatra tatredaṃ pratibimbati // 
tasmātkiyadanantaṃ syādidaṃ dṛśyamanarthakṛt / tasya pāre kiyadvā syādākāśaṃ dṛśyameva tat // 
evamarthamahaṃ jñātumimaṃ saṃprārthaye varam / śrṛṇu deveśvarāvighnaṃ tathaivāśu prayaccha me // 
iyaṃ svacchandamṛtyurme nīrogā'stu tanuściram / gāruḍena ca vegena saṃyutā vyomagāminī // 
pratināḍīkameṣā tu vṛddhiṃ gacchatu yojanam / krameṇa jagato bāhye bhavatvākāśarūpiṇī // 
sākāśasyāsya dṛśyasya labheya parameśvara / antamitthamanantasya paramo'stviti me varaḥ // 
iti sādho tvayā prokte devadevo varaṃ prabhuḥ / evamastu tavetyuktvā yāsyatyantardhimīśvaraḥ // 
gate tasminmahādeve devaiḥ saha divaspatau / tapasā te kṛśo dehaścandrakāntirbhaviṣyati // 
māmāpṛcchannamaskṛtya tasminneva kṣaṇe tataḥ / plutimeṣyati sa vyomni cittasthārthadidṛkṣayā // 
dvitīya iva śītāṃśurdvitīya iva bhāskaraḥ / dvitīya iva vaurvāgniścandrārkaspardhayotthitaḥ // 
tato garuḍavegena dṛśyasya nabhasastathā / antaṃ prāptuṃ vahanvegājjagataḥ saritāmiva // 
jagatonte tato'jasraṃ tato vardhiṣyate vapuḥ / kalpāntamattārṇavavanniṣpārāmbarapūraṇam // 
drakṣyasyatha mahāvyonni vardhamāno bṛhadvapuḥ / sargānnirargalādhāranirantagaganakramāt // 
paramārthamahākāśaśūnyatāvātacakrakān / svabhāvadravatoddeśāccidarṇavataraṅgakān // 
saṃviddhane yathā svapne purādyā bhānti khātmakāḥ / tathā tadā tavaiṣyanti sargavargā nirargalāḥ // 
visphuranti mahāvyomni parṇaughāḥ kṣubhitānilaiḥ / tathā sargānanantāṃstvaṃ drakṣyasyakṣīṇaniścayaḥ // 
sabhāsatyekṣaṇarucāṃ yathā jālaṃ sadapyasat / jagadātma tathākāśasaṃvidāṃ khe sadapyasat // 
sarvorvījanadṛṣṭānāṃ lagnānāmindumaṇḍale / yādṛgjālaṃ jagattādṛksthite'nanyatvamātmanaḥ // 
punaḥ sargaḥ punarvyoma punaḥ sargaḥ punarnabhaḥ / ityevaṃ paśyataste'tra dīrghakālaḥ prayāsyati // 
atha dīrgheṇa kālena prasphuransargaparṇake / udvegameṣyasi vyomni mahāmahimani svayam // 
udvegameṣyasi tatastapaso'nubhavatphalam / nirdekṣyasi tadā dehamanantāmbarapūrakam // 
kimidaṃ kuśarīraṃ me bhārabhūtamiva sthitam / mervādibhūbhṛtāṃ lakṣamapi yasmiṃstṛṇāyate // 
deho mamāpramāṇo'yaṃ vyāptaṃ vyoma mayākhilam / pūrayāmi khamadyāpi bhāvi naivopagamyate // 
avidyā bata ghoreyamanantā ca pramīyate / mīyate na ca kenāpi brahmajñānaṃ samaṃ vinā // 
tamimaṃ saṃtyajāmyeva dehamāvivṛtāntaram / nānena kiṃcidāpnomi sādhusacchāstrasaṃgamam // 
anantāpāraparyantaṃ nirālambāmbarāspadam / kiṃ nāmedaṃ śarīraṃ me suduṣprāpārthasaṃgamam // 
iti saṃcintya taṃ dehaṃ dhāraṇāṃ prāṇarecanīm / kṛtvā tyakṣyasi saṃbhuktātphalācchuṣkaṃ yathā khagaḥ // 
kṛtvā dehaparityāgaṃ jīvaḥ prāṇasamanvitaḥ / vyomni sthāsyati te tasminvātātsūkṣmo'pi vātavat // 
chinnapakṣo mahāmeruriva dehaḥ patiṣyati / tatra bhūlokaśailādi sarvaṃ cūrṇīkariṣyati // 
śuṣkā bhagavatī dehaṃ tattadā bhakṣayiṣyati / samātṛmaṇḍalā tena nirdoṣā bhūrbhaviṣyati // 
ityātmodantamakhilaṃ śrutavānasi suvrata / tapastālīvane kṛtvā yathecchasi tathā kuru // 
vyādha uvāca / aho nu bhagavanduḥkhaṃ paribhoktavyamakṣayam / mayā vyarthamanarthāya yadarthena durarthitam // 
vidyate kiṃ vibho kācidyuktiḥ saiṣā sthitirvara / anyathā bhavitavyo'rtho yadi nāsti taducyatām // 
muniruvāca / avaśyaṃbhavitavyo'rtho na kadācana kenacit / vidhātumanyathā śakyastanna kṣarati yatnataḥ // 
vāmāvāmaśiraḥpādaviparyayavidhau yathā / puṃso na vidyate śaktistathā bhāvyanyathāsthitau // 
jyotiḥśāstrārthavijñānairiha bhāvyarthavedanam / bhavatyanyadapūrvaṃ tu na kiṃcana kadācana // 
jayanti karmāṇi hi vedanāni yaiḥ prākṛtairadyatanānyupetya / śarīradāhairapi nirvikārasaṃvinnayairbrahmatayaiva suptam // 
vyādha uvāca / anantaraṃ he bhagavanvitatākāśavāsinaḥ / kiṃbhaviṣyati me tatra dehe'dhaḥpātini kṣitau // 
muniruvāca / śūṇuṣvāvahitastasmindehe tava parikṣate / kiṃ bhaviṣyati bhavyātmastasminparamakāmbare // 
dehe tasminparibhraṣṭe jīvastu prāṇasaṃyutaḥ / bhaviṣyatyambare vātalavo vyātatarūpiṇi // 
tasminvātalave ceto dṛśyaṃ hṛtsthaṃ sthitaṃ puraḥ / sphāraṃ drakṣyati bhūpīṭhaṃ bhavānsvapne jagadyathā // 
mahattvāccittavṛttestu jīvo drakṣyati te tataḥ / rājāhamasmi bhūpīṭha iti saṃkalpitārthabhāk // 
tatrāsya sahasaivāśu pratibhodeṣyati svayam / ahamasmi nṛpaḥ śrīmānsindhurnāmnātimānitaḥ // 
aṣṭavarṣāya me rājyaṃ gate pitari kānanam / bhuvaścatuḥsamudrāyāḥ pitrā dattamupāgatam // 
sīmānte bhūpatiḥ śatrurvidūratha iti śrutaḥ / vidyate yaḥ prayatnena vinā nāma na jīyate // 
idaṃ me kurvato rājyaṃ saṃvatsaraśataṃ gatam / aho bhṛtyakalatraughaiḥ saha bhuktaṃ mayā sukham // 
kaṣṭameṣa pravṛddho me sīmāntavasudhādhipaḥ / anena saha saṃgrāmo dāruṇaḥ samupasthitaḥ // 
iti cintayatastatra vidūrathamahībhujā / bhaviṣyati mahadyuddhaṃ caturaṅgabalakṣayi // 
mahatā tena yuddhena haniṣyasi vidūratham / karavālalatālūnajaṅghaṃ tvaṃ viratho'pi san // 
catuḥsāgaraparyante bhūtale bhūpatistataḥ / bhaviṣyasi bhayākrāntadikpālādṛtaśāsanaḥ // 
sa tvaṃ sindhurbhavanprāptasakalāvanimaṇḍalaḥ / paṇḍitairmantribhiḥ sārdhaṃ kariṣyasi kathā imāḥ // 
mantrī vadiṣyati / atyāścaryamidaṃ deva yadevaṃ sa vidūrathaḥ / devena vijito yuddhe nītaśca yamasādanam // 
tvaṃ vakṣyasi / bhoḥ sādho sadhanasyāsya kalpāntārṇavaraṃhasaḥ / vairī vidūratho rājā kimarthaṃ vada duḥsahaḥ // 
mantrī vadiṣyati / līlā nāmāsya bhāryāsti tayātitapasārjitā / mātā sarasvatīdevī jagaddhātrī nirañjanā // 
gṛhītāyāḥ sutātvena sāsyā bhuvanabhāvinī / saṃsādhayati kāryāṇi mokṣādīnyapi helayā // 
vareṇa śabdamātreṇa jagadapyajagatkṣaṇāt / karoti sā bhavannāśe tasyāḥ kaiva kadarthanā // 
sindhurvadiṣyati / tvayā vai yuktaṃ kathitaṃ yadyevaṃ tadvidūrathaḥ / aśakyo jetumāścarya etasya samare vadhaḥ // 
tadevaṃ saṃprasādena bhagavatyā samanvitaḥ / kimityasminraṇe tasmiñjayaṃ rājā na labdhavān // 
mantrī vadiṣyati / tena saṃprārthitā devī sarvakālamakhedinā / mokṣo'stu mama saṃsārāditi tāmarasekṣaṇa // 
tayā tena vibho tasya sa evāvandhyasaṃvidā / saṃpāditastena tadāśrita ājau parājayaḥ // 
sindhurvadiṣyati / yadyevaṃ tanmayā devī sadaivaiṣā prapūjyate / mokṣaṃ kimiti me naiṣā dadāti parameśvarī // 
mantrī vadiṣyati / eṣā hi jñaptirāste'ntaḥ sarvasya hṛdaye sadā / saṃvidrūpā bhagavatī saiva proktā sarasvatī // 
yena yena yathātmīyā prārthyate svayameva sā / prayacchati tathaivāśu tasmāccidanubhūyate // 
na prārthitaiṣā bhavatā mokṣārthamarimardana / prārthitaiva tvayā saṃvidātmīyā śatruśāntaye // 
sindhurvadiṣyati / na prārthitā mayā kasmādanenaiṣā sarasvatī / saṃvicchuddhā mayā kasmātprārthitā neha muktaye // 
madāśayagatāpyeṣā jñaptiṃ dattvā sarasvatī / manmokṣāya kimityaṅga sadrūpāpi na ceṣṭate // 
mantrī vadiṣyati / aśubhaḥ prāktano'bhyāsastavāsti ripughātinaḥ / tenaiṣā muktaye natvā tvayā na prārthitā vibho // 
yaccittastanmayo janturbhavatītyājagatsthiteḥ / ābālameva saṃsiddhaṃ kartuṃ śaknoti ko'nyathā // 
yadeva yenāmalayāmalātma saṃvedyate'bhyāsamayaṃ vidāntaḥ / sarvopamardena tadeva so'ṅga sadastvasadvāstu bhavatyavighnam // 
atha sindhurvadiṣyati / āryānāryavapuḥ ko'hamabhavaṃ vimatiḥ purā / yadvaśānme kusaṃskāraḥ prāktano'sti bhavapradaḥ // 
mantrī vadiṣyati / rahasyaṃ śṛṇu bho rājansāvadhānaparaḥ kṣaṇam / coditaḥ saṃdadhāsīdamadya māndyavināśanam // 
kimapyādyantarahitamastīha sadanāmayam / sthitaṃ tvamahamityādirūpeṇa brahmaśabditam // 
tadbrahma svayamevāhaṃ ciccetāmīti saṃvidam / jīvatāmiva gatvāste cittībhūyātyajadvapuḥ // 
cittaṃ tu gaganācchātma vapurviddhyātivāhikam / tadeva vāsti nehānyadādhibhautikatādikam // 
cittametadanākāramapi sākāravatsthitam / saṃkalpaiḥ paralokādyaiḥ svapnādyairetadeva sat // 
anākāramapi sphāraṃ cittaṃ jagadidaṃ viduḥ / ya eva pavano nāma sa eva spandnaṃ yathā // 
yathā gaganaśūnyatve jagaccitte tathekakam / atrāpratigharūpe'sti na manāgapi bhinnatā // 
hṛdayasthaṃ jagajjālaṃ na kiṃcitkiṃcidāsthitam / jagadviddhi nirākāraṃ cittameva na vāstavam // 
sattvameva vapuḥ pūrvamuditaṃ brahmaṇaḥ padāt / ayameva sa saṃpanno yo'dya tāmasatāmasaḥ // 
sindhurvakṣyati / kimucyate mahābhāga vada tāmasatāmasaḥ / kriyante pūrvamevaitāḥ kena saṃjñāḥ pare pade // 
mantrī vadiṣyati / jantoḥ sāvayavasyeha hastādyavayavā yathā / tathā navayavasyaivamātivāhikatātmanaḥ // 
paścādātmani saivātmā nānāsaṃjñāḥ kariṣyati / ādhibhautikatānāmni pṛthvyādyā ātivāhike // 
svapnābhe'smiñjagadbhāne saṃkalpenātmarūpiṇā / saṃjñātmanātmarūpeṇa svayaṃ vyavahariṣyati // 
tvāmātivāhikākārā yattatsphuritavānnavam / jātirmahātamasko'yamiti tatrābhidhā kṛtā // 
brahmaṇo nirvikārasya vikāriṇa iva prabho / jātayo jīvatāpattau kalitā vividhābhidhāḥ // 
prāthamyenaiva yadbrahma jīvatāmiva gacchati / tadaiva buddhyā bhoktā tajjātiḥ sāttvikasāttvikī // 
vartamāne bhave bhavyaguṇairyuktā tu mānada / kevalā sāttvikī proktā jātirjātividāṃ varaiḥ // 
navā bhavaiścedbahubhirbhogamokṣaikabhāginī / jātistatprocyate tajjñaiḥ sadbhī rājasarājasī // 
vartamāne bhave bhavyaguṇairmuktā tu mānada / kevalā rājasī proktā jātiḥ svalpabhave bhavet // 
prathamātyantabahubhirbhavaiśce'nmokṣagāminī / jātistatprocyate tajjñaiḥ sadbhistāmasatāmasī // 
sāmānyenaiva bahubhirjanmabhirmokṣabhāginī / kevalā tāmasī proktā jātirjātiviśāradaiḥ // 
krameṇānena jātīnāṃ vividhā bhedakalpanā / tāsāṃ tāmasatāmasyāṃ jātau jāto'si mānada // 
bahūni tava janmāni samatītāni tānyaham / vividhāni vicitrāṇi vīra jānāmi no bhavān // 
viśeṣeṇa tvanenaiva vyarthaṃ kālo'tivāhitaḥ / mahāśavaśarīreṇa tvayānantakhagāminā // 
evaṃ tāmasatāmasyā jātyāsi janito yadā / tadā durlabhamokṣastvaṃ saṃsārakuharāditi // 
sindhurvadiṣyati / āryodāhara kenaiṣā prāgjātirjīyate'dhamā / yāvattathaiva tiṣṭhāmi syāccettadvada pāvanam // 
mantrī vadiṣyati / na kiṃcana mahābuddhe tadastīha jagattraye / yadanudveginā nāma pauruṣeṇa na labhyate // 
hyastanī duṣkriyābhyeti śobhāṃ satkriyayā yathā / adyaiva prāktanīṃ tasmādyatnātsatkāryavānbhava // 
yo yamarthaṃ prārthayate tadarthaṃ yatate tathā / so'vaśyaṃ tadavāpnoti na cecchrānto nivartate // 
nā yathā yatate nityaṃ yadbhāvayati yanmayaḥ / yādṛgicchecca bhavituṃ tādṛgbhavati nānyathā // 
muniruvāca / evamuktaḥ sa tenātha sindhuruddhurayā dhiyā / tadā tatra tathā nāma rāṣṭraṃ tyakṣyatyaśeṣataḥ // 
gamiṣyati vanaṃ dūraṃ prārthito'pi hi mantribhiḥ / nāśrayiṣyati tadbhūyo rājyamucchinnaśātravam // 
tiṣṭhataḥ sādhumadhye'sya tadvivekakathāvaśāt / puṣpāsaṅgādivāmodo vivekaḥ samudeṣyati // 
tataḥ kathamidaṃ janma kutaḥ saṃsāra āgataḥ / itthaṃ vicārasāṃtatyātsa yāsyati vimuktatām // 
nityaṃ vicāraṇaparo'tha bhavansa sindhuḥ satsaṅgamena padamāpsyati pāvanaṃ saḥ / tadyatra patramiva vātavidhūyamānaṃ no vastutāṃ vrajati kācana nāma lakṣmīḥ // 
muniruvāca / etatte kathitaṃ sarvaṃ bhaviṣyadbhūtavattava / yathecchasi tathedānīṃ vyādha sādhu vidhīyatām // 
agniruvāca / iti tasya vacaḥ śrutvā vismayākulacetanaḥ / kṣīṇaṃ sthitvā jagāmāśu snātuṃ vyādhastathā muniḥ // 
iti tau ceratustatra tapaḥ śāstravicāraṇaiḥ / akāraṇasuhṛdbhūtāvubhau vyādhamahāmunī // 
athālpenaiva kālena munirnirvāṇamāyayau / dehaṃ tyaktvā'padeśānte pare pariṇatiṃ gataḥ // 
kālena bahunānyena tato yugaśatātmanā / vyādhasya kāmanāṃ dātuṃ padmajanmā samāyayau // 
vyādhaḥ svavāsanāveśaṃ nivārayitumakṣamaḥ / jānannapi varaṃ pūrvaṃ varṇitaṃ samayācata // 
brahmaivamastviti procya yayāvabhimatāṃ diśam / vyādhastapaḥphalaṃ bhoktuṃ khagavadvyoma pupluve // 
vardhamānena dehena jagatpāre mahānabhaḥ / vegādagaṇitaṃ kālaṃ pūrayāmāsa śailavat // 
mahāgaruḍavegena tiryagūrdhvamadhastathā / vyoma pūrayatastasya kālo bahutaro yayau // 
atha dīrgheṇa kālena yadā vidyābhramasya saḥ / antaṃ na samavāpnoti tatrodvegamupāyayau // 
udvegādatha baddhvāsau prāṇarecanadhāraṇām / prāṇāṃstatyāja nabhasi śavībhūtamadhovapuḥ // 
cittaṃ prāṇānvitaṃ vyomni yayau tatraiva sindhutām / vidūrathārirūpāṃ tāmakhilāvanipālinīm // 
deho meruśatākāramahāśava ivābhavat / dvitīyorvīnibho vyomnaḥ papātāśanivajravat // 
pidhānamiva kasyorvīvīthī kasmiṃścidambare / keśoṇḍrakavadābhāte kasmiṃścijjāgate bhrame // 
ākārapūritāśeṣavasudhācalamaṇḍalaḥ / vipaścicchreṣṭha kathitametatte tanmahāśavam // 
yasmiñchavaṃ saṃpatitaṃ jagatyavanimaṇḍale / tadidaṃ jagadābhātamasmākaṃ svapnapūryathā // 
tadetacchavamāsvādya śuṣkā pūrṇā mahodarī / saṃpannā caṇḍikā devī raktā raktāntrapūritā // 
medinī medinī jātā śavasyaitasya medasā / pūritā'pūrvarūpeṇa himavadgirirūpiṇā // 
tadaivaitanmahāmedo mṛddhātutvamupāgatam / kālena vasudhā bhūyo bhūtvā mṛnmayatāṃ gatā // 
bhūyaḥ prajātāni vanāni bhūmau grāmāḥ kṛtāḥ pattanasaṃyutāśca / pātālataḥ sādhusamutthitāste śailāḥ pravṛttā vyavahāralakṣmīḥ // 
agniruvāca / vipaścicchreṣṭha bho sādho tvaṃ gacchābhimatāṃ diśam / sthiraṃ bhūmaṇḍalaṃ bhūyaḥ prakṛtavyavahāravat // 
yajñaṃ yaṣṭuṃ prajaughasya śakraḥ śatatamaṃ divi / tatrāhūto'smi mantreṇa gacchāmi gatikovida // 
bhāsa uvāca / ityuktvā bhagavānagnistatraivāntaradhīyata / gagane nirmale yāti analo vaidyuto yathā // 
tathāhamapi cittena prāktanāṃśca svayaṃ vahan / punaḥ svakarma nirṇetuṃ bhramanavyomani saṃsthitaḥ // 
bhūyo'pi dṛṣṭavānasmi jagantyagaṇitāni khe / nānācāravicārāṇi nānāsaṃsthānavanti ca // 
kvacicchatramayāṅgāni ekībhūtāni bhūpate / bhānti cetanti copanti hṛdayāni haranti ca // 
kvacinmṛnmayadehāni sarvabhūtāni rāghava / bhānti cetanti copanti parvatapratimāni ca // 
kvaciddārumayāṅgāni bhānti bhūtāni kutracit / kvacitpāṣāṇadehāni santi bhūtāni bhūriśaḥ // 
kvacidājīvamekatra sthitānyupaladehavat / vāṃgmātravyavahārāṇi bhūtānyālokitāni khe // 
ityahaṃ suciraṃ kālaṃ paśyannaśyanmanastayā / avidyāntamapaśyaṃśca tatrodvigno'bhavaṃ dṛśām // 
tapaḥ kartuṃ samudyuktaḥ kasmiṃścinmokṣasiddhaye / prāhendro mama caivedaṃ mṛgayonyantaraṃ hi khe // 
pravṛttaḥ svargasaṃmohe pūrvābhyāsavaśīkṛtaḥ / mandārakānane tatra bhramato vai mamāmbare // 
tenetyukte mayā proktaṃ deva khinno'smi saṃsṛteḥ / mucyeyaṃ śīghramityuktaṃ śrutvovāca tato mama // 
viśuddhātmā tvarūpo'hamiti caiva hutāśanāt / varaṃ gṛhāṇetyukte sa tato'nyaṃ yācito mayā // 
indra uvāca / taveyaṃ mṛgayonyantaściraṃ saṃsarate citiḥ / avaśyaṃ bhavitavyo'rtha iti dṛṣṭo mayā tava // 
mṛgo bhūtvā mahāpuṇyāṃ tāṃ sabhāṃ samavāptavān / yasyāṃ tadahataṃ jñānaṃ maduktaṃ bodhameṣyati // 
tadevaṃ tatra hariṇo bhavārtastvaṃ bhavāvanau / ātmodantamidaṃ vandhyaṃ sakalaṃ saṃsmariṣyasi // 
svapnabhramamivāśeṣasaṃkalparacitopamam / paralokānubhūtārthakathāyātārthasaṃnibham // 
yadā tu mṛgatonmuktaḥ puruṣastvaṃ bhaviṣyasi / jñānāgnidagdhadehānte tadā hṛtsthaṃ sphuriṣyati // 
tena tāṃ tvamavidyākhyāṃ bhrāntiṃ tyaktvā ciraṃ sthitām / bhaviṣyasi vinirvāṇo gataspanda ivānilaḥ // 
ityukte tena devena tadaiva pratibhodabhūt / mamāyaṃ hariṇo'smīti vane'sminniti niścitā // 
tataḥ prabhṛti saṃpannastatraivāntarakoṇake / hariṇo'haṃ girivare tṛṇadūrvāṅkurāśanaḥ // 
tataḥ sīmāntasāmantamāgataṃ mṛgayārthinam / dṛṣṭvāhamekadā bhītaḥ palāyanaparo'bhavam // 
tatastena samākramya gṛhaṃ nītvā dinatrayam / saṃsthāpya tava līlārthamihānīto raghūdvaha // 
eṣa te kathitaḥ sarvaṃ ātmodanto mayānagha / saṃsāramāyāpratimo nānāścaryarasānvitaḥ // 
avidyaivamananteyaṃ śākhāprasaraśālinī / ātmajñānādṛte naiva kenacinnāma śāmyati // 
śrīvālmīkiruvāca / yadā vipaścidityuktvā tatra tūṣṇīṃ sthitaḥ kṣaṇāt / samavocattadā rāmastamanindyamatistvidam // 
śrīrāma uvāca / evaṃ paśyatyasaṃkalpo yo'nyasaṃkalpa ātmani / mṛgaśceddṛśyatāṃ yātaḥ kathaṃ sarge vada prabho // 
vipaściduvāca / mahāśavaṃ yatpatitaṃ yasmiñjagati bhūtale / tāṃ bhuvaṃ pūrvamindreṇa yajñagarveṇa gacchatā // 
pādenābhihato vyomni durvāsā dhyānasaṃsthitaḥ / gatāsurityavijñānāttenāsau kupito'śapat // 
śakra śakrāvanitalaṃ brahmāṇḍapratimaṃ śavam / acireṇa mahāghoraṃ tava cūrṇīkariṣyati // 
māmimaṃ śavabuddhyā tvaṃ yadatikrāntavānataḥ / śāpena mamatāṃ pṛthvīṃ śīghramāsādayiṣyasi // 
mṛgārthaṃ tena muninā tathā deveti sadyathā / tattayā kathayā''yātaṃ sadaiva viṣayaṃ dṛśām // 
vastutastu na caikaṃ sanna dvitīyaṃ na cāpyasat / sā tathā pratibhodeti kiṃ satkimathavāpyasat // 
anyacca rāghave māṃ tāṃ yuktiṃ tvamaparāṃ śrṛṇu / etasminnayasaṃdarbhe susphuṭapratipattaye // 
yasminsarvaṃ yataḥ sarvaṃ yatsarvaṃ sarvataśca yat / brahma tasminmahābhāga kiṃ na saṃbhavatīha hi // 
saṃkalpajātaṃ nānyonyaṃ milatītyupapadyate / saṃkalpajātamanyonyaṃ milatītyupapadyate // 
saṃkalpajātamanyonyaṃ milatītyavagamyate / sarvātmani hi yatraiva cchāyā tatraiva cātapaḥ // 
na saṃbhavati cettattatkathaṃ sarvātmatāmiyāt / kasmātsaṃkalpanagaraṃ na mithaḥ śliṣyatīti sat // 
mithaśca śliṣyatītyevamapi satsarvarūpiṇi / na tadasti na yatsatyaṃ na tadasti na yanmṛṣā // 
sarvatra sarvathā sarvaṃ sarvadā sarvarūpiṇi / aho nu viṣamā māyā manomohavidhāyinī // 
vidhayaḥ pratiṣedhāśca yadekatra sthitiṃ gatāḥ / īdṛśī brahmasattaiṣā yadevātmānamātmanā // 
tayā anādiḥ sādiścetyavidyetyanubhūyate / na jñaptimātrakacanaṃ yadi syādbhuvanatrayam // 
tanmahākalpanaṣṭānāṃ sṛṣṭiḥ syātkathamañjasā / kathamagneḥ kathaṃ vāyoḥ sattā bhūmeḥ kathaṃ bhavet // 
tasmātsvabhāvakacanamātrānnānyadṛte jagat / śāstrāṇyanubhavo lokā āmahākalpavādinām // 
nānyayā tanu tenaivameva sāra vidurbudhāḥ / śuddhā jñaptirbrahmasattā tvavidyāsmīti cetanāt // 
sphuratīyaṃ jagadrūpā vātaśrīḥ spandanādiva / na kaścaneha mriyate jāyate na ca kaścana // 
mṛto'hamidamastīti pratibhaiva cidātmikā / mṛtiratyantanāśaścettatsā nidrā sukhopamā // 
punardṛśyopalambhaścennanu jīvitameva tat / tasmānnehāsti maraṇaṃ tannaivehāsti jīvitam // 
kasmiṃścinmātrakacane dvayaṃ vāpyasti naiva vā / cetitaṃ dvayamapyasti nāsti dvayamacetitam // 
cetitaṃ caikamevāsti svastyanantamataścitaḥ / cinmātravyatirekeṇa kiṃ nāma vada jīvanam // 
aduḥkhamakṣayatvāttadato duḥkhaṃ kva kasyacit / vācyaṃ savācakaṃ sarvaṃ yatra cidvyomamātrakam // 
tadanyattadananyacca ke te tatraikatādvite / āvartādi yathā toye śarīrādi tathā pare // 
tatsattāsaṃniveśātma kāraṇānanyakhātma ca / cidbhānamātramavyagraṃ khamevāpratighaṃ jagat // 
āścaryaṃ sughanaṃ vyagraṃ dravyaṃ sapratighaṃ sthitam / tathete bhūtibhūrnāsti vartamānānubhūtibhūḥ // 
tatra bhrāntyā piśāco'yaṃ bhāti khātmeti budhyatām / yathaitatkhaṃ tathaitatkhametatkhamiti khaṃ sthitam // 
tatheto bhūrito bhūtamito'nyaditi khaṃ param / yaiva cidbhā jagatsaiva naikatātra na ca dvitā // 
na ca pratighatā kācinna cāpratigharūpatā / sarvamapratighaṃ dṛśyaṃ yathā bhūtārthadarśinaḥ // 
tajjñatātajjñate ceha na satī nāpyasatsthitī / satye sadasatī caikaṃ kāṣṭhamaunamato'khilam // 
yaddṛśyaṃ brahmatānantaṃ tadeva paramaṃ padam / ida sarvaṃ paraṃ brahmamātramityeva saṃsthitam // 
evaṃ nāmaiṣa ciddhātuḥ kacatyevaṃ yadātmani / yasyedaṃ kacanaṃ vyomno rūpamapratighaṃ jagat // 
sargādyā mṛtajīvānāṃ sarvatraivāṅguleṅgule / asaṃkhyāḥ santyasaṃkhyānāmadṛśyāpratighāmithaḥ // 
anyonyaṃ siddhalokāste svaṃ yatra prāpya saṃgatāḥ / parasparaṃ na paśyanti mithaḥ protā api sthitāḥ // 
bhavatyākāśa evaiṣā dṛśyaśrīrgaganātmikā / ananyadṛṣṭā cidrūpā svapnavatsvātmadraṣṭṛkā // 
eṣā hi saṃparijñātā tiṣṭhatyapi yathāsthitam / bhāmātrarūpanirvāṇā niśāntā'pratibhākṛtiḥ // 
śāntāśeṣaviśeṣātma yathāsthitamavasthitam / sadasadvā jagajjālaṃ parijñānena śāmyati // 
yathābdhijalabindūnāṃ kṣaṇaviśleṣasaṃgamam / cidaṇūnāṃ tathā brahma vāridhau sphuratāṃ mithaḥ // 
svapnavadbhāti sargaśrīḥ sargādau cinnabhomayī / ataḥ sarvamidaṃ brahma śāntamityupapadyate // 
dṛṣṭānyanantavibhavāni mayā jaganti bhuktāni kāryapariṇāmavijṛmbhitāni / bhrāntā diśo daśa bahūni yugāni yāvajjñānādṛte kṣayamupaiti na dṛśyadoṣaḥ // 
śrīvālmīkiruvāca / vipaściti vadatyevaṃ tadvṛttāntamavekṣitum / iva lokāntaraṃ bhānuḥ pādairdūrāyatairyayau // 
udabhūtpūrayannāśā dinaparyantadundubhiḥ / tuṣṭābhiriva nirmukto digbhirjayajayāravaḥ // 
vipaścite daśaratho gṛhadāradhanādikam / rājyānurūpaṃ vibhavaṃ prottasthau kalpayankramāt // 
rājarāmavasiṣṭhādyā mithaḥ kṛtvā visarjanam / yathākramaṃ pūjanaṃ ca prayayuḥ svāspadāni te // 
snātvā bhuktvā niśāṃ nītvā prabhāte punarāyayuḥ / tenaiva saṃniveśena sā sabhā saṃsthitā'bhavat // 
kramānmuniruvācātha tāṃ yathāprastutāṃ kathām / śaśīvāmṛtamāhlādamudgiranmukhadīptibhiḥ // 
rājanneyamavidyeyamasatyeva satī sthitā / nedṛśenāpi yatnena nirṇītaiṣā vipaścitā // 
avidyaivamavijñātā cirānantāvabhāsate / parijñātā tu nāstyeva mṛgatṛṣṇānadī yathā // 
mantriṇaste mahābuddhe bhāsasyāsya vipaścitaḥ / itivṛttaṃ tvamityasya svayameva hi dṛṣṭavān // 
sadṛśo'yamitastvābhiḥ kathābhirjñātatatpadaḥ / avidyāyāṃ praśāntāyāṃ jīvanmukto bhaviṣyati // 
avidyeti dhṛtā saṃvidbrahmaṇātmani sattayā / tadbhrameṇāsadapyasyāḥ sadrūpamiva lakṣyate // 
yadā brahmātmikaiveyamavidyā netarātmikā / tadāstyeṣā'parijñātā parijñātā na bhidyate // 
avidyaivamananteyaṃ nānāprasavaśālinī / jaḍā hṛdyā rasamayī mohamādhavamañjarī // 
antaśūnyā granthimatī ślakṣṇā svaṅkurakaṇṭakā / jaḍā rasamayī dīrghā lateva vanavaiṇavī // 
phalāśaṅkā mudhaivātiniṣphalā cittahāriṇī / akālapuṣpamāleva śreyasā nābhinanditā // 
na kiṃcidrūpiṇī pīnā nānābhuvanapūriṇī / bhūtākulā nirālokā sudīrgheva tamomayī // 
keśoṇḍrakabhrāntiriva vicitragranthiveṣṭanā / mithyaiva dṛśyamānā khe'dṛśyamānā na kiṃcana // 
vicitravarṇā viguṇā śūnye ca vitatākṛtiḥ / jaḍaspandotpātamayī śakracāpalateva khe // 
jaḍakallolabahulā kaluṣollāsaphenilā / cakrāvartākṣayamayī prāvṛṣīva taraṅgiṇī // 
anāratavahacchūnyajaganmṛganadīśatā / rajorāśimayī rūkṣā śavabhūriva durbhagā // 
antaṃ prāpnoti na yathā ciraṃ svapnapure caran / jāgradākhye svapnapure tathaivāsmiṃściraṃ caran // 
yāni saṃkalpajālāni pratiṣṭhāmāgatānyalam / tyaktaikadṛśyajālasthadehānāṃ dṛḍhacetasām // 
sthitāni tāni cidvyoma kośaratnānyasaṃkaṭam / vimānapurabhūmyādirūpeṇetthaṃ sthitātmanā // 
tānyeva siddhasadmāni vyomni bhānti parasparam / adṛṣṭānyapyasaṃkhyāni sūpalabdhānyasantyapi // 
suvarṇamaṇimāṇikyamuktāvanimayāni ca / bhakṣyabhojyānnapānāḍhyarasāyanasarāṃsi ca // 
madhumadyadadhikṣīraghṛtakulyākulāni ca / rasāyanamayākāravanitāvalitāni ca // 
sarvartupuṣpaphalapallavapūravanti līlāvilolalalanākulitālayāni / saṃkalpamātraracanena ca sarvakālaṃ saṃpannasarvavibhavotkarasaṃkulāni // 
sahasracandrabimbāni śatasūryāṇi kānicit / suvarṇāmṛtaveṣāmbumayabhūtāni kānicit // 
svecchātamaḥprakāśāni nityānandamayāni ca / kānicinnīyamānāni tanutūlalaghūni ca // 
kṣaṇotpattivināśāni kānicitkalanāvaśāt / anantasvannapānāni nirjarāmaraṇāni ca // 
vicitrasaṃniveśāni vicitravibhavāni ca / sarvartuguṇaramyāṇi sarvakāmamayāni ca // 
tāni saṃkalpajālāni kila kalyāṇakārataḥ / sthirāṇāṃ manasāṃ bhittiḥ kathamevaṃ bhavettu sā // 
nānyatkiṃcana nāmeha brahmamātramayātmani / saṃbhavatyaṅga tenaitaducyatāmastu kiṃmayam // 
sargādāveva sargādi kiṃcanāpīdamasti no / kāraṇābhāvatastena jagatkiṃmayamastvidam // 
saṃkalpyante nirantāni kila tāni yathā yathā / citau tathā tathā bhānti kevātra vada citratā // 
idānīmapi he sādho tvamapyanye'pi ke'pi vā / tīvrasaṃvegasaṃkalpanagarāṇyevameva khe // 
kurvantyekarasābhyāsādyadi nāma yadṛcchayā / tattānīdaṃ vapustyaktvā prāpnuvantyacireṇa khe // 
yastvidaṃ kalpitaṃ ca dve vastunī anuvartate / svargādivadavāpnoti prāpnotyevaikamekadhīḥ // 
siddhāḥ sadā vibhāntyevaṃ yathāntaḥkalpanāvaśāt / narakādīni duḥkhāni tathaivābhānti kalpanāt // 
yadyatsaṃvedyate kiṃcittattathāpyanubhūyate / sati vā'sati dehe'smindeha eva manomayaḥ // 
jīvastyajati yadbhāve ekāṃ dehamayīṃ dhiyam / tadbhāvaikamayīmanyāmāśu tatraiva paśyati // 
śubhā saṃvicchubhāṃllokānsaṃpaśyatyaśubhā'śubhān / khātmikā khātmakāneva ciraṃ vānubhavatyapi // 
śuddhā siddhapurāṇyeva paśyatyanubhavatyapi / cidaśuddhāni rūpāṇi duḥkhāni narakeṣvati // 
ghūrṇatpāṣāṇayamalagiricakrakapeṣaṇam / tatrāndhakūpapatanaṃ punaruddhāravarjitam // 
dāruṇenātiśītena dehaṃ pāṣāṇatāṃ gatam / bhūtāṅgāramayānantamarumārgāspadaṃ vapuḥ // 
pūtāṅgāramayāmbhodasaradaṅgāravarṣaṇam / taptanārācanikaraparuṣāsāradāruṇam // 
vahatpāṣāṇacakrāsisaridākāśasaṃcaram / vakṣomuktāmbudākārakuṭhārāghātabhedanam // 
taptāyaḥparuṣāśleṣacchamicchamitimajjanam / vṛhatkaṭakaṭāśabdaśastrayantranipīḍanam // 
cakravajragadāprāsaśūlāsiśaravarṣaṇam / śālmalīgrahaṇaṃ pāśaṃ kuśaktiśatatodanam // 
taptasaikatasaṃbhārapātapātālamajjanam / dīpacchannānalabhayaṃ bṛhadvāyasacarvaṇam // 
nirnirgamākṛśāṅgāramahāṅgārapraveśanam / śaraśaktigadāprāsabhuśuṇḍīcakravedhanam // 
kṣutkṣobhaparuṣapretavrātānyonyāṅgacarvaṇam / tālottālātiparuṣaśilātalanipātanam // 
rudhirāmedhyapaṅkāṅkapūyanadyādisaṃkaṭam / śilāśastramayāśvebhapādapāṣāṇapeṣaṇam // 
śvabhrābholūkalikhitaṃ janaughamusalāhatam / śiraḥkarakhuraskandhakhaṇḍotkagṛdhramaṇḍalam // 
etasmātkukṛtādetatphalamityeva bhāvanāt / paśyatyevaṃdeśadṛḍhādavisaṃvādivistṛtaḥ // 
yannāma kiṃcana kadācana cetanaṃ khe bhātaṃ na bhātamathavā yadapūrvameva / tatkalpanādbhavati tanmayameva taddhi tasmācciraṃ ca calatīti yadṛcchayaiva // 
śrīrāma uvāca / yanmunivyādhayoretadvṛttaṃ nānādaśāśatam / anyakāraṇakaṃ kiṃ syādetatkiṃ vā svabhāvajam // 
śrīvasiṣṭha uvāca / īdṛśāḥ pratibhāvartāḥ paramātmamahāmbudhau / anārataṃ pravartante svataḥ svātmani khātmakāḥ // 
yathā spandātmano vāyorajasraṃ spandalekhikāḥ / udyantyeva sataścittvāccidvyomni pratibhāyutāḥ // 
yā yathā svāṅgabhūtāsmāduditā pratibhā prabhā / tāvatseha tathaivāste na hatā yāvadanyayā // 
nānāvayavavāneka evehāvayavī yathā / cidbrahmaikamidaṃ vyoma tathaivaṃ pratibhātmakam // 
brahma kāścitsthirāḥ kāścidasthirāḥ pratibhārthavat / dehāvasthā ivātmasthāḥ sthitamātmani khātmani // 
svātmani svapnapuravadbhānaṃ citi camatkṛtiḥ / kiṃ sāraṃ kimasāraṃ vā kiṃ satkiṃ vāpyasadbhavet // 
parijñātamidaṃ yāvatsarvaṃ cidvyomamātrakam / dṛśyaṃ jagadbhavadbuddhaṃ na sannāsatkimucyate // 
cidvyomamātrakacanaṃ saṃsāre sarvataḥ śive / āsthānāsthādi kiṃ tajjñā yathāsaṃsthānamāsthita // 
samudyanti svato'mbhodhervīcivatpratibhākṛtāḥ / svātmikāḥ svātmano devātkāryakāraṇadṛktayā // 
sphāraṃ yatparamaṃ vyomnaḥ svasaṃkalpasvasargavat / tattenaiva jagadbuddhaṃ kutaḥ pṛthvyādayo'tra ke // 
bhātyevamayamābhāso naiva bhāti ca kiṃcana / brahmaṇyeva sthitaṃ brahma tadavidyābhidhaṃ svataḥ // 
ghanatā ciddhaneneha cidvyomaivākhilaṃ jagat / ityeva paramo bodha etatprauḍhistu muktatā // 
cidvyomaśūnyatārūpamātramābhāsa ātataḥ / idamapratighaṃ śāntaṃ jagadityeva bhāsate // 
dhyāyinaḥ kṣīṇadehasya dhyāne dṛktve kṣaṇaṃ sthite / cinmātravyatirekeṇa śaktatvaṃ syātkimucyatām // 
ciddhātuvyomabhāgo yo bhāti yatra yathā yathā / tathā tathā sa tatrāste yāvaditthaṃ svabhāvataḥ // 
avicāravato dṛśyabhrāntirgaganamayyapi / jātitaimirikadvīndudoṣavannopaśāmyati // 
yadidaṃ dṛśyate kiṃcittadbrahmaiva nirāmayam / cidākāśamanādyantaṃ tatkathaṃ kiṃ praśāmyati // 
svamasantyajato rūpaṃ svacchasaṃvedanātmakam / svapnavatkacanaṃ svasya yannāma tadidaṃ jagat // 
śāstrārthaistīkṣṇayā buddhyā mitho yanna vikalpanaiḥ / kṛtvā suptamivātmānaṃ kiṃcidbuddhena bodhyate // 
rūḍhā yeyamavidyeti saṃvidavyabhicāriṇī / bhavatāṃ nanu nāstyeva sā saritsviva pāṃsubhūḥ // 
yathā svapne'vanirnāsti svānubhūtāpi kutracit / tatheyaṃ dṛśyatā nāsti svānubhūtāpyasanmayī // 
cidvyomamātramevārthā'nalavadbhāsate yathā / svapne tathaiva jāgrattve'nalaṃ svasyaiva lakṣyate // 
idaṃ jāgradayaṃ svapna iti nāstyeva bhinnatā / satye vastuni niḥśeṣasamayoryānubhūtitaḥ // 
naitadevamiti svapnaprabodhātpratyayo yathā / mṛtvāmutra prabuddhasya jāgrati pratyayastathā // 
kālamalpamanalpaṃ ca svapnajāgraditīha dhīḥ / vartamānānubhavanasāmyāttulye tayordvayoḥ // 
bāhye tadevamityādiguṇasāmyādaśeṣataḥ / na jāgratsvapnayorjyāyāneko'pi yamayoriva // 
yadeva jāgratsvapno'yaṃ yaḥ svapno jāgradeva tat / naitadevaṃ kiletyasti dhīḥ kālenobhayorapi // 
ājīvitāntaṃ svapnānāṃ śatānyaniyataṃ yathā / anirvāṇamahābodhe tathā jāgracchatānyapi // 
utpannadhvaṃsinaḥ svapnāḥ smaryante bahavo yathā / tathaiva buddhaiḥ smaryante siddhairjanmaśatānyapi // 
evaṃ samastasādharmye samastānubhavātmani / kacati svapnavajjāgrajjāgradvatsvapnavedanam // 
yathā dṛśyaṃ jagacceti nityamekārthatāṃ gatau / ubhau śabdau tathaivaitajjāgratsvapnātmakau smṛtau // 
evaṃ svapnapuraṃ sphāraṃ yathā vyomaiva cinmayam / tathaivedaṃ jagadataḥ kvāvidyā dṛśyate kutaḥ // 
tadevākāśamātrātma yadyavidyeti kathyate / tadyadāste tadevāhaṃ bandhaḥ svakalanātmakaḥ // 
tanmaivaṃ kriyatāmetadabandhasyaiva bandhanam / kānyatā amalavyomnaścinmayasya nirākṛteḥ // 
cinmayākāśakacane kvāsminkila nirākṛteḥ / dṛśyanāmanyavidyākhye bandho mokṣo'thavā kutaḥ // 
nāvidyā vidyate nāma bandho bandho na kasyacit / mokṣo na kasyacinmokṣaścāstināstīti nāstyalam // 
nāstyeva vidyā'vidyā vā cideveyaṃ kacatyajā / kha eva khākṛtiḥ svapna iva sargasvadehinī // 
deśāddeśāntaraprāptau yanmadhye saṃvido vapuḥ / tajjāgratsvapnadṛśyasya rūpamityeva niścayaḥ // 
sabāhyābhyantare dṛśye śāntanidrasya yadvapuḥ / ekasya niśi tadrūpaṃ jāgratsvapnadṛśāmiha // 
viddhi tadrūpamevedaṃ bhedavedanamityapi / cityantamāgataḥ ko'nyo nāma syādbhedavedane // 
cidvyomaivābhedabuddhiścidvyomaiva ca bhedadhīḥ / dvaitādvaite caikameva tathā śāntamakhaṇḍitam // 
sadaṃśo bodhatadgrāhyamaya eva yathā tathā / dṛṣṭā ya eva dṛśyaṃ taddvaitavedanamekakam // 
tadbrahma khaṃ vidurdvaitamadvaitādvaitameva ca / sarga eva paraṃ brahma dvaitamadvaitameva sat // 
neti neti vinirṇīya sarvato'bhibhavatyapi / paścāttyaktvā cidākāśe śilāṃ kṛtvāsyatāmiha // 
yathākramaṃ subhaga yathāsthitasthiti yathodayaṃ vraja piba bhuṃkṣva bhojaya / abhīpsitaṃ gatamanano niriṅganaḥ sucinmaye paramapadopalo bhavān // 
śrīvasiṣṭha uvāca / cidvyomārthatayārthānāṃ yathāsthitamidaṃ jagat / sarūpālokamananamapi cidvyoma kevalam // 
svapnacitpurarūpatvādanyadyasmānna vidyate / jagattasmānnabhaḥ śāntaṃ neha nānāsti kiṃcana // 
cidābhānamanānaiva nāneva parilakṣyate / anātmaivātmanātmānaṃ svapnākāśapureṣviva // 
sargādāviva cidvyoma svapnākāśapuraṃ jagat / ābhātamevāsatyaṃ ca nūnaṃ satyamiva sthitam // 
tajjñājñāto na mūrkhāṇāmajñājñāto na tadvidām / vidyate sargaśabdārthaḥ satyāsatyamayātmakaḥ // 
tajjñājñayostayorantaḥpratipattau tu yatsthitam / na boddhuṃ na ca vaktuṃ te jānītastau parasparam // 
svabuddhau svargaśabdārtho mithontastatkilānayoḥ / sthairyāsthairye jāgrato dve akṣībakṣīvayoriva // 
dravasthitimitā yadvatsaridvāriṇi vīcayaḥ / citau sthitimitāstadvaccetanātsargavīcayaḥ // 
cidrūpaṃ yanna kiṃcittadidaṃ kiṃcidavasthitam / bhāti dṛśyamivādṛśyamapi svapnapureṣviva // 
cicchāyeyaṃ prakacati jagadityabhiśabditā / nanvamūrtaiva mūrteva dravyacchāyeva vai tatā // 
kāyamātrakamevedaṃ bhrāntimātramasanmayam / piśācavibhramālokaprāyamāyāsanaṃ dṛḍham // 
manorājyamivāsatyaṃ lolaṃ lambāmbubinduvat / dvābhyāmityanubhūtibhyāṃ yadasattatra kātmatā // 
vidāryadāruravavattaraṅgānilaśabdavat / khe śabdāḥ pavanasphoṭā bhāntyarthā vāsanodayāḥ // 
sargāditaḥ svaparibhā kacati svapnaśailavat / vastutastu na śabdosti nārtho'sti na ca dṛśyatā // 
yadidaṃ cāsti cābhāti tatsarvaṃ paramārthasat / anyādṛkkāraṇābhāvātsargādāveva noditam // 
nirastaśabdabhedārthamanirastākhilārthakam / śāmyāmi parinirvāmi vyomaivāsmīti buddhyatām // 
tyajyatāmātmaviśrāntyā śuddhabodhaikarūpayā / jīve'javaṃ javībhāvastvasadutthita ātmanā // 
ātmaiva hyātmano bandhurātmaiva ripurātmanaḥ / ātmātmanā na cettrātastadupāyo'sti netaraḥ // 
tara tāruṇyamastīdaṃ yāvatte tāvadambudheḥ / nanu saṃsāranāmno'smādbuddhyā nāvā viśuddhayā // 
adyaiva kuru yacchreyo vṛddhaḥ sankiṃ kariṣyasi / svagātrāṇyapi bhārāya bhavanti hi viparyaye // 
śaiśavaṃ vārdhakaṃ jñeyaṃ tiryaktvaṃ mṛtireva ca / tāruṇyameva jīvasya jīvitaṃ tadviveki cet // 
saṃsāramimamāsādya vidyutasaṃpātacañcalam / sacchāstrasādhusaṃparkaiḥ kardamātsāramuddharet // 
aho bata narāḥ krūrā gatiḥ kaiṣāṃ bhaviṣyati / kurvanti kardamonmagne nātmanyapi nijodayam // 
yathā mṛnmayavetālasabhā grāmyasya bhaṅgadā / yathā bhūtārthavijñānānmṛnmayyeva na bhaṅgadā // 
tathā brahmamayī dṛśyalakṣmīrajñasya bhaṅgadā / yathā bhūtārthavijñāne brahmaivāste na bhaṅgadā // 
śāmyatyaśāntamevedaṃ sthitameva vilīyate / dṛśyaṃ tattvaparijñānāddṛśyamānaṃ na dṛśyate // 
sphuṭānubhavanasyāpi svapnakāle nije yathā / parijñānādasatyatvameva satyapadaṃ gatā // 
tathānubhūyamānāpi sargasaṃvedanāmbare / cinmaye tattvavijñānācchūnyataivāvaśiṣyate // 
jātijvarajvalitajīvitajaṅgaleṣu jīrṇāni vātahariṇāharaṇakrameṇa / mādyanmanaḥpavanapātayutānyamūni jitvendriyāṇi jayamehi jahīhi janma // 
śrīrāma uvāca / vinendriyajayenedaṃ nājñatvamupaśāmyati / tadindriyāṇi jīyante kathaṃ kathaya me mune // 
śrīvasiṣṭha uvāca / na ca prabhūtabhogeṣu na puṃstve na ca jīvite / na cendriyajayonmuktau dīpastanudṛśo yathā // 
tadindriyajaye yuktimimāmavikalāṃ śrṛṇu / siddhimeti svayatnena sukhena tanuretayā // 
cinmātraṃ puruṣaṃ viddhi cetanājjīvanāmakam / yaccetati sa jīvo'ntastanmayo bhavati kṣaṇāt // 
saṃvitprayatnasaṃbodhaniśitāṅkuśakarṣaṇaiḥ / manomataṅgajaṃ mattaṃ jitvā jayati nānyathā // 
cittamindriyasenāyā nāyakaṃ tajjayājjayaḥ / upānadgūḍhapādasya nanu carmāvṛtaiva bhūḥ // 
saṃvidaṃ saṃvidākāśe saṃropya hṛdi tiṣṭhataḥ / svayameva manaḥ śāmyennīhāra iva śāradaḥ // 
svasaṃvidyatnasaṃrodhādyathā cetaḥ praśāmyati / na tathāṅga tapastīrthavidyāyajñakriyāgaṇaiḥ // 
yacca saṃvedyate kiṃcittattatsaṃvidi saṃvidā / nūnaṃ vismāryate yatnādbhogānāmiti tajjayaḥ // 
svasaṃvedanayatnena viṣayāmiṣato'niśam / kiṃcitsaṃrodhitā saṃvittatprāptaṃ vaibudhaṃ padam // 
svadharmavyavahāreṇa yadāyāti tadeva me / rocate nānyadityeva pade vajradṛḍhībhava // 
saṃvitpravṛttimartheṣu viruddheṣu vivarjayan / arjayañchamasaṃtoṣau yaḥ sthitaḥ sa jitendriyaḥ // 
saṃvidrasikatāsvantastathā nīrasatāsu ca / yasya nodvegamāyāti manastasyopaśāmyati // 
saṃvitprayatnasaṃrodhānmanaḥ svāyanamujjhati / cetaścapalatonmuktaṃ vivekamanudhāvati // 
vivekavānudārātmā vijitendriya ucyate / vāsanāvīcivegena bhavābdhau na sa muhyate // 
sādhusaṃparkasacchāstrasamālokanato'niśam / jitendriyo yathāvastu jagatsatyaṃ prapaśyati // 
satyāvalokanācchāntimeti saṃsārasaṃbhramaḥ / marāviva jalajñānaṃ mithyāpatanaduḥkhadam // 
acetyameva cinmātramidaṃ jagaditi sthitam / ityeva satyabodhasya bandhamokṣadṛśau kutaḥ // 
anākāraṃ yathā vāri kṣīṇaṃ vahati no punaḥ / akāraṇaṃ tathā dṛśyaṃ jñānacchinnaṃ na rohati // 
vedanaṃ vyomamātraṃ tvamahamityādirūpadhṛk / varjayitvaitadanyatsyādahamityādikaṃ jagat // 
avidyāmātramevedamahamityādikaṃ jagat / cidvyomnyeva sthitaṃ śāntaṃ śūnyamātraśarīrakam // 
idaṃ cidvyomni cicchāyā jagadityeva bhāsate / śūnyaśūnyaiva ciccāsau śūnyā cetyeva niścayaḥ // 
svapnadarśanadṛṣṭāntaḥ kena nāmātra khaṇḍyate / asanmayo'nubhūtaśca svānubhūto'pyasanmayaḥ // 
so'ṅga saṃvittimātrātmā yadyadrājyaṃ mahīyate / nakartṛkarmakaraṇaṃ rūpaṃ tadvajjagacciteḥ // 
akartṛkarmakaraṇamahaṃ ciddhanamātrakam / jagaccedamanirdeśyaṃ svasaṃvedanalakṣaṇam // 
yathā svapneṣu maraṇamanubhūtaṃ na vidyate / marau jalecchā'vidyeyaṃ vidyamānā na vidyate // 
cidvyomnā kācakacyaṃ svaṃ sargādau vyomni cetitam / jagadityeva nirmūlaṃ kākatālīyavatsvayam // 
nirmūlameva bhātīdamabhātamapi bhātavat / tasmādyadbhāsuramidaṃ tattadeva padaṃ viduḥ // 
jīvādikacanaṃ tvatra yadbhātīdaṃ tadeva tat / śūnyataiva bhavedvyoma vāryevāvartavṛttayaḥ // 
yathāvayavino rūpamekaṃ sāvayavaṃ bhavet / ekaṃ jīvādyavayavaṃ brahmānavayavaṃ tathā // 
ābhāsamātraṃ dṛśyātma cinmātraṃ śāntamavyayam / sthitamāsthāḥ kimetasminsvabhāve sve vicāryate // 
nādyantamantaḥkalanāḥ kāścitsanti pare pade / tadrūpamevāvidyeyaṃ nāvidyā tviha vidyate // 
jīvaḥ svapnādviśañjāgrajjāgrataḥ svapnamāviśan / prabuddho vāstvabuddho vāpyekarūpatayā sthitaḥ // 
sthite suṣuptaturye dve sadā svapne'tha jāgrati / jāgratsvapnāvekameva turyaṃ vetti tu buddhadhīḥ // 
jāgratsvapnaḥ suṣuptaṃ ca sarvaṃ turyaṃ prabodhinaḥ / nāvidyā vidyate tasya dvayastho'pyeva so'dvayaḥ // 
dvaitamadvaitamityetadahaṃtvamidamityapi / niravidyasya kalanā kutaḥ kāpyambaraṃ kutaḥ // 
dvaitādvaitasamudbhedairvākyasaṃdarbhavibhramaiḥ / krīḍantyabuddhāḥ śiśavo bodhavṛddhā hasanti tān // 
dvaitādvaitavivādehā hṛdayākāśamañjarī / vinaitayeha nodeti prabodhākāśamārjanam // 
suhṛdbhūtvā vivādena dvaitādvaitavicāraṇā / kṛtā hṛdayagehe'ntaravidyābhasmamārjanī // 
taccittāstadgataprāṇā bodhayantaḥ parasparam / kathayantaśca tannityaṃ tuṣyanti ca ramanti ca // 
teṣāṃ satatayuktānāṃ bhajatāṃ prītipūrvakam / jāyate buddhiyogo'sau yena te yānti tatpadam // 
kilopakurute yatnāttṛṇamātrāvagopane / kathaṃ sidhyatyayatnena trailokyagaṇagopanam // 
adhyātmavyasanonmuktaṃ tataṃ hṛtsthā'dhamā'prabhu / upahāsāspadaṃ yasyā jagadapyuttamasthiteḥ // 
kiṃ nāmedaṃ kila sukhaṃ yadrājyādimanoṅkuram / tattvajñānaikaviśrāntau devarājapadaṃ tṛṇam // 
suptāḥ prabuddhāḥ paśyanti dṛśyaṃ dṛśye ratā yathā / tathā dṛśye'ratāḥ śāntāḥ santaḥ paśyanti tatpadam // 
vinā yatnabhareṇedaṃ na kadācana siddhyati / mahato'bhyāsavṛkṣasya phalaṃ viddhi paraṃ padam // 
idaṃ bahūktametena kimeteneti durmatiḥ / na grāhyaitāvatāpyukte nādatte nedamajñadhīḥ // 
bhūyobhūyaḥ parāvṛttyā ciramāsvādyate yadi / śrūyate kathyate cedaṃ tajjñenājñena bhūyate // 
yastvekavāramālokya dṛṣṭamityeva saṃtyajet / idaṃ sa nāma śāstrebhyo bhasmāpyāpnoti nādhamaḥ // 
idamuttamamākhyānamadhyeyaṃ vedavatsadā / vyākhyeyaṃ pūjanīyaṃ ca puruṣārthaphalapradam // 
yadasmātprāpyate śāstrāttattadvedādavāpyate / asminjñāte kriyā jñānaṃ dvayaṃ yāti pavitratām // 
vedāntatarkasiddhāntastvasminjñāte ca budhyate / idamuttamamākhyānaṃ vyākhyātaṃ śāstradṛṣṭiṣu // 
kāruṇyādbhavatāmetadahaṃ vacmi na māyayā / bhavantastvavagacchanti māyāmetadvicāryatām // 
asmācchāstravarādvodhā jāyante ye vicāritāt / lavaṇairvyañjanānīva bhānti śāstrāntarāṇi taiḥ // 
anāryamidamākhyānamityanādṛtya dṛśyadhīḥ / mā bhavaṃtvātmahantāro bhavanto bhavabhāginaḥ // 
tātasya kūpo'yamiti bruvāṇāḥ kṣāraṃ jalaṃ kāpuruṣāḥ pibanti / yathā bhavanto vivicāravantastathāniśaṃ mā bhavatājñatāptyai // 
śrīvasiṣṭha uvāca / jīvāṇavo jagatyantaścidādityāṃśumaṇḍale / yatra te'vayavāstulyāstenānavayavātmatā // 
sarvaṃ prāpya paraṃ bodhaṃ vastu svaṃ rūpamujjhati / punastadekavākyatvānna kiṃcidvāparaṃ bhavet // 
sarvāsvevāsvavasthāsu tattvajñaviṣayaṃ tu tat / paramevāmalaṃ brahma nānyatkiṃcitkadācana // 
yaccātattvajñaviṣayaṃ tajjānāti sa eva tat / vayaṃ tu vidmo nāhaṃ tvaṃ nātattvajñaṃ na vastu tat // 
ayaṃ sohamayaṃ cājñaḥ satyo'yamiti buddhayaḥ / saṃbhavanti na tattvajñe kva merau mṛgatṛṣṇikā // 
yathaikadravyaniṣṭhe hi citte'nyadravyasaṃvidaḥ / na bhavanti pare tadvannānyāstiṣṭhanti saṃvidaḥ // 
idaṃ nāsīnna cotpannaṃ na cāsti na bhaviṣyati / jagadbrahmaiva sadrūpamidamitthamavasthitam // 
cinnabhaḥ kācakacyaṃ ca svātmanyevāvatiṣṭhate / jagadityeva tattatra tajjñānenaiva cetyate // 
svapneṣu kalpanapureṣu yathānyadasti cinmātramacchagaganaṃ nanu varjayitvā / no kiṃcanāpi na ca rūpamarūpakeṣu rūpaṃ tathā jagati saṃprati jāgradākhye // 
pūrvaṃ kilodbhavati kiṃcana nāma nedaṃ taccāvabhāti tadanādi khameva cittvāt / no kāraṇaṃ na sahakāri kilāsti yatra tasmātsvayaṃ bhavati vastviti keyamuktiḥ // 
tasmātsvayaṃ bhavati neha hi kaścidādau brahmādayo'jñaviditā na ca nāma santi / vyomedamātatamayaṃ sa itaḥ svayaṃbhū rityādi cidgaganameva citā vibhāti // 
śrīvasiṣṭha uvāca / jāgratsvapne svapna eva jāgrattvamanugacchati / svapnajāgrati jāgrattu svapnatāmupagacchati // 
svapno jāgratpraviśati jāgratsvapnātprabudhyate / jāgratsvapnaṃ praviśati prabuddhaḥ svapnajāgrataḥ // 
jāgratasvapnavatā svapnaḥ svapna ityabhidhīyate / svapnajāgradvatā jāgrajjāgradityabhidhīyate // 
tajjāgrajjāgratīveha na tu svapnaḥ kadācana / svapne svapno jāgradeva na tu jāgratkadācana // 
laghukālātmakaḥ svapnaḥ sarvadaiva hi jāgrati / laghukālātmakaṃ jāgratsvapnakāle sadaiva ca // 
na jāgratsvapnayorbhedaḥ kaścanāsti kadācana / ekasyāvasaro'nyatra dvayorapi na sanmayaḥ // 
mṛtiprabodhasamaye jāgratsvapnaḥ praśāmyati / svapnānubhavabodhe ca śūnya evātibhāsvaraḥ // 
jīvataḥ svapnasamaye mṛtibodhodayaṃ vinā / paralokātmakaṃ jāgratkiṃcanāpi na dṛśyate // 
sthite jīvitabodhe'smiñchūnye nānāmayātmani / paralokātmakaḥ svapnaḥ kaścanāpi na dṛśyate // 
ciccamatkṛtimātrātma yathā svapne jagattrayam / hṛdi sargātprabhṛtyeva tathaivābhāti jāgrati // 
santyevāsatyabhūtāni sphārāpi paramārthataḥ / nāstyevākāravatteyaṃ svapnorvyāmiva jāgrati // 
nānātmabhāsuramapi svapne śūnyaṃ yathā jagat / tathaiva jāgratyakhilaṃ vyomaivedaṃ cidātmakam // 
cidvyomno hi svabhāvo'yaṃ yadidaṃ jagadambare / kacatītthamiha sphāramāloka iva tejasaḥ // 
citeścamatkṛtiriyaṃ jagannāmnī cakāstyalam / sahajā gagane kuḍye paramāṇau sthale jale // 
bhrāntāvasatyarūpāyāṃ sthitāyāṃ satyavastuvat / ākāśamātradehāyāṃ ka ivaināṃ prati grahaḥ // 
grahītṛgrahaṇagrāhyarūpamāśūnyameva ca / sadastvevāsadevāstu jagadatrāṅga kiṃ grahaḥ // 
itthamastvidamathānyathāstu vā maiva bhūdbhavatu ko'tra saṃbhramaḥ / ko'tra phalguni phale phalagraho buddhameva tadalaṃ vikalpanaiḥ // 
śrīvasiṣṭha uvāca / sārthakenātmaśabdena khyātiśabdena cojjhitām / ātmakhyātimimāṃ viddhi śilājaṭharanirghanām // 
ādisargātprabhṛtyeva cidvyomaivetthamātatam / kacatyātmani yattasya buddhā tenaiva sargatā // 
na vahantīha sarito nehonmajjanamajjane / vyoma vyomnyeva cidrūpaṃ kacatyevamaniṅgitam // 
kacanoktyā tu rahitāṃ samagreṇāstakalpanām / vinottarapadārthena tvātmakhyātimimāṃ viduḥ // 
ātmaivedaṃ jagatsarvaṃ khyātiryatra na kiṃcana / akhyāto nāma na khyātyā kadācitkhyāpitaḥ kvacit // 
khyātirakhyātirityatra vācoyuktiravāstavī / kiṃ tatra khyāpanaṃ nāma syādvāpyakhyāpanaṃ ca kim // 
akhyātiranyathākhyātirasatkhyātiritītarā / dṛśyāścinmātrarūpasya bhāsaścittvacamatkṛtāḥ // 
yathā yathā yadā ye ye cinmātravyomabhāsvataḥ / cidaṃśavaḥ kacantyacchāstadā te te tathā tathā // 
ātmakhyātirasatkhyātirakhyātiḥ khyātiranyathā / ityetāściccamatkṛtyā ātmakhyātervibhūtayaḥ // 
ātmakhyātipadasyārtha ātmakhyātipadojjhitaḥ / anādyanto nirullekhaḥ so'yamekaghanaḥ sthitaḥ // 
tatredaṃ mahadākhyānaṃ śrṛṇu śravaṇabhūṣaṇam / dūṣaṇaṃ dvaitadṛṣṭīnāṃ dyotanaṃ bodhabhāsvataḥ // 
asti yojanakoṭīnāṃ sahasrāṇi pramāṇataḥ / ānīlakuḍyakaṭhinā vimalā vipulā śilā // 
nasaṃdhibandhā nibiḍā vajrasārā visāriṇī / atyantapuṣṭakaṭhinajaṭharākāśanirmalā // 
asaṃkhyakalpanicayamavināśā ghanāṅgikā / kāntāṅgī nirmalatvena vyomarūpaiva lakṣyate // 
jātistu jñāyate tasyā viśiṣṭā naiva kenacit / kathaṃ kutra kadā ceti na vijñātā sadaiva sā // 
antastasyāstu hṛdaye bhūtadhātuvivarjite / nibiḍānantakaṭhinā vajrasārā'vināśinī // 
lekhāmayāni vidyante svāṅgabhūtāni bhūriśaḥ / padmajālāni śaṅkhāśca gadāścakrādayastathā // 
khaṃ vāyuḥ salilaṃ tejo vasudhetyabhidhā kṛtā / nāsīttatra svalekhānāṃ jīva ityeva vai tayā // 
śrīrāma uvāca / śilāsau cetanaṃ tasyāḥ kuta ityucyatāṃ mama / acetanā śilā nāma kathaṃ nāma karoti ca // 
śrīvasiṣṭha uvāca / na cetanā na ca jaḍā sā śilā vipulojjvalā / jātiṃ jānāti kastasyāḥ kastatrānyaśca vidyate // 
śrīrāma uvāca / tasyāḥ paśyati tā lekhāḥ kaḥ kathaṃ jaṭharasthitāḥ / kathaṃ vā kena sā bhagnā kadā nāmeti me vada // 
śrīvasiṣṭha uvāca / na bhettuṃ yujyate sogrā na ca bhettā ca vidyate / tathaivāpāraparyantadehinyāṃ sarvamāvṛtam // 
lekhāmayāni vidyante tatrānantāni koṭare / vṛkṣaparvatajālāni nagarāṇi purāṇi ca // 
tatra lekhāmayāḥ santi devadānavanāmakāḥ / sūkṣmāsūkṣmā nirākārāḥ sākārā iva putrikāḥ // 
ākāśanāmnī tatrāsti lekhā vaipulyaśālinī / upalekhāśca santyasyā madhye candrārkanāmikāḥ // 
śrīrāma uvāca / kena dṛṣṭā vada brahma~llekhāstāstatra kiṃvidhāḥ / kathaṃ vā vada dṛśyante nipiṇḍopalakośagāḥ // 
śrīvasiṣṭha uvāca / mayā rāghava tā dṛṣṭāstādṛśyastatra lekhikāḥ / tavāpīcchā yadi bhavettattāstvamapi paśyasi // 
śrīrāma uvāca / tādṛśī vajrasārā sā śilā bhaṃktuṃ na yujyate / tathāpi bhavatā dṛṣṭā lekhāstatkośagāḥ katham // 
śrīvasiṣṭha uvāca / etasyā jaṭhare rāma lekhāhaṃ jaṭhare sthitaḥ / tena paśyāmi tatrastho lekhājālaṃ tadakṣatam // 
ko'sau śakto'nyathā bhaṃktuṃ tāṃ śilāmahamantare / tatsarvaṃ dṛṣṭavāṃstasyā ahaṃ tatrāntarasthitaḥ // 
śrīrāma uvāca / kāsau śilātha kaśca tvaṃ vada me kvāsi saṃsthitaḥ / kimetadvadasi brūhi kimetaddṛṣṭavānasi // 
śrīvasiṣṭha uvāca / paramātmamahāsattā kathitaiṣā mayā tava / anayaiva vacobhaṃgyā na tveṣā vipulā śilā // 
paramātmamahāsattāśilāyā jaṭhare vayam / tacchilāmāṃsameveme sauṣiryaparivarjite // 
tacchilāṅgaṃ nabho viddhi tacchilāṅgaṃ sadāgatiḥ / tacchilāṅgaṃ kriyāśabdā vāsanā kālakalpanā // 
bhūmirāpo'nalo vāyuḥ khaṃ mano buddhireva ca / ahaṃkāra itīdaṃ tattacchilāṅgamudāhṛtam // 
paramātmamahāsattā śilā māṃsamime vayam / sarva eva tato'nanye'pyanye tviti ca vidmahe // 
cinmātraikātmikā yeyaṃ kilātimahatī śilā / etasyā vyatirekeṇa kva tadasti kimucyatām // 
śuddhaṃ vedanamevedaṃ ghaṭāvaṭapaṭādikam / yathā svapne tathā bhāti jalamūrmitayā yathā // 
idaṃ brahma ghanaṃ sarvaṃ cinmātraghanamātatam / paramārthaghanaṃ śāntaṃ sarvamekaghanaṃ viduḥ // 
ekaṃ mahāciti śilodarameva sarvaṃ sauṣiryavarjitamapāramanādimadhyam / tenātmanaiva kalitā kalanātmaneyaṃ sargo jagadbhuvanamityapi dṛśyanāmnī // 
śrīvasiṣṭha uvāca / ātmakhyātirasatkhyātiḥ khyātirakhyātiranyathā / śabdārthadṛṣṭayastajjñaṃ pratyetāḥ śaśaśrṛṅgavat // 
kadācanāpi nāmāṅga saṃbhavanti na kāścana / śāntamavyapadeśyātmā jña āste'staṅgateṅganaḥ // 
etā udyanti cinmātrādātmakhyātyādikā dṛśaḥ / tacca śuddhataraṃ vyoma tanmayyeva ca dṛśyate // 
ayamātmā tviyaṃ khyātirityantaḥkalanābhramaḥ / na saṃbhavatyataścainaṃ śabdaṃ tyaktvā bhavārthabhāk // 
gacchaṃstiṣṭhannadadapi sarve śāntamato jagat / ākāśamaunamevācchamacchinnaṃ vā'pravṛttimat // 
nānāmahāśabdamapi śilāmaunamavasthitam / anārataṃ gacchadapi vyomavacchailavatsthitam // 
nānāvidhārambhamapi mahāśūnyamanaṅkitam / pañcabhūtātmakamapi khamivālabdhapañcakam // 
padārthasaṃkulamapi śūnyaṃ saṃvittimātrakam / svapne mahāpuramiva dṛṣṭamapyacchacinmayam // 
sārambhamapyanārambhaṃ saṃkalpanagaraṃ yathā / ākāśamātraṃ bhrāntyātma svapnastrīsaṃgamopamam // 
anubhūtamapi vyarthaṃ pratibimbāṅganāsamam / nānānubhavanirmāṇaṃ vastu śūnyaṃ tu vastutaḥ // 
śrīrāma uvāca / jāgratsvapnātmakamidaṃ manye smṛtyaiva dṛśyate / sadrūpabāhyārthakṛtā smṛtireveha kāraṇam // 
śrīvasiṣṭha uvāca / yattaccitkācakacyena kākatālīyavadvapuḥ / vyomātmā''bhāti bhāvānāṃ sattāmātramabhittimat // 
tadetadavināśātma sarvatra paramātmani / sarvadā vidyate śānte payasīva taraṅgakāḥ // 
nirnimittaṃ svarūpātma tadetatparamātmani / sarvātmanyapi nirvāṇe vyomātmani nirātmani // 
yadā yadāvabhātyantaryena tena yathā tathā / sarvadā na kadācidvā yatra tatra na kiṃcana // 
tasyaiva brahmabhānasya tenaivaṃ brahmaṇātmanā / svacchasyaiva svabhāvasya svasvabhāvamanujjhatā // 
idaṃ jāgradayaṃ svapnaḥ suṣuptaṃ turyamityapi / kṛtaṃ nāma svayaṃ citvādbrahma vātmeti cātmani // 
vastutastvasti na svapno na jāgranna suṣuptatā / na turyaṃ na tato'tītaṃ sarvaṃ śāntaṃ paraṃ nabhaḥ // 
athavā sarvamevedaṃ jāgradrūpaṃ sadaiva ca / sarvadaiva ca vā svapnaḥ suṣuptaṃ sarvadaiva ca // 
sarvadaiva ca vā turyaṃ tadantaḥ sarvadaiva vā / tadidaṃ vā na yadvidmo vayamāśāntarūpiṇaḥ // 
idaṃ pheno na kiṃcidvā budbudo vā na kaścana / śūnyatāmbhasi cidvyoma mahārṇavamahodare // 
yathā saṃvedyate yadyattathā tadanubhūyate / sadvāsadvā bhavatsvapne vyomnīva sadasacca tat // 
saṃvitkacanamevedaṃ yathā bhānaṃ vibhāsate / vyoma vyomani cidrūpaṃ cidrūpe vitatātmani // 
saṃvicca cinnabhomajjā saivaṃrūpaiva sarvadā / nāstameti na codeti tasyāḥ svāṅgamidaṃ jagat // 
mahāpralayasargādyā mahāpralayarātrayaḥ / tasyā evāvayavatāṃ yātāḥ keśanakhādivat // 
tasyā bhānamabhānaṃ tadbhāsvaraṃ jihmameva vā / nānyatsvabhāvavatspanda iva vāyormahāciteḥ // 
tasmātkiṃ nāma jāgratsyātkaḥ svapnaḥ kā suṣuptatā / kiṃ turyaṃ kā smṛtiḥ kecchā tucchā etāḥ kudṛṣṭayaḥ // 
antaḥsaṃvedanaṃ bhāti svaṃ bāhyārthatayā yataḥ / kva dvaitaṃ kva ca vārthaśrīḥ smṛtirevamataḥ kutaḥ // 
tadidaṃ bhāti nirbhitti tatsvabhānaṃ yadātmanā / bhānornabhasi bhārūpameva bhūtavivarjitam // 
sadrūpo yadi bāhyo'rtho vidyate tattadutthitā / smṛtiḥ kāraṇatāmetu nāmādyajagataḥ sthiteḥ // 
kiṃtu nāstyeṣa bāhyo'rtho bhūtānāmatyasaṃbhavāt / pañcānāmādisargādau kāraṇānāmabhāvataḥ // 
śaśaśrṛṅgaṃ yathā nāsti yathā nāsti khapādapaḥ / yathā vandhyāsuto nāsti yathā nāstyasitaḥ śaśī // 
tathā'jñapratibhāto'rtho jagadādyahamādikaḥ / aprekṣito'sti nāstyeva prekṣitaḥ sanna kaścana // 
yathāstīdaṃ mahākāraṃ na kiṃcidūpameva vā / tattvajñaviṣayaṃ rāma tathāstīdamakhaṇḍitam // 
saṃviddhananabhomajjā yathodeti yadā yadā / nityoditopacāreṇa kalpitāstamayodayā // 
mudhā vyomnyeva pṛthvyāditayā vetti tadā tadā / svasyaiva tasya bhānasya dhatte pṛthvyādikalpanām // 
svameva bhānamākāśamātrameva mahācitiḥ / pṛthvyādivyapadeśena paścādvyapadiśatyajā // 
ākāśa eva pṛthvīyamiti dhatte svasaṃvidam / manorājyapuraṃ bāla iva cinmātramavyayam // 
kiṃ bhānaṃ kimabhānaṃ syāttasyeti na vikalpyate / spandāspandasvabhāvaṃ tadviddhi vātamivāmbare // 
yathā bhāti cidākāśaṃ tathedamavabhāsate / vyoma vyomnyeva nīrūpaṃ nedaṃ pṛthvyādi satkvacit // 
yathā bhāti cidākāśarūpatvādbhātamapyalam / na sannāsaditi kiṃcittanna kiṃcicca kiṃcana // 
idamitthamanitthaṃ ca sadvā'sadvā yathāsthitam / lokaparyāyavṛttāntaṃ prājño jānāti netaraḥ // 
sa eva hṛdayākāśe kacantyā dṛśyasaṃvidā / bāhyaṃ brahmāṇḍamitthaṃ ca sadvā'sadvā yathāsthitam // 
kimatra bāhyaṃ kiṃ vāntaḥ kiṃ dṛśyaṃ kāsya dṛśyatā / śivaṃ śāntamaśāntaṃ ca sarvamomiti śāmyatām // 
no vācyavācakadṛśā rahito vicāraḥ saṃpadyate sa ca vikalpamayena siddhyai / siddhiśca saṃbhavati tena vinā na kāci ddīpaṃ vinā niśi yathā nayanopalambhaḥ // 
tasmādapāsya parayā'malayā dhiyāntaḥsaṃkalpakalpanamanalpavikalpajālam / kṛtvā manaḥ sakalaśāstramahārthaniṣṭhamuḍḍīya gaccha padamuttamamekaniṣṭhaḥ // 
śrīvasiṣṭha uvāca / abuddhipūrvamevāgo yathā śākhāvicitratām / karotyevamajaścitrāḥ sargābhāsaḥ kha eva kham // 
yathā karotyabuddhyādirāvartādi payonidhiḥ / tathā karoti khe svātmā sarveśaḥ sarvavedanāḥ // 
tāsāṃ svasaṃvidāmeva tataḥ sa kurute svayam / mano buddhirahaṃkāra ityādyā vividhābhidhāḥ // 
abuddhipūrvamārambho dṛśyarūpaḥ svataściteḥ / saṃkalpyamāno buddhyādistaraṅgādiryathāmbudheḥ // 
cinmātrātsaṃpravartante manobuddhyādayastathā / āvartakaṇakallolavīcayo vāridheryathā // 
bhittimātraṃ yathā citrajagadālokamātrakam / citi cidvyomamātrātma tathaivābhāsamātrakam // 
abuddhipūrvamārambho niyatyā saṃniveśavān / yathā saṃpadyate vṛtte tathā sargātmakaściti // 
tarau gulucchakādīnāṃ yathānyaḥ kurute'bhidhāḥ / tathā cidvṛkṣapuṣpādipṛthvyādivihitābhidham // 
ananyatpuṣpapatrādi yathā nāma mahātaroḥ / tathaivānanyadevedaṃ cidvyomnaḥ paramātmanaḥ // 
tarāvavayavepvanyaḥ karoti vividhābhidhāḥ / cidvyomātmani sarveṣu bhūtvānya iva khātmasu // 
cittaroḥ pallavāḥ sargāścittvādeva na santyalam / kāryakāraṇavadbhāti sa eva svapnavatsvayam // 
vakṣi cetkathametasmādvyarthaṃ tadanubhūyate / sargādyamutra svapnādiṣveṣu ko'pahnavaṃ bhajet // 
tarāvākāravatyeṣā kalpanā racitā yathā / citerākāśamātrāyāstathaiṣā kalpanā kṛtā // 
yathā gandhādayaḥ puṣpe gagane śūnyatādayaḥ / yathā spandādayo vāyau tathā buddhyādayaḥ pare // 
yathā gandhādayaḥ puṣpe gagane śūnyatādayaḥ / yathā spandādayo vāyau tathemāḥ sṛṣṭayaściti // 
yathā khānilapuṣpāṇāṃ śūnyatāspandagandhadṛk / śūnyarūpānubhūtā ca tathā sargasthitiściti // 
na pṛthak śūnyatā vyomno na pṛthagdravatāmbhasaḥ / na pṛthak kusumādgandho nānilātspandana pṛthak // 
agnerna pṛthaguṣṇatvaṃ pṛthak śaityaṃ ca no himāt / cidvyomaikātmanaḥ svacchānna jagatpṛthagīśvarāt // 
sargādāveva yadvyomni svapnāddhṛdi ca dṛśyate / akāraṇaṃ taccidvyomnaḥ kathamanyadbhavetkila // 
svapna evātra dṛṣṭānto nityadṛṣṭo vicāryatām / cinmātravyatirekeṇa sāraṃ kiṃ tatra kathyatām // 
tadidaṃ buddhisaṃskāradṛśyamityādikā smṛtiḥ / na saṃbhavati yattattvaṃ kathayedaṃ kathaṃ bhavet // 
yattatra dṛṣṭaṃ tadiha smṛtikāle bhavedyadi / nānubhūyeta tattatra kaivaikasya dvidhā sthitiḥ // 
tasmādāvartavṛttyedaṃ kākatālīyavajjagat / citi yadbhāti tatraiṣā paścātsvapnādikalpanā // 
abuddhipūrvaṃ saṃpanne sarge vīcyādayo yathā / saṃniveśaḥ sthitiḥ paścātsvayaṃ saṃpadyate tathā // 
jātameva na tajjātaṃ jātaṃ yatkāraṇaṃ vinā / yato'jātaṃ tadevādya tatsamaṃ saṃsthitaṃ tathā // 
abuddhipūrvaṃ saṃjātā ratnādīnāṃ yathārciṣaḥ / sattaiva saṃniveśena tathaivāsāṃ jagaddṛśām // 
yathākathaṃcidevedamādau saṃpadyate jagat / paścādgṛhṇāti niyatimāvarto'bdhāvivātmani // 
cidvyomni svapnajālāni cijjagantyapakāraṇam / pravartante nivartante śūnyaśūnyātmakānyapi // 
yāvatsarvamathānyonyaṃ yāti kāraṇatāṃ ciram / teṣāṃ śūnyātmakā eva padārthā īśvarādayaḥ // 
jāyate śūnyamevedaṃ śūnyameva ca vardhate / nanu śūnyatayātyantaṃ śūnyameva vinaśyati // 
śūnyaṃ kacatyaśūnyābhaṃ dṛṣṭāntaṃ svapnamatra yaḥ / apahṇute'nubhūtaṃ sa paśubhartṛkukaṃ kudhīḥ // 
asadevedamābhāti bhrāntimātraṃ sukṛtrimam / ciccamatkāramātrātma jñe sanmātrakṛtrimam // 
ayaṃ cirasthasaṃkalpaḥ sargapralayavibhramaḥ / jñānaṃ svabhāvakacanamajñānaṃ bhrāntijṛmbhaṇam // 
jhaṭityudeti brahmātma dṛśyaṃ dṛṣṭamakāraṇam / khe suṣuptādiva svapnaḥ paścānniyatimṛcchati // 
kākatālīyavaccittvācciti dṛśyaṃ prakāśate / svayameva svabhāvasthamāvartādi yathāmbudhau // 
īdṛśo nāma ciddhāturayamākāśamātrakaḥ / yaditthaṃ nāma kacati jagadrūpeṇa cidvapuḥ // 
tena cidrūpiṇā paścāddṛśyenātmani kalpitāḥ / saṃjñāḥ smṛtyādipṛthvyādibuddhyādikalanātmikāḥ // 
śrīrāma uvāca / evaṃ sthite he bhagavanbuddhisaṃskārataḥ smṛtiḥ / iti kiṃ prāpyate brūhi saṃbuddhā yadi na smṛtiḥ // 
śrīvasiṣṭha uvāca / śrṛṇu rāma bhinadmyenaṃ praśnaṃ siṃha ivebhakam / abhedaṃ sthāpayāmyekamālokamiva bhāskaraḥ // 
vidyate jagadātmedaṃ dṛśyaṃ cinmātrakoṭare / anutkīrṇā yathā vṛkṣe vanasthā śālabhañjikā // 
uddharedvṛkṣatastakṣā kadācicchālabhañjikām / advitīyāccitistambhādutkīrṇāṃ kaḥ karoti tām // 
stambhe jaḍena sā vyaktimanutkīrṇeha gacchati / citi tvantargatā cittvādevātmanyeva bhātyalam // 
bhāsamānā tvanutkīrṇadehaivāpi ca khātmikā / svarūpādacyutā caiva cinmātrādātmani sthitā // 
sargādau sargakalanāḥ karoti kalanāvatī / sā citsvabhāvataḥ svapne khātmanyadyoditāmiva // 
ākāśa eva hṛdaye paramākāśarūpiṇī / saṃkalpayati cicchālabhañjikāḥ svātmanātmani // 
iyaṃ brahmakalā seha cinmātrakalanā tviyam / iyaṃ citiriyaṃ jīvastvahaṃkārastvasāviti // 
iyaṃ buddhiriyaṃ cittamayaṃ kāla idaṃ nabhaḥ / ayaṃ so'haṃ kriyā ceyamidaṃ tanmātrapañcakam // 
indriyāṇāmidaṃ vṛndaṃ puryaṣṭakamidaṃ smṛtam / ihātivāhiko dehastathāyaṃ cādhibhautikaḥ // 
brahmāhaṃ śaṃkaraścāhamupendro'hamahaṃ raviḥ / idaṃ bāhyamidaṃ cāntarayaṃ sarga idaṃ jagat // 
ityādikalanājālaṃ cidvyomaivātinirmalam / tasmātkvaite padārthaughāḥ kva smṛtiḥ kva dvayaikate // 
akāraṇakameveti jagadābhogikhaṇḍakaḥ / sargādau svapnavadbhāti khe khātmaiva vikārivat // 
vyomnyeva kacati vyoma cinmaye cinmayaṃ hi yat / buddhaṃ tadeva tenaiva jagadvodhātkva tajjagat // 
kva smṛtiḥ kva ca vā svapnaḥ kva kālāḥ kalanāśca kāḥ / cidābhānamidaṃ bhāti śāntaṃ śūnyamivāmbare // 
yadantaściddhanasyāsti tadvahirbhūtatāṃ gatam / vastutastu na tadbāhyaṃ nāntaḥ sanmātrakādṛte // 
nirastāvayavācchāntādanākhyādyatpravartate / akāraṇaṃ bhavedbhūtaṃ tadandhāḥ kathamanyathā // 
tasmādyādṛkparaṃ brahma tādṛgdṛśyamidaṃ param / yadeva cinnabhaḥ svapne tadeva svapnapattanam // 
na kiṃcitkiṃcanāpīdaṃ dṛśyamasti manāgapi / kva rajaḥ pūrṇajaladhau kva dṛśyaṃ paramāmbare // 
taccedaṃ bhāti vā kiṃcittaccinmātramacetyakam / akacattveva saṃśāntamātmanītthamavasthitam // 
pūrṇādvai brahmaṇaḥ pūrṇamapyanuddhatamuddhṛtam / ivedaṃ bhāti bhārūpamābhānaṃ paramātmakam // 
itthaṃ mayi prakathayatyanubhūyabhānamapyuccakairbata janasya vimūḍhatāntaḥ / svapne jagadvapuṣi jāgraditi pratītiṃ nādyāpi yattyajati nāma vidannapi drāk // 
śrīvasiṣṭha uvāca / na sukhāya sukhaṃ yasya duḥkhaṃ duḥkhāya yasya no / antarmukhamaternityaṃ sa mukta iti kathyate // 
yasya na sphurati prajñā cidvyomanyacalasthiteḥ / prasṛteṣviva bhogeṣu sa mukta iti kathyate // 
cinmātrātmani viśrāntaṃ yasya cittamacañcalam / tatraiva ratimāyātaṃ sa jīvanmukta ucyate // 
paramātmani viśrāntaṃ yasya vyāvṛttya no manaḥ / ramate'sminpunardṛśye sa jīvanmukta ucyate // 
śrīrāma uvāca / na sukhāya sukhaṃ yasya duḥkhaṃ dukhāya yasya no / jaḍameva mune manye mānavaṃ tamacetanam // 
śrīvasiṣṭha uvāca / cidvyomaikāntaniṣṭhatvātprayatnena vinā sukham / na vetti śuddhabodhātmā yaḥ sa viśrānta ucyate // 
sarva eva parikṣīṇāḥ saṃdehā yasya vastutaḥ / sarvārtheṣu vivekena sa viśrāntaḥ pare pade // 
yasya kasmiṃścidapyarthe kvacidrasikatāsti no / vyavahāravato'pyantaḥ sa viśrānta udāhṛtaḥ // 
yasya sarve samārambhāḥ kāmasaṃkalpavarjitāḥ / yathāprāptaṃ viharataḥ sa viśrānta iti smṛtaḥ // 
aviśrāme nirālambe dīrghe saṃsāravartmani / cittvādātmani viśrāntiḥ prāptā yena jayatyasau // 
dhāvitvā ye ciraṃ kālaṃ prāptaviśrāntayaḥ sthitāḥ / te suptā iva lakṣyante vyavahāraparā api // 
te hi cetyacidābhāsanabhasyābhānti bhāmayāḥ / bhāskarā uditā nityaṃ neha tiṣṭhanti te kvacit // 
sadehā vyavahārasthā api suptā ivottamāḥ / prakṣīṇā iva lakṣyante jaḍābhā na tu te jaḍāḥ // 
suptā iveha śayyāsu ye svapnanagare sthitāḥ / suptā iti ta ucyante na tu te jaḍatāṃ gatāḥ // 
dīrghādhvapariviśrānto viśrānto na dadāti yaḥ / vākyaṃ sa sukhamaunasthaḥ procyate na jaḍākṛtiḥ // 
yā niśā sarvabhūtānāmavidyāstamayātmikā / paro bodhaḥ parā śāntistatrāsau samamāsthitaḥ // 
yasmiñjāgrati bhūtāni dṛśye'sminduḥkhadāyini / tatrāsau satataṃ suptastanna paśyatyasau sukhī // 
yaḥ karmaughamanādṛtya svātmanyevāvatiṣṭhate / sa ātmārāma ityukto na jaḍo'sau raghūdvaha // 
duḥkhādatigataḥ so'smātprāptaḥ pāraṃ bhavāmbudheḥ / tiṣṭhatyanubhavanbhavyo viśrāntisukhamātmani // 
dīrghādhvani pariśrānto viṣayaiścaturaiściram / bhogabhāvāturaḥ krūraiḥ protthitaḥ pathi ḍāmaraiḥ // 
jarātuṣārāśanibhirbhūyobhūyo jaḍīkṛtaḥ / janmajaṅgalasāraṅgo vyarthavyagravihāravān // 
paramātmaparikrānto duḥkhakaṇṭakasaṃkaṭe / suduṣprāpasukhacchāye pānthaḥ saṃsāravartmani // 
duṣkṛtaiḥ kṛtapātheyo luṭhankṣīṇaḥ pade pade / arthānarthamayairmārgaiḥ saṃkaṭairvivaśīkṛtaḥ // 
saṃsārajaladheḥ pāraṃ prāpya bhūtavivarjitam / aśayyo'tipramābuddhaḥ sa śete sukhamātmavān // 
apasarpaṃ nirastehamasvapnamasuṣuptakam / prabuddhamabahirnidraṃ hā śete sukhamātmavān // 
jātyaśvavadihājātiraśnangacchanśvasanvadan / lokamadhye mahāraṇye hā śete sukhamātmavān // 
apūrvaiva ghanā nidrā kāpi sā tattvadarśinām / yā na śāmyati kalpābhraravairnāṅgavikartanaiḥ // 
apūrvaiva ghanā nidrā kāpi sā tattvadarśinām / prabuddhānāmapi hi yā nimīlayati dṛgdṛśau // 
animīlitanetrasya yasya viśvaṃ pralīyate / sa kṣīvaḥ paramārthena hā śete sukhamātmavān // 
vinigīrya jagatsarvaṃ paramāṃ pūrṇatāṃ gataḥ / ātṛpteramṛtaṃ pītvā hā śete sukhamātmavān // 
nirānandamahānandī sukhamadvaitamakṣayam / nirālokamahāloko hā śete sukhamātmavān // 
lobhāndhakāroparamo lokalampaṭatāṃ gataḥ / aghanatvaghanābhogo hā śete sukhamātmavān // 
anantaduḥkhamāśāntamaśāntaṃ janatāsthitau / abahirmukhamatyogi hā śete sukhamātmavān // 
aṇīyasāmaṇīyāṃsaṃ sthaviṣṭhaṃ ca sthavīyasām / kṛtvātmānaṃ nabhaḥśayyaṃ hā śete sukhamātmavān // 
paramāṇau paramāṇau jagatkoṭiśatānyapi / aṇau sthūle dadhaddehe hā śete sukhamātmavān // 
kurvansaṃhārasargaughānakurvaṃśca kathaṃcana / paramālokaśayyāyāṃ hā śete sukhamātmavān // 
saṃsāranicayasvapnaṃ parijñāya suṣuptatām / nayanprakaṭadigdīrghāṃ hā śete sukhamātmavān // 
sarveṣāṃ jagadarthānāṃ sattāsāmānyatāṃ gataḥ / ākāśādadhiko vyāpī hā śetesukhamātmavān // 
acchācchamambaraṃ kṛtvā jagadapyambarīkṛtam / śāntaśabdaparaśvāsaṃ hā śete sukhamātmavān // 
idamasmajjagatpaśyansvayamākāśakoṇake / viśadākāśakośātmā hā śete sukhamātmavān // 
yathā pravāhasaṃprāptavyavahāramanorame / tṛṇyāstaraṇaviśrānto hā śete sukhamātmavān // 
parameṇa svayatnena parijñānātsvarūpiṇā / svapnasaṃdarśanenaiva jīvan khamiva khena khe // 
jñānenākāśakalpena dharmān gaganasaṃnibhān / jñena yatnena saṃbuddhaḥ paramāmbaratāṃ gataḥ // 
prabuddhaḥ suptaḥ suptopi prabuddho ramateniśam / suṣuptobhūttato jāgratsvapnārthasuhṛdā saha // 
janmāntaraikasahavāsasamāśayena citrānuvṛttimadhureṇa ciraṃtanena / mitreṇa sārdhamakhilāni dināni nītvā viśrāntimeṣyati pade parame ciraṃ saḥ // 
śrīrāma uvāca / brahmanko'sya suhṛdbrūhi yenāsau ramate saha / ramaṇaṃ kiṃsvabhāvaṃ syāduta ratyātma vāsya tat // 
śrīvasiṣṭha uvāca / svapravāhehitaṃ nāma svaprāyehitanāma ca / svakarma nāma cāsyāste mitramekamakṛtrimam // 
pitṛvadvihitāśvāsaṃ dārā iva niyantraṇam / saṃkaṭeṣu duranteṣu nityamavyabhicāri ca // 
aśaṅkitopacaraṇaṃ susaṃpāditanirvṛti / kopeṣvakopanatayā vitīrṇāvarjanāmṛtam // 
durgadurgamadurvāradoṣoddharaṇatatparam / sarvaviśvāsaratnānāṃ kośa āśaiśavoṣitam // 
sahapāṃsukṛtākrīḍamābālyādeva saṃgatam / vinivāritaduśceṣṭaṃ pitṛvadrakṣaṇonmukham // 
vahnerivauṣṇyaṃ saugandhyaṃ kusumasyeva sarvadā / avinābhāvi vimalaṃ raveriva ca vāsaram // 
lālanaikarataṃ nitye pālanaikaparāyaṇam / sarvasaṃkaṭasaṃghaṭṭarakṣaṇaikasamudyatam // 
hemno'gniriva dehasya sarvāvasthasya śuddhidam / idaṃ heyamupādeyamiti darśanatatparam // 
āhlādakamanindyābhiḥ kathābhiriva nāgaram / sacceṣṭāmaṇimāṇikyabhāṇḍasaṃbhāramandiram // 
sūryastama ivājasramapradarśayadapriyam / anuraktā maheleva priyamevāpradarśayat // 
janaṃ priyaṃvadaṃ kurvatpriyameva samācarat / peśalaṃ madhuraṃ snigdhamakṣubdhamuditāśayam // 
lokopacārakaṃ pūjyaṃ smitapūrvābhibhāṣaṇam / kāmopaśāntaṃ sadrūpaṃ paramārthaikakāraṇam // 
raṇe'jñānasamudbhūte pūrvaṃ praharaṇodyatam / apūrvanarmanirmāṇalīlālalanalālakam // 
pālakaṃ śīlasārāṇāṃ dārāṇāṃ ca kulasya ca / ādhivyādhiparītasya cetaso'mṛtamauṣadham // 
viśeṣavidyāvaidagdhyavādavandyavinodanam / samānakulaśīlatvāddvidhābhāva iva sthitam // 
anuraktānnṛpānsādhūnvadānyānkārayatsadā / yajñadānatapastīrthanyāyārthapreraṇonmukham // 
putradāradvijātistrībhṛtyabandhujanaiḥ saha / śubhabhojanapānārhamuttamaślāghyasaṃgati // 
bhogādibaddhatṛṣṇatvaṃ duḥkhadaṃ vinivārayat / susnigdhasaṃkathodāraṃ samāśvāsottamāspadam // 
īdṛśenātmamitreṇa sa kalatreṇa saṃyutaḥ / svakarmanāmnā ramate svabhāvenaiva neritaḥ // 
śrīrāma uvāca / kalatramasya mitrasya tadīyasya munīśvara / kiṃ tatkiṃrūpameva syātsamāseneva me vada // 
śrīvasiṣṭha uvāca / snānadānatapodhyānanāmāno'sya mahāmate / santi putrā mahātmānaḥ svanuraktākhilaprajāḥ // 
candralekheva lokasya dṛṣṭyaivāhlādadāyinī / avinābhāvinī bhāryā muditāsyānurāgiṇī // 
karuṇākāraṇākīrṇadhanā hṛdayahāriṇī / ānandajananī cāsya vayasyā'vyabhicāriṇī // 
samatāsya matā nityamāste hṛdayavallabhā / pratīhārī puraḥ prahvā saṃmukhaṃ sukhadāyinī // 
dhairye dharme ca dhīḥ sādho nityamādhīyate ca yā / sāsya dhīrasya dhuryasya puro dhanyasya dhāvati // 
asya sannā samaṃ skandhe sarvadaiva mahaujasaḥ / viṣayārijaye rājño maitrī mantrapradāyinī // 
kāryāṇāmāryamaryādācāryā cāturyaśālinī / sarveṣāmasya mānyasya satyatā svārthadāyinī // 
ityevaṃparivāreṇa mitreṇa saha mantriṇā / svakarmaṇā vyavaharanna hṛṣyati na kupyati // 
sa yathāsthitamevāste vinirvāṇamanā muniḥ / citrārpita ivājasraṃ loke vyavaharannapi // 
vastuśūnyeṣu vādeṣu mūkaḥ śailamayo yathā / niṣprayojanaśabdeṣu paraṃ bādhiryamāgataḥ // 
lokācāraviruddheṣu śavaṃ sakalakarmasu / āryācāravicāreṣu vāsukirvā bṛhaspatiḥ // 
pravṛttavākpuṇyakatho jihmānāṃ pratibhānavān / nimeṣeṇaiva nirṇetā vaktāśu bahu vastunaḥ // 
samadṛṣṭirudārātmā vadānyaḥ saṃvibhāgavān / peśalasnigdhamadhuraḥ sundaraḥ puṇyakīrtanaḥ // 
svabhāva eṣaiva bhavetprabuddhadhiyāṃ prayatnena tu nedṛśāste / bhavanti nendvarkahutāśanādyāḥ kvacitparapreraṇayā prakāśāḥ // 
śrīvasiṣṭha uvāca / saṃvidākāśakacanamidaṃ bhāti jagattayā / vastuto na jagannābhā na śūnyaṃ na ca saṃvidaḥ // 
yadidaṃ bhāti cidvyoma jagadākhyaṃ na tattataḥ / ākāśādiva śūnyatvamanyadanyadapi sthitam // 
deśāddeśāntaraprāptau madhye yatsaṃvido vapuḥ / taddṛśyamiti bhātīdaṃ dṛśyamanyanna vidyate // 
mahāpralayasaṃpattāvādisargaḥ punaḥ kila / parasmātkāraṇābhāve kuto dṛśyasya saṃbhavaḥ // 
tadāṇumātramapi hi dṛśyabījaṃ na vidyate / kila yasmādidaṃ cakraṃ punarmūrtaṃ pravartate // 
utpannameva naivāto mūrtaṃ dṛśyamidaṃ jagat / vandhyāputra ivātyantamato'styeva na dṛśyadhīḥ // 
yaccedaṃ kiṃcidābhāti dṛśyamityabhitaḥ sthitam / taccinmātraṃ khamevācchaṃ parameva padaṃ viduḥ // 
yathā suṣuptātsvapnatvaṃ gacchadyātyanavasthitim / cinmātramajahatsvacchaṃ nijaṃ rūpamanāmayam // 
sargasyādau tathaivedamātmaiva svātmanātmani / vyomātmaiva cidābhāsaṃ dṛśyamityavabhāsate // 
yathā puratayā bhāti manaḥ saṃkalpamantharam / tathā dṛśyamivābhāti sargādau cinnabhaḥ param // 
yathātmanyanilaḥ spandaścakrāvartavadīhate / sargādau cinnabhaḥ sthitvā dṛśyamityeva tiṣṭhati // 
ato jñātamanābhātameva dṛśyaṃ jagattrayam / brahmaivedaṃ paraṃ bhāti svātmanītthamavasthitam // 
nāstyeva mūrtaṃ pṛthvyādi kiṃcanāpi kadācana / astu mūrtamamūrtaṃ vā brahmaivedaṃ virājate // 
prabodhakāle svapnādriryathā vyomaiva nirvapuḥ / tathedaṃ śāntacinmātraṃ khaṃ pravodhe jagattrayam // 
prabuddhānāṃ paraṃ brahma nirvibhāgamidaṃ jagat / dhīmanto'pi na tadvidmo yadidaṃ tvaprabodhanam // 
deśāddeśāntaraprāptau yanmadhye saṃvido vapuḥ / svasvabhāvo hi bhūtānāṃ tatpadaṃ paramātmakam // 
deśāddeśāntaraprāptau yanmadhye saṃvido vapuḥ / etattatparamākāśamatra sarvaṃ pratiṣṭhitam // 
yādṛgetatpadaṃ tādṛgidaṃ sadasadātmakam / yenārthapañcakādanyatkiṃcanāpi na vidyate // 
rūpālokamanaskārā etadeva padaṃ viduḥ / ete te dravatāvartāḥ padasyāsya mahāmbhasaḥ // 
deśāddeśāntaraprāptau yanmadhye saṃvido vapuḥ / etasyāvyatirekeṇa jagattā nāsti kācana // 
rāgadveṣādayo bhāvā bhāvābhāvadṛśastathā / etadrūpamamuñcanta etasyāvayavāḥ sthitāḥ // 
tyaktvā pūrvāpare koṭyau madhye yatsaṃvido vapuḥ / sa svabhāvaḥ paro jñeyo jagatpayasi saṃjñitaḥ // 
deśāddeśāntaraprāptau viddhi madhyamasaṃvidaḥ / jagadityaparaṃ nāma svarūpādacyutātmanaḥ // 
ādisargātprabhṛtyeva dṛśyamutpannameva no / yannāma tadihāstīti māyāśambaraḍambaraḥ // 
kaṣṭaṃ nāstyeva yaddṛśyaṃ tadapyastīti saṃsthitam / yadapyasti paraṃ brahma kaṣṭaṃ nāstīti tatsthitam // 
abrahmaṇyaṃ kva gacchāmi viparītamato jagat / asadṛśyaṃ sadityuktaṃ brahmaivaṃ nāvagamyate // 
na cotpannaṃ na cābhāti dṛśyaṃ kiṃcana kutracit / yadidaṃ bhāti tadbrahma vyomaiva kacati svayam // 
yathā maṇiḥ prakacati svabhāsā'vyatiriktayā / ātmano'nanyayā sṛṣṭyā cidvyoma kacitaṃ tathā // 
tasminneva pade śānte tapatyeṣa divākaraḥ / tasyaivāvayavaścaiva na nāmānyo'sti bhāskaraḥ // 
sthito'pi tatra na tapatyarko na ca niśākaraḥ / prakāśayati devo'sāvarkaṃ nārkastamīśvaram // 
tasya bhāsā vibhātīdaṃ tadaho dṛśyamaṇḍalam / sarvacandrārkavahnīnāṃ padārthānāṃ sa dīpakaḥ // 
sa sākāro nirākāra iti śabdārthakalpanā / khapuṣpavadasadrūpā na saṃbhavati tadvidām // 
sāṅgabhūto yathaiko'ṇurbhāti jīvārkatejasi / na bhānti bhānti vā tatra tathā sūryādayo'ṇavaḥ // 
cinmātrākāśaratnasya sṛṣṭayo'rkādisaṃyutāḥ / yā bhāsastāḥ kathaṃ tasmādvyatiriktāḥ syurucyatām // 
cinmātreṇāpi rahitaṃ śūnyatvenāpi varjitam / padaṃ sarvātmariktaṃ tatsarvārthaiśca samanvitam // 
pṛthvyādīnyapi santyeva tatra santi na kānicit / jīvanto'pi na vidyante jīvāstatra ca kecana // 
atyajanto dvayasthaulyaṃ tatraite paramāṇavaḥ / svarūpamatyajaddvaitamaikyaṃ vātra na kiṃcana // 
kiṃcidatra na kiṃcidvai na kiṃcicca na kiṃcana / kiṃcinna kiṃcidityeṣā kalanātrātidūragā // 
ekā nirantarānantā nityamatyātatātmanā / cinmātravyomasattaiva jagannāmnātmani sthitā // 
ekaṃ cetyaṃ tyaktavatyā aprāptāyāścito'param / yadrūpaṃ jagato rūpamasya nānātmano'pi tat // 
nānevedamanānaiva cidvyomaivedamātatam / bhūtapañcakarūpeṇa svapne citiriva sthitam // 
suṣuptādviśataḥ svapnaṃ suṣuptasthaiva cidyathā / yathā sthitaiva svapnatvametyevaṃ sargatāmimām // 
yādṛksuṣuptaṃ svapnastu tādṛgeva tathaiva ca / jāgratturyaṃ tathaivedamato vyomasamaṃ jagat // 
jāgratsvapnaḥ suṣuptaṃ ca turyamevākhilaṃ sthitam / tattvavidgotramūḍhastu yadvai vetti na vedmi tat // 
jaḍānāmajaḍānāṃ yaḥ sarvārthānāmanāratam / durlakṣyapariṇāmo'ntarmanobuddhyādivarjitaḥ // 
suśuddhāyāścito rūpaṃ padārthāstanmayāśca te / te vasanti na sadrūpāstadeva hi tathā sthitam // 
pariṇāmādiśabdārthadṛśāmata ihānagha / upadeśārthamuktīnāṃ gandho'pyevaṃ na vidyate // 
ādisargātprabhṛtyeva mahāsattātmanātmani / cinmātraparamākāśaṃ sthitamekaṃ mahātmanaḥ // 
prapūrṇaikātmani prakhyā sā sarvavyāpinī citiḥ / sthitā tayātmanyevāntarjagadityabhidhāḥ kṛtāḥ // 
parijñāte yathā svapne svāṅgīkārātsukhaṃ sukham / anaṅgīkārato duḥkhaṃ saduḥkhaṃ bhavati kṣaṇāt // 
gacchatastiṣṭhataścaiva jāgrataḥ svapatastathā / nityamekaṃ samādhānaṃ sthitaṃ śāntasya tadvidaḥ // 
bhede'pyabhedaniṣṭhasya duḥkhe'pi hi sukhasthiteḥ / sato'pyevāsato jñasya kimanyadavaśiṣyate // 
na saṃtyajati nādatte kiṃcidvyavaharannapi / hṛdayena bahiḥkārye'kāryaṃ evāvatiṣṭhate // 
yathā himasya śītatvaṃ vahnerauṣṇyaṃ tathedṛśaḥ / svabhāvo'sya bhavennityaṃ na tvāhāryo guṇo'sya saḥ // 
yasya tveṣa svabhāvaḥ syānna nāma na sa tattvavit / etadevājñatācihnaṃ yadicchā prakṛtetarā // 
āśvastāntaḥkaraṇaḥ kṣīṇavikalpaḥ svarūpasāramayaḥ / paramaśamāmṛtatṛptastiṣṭhati vidvānnirāvaraṇaḥ // 
śrīvasiṣṭha uvāca / evaṃ pṛthvyādirahitaḥ khamevādyaḥ prajāpatiḥ / manomātramahaṃ manye saṃkalpaviṭapī yathā // 
mana ityabhidhānena paścādāsthā prakalpitā / vāryāvartavivartena protthāyāvartatā yathā // 
sattāmātrātmanastasya kuto buddhyādayaḥ kila / avidyamāne pṛthvyādau khasyānantasya kiṃ rajaḥ // 
na tasya dehacittādi nendriyāṇi na vāsanāḥ / sadapyetatsadā tasya na kiṃcidapi vidyate // 
prāktanasya prajeśasya muktatvātkathameva ca / bhūyaḥ saṃbhavati prājña na smṛtirna ca saṃbhavaḥ // 
na bhavatyeva muktānāṃ smṛtirdehodayaḥ punaḥ / na deśakālāvartatvamāvartānāṃ satāmiva // 
yadi vāpi bhavetkiṃcitsmṛtyā dehādi tasya tat / tadapṛthvyādibhiḥ śāntaṃ saṃkalpanagaraṃ tanu // 
yathā saṃkalpaśailasya dṛśyamānamapi sphuṭam / pṛthvyādirahitaṃ rūpaṃ tadvirāḍvapuṣastathā // 
smṛtiśca saṃbhavatyeva na kadācana kācana / eṣā laukikabuddhyā yā sā sadbuddhyā na vidyate // 
śrīrāma uvāca / kathaṃ na saṃbhavatyeṣāṃ smṛtiḥ smṛtimatāṃ vara / smṛteścāsaṃbhave kasmādguṇo guṇagaṇākara // 
śrīvasiṣṭha uvāca / dṛśye hi saṃbhavatyeṣā kāryakāraṇatātmani / tadbhāvābhāvasaṃpannā na tu saṃbhavati smṛtiḥ // 
ābrahmastambaparyantaṃ dṛśyaṃ kiṃcinna vidyate / yatra tatra kathaṃ kīdṛk kutaḥ syātsaṃbhavaḥ smṛteḥ // 
bhūtvā bhāve hi dṛśyasya smaraṇaṃ smṛtirucyate / dṛśyameva na yatrāsti tatraitāḥ kalanāḥ kutaḥ // 
atyantābhāva evāsya dṛśyasya kila sarvadā / sarvaṃ brahmeti satyārthāstatsmṛteḥ kalanāḥ kutaḥ // 
smṛtirna saṃbhavatyeva tasmādādyā prajāpateḥ / ākāravattvamevāsya śuddhajñānātmanaḥ kutaḥ // 
smartavyaṃ bhāvavaśataḥ smṛtirnāstyeva laukikī / smṛtyarthastvanyadīyo'sti satyātmā tvamimaṃ śrṛṇu // 
bhūtasyāntaḥ padārthasya smaraṇaṃ smṛtirucyate / padārthastu na caivāsti na bhūto na bhaviṣyati // 
evaṃ hi khalvidaṃ brahma paramevācalaṃ yataḥ / anādimadhyaparyantaṃ kutaḥ smṛtyādayastataḥ // 
sarvātmatvamapadārthātma cidvyomakacanaṃ tu yat / vyavahāre'pyalaṃ śāntaṃ smṛtyā tacchabditaṃ mayā // 
tadetatsmaraṇaṃ nāma svabhāvakacanaṃ hi tat / tenābhyasto'tha bāhyārthaḥ sādṛśyādavabhāsate // 
yadyatsaṃvedyate kiṃcittatsvabhāvaṃ svabhāvayat / tenāvabhāsate yo'rthastasya smṛtyabhidhā kṛtā // 
avidyamānaṃ bhātīva yathā dṛśyaṃ tathā sthitiḥ / bhātaivāvidyamānaiva mṛgatṛṣṇā yathodyatā // 
sarvātmani sthitāḥ satye yāḥ kacanti susaṃvidaḥ / tā evābhyāsarūḍhārthāḥ sādṛśyātsmṛtayaḥ smṛtāḥ // 
kākatālīyavadbhānti sarvātmani susaṃvidaḥ / svāṅgabhūtāḥ svataḥ svasthāstā eva smṛtayaḥ kṛtāḥ // 
yadyatkacati sadrūpaṃ svāṅgaṃ sarvātmanaḥ svataḥ / tadabhyastārthasādṛśyātsmṛtirityucyate budhaiḥ // 
hetau labdhe'pyalabdhe vā pavanaspandavadvidaḥ / tā evābhyāsarūḍhārthāḥ sādṛśyātsmṛtayaḥ kṛtāḥ // 
kākatālīyavadbhānti yāstāḥ smṛtyabhidhāḥ kṛtāḥ / yathā tavaite'vayavāḥ kacanti na kacanti ca // 
sthitā evātmani tathā sarvāḥ sarvātmikā vidaḥ / mithyājñānamayā yadvadarthā ghaṭapaṭādayaḥ // 
tadvatsmṛtipadārthasya kiṃ bhramasya vicāryate / dṛśyasyāsaṃbhavājjñasya smṛtirnāstveva tattvataḥ // 
sa tathaikaghanatvācca cidvyomatvājjagatsthiteḥ / yathāsthitamidaṃ dṛśyamastyevājñasya saṃprati // 
na mokṣopāyakathanaṃ na ca jānāmi tatsthitim / saṃdehādiva jijñāsustāvanmokṣakathocyate // 
yāvaddṛśyaṃ smṛtiścaiva saṃsmṛtiścāsya śāmyati / avidyāyāstu maurkhyasya vimohasyātyasaṃbhavāt // 
ajñastho niścayo'smākaṃ na kadācana gocaraḥ / yacca yadviṣaye nāsti tannaivānubhavatyasau // 
rajanyanubhavo bhānorbhavatyaṅga kathaṃ vada / bhātaṃ vastusvarūpātma cinmātre kiṃcideva yat // 
tadabhyastārthasādṛśyāttatsaṃskāra iti smṛtam / ātmasvabhāvabhūtānāmapi cidvyomarūpiṇām // 
sarveṣāṃ parikalpyānāmābhāse'pyanavasthiteḥ / evaṃ na saṃbhavatyeva jagatkiṃcitkadācana // 
dṛṣṭaṃ mṛgatṛṣevāmbu na tu tatparamārthataḥ / yadā tvayaṃ tadā svapne sargādau cāvabhāsate // 
cidvyomaiva paraṃ sargaparyāyaṃ svātmani sthitam / cidvyomaivetthamābhātaṃ na cyutaṃ satsvarūpataḥ // 
ātmanātmani rūpaṃ vā sadrūpamiva saṃsthitam / sargādāveva kacite mithyā kacadapi sthitam // 
ataḥ kutaḥ kvacinnāma heyādeyādibhāsanam / nedamākāravatkiṃcinnāpi smṛtyātmakaṃ kvacit // 
kāraṇābhāvato bhāti svarūpaṃ paramātmanaḥ / ākāravattve yadduḥkhaṃ bhavetsmṛtyāṃ tadeva ca // 
dvayametadasattasmādvandho nāma na vidyate / cidvyomni bhūtavyomābhe śūnya eva yathāsthitam // 
sthitaṃ svarūpamajahadbhuvanārkācalādikam / yathāsthitogradikkālaṃ jagattvaṃ rūpamatyajat // 
svamevātyajato rūpaṃ cidvyomna udare sthitam / svānubhūtyekamātrātma pramātṛsvāpnapattanam // 
apṛthvyādi kutastatra kila pṛthvyādayo vada / tadbhāti kevalaṃ śāntaṃ cidākāśaṃ tathātmani // 
sarvādau svapnakāle ca pṛthvyādeḥ saṃbhavaḥ kutaḥ / udbhūyeva jagadrūpādbrahmasattātmanātmani // 
karoti pṛthvyādyabhidhāḥ paścātsatyārthadā iva / na smṛtyātma na sākāraṃ pṛthvyādīnāmasaṃbhavāt / na bhrāntirna vivartādi jagadbrahmātma kevalam // 
brahmedamākacati cārujagatsvarūpaṃ taccaikameva kacanākacanātmaniṣṭham / dṛśyābhamapyamalameva nabhaḥ praśāntaṃ nityoditaṃ pralayasargamayodayātma // 
śrīrāma uvāca / sarvānubhavarūpasya tathā sarvātmano'pyayam / anantasyātmatattvasya dehe'pi kimahaṃgrahaḥ // 
citaḥ pāṣāṇakāṣṭhatvaṃ svapnādiṣu kathaṃ bhavet / idaṃ pāṣāṇakāṣṭhādi kathaṃ nāstyasti vā katham // 
śrīvasiṣṭha uvāca / śarīriṇo yathā haste hastatāyāṃ yathāgrahaḥ / sarvātmanastathā dehe dehatāyāṃ tathāgrahaḥ // 
pādapasya yathā patre patratāyāṃ yathāgrahaḥ / sarvātmanastathā vṛkṣe vṛkṣatāyāṃ tathāgrahaḥ // 
ākāśasya yathā śūnye śūnyatāyāṃ yathāgrahaḥ / sarvātmanastathā dravye dravyatāyāṃ tathāgrahaḥ // 
svapnocitaḥ svapnapure rūpatāyāṃ yathāgrahaḥ / sarvātmanastathā svapnajāgradādau tathāgrahaḥ // 
yathāgendre dṛṣadvṛkṣavāryādau sa tathāgrahaḥ / tathā sarvātmano'gendrapuratāyāṃ tathāgrahaḥ // 
śarīrasya yathā keśanakhādiṣu yathāgrahaḥ / sarvātmanastathā kāṣṭhadṛṣadādau tathāgrahaḥ // 
cita eva yathā svapne bhavetkāṣṭhopalāditā / cidākāśasya sargādau tathaivāvayavāditā // 
cetanācetanātmaikaṃ puruṣasya yathā vapuḥ / nakhakeśajalākāśadharmamākārabhāsuram // 
cetanācetanātmaikaṃ tathā sarvātmano vapuḥ / jaṅgamaṃ sthāvaramayaṃ kiṃtu nityamanākṛti // 
yathāsthitaṃ śāmyatīdaṃ samyagjñānavato jagat / svapne svapnaparijñāturyathā dṛṣṭārthasaṃbhramaḥ // 
cinmātrākāśamevedaṃ na draṣṭāsti na dṛśyatā / iti maunamalaṃ svapnadraṣṭuryatsā prabuddhatā // 
kalpakoṭisahasrāṇi sargā āyānti yānti ca / ta evānye ca cidvyomni jalāvartā ivārṇave // 
karotyabdhau yathormyādau nānā kacakacaṃ vapuḥ / citkaroti tathā saṃjñāḥ sargādyāścetane nije // 
yathāsthitamidaṃ viśvaṃ brahmaivānāmayaṃ sadā / tattvajñaṃ pratyatattvajñajanatāniścayādṛte // 
nāhaṃ taraṅgaḥ salilamahamityeva yuktitaḥ / buddhaṃ yena taraṅgena kutastasya taraṅgatā // 
brahmaṇo'sya taraṅgatvamivābhānaṃ yatastataḥ / taraṅgatvātaraṅgatve brāhayau śaktī sthitiṃ gate // 
cidvyomno'tyajato rūpaṃ svapnavadvyastavedanam / tadidaṃ hi mano rāma brahmetyuktaḥ pitāmahaḥ // 
evamādyaḥ prajānātho nirākāro nirāmayaḥ / cinmātrarūpasaṃkalpapuravatkāraṇojjhitaḥ // 
yenāṅgadatvaṃ nāstīti buddhaṃ hemāṅgadena vai / aṅgadatvaṃ kutastasya tasya śuddhaiva hematā // 
aje saṃkalpamātrātma cinmātravyomadehini / ahaṃ tvaṃ jagadityādi yadvibhātaṃ tadeva tat // 
ciccamatkṛtayo bhānti yāścidvyomani śūnyatāḥ / etāstāḥ sargasaṃhārasthitisaṃrambhasaṃvidaḥ // 
acchaṃ cinmātranabhasaḥ kacanaṃ svayameva tat / svapnābhaṃ cittatāmātraṃ sa eṣa prapitāmahaḥ // 
yathā taraṅgastenaiva rūpeṇānyena vā'niśam / sphuratyevamanādyantaḥ sargapralayavibhramaḥ // 
cidvyomnaḥ kacanaṃ kāntaṃ yadvirāḍiti śabditam / bhavetsaṃkalpapuravattasya kuryānmano'pi vai // 
sargaḥ svapnaḥ svapna eva jāgraddehaḥ sa eva ca / ghanaṃ suṣuptaṃ taimiryādyathā saṃvedanaṃ bhavet // 
tasya kalpāntarajanī śiroruhatayoditā / prakāśatamasī kālakriyākhyāḥ svāṅgasaṃdhayaḥ // 
tasyāgnirāsyaṃ dyaurmūrdhā khaṃ nābhiścaraṇau kṣitiḥ / candrārkau dṛgū diśau śrotre kalpaneti vijṛmbhitā // 
evaṃ samyagdṛśyamāno vyomātmā vitatākṛtiḥ / asmatsaṃkalpaśailābho virāḍ svapnākṛtisthitaḥ // 
yacca cetaccidākāśe svayaṃ kacakacāyate / tadetajjagadityevaṃ tenātmaivānubhūyate // 
virāḍātmaivamākāśaṃ bhāti cinmayamātatam / svabhāvasvapnanagaraṃ naganāgamayātmakam // 
anubhavitaivānubhavaṃ satyaṃ svātmānamapyasantamiva / anubhavatīyattvena svapnanaṭaḥ svapnadeśamiva // 
sargāstaraṅgā brahmābdhesteṣu saṃvedanaṃ dravaḥ / sargāntaraṃ sukhādyātma dvaitaikyādītaratkutaḥ // 
yathā svapnasuṣuptātma nidrārūpakameva kham / dṛśyādṛśyāṃśamekātmarūpaṃ cinnabhasastathā // 
jāgrati svapnanagaraṃ yādṛktādṛgidaṃ jagat / parijñātaṃ bhavedatra kathamāsthā vivekinaḥ // 
sargādau sargasaṃvitteryathābhūtārthavedanāt / jāgrati svāpnanagaraṃ yādṛśaṃ tādṛśaṃ jagat // 
jāgrati svapnanagaravāsanā vividhā yathā / satyā api na satyāstā jāgratyo vāsanāstathā // 
anyathopaprapadyeha kalpyate yadi kāraṇam / tatkiṃ nedīyasī nātra bhrāntatā kalpyate tathā // 
svānubhūyata eveyaṃ bhrāntiḥ svapnajagatsviva / kāraṇaṃ tvanumāsādhyaṃ kvānumā'nubhavādhikā // 
dṛṣṭamapyasti yanneśe na cātmani vicāritam / anyathānupapattyāntarbhrāntyātma svapnaśailavat // 
nirvikalpaṃ paraṃ jāḍyaṃ savikalpaṃ tu saṃsṛtiḥ / dhyānaṃ tena samādhānaṃ na saṃbhavaṃti kiṃcana // 
sacetyaṃ saṃsṛtirdhyānamacetyaṃ tūpalasthiti / mokṣo nopalavadbhānaṃ na vikalpātmakaṃ tataḥ // 
na ca nāmopalābhena nirvikalpasamādhinā / anyadāsādyate kiṃcillabhyate kiṃ svanidrayā // 
tasmātsamyakparijñānādbhrāntimātraṃ vivekinaḥ / sargātyantāsaṃbhavato yo jīvanmuktatodayaḥ // 
nirvikalpaṃ samādhānaṃ tadanantamihocyate / yathāsthitamavikṣubdhamāsanaṃ sarvabhāsanam // 
tadanantasuṣuptākhyaṃ tatturīyamiti smṛtam / tannirvāṇamiti proktaṃ tanmokṣa iti śabditam // 
samyagbodhaikaghanatā yāsau dhyānamiti smṛtam / dṛśyātyantāsaṃbhavātma bodhamāhuḥ paraṃ padam // 
tacca nopalavajjāḍyaṃ na suṣuptopamaṃ bhavet / na nirvikalpaṃ na ca vā savikalpaṃ na vā'pyasat // 
dṛśyātyantāsaṃbhavātma tadevādyaṃ hi vedanam / tatsarvaṃ tanna kiṃcicca tadvadevāṅga vetti tat // 
samyakprabodhānnirvāṇaṃ paraṃ tatsamudāhṛtam / yathāsthitamidaṃ viśvaṃ tatrālaṃ pralayaṃ gatam // 
na tatra nānā'nānā na na ca kiṃcinna kiṃcana / samastasadasadbhāvasīmāntaḥ sa udāhṛtaḥ // 
atyantāsaṃbhavaṃ dṛśyaṃ yadvai nirvāṇamāsitam / śuddhabodhodayaṃ śāntaṃ tadviddhi paramaṃ padam // 
sa ca saṃprāpyate śuddho bodho dhyānamanuttamam / śāstrātpadapadārthajñabodhinotpannabuddhinā // 
mokṣopāyābhidhaṃ śāstramidaṃ vācayatāniśam / buddhyupāyena śuddhena puṃsā nānyena kenacit // 
na tīrthena na dānena na snānena na vidyayā / na dhyānena na yogena na tapobhirna cādhvaraiḥ // 
bhrāntimātraṃ kiledaṃ sadasatsadiva lakṣyate / vyomaiva jagadākāraṃ svapno'nidre cidambare // 
na śāmyati tapastīrthairbhrāntirnāma kadācana / tapastīrthādinā svargāḥ prāpyante na tu muktatā // 
bhrāṃtiḥ śāmyati śāstrārthātsamyagbuddhyāvalokitāt / ātmajñānamayānmokṣopāyādeveha nānyataḥ // 
ālokakāriṇātyarthaṃ śāstrārthenaiva śāmyati / amalenākhilā bhrāntiḥ prakāśenaiva tāmasī // 
sargasaṃhārasaṃsthānāṃ bhāso bhānti cidambare / spandanānīva maruti dravatvānīva vāriṇi // 
dravyasya hṛdyeva camatkṛtirnijā nabhasvataḥ spanda ivāniśaṃ yathā / yathā sthitā sṛṣṭiriyaṃ tathāstitā layaṃ nabhasyantarananyarūpiṇī // 
śrīvasiṣṭha uvāca / svapnābhamādyaṃ cidvyoma kāraṇaṃ dehasaṃvidām / dṛśyānyatā'saṃbhavataścidvyomnastatkuto vapuḥ // 
sargādau svapnasavittirūpaṃ sarvaṃ vinānagha / na sargo na paro loko dṛśyamāno'pi siddhyati // 
asadevānubhūritthamevedaṃ bhāsate jagat / svapnāṅganāsaṅga iva śāntaṃ cidvyoma kevalam // 
evaṃnāmāsti ciddhāturanādinidhano'malaḥ / śūnyātmaivāccharūpo'pi jagadityavabhāti yaḥ // 
malastveṣo'parijñātaḥ parijñātaḥ paraṃ bhavet / kutaḥ kila pare vyomanyanādinidhane malaḥ // 
yadetadvedanaṃ śuddhaṃ tadeva svapnapattanam / jagattadeva sargādau pṛthvyādeḥ saṃbhavaḥ kutaḥ // 
cidvyomātmāvabhāsasya nabhasaḥ sargarūpiṇī / kṛtā pṛthvyādikalanā manobuddhyāditā tathā // 
vāryāvarta ivābhāti pavanaspandavacca yat / abuddhipūrvaṃ cidvyomni jagadbhānamabhittimat // 
paścāttasyaiva tenaiva svayamaiśvaryaśaṃsinā / kṛtaṃ buddhyādipṛthvyādikalpanaṃ sadasanmayam // 
svayameva kacatyacchācchā yeyaṃ svā mahācitiḥ / sargābhidhānamasyaiva nabha eveha netarat // 
na ca kiṃcana nāmāṅga kacatyacchaiva sā smṛtā / cinmātraikaikakalanaṃ tatamevātmanātmani // 
cidākāśaścidākāśe tadidaṃ svamalaṃ vapuḥ / cittaṃ dṛśyamivābhāti yathā svapne tathā sthitam // 
anyathānupapattyārthakāraṇābhāvataḥ svataḥ / sargādāveva svātmaiva dṛśyaṃ cidvyoma paśyati // 
svapnavattacca nirdharma manāgapi na bhidyate / tasmāccidvyoma cidvyoma śūnyatvaṃ gaganādivat // 
yadaiva tatparaṃ brahma sarvarūpavivarjitam / tadevaikaṃ tathārūpamevaṃ sarvatayā sthitam // 
svapne'nubhūyate caitatsvapno hyātmaiva bhāsate / nānābodhamanānaiva brahmaivāmalameva tat // 
brahmaivātmani cidbhāvājjīvatvamiva kalpayat / rūpamatyajadevācchaṃ manastāmiva gacchati // 
idaṃ sarvaṃ tanotīva tacca khātmakameva kham / bhavatīva jagadrūpaṃ vikārīvāvikāryapi // 
mana eva svayaṃ brahmā sa sargasya hṛdi sthitaḥ / karotyavirataṃ sarvamajasraṃ saṃharatyapi // 
pṛthvyādirahito yasminmanohṛdyaṅgavarjite / anyadvā trijagadbhāti yathā svapne nirākṛti // 
deharūpajagadrūpairahamekamanākṛti / manastiṣṭhāmyanantātma bodhābodhaṃ parābhavam // 
neha pṛthvyādi no deho na caivānyāsti dṛśyatā / jagattayā kevalaṃ khaṃ manaḥ kacakacāyate // 
vicāryadṛṣṭyaitadapi na kiṃcidapi vidyate / kevalaṃ bhāti cinmātramātmanātmani nirghanam // 
yato vāco nivartante tūṣṇīṃbhāvo'vaśiṣyate / vyavahāryapi khātmaiva tadvattiṣṭhati mūkavat // 
anantāpāraparyantā cinmātraparameṣṭakā / tūṣṇīṃ bhūtvā bhavatyeṣa prabuddhaḥ puruṣottamaḥ // 
abuddhipūrvaṃ dravato yathāvartādayo'mbhasi / kriyante brahmaṇā tadvaccittabuddhyādayo jaḍāḥ // 
abuddhipūrvaṃ vātena kriyate spandanaṃ yathā / ananyadevaṃ buddhyādi kriyate paramātmanā // 
ananyadātmano vāyoryathā spandanamavyayam / ananyadātmanastadvaccinmātraṃ paramātmanaḥ // 
cidvyoma brahmacinmātramātmā citi mahāniti / paramātmeti paryāyā jñeyā jñānavatāṃ vara // 
brahmonmeṣanimeṣātma spandāspandātma vātavat / nimeṣo yādṛgevāsya samunmeṣastathā jagat // 
dṛśyamasya samunmeṣo dṛśyābhāvo nimeṣaṇam / ekametannirākāraṃ taddvayorapyupakṣayāt // 
nimeṣonmeṣayorekarūpameva paraṃ matam / ato'sti dṛśyaṃ nāstīti sadasacca sadā citiḥ // 
nimeṣo nānya unmeṣānnonmeṣo'pi nimeṣataḥ / brahmaṇaḥ sargavapuṣo nimeṣonmeṣarūpiṇaḥ // 
tadyathāsthitamevedaṃ viddhi śāntamaśeṣataḥ / ajātamajaraṃ vyoma saumyaṃ samasamaṃ jagat // 
cidacityātmakaṃ vyoma rūpaṃ kacakacāyate / cinnāma tadidaṃ bhāti jagadityeva tadvapuḥ // 
na naśyati na cotpannaṃ dṛśyaṃ nāpyanubhūyate / svayaṃ camatkarotyantaḥ kevalaṃ kevalaiva cit // 
mahācidvyomamaṇibhā dṛśyanāmnī nijākarāt / ananyānyeva bhātāpi bhānubhāsa ivoṣṇatā // 
suṣuptaṃ svapnavadbhāti bhāti brahmaiva sargavat / sarvamekaṃ śivaṃ śāntaṃ nānevāpi sthitaṃ sphurat // 
yadyatsaṃvedyate yādṛksadvā'sadvā yathā yadā / tathānubhūyate tādṛktatsadastvasadastu vā // 
anyathānupapattyā cetkāraṇaṃ parikalpyate / tatsvapnābho jagadbhāvādanyathā nopapadyate // 
pramātītātparādviśvamananyaduditaṃ yataḥ / pramātītamidaṃ caiva kiṃcinnābhyuditaṃ tataḥ // 
yasya yadrasikaṃ cittaṃ tattathā tasya gacchati / brahmaikarasikaṃ tena manastattāṃ samaśnute // 
yaccitto yadgataprāṇo jano bhavati sarvadā / tattena vastviti jñātaṃ jānāti tadasau sphuṭam // 
brahmaikarasikaṃ yatsyānmanastattadbhavetkṣaṇāt / yasya yadrasikaṃ ceto buddhaṃ tena tadeva sat // 
viśrāntaṃ yasya vai cittaṃ jantostatparamārthasat / vyavahṛtyai karotyanyatsadācārādatadrasam // 
dvitvaikatvādikalanā neha kācana vidyate / sattāmātraṃ ca dṛgiyamitaścedalamīkṣyate // 
adṛśyadṛśyasadasanmūrtāmūrtadṛśāmiha / naivāsti na ca nāstyeva kartā bhoktā'thavā kvacit // 
idamitthamanādyantaṃ jagatparyāyamātmani / brahmaikaghanamāśāntaṃ sthitaṃ sthāṇurivādhvani // 
yadeva brahma buddhyādi tadevaitannirañjanam / yadeva gaganaṃ śāntaṃ śūnyaṃ viddhi tadeva tat // 
keśoṇḍrakādayo vyomni yathā sadasadātmakāḥ / dvitāmivāgatā bhānti pare buddhyādayastathā // 
tathā buddhyādi dehādi vedanādi parāpare / anekānyapyananyāni śūnyatvāni yathāmbare // 
suṣuptādviśataḥ svapnamekanidrātmano yathā / sargasthasyāpi na dvitvaṃ naikatvaṃ brahmaṇastathā // 
evameva kacatyacchā chāyeyaṃ svā mahāciteḥ / na ca kiṃcana nāmāṅga kacatyacchaivamāsthitā // 
cidvyomni hi cidākāśameva svamamalaṃ vapuḥ / cetyaṃ dṛśyamivābhāti svapneṣviva yathāsthitam // 
anyathānupapattyārthakāraṇābhāvataḥ svataḥ / cidvyomātmānamevādau dṛśyamityeva paśyati // 
sargādāveva khātmaiva dṛśyaṃ bhāti nirākṛti / saṃbhramaḥ svapnasaṃkalpamithyājñāneṣvivābhitaḥ // 
svapnavattacca nirdharma manāgapi na bhidyate / vikāryapi sadharmāpi cidvyomno vastuno malāt // 
tatsvapnanagarākāraṃ sadharmāpyasadharmakam / śivādananyamevetthaṃ sthitameva nirantaram // 
dṛśyaṃ svapnādrivatsvacchaṃ manāgapi na bhidyate / tasmāccidvyomacidvyomnaḥ śūnyatvaṃ gaganādiva // 
yadeva tatparaṃ brahma sarvarūpavivarjitam / tadevedaṃ tathābhūtameva sargatayā sthitam // 
svapne'nubhūyate caitatsvapne hyātmaiva bhāsate / purāditvena na tu satpurādiracitaṃ tadā // 
svapne ca pratyabhijñāyāḥ saṃskārasya smṛtestathā / na sattā tadidaṃ dṛṣṭamityarthasyātyasaṃbhavāt // 
tasmādetattrayaṃ tyaktvā yadbhānaṃ brahmasaṃvidaḥ / tasya dṛṣṭārthasādṛśyānmūḍhaiḥ smṛtyāditohitā // 
yathā yatraiva laharī vāriṇyeti punaḥ punaḥ / tatraivaiti tathā tadvadananyā khe pare jagat // 
vidhayaḥ pratiṣedhāśca sarva eva sadaiva ca / vibhaktāśca vimiśrāśva pare santi na santi ca // 
tasmātsadbrahma sarvātma kimivātra na vidyate / saiva sattaiva sarvātma caitadapyetadātmakam // 
bhrāntasya bhramaṇaṃ bhūmerna bhūrbhrāntaiva vā gaṇaiḥ / na śāmyati jñāturapi tathābhyāsaṃ vinātra dṛk // 
śāstrasyāsya tu yannāma vādanaṃ tadvināparaḥ / abhyāso dṛśyasaṃśāntyai na bhūto na bhaviṣyati // 
na jīvanna mṛtaṃ cittaṃ rodhamāyāti saṃsṛteḥ / avinābhāvidehatvādvodhāttvetanna paśyati // 
sarvadaivāvinābhāvi cittaṃ dṛśyaśarīrayoḥ / iha cāmutra caitasya bodhānte śāmyataḥ svayam // 
cittadṛśyaśarīrāṇi trīṇi śāmyanti bodhataḥ / pavanaspandasainyāni kāraṇābhāvato yathā // 
kāraṇaṃ maurkhyamevāsya taccāsmādeva śāstrataḥ / kiṃcitsaṃskṛtabuddhīnāṃ vācitādeva śāmyati // 
abuddhamuttaragranthātpūrvaṃ pūrvaṃ hi budhyate / granthaṃ padapadārthajñaḥ khedavānna nivartate // 
upāyamidamevāto viddhi śāstraṃ bhramakṣaye / ananyasādhāraṇatāṃ gatamityanubhūyate // 
tasmādasmānmahāśāstrādyathāśakti vicārayet / bhāgau dvau bhāgamekaṃ vā tena duḥkhakṣayo bhavet // 
āruṣeyamidamiti pramādāccenna rocate / tadanyadātmavijñānaśāstraṃ kiṃcidvicārayet // 
anarthenāvicāreṇa vayaḥ kuryānna bhasmasāt / bodhena jñānasāreṇa dṛśyaṃ kartavyamātmasāt // 
āyuṣaḥ kṣaṇa eko'pi sarvaratnairna labhyate / nīyate tadvṛthā yena pramādaḥ sumahānaho // 
anubhūtamapi ca no sadṛśyamidaṃ draṣṭṛsahitamapi / svapnanijamaraṇabāndhavarodanamiva sadiva kacitamapi // 
śrīrāma uvāca / jaganti santyasaṃkhyāni bhaviṣyanti gatāni ca / tatkathābhiḥ kathaṃ brahmanprabodhayasi māmimam // 
śrīvasiṣṭha uvāca / jagatsvapneṣu śabdārthasaṃbandho'vagatastvayā / na nāma na ca lokena vyarthaṃ tatkathanaṃ tataḥ // 
yā kathāvagatātmabhyāṃ śabdārthābhyāṃ nigadyate / budhyate setarā nāntaḥ saiveha vyavahāriṇī // 
yadā viditavedyaḥ saṃstrikālāmaladarśanaḥ / bhaviṣyasi tadā tāni pratyakṣeṇaiva bhotsyase // 
svapne cinmātramevādyaṃ svayaṃ bhāti jagattayā / yathā tathaiva sargādau nātrānyadupapadyate // 
aṇāvaṇāvasaṃkhyāni tena santi jaganti khe / teṣāṃ tānvyavahāraughānsaṃkhyātuṃ ka iva kṣamaḥ // 
atraiva me purā proktaṃ matpitrā padmajanmanā / padmareṇumatākhyānaṃ śrṛṇu tatkathayāmi te // 
purā pṛṣṭo mayā brahmā jagajjālamidaṃ kiyat / kva vā bhātīti vada me brahmovāca tataḥ sa mām // 
śrībrahmovāca / brahmaivedaṃ mune sarvaṃ jagadityavabhāsate / satāmanantaṃ sattvena jagattvenāsatāmapi // 
śubhaṃ mamedamākhyānaṃ śrṛṇu śravaṇabhūṣaṇam / brahmāṇḍapiṇḍa ityuktaṃ brahmāṇḍākhyānameva ca // 
asti khe khādananyātmā cidvyomaparamāṇukaḥ / śūnyarūpamivākāśe śuddhaḥ spanda ivānile // 
so'paśyadātmanā svapna iva jīvatvamātmani / śūnyarūpamivākāśaṃ pavanaḥ spandanaṃ yathā // 
ākāśarūpamajahadeva jīvastataḥ svayam / apaśyadahamityeva rūpamākāśarūpakam // 
ahaṃkārastvahaṃbuddhirityevāpaśyadātmani / ekaniścayanirmāṇamayī māyānurūpiṇī // 
buddhirmanohamityevaṃ svapne paśyadasanmayam / namayantyātmanātmānamavikalpaṃ vikalpanaiḥ // 
apaśyattanmanaḥ svapne dehe pañcendriyaṃ tataḥ / anākāraṃ ghanākāraṃ svapnādritvamivājñadhīḥ // 
dadarśa sa manodeho vapustribhuvanātmakam / svātmā svātmaiva nirbhitti bhittibhāsuramātatam // 
anekabhūtakalitaṃ nānāvayavarajaṅgamam / kalanākālakalitaṃ kalpitānyonyasaṃgamam // 
svapne pratyekamevātra paśyatyādarśabimbitam / iva trailokyanagaraṃ navaraṅgamanoharam // 
atha pratyekamatrāpi navaraṅgamanoharam / trijagadvetti hṛdaye svādarśa iva bimbitam // 
paramāṇoḥ paramāṇoriti santi tanūdare / atanūni jagantyuccairdhanānīva ca tānyapi // 
avidyeyamananteyamavidyātvena cetitā / brahmatvena parijñātā bhavati brahma nirmalam // 
evaṃ draṣṭāpi yaḥ svapnajālaṃ dṛṣṭe na kiṃcana / ko'tra draṣṭā kuto dṛśyaṃ kva dvaitaṃ kva ca kāraṇam // 
sarvaṃ niḥśāntamābhātaṃ khātma nirbhitti kevalam / brahmātmani sthite svacchamādyantaparivarjitam // 
brahmāṇḍalakṣanicayāḥ paramātmanīti nityaṃ sthitā nipuṇamanyavadapyananye / vāriṇyavāritavisāritaraṅgavegāllolaṃ sthitāmbuparamāṇucayā yathaite // 
śrīrāma uvāca / akāraṇakamevedaṃ jagadbrahma parātpadāt / yadi pravartate nāma svapnasaṃkalpanādivat // 
tadakāraṇataḥ siddheḥ saṃbhave'nyadakāraṇam / kathaṃ na jāyate vastu kvacitkiṃcitkadācana // 
śrīvasiṣṭha uvāca / yadyathā kalpitaṃ yena sa saṃpaśyati tattathā / kalpanaivānyathā na syāttādṛkkāraṇavicyuteḥ // 
yathedaṃ kalpitaṃ dṛśyaṃ manasā yena tattathā / vettyasau yādṛganyena kalpitaṃ vettyasau tathā // 
kalpanākalpanātmaikaṃ tacca brahma svabhāvataḥ / kalpanātmedṛśaṃ janturyathā keśanakhādimān // 
akāraṇapadārthatvaṃ sakāraṇapadārthatā / brahmaṇi dvayamapyasti sarvaśaktyātma tadyataḥ // 
yataḥ syādbrahmaṇastvanyatkvacitkiṃcitkadācana / tatkāraṇavikalpena saṃyogastasya yujyate // 
yatra sarvamanādyantaṃ nānānānātma bhāsate / brahmaiva śāntamekātma tatra kiṃ kasya kāraṇam // 
neha pravartate kiṃcinna ca nāma nivartate / sthitamekamanādyantaṃ brahmeva brahma khātmakam // 
kiṃ kasya kāraṇaṃ kena kimarthaṃ bhavatu kva vā / kiṃ kasya kāraṇaṃ kena kimarthaṃ māstu vā kvacit // 
neha śūnyaṃ na vā śūnyaṃ na sannāsanna madhyatā / vidyate na mahāśūnye na neti na na neti ca // 
idaṃ na kiṃcitkiṃcidvā yannāmāstyatha nāsti vā / sarvaṃ brahmaiva tadviddhi yattathaivātathaiva tat // 
śrīrāma uvāca / atajjñaviṣaye brahmankārye kāraṇasaṃbhave / kimakāraṇatātma syātkathaṃ veti vada prabho // 
śrīvasiṣṭha uvāca / atajjño nāma nāstyeva tāvattajjñajanaṃ prati / asato vyomavṛkṣasya vicāraḥ kīdṛśastataḥ // 
ekabodhamayāḥ śāntavijñānaghanarūpiṇaḥ / tajjñāsteṣāmasadrūpe kathamarthe vicāraṇā // 
atajjñatvaṃ ca bodhe'ntaravabhāti tadaṅgatā / gate svapnasuṣupte'ntariva nidrātma kevalam // 
tathāpyabhyupagamyāpi mūrkhaniścaya ucyate / mayedamaṇu sarvātma yasmādbrahma nirāmayam // 
santyakāraṇakā eva santi kāraṇajāstathā / bhāvāḥ saṃvidyathā yasmātkalpyate labhyate tathā // 
sarvakāraṇasaṃśāntau sarvānubhavaśālinām / sargasya kāraṇaṃ nāsti tena sargastvakāraṇaḥ // 
hṛdayaṃgamatātyaktamīśvarādi prakalpyate / yadatra kiṃcidduḥsvādu vyarthaṃ vāgjālameva tat // 
anyathānupapattyaiva svapnābhākalanādṛte / sthūlākārātmikā kācinnāsti dṛśyasya dṛśyatā // 
svapnapṛthvyādyanubhave kimabuddhasya kāraṇam / citsvabhāvādṛte brūhi svapnārtho nāma kīdṛśaḥ // 
svapnārtho hyaparijñāto mahāmohabharapradaḥ / parijñāto na mohāya yathā sargāstathaiva ca // 
śuṣkatarkahaṭhāveśādyadvāpyanubhavojjhitam / kalpyate kāraṇaṃ kiṃcitsā maurkhyābhiniveśitā // 
agnerauṣṇyamapāṃ śaityaṃ prākāśyaṃ sarvatejasām / svabhāvo vākhilārthānāṃ kimabuddhasya kāraṇam // 
kiṃ dhyātṛśatalabdhasya dhyeyasyaikasya kāraṇam / kiṃ ca gandharvanagare pure bhittiṣu kāraṇam // 
dharmādyamutrāmūrtatvānmūrte dehe na kāraṇam / dehasya kāraṇaṃ kiṃ syāttatra sargādibhoginaḥ // 
bhittyabhittyādirūpāṇāṃ jñānasya jñānavādinaḥ / kiṃ kāraṇamanantānāmutpannadhvaṃsināṃ muhuḥ // 
svabhāvasya svabhāvo'sau kila kāraṇamityapi / yaducyate svabhāvasya sā paryāyoktikalpanā // 
tasmādakāraṇā bhrāntirbhāvā bhānti ca kāraṇam / ajñe jñe tvakhilaṃ kāryaṃ kāraṇādbhavati sthitam // 
yadvatsvapnaparijñānātsvapne dravyāpahāribhiḥ / na duḥkhākaraṇaṃ tadvajjīvitaṃ tattvadarśanāt // 
sargādāveva notpannaṃ dṛśyaṃ cidgaganaṃ tvidam / svarūpaṃ svapnavadbhāti nānyadatropapadyate // 
anyā na kācitkalanā dṛśyate sopapattikā / asmānnyāyādṛte kasmādbrahmaivaiṣānubhūtibhūḥ // 
ūrmyāvartadravatvādi śuddhe jalaghane yathā / tathedaṃ sargaparyāyaṃ brahmaṇi brahma bhāsate // 
spandāvartavivartādi nirmale pavane yathā / tathāyaṃ brahmapavane sargaspando'vabhāsate // 
yathānantatvasauṣiryaśūnyatvādi mahāmbare / sa sannāsannabodhātma tathā sargaḥ parāparaḥ // 
eṣu nidrādikeṣvete sūpalabdhā api sphuṭam / bhāvā asanmayā evamete'nanyātmakā yataḥ // 
sargapralayasaṃsthānānyevamātmani ciddhane / saumye svapnasuṣuptābhā śuddhe nidrāghane yathā // 
svapnātsvapnāntarāṇyāste nidrāyāṃ mānavo yathā / sargātsargāntarānmāste svasattāyāmajastathā // 
pṛthvyādirahito'pyeṣa brahmākāśo nirāmayaḥ / atadvāṃstadvadābhāti yathā svapnānubhūtiṣu // 
sthitā yathāsyāṃ paśyantyāṃ śabdā ghaṭapaṭādayaḥ / jātājātāḥ sthitāḥ sargāstathānanye mahāciti // 
paśyantyāmeva paśyantī yathā bhāti tathaiva ca / yathā śabdāstathā sargāścitaiva citi cinmayāḥ // 
kiṃ śāstrakaṃ tatrakathāvicārairnirvāsanaṃ jīvitameva mokṣaḥ / sarge tvasatyevamakāraṇatvātsatyeva nāstyeva na nāma kācit // 
eṣā ca siddheha hi vāsaneti sā bodhasattaiva nirantaraikā / nānātvanānārahitaiva bhāti svapne cideveha purādirūpā // 
śrīrāma uvāca / padārthā dvividhāḥ santi mūrtāmūrtā jagattraye / yatra sapratighāḥ kecitkecidapratighā api // 
tānihāpratighānāhurnānyonyaṃ vellayanti ye / tāṃśca sapratighānāhuranyonyaṃ vellayanti ye // 
iha sapratighānāṃ tu dṛṣṭamanyonyavellanam / na tvapratigharūpāṇāṃ keṣāṃcidapi kiṃcana // 
tatra saṃvedanaṃ nāma yadidaṃ candramaṇḍale / itaḥ patatyapratighaṃ tatsarveṇānubhūyate // 
ardhaprabuddhasaṃkalpavikalpādvaitakalpitam / vadāmyabhyupagamyedaṃ na tu bodhadaśāsthitam // 
kaḥ prāṇamārutaḥ kṣobhaṃ janayatyāśayasthitaḥ / praveśanirgamamayaṃ kathaṃ vā vada me prabho // 
kathamapratighaṃ nāma vedanaṃ pratighātmakam / imaṃ dehaṃ cālayati bhāraṃ bhāraharo yathā // 
yadi sapratighaṃ vastu vellatyapratighātmakam / kathaṃ saṃvittimātreṇa puṃsaḥ śailo na valgati // 
śrīvasiṣṭha uvāca / vikāsamatha saṃkocamatra nālī hṛdi sthitā / yadā yāti tadā prāṇaśchedairāyāti yāti ca // 
bāhyopaskarabhastrāyāṃ yathākāśāspadātmakaḥ / vāyuryātyapi cāyāti tathātra spandanaṃ hṛdi // 
śrīrāma uvāca / bahirbhastrāmayaskāraḥ saṃkocanavikāsanaiḥ / yojayatyāntaraṃ nāḍīṃ kaścālayati cālakaḥ // 
śataṃ kathaṃ bhavedekaṃ kathamekaṃ śataṃ bhavet / kathaṃ sa cetanā ete kāṣṭhaloṣṭopalādayaḥ // 
kasmānna sthāvaraṃ vastu praspandyapi camatkṛtam / vastu jaṅgamameveha spandi mātreva kiṃ vada // 
śrīvasiṣṭha uvāca / antaḥsaṃvedanaṃ nāma cālayatyāntraveṣṭanam / bahirbhastrāmayaskāra iva loke'nuceṣṭanam // 
śrīrāma uvāca / vāyvantrādiśarīrasthaṃ sarvaṃ sapratighaṃ mune / kathamapratighā saṃviccālayediti me vada // 
saṃvidapratighākārā yadi sapratighātmakam / cālayedacaliṣyattaddūramambho yadicchayā // 
sapratighāpratighayormitho yadi padārthayoḥ / vellanaṃ syāttadicchaiva kartṛkarmendriyaiḥ kva kim // 
sapratighāpratighayoḥ śleṣo nāsti bahiryathā / tathaivāntarahaṃ manye śeṣaṃ kathaya me mune // 
antaḥ svayaṃ yoginā vā yathaitadanubhūyate / amūrtasyaiva mūrtena vellanaṃ tadvadāśu me // 
śrīvasiṣṭha uvāca / sarvasaṃdehavṛkṣāṇāṃ mūlakāṣamidaṃ vacaḥ / sarvaikatānubhūtyarthaṃ śrṛṇu śravaṇabhūṣaṇam // 
neha kiṃcinna nāmāsti vastu sapratighaṃ kvacit / sarvadā sarvamevedaṃ śāntamapratighaṃ tatam // 
śuddhaṃ saṃvinmayaṃ sarvaṃ śāntamapratighātmakam / padārthajātaṃ pṛthvyādi svapnasaṃkalpayoriva // 
ādāvante ca nāstīdaṃ kāraṇābhāvato'khilam / bhrāntyātmā vartamānāpi bhāti citsvapnagā yathā // 
dyauḥ kṣamā vāyurākāśaṃ parvatāḥ sarito diśaḥ / mahatā kāraṇaughena bodhamapratighaṃ viduḥ // 
antaḥkaraṇabhūtādi mṛtkāṣṭhadṛṣadādi vā / sarvaṃ śūnyamaśūnyaṃ ca cetanaṃ viddhi netarat // 
tatraivamaindavākhyānaṃ śrṛṇu śravaṇabhūṣaṇam / mayā ca pūrvamuktaṃ tatkiṃcānyadabhivarṇyate // 
tathāpi vartamānoktapraśnabodhāya tacchṛṇu / yathedaṃ sarvamandyādi cidityeva tu bhotsyate // 
kasmiṃścitprāktanenaiva jagajjāle'bhavaddvijaḥ / tapovedakriyādhāro brahmanninduriti smṛtaḥ // 
daśa tasyābhavanputrā jagato diktaṭā iva / mahāśayā mahātmāno mahatāmāspadaṃ satām // 
sa teṣāṃ kālavaśataḥ pitā'ntardhimupāyayau / daśānāṃ bhagavān rudra ekādaśa iva kṣaye // 
tasyānugamanaṃ cakre bhāryā vaidhavyabhītibhiḥ / anuraktā dinasyeva saṃdhyā tārāvilocanā // 
tayoste tanayā duḥkhakalitā vipinaṃ gatāḥ / kṛtaurdhvadehikāstyaktvā vyavahāraṃ samādhaye // 
dhāraṇānāṃ samastānāṃ kā syāduttamasiddhidā / dhāraṇā yanmayāḥ santaḥ syāma sarveśvarā vayam // 
iti te tatra saṃcintya baddhapadmāsanā daśa / idaṃ saṃcintayāmāsurnirvighne kandarodare // 
padmajādhiṣṭhitāśeṣajagaddhāraṇayā sthitāḥ / bhavāmaḥ padmajopetaṃ jagadrūpamavighnataḥ // 
iti saṃcintya sabrahmajagaddhāraṇayā ciram / nimīlitadṛśastasthuste citraracitā iva // 
athaitaddhāraṇābaddhacittāste tāvadacyutāḥ / āsanmāsāndaśāṣṭau ca yāvatte tatra dehakāḥ // 
śuṣkāḥ kaṃkālatāṃ yātāḥ kravyādaiścarvitāṅgakāḥ / nāśamabhyāyayustatra cchāyābhāgā ivātapaiḥ // 
ahaṃ brahmā jagaccedaṃ sargo'yaṃ bhuvanānvitaḥ / iti saṃpaśyatāṃ teṣāṃ dīrghakālo'bhyavartata // 
tāni cittānyadehāni daśaikadhyānatastataḥ / saṃpannāni jagantyeva daśa dehāni vai pṛthak // 
iti teṣāṃ cidicchā sā saṃpannā sakalaṃ jagat / atyantasvaccharūpaiva sthitā cākāravarjitā // 
saṃvinmayatvājjagatāṃ teṣāṃ bhūmyacalādi tat / sarvaṃ cidātmakaṃ viddhi nau cedanyatkimucyatām // 
kila yatrtrijagajjālaṃ teṣāṃ kimātma tattathā / saṃvidākāśaśūnyatvamātramevetaranna tat // 
vidyate na yathā kiṃcittaraṅgaḥ salilādṛte / saṃvittattvādṛte tadvadvidyate calanādikam // 
aindavāni yathaitāni cinmayāni jaganti khe / tathā cinmayameteṣu kāṣṭhaloṣṭopalādyapi // 
yathaivaindavasaṃkalpāste jagattvamupāgatāḥ / tathaivābjajasaṃkalpo jagattvamayamāgataḥ // 
tasmādiheme girayo vasudhā pādapā ghanāḥ / mahābhūtāni sarvaṃ ca cinmātramayamātatam // 
cidvṛkṣāścinmahī ciddyauścidākāśaṃ cidadrayaḥ / nācitkvacitsaṃbhavati teṣvaindavajagatsviva // 
cinmātrakhakulālena svadehacalacakrake / svaśarīramṛdā sargaḥ kutoyaṃ kriyate'niśam // 
saṃkalpanirmite sarge dṛṣadaścenna cetanāḥ / tadatra loṣṭaśailādi kimetaditi kathyatām // 
kalanasmṛtisaṃskārā dadhatyarthaṃ ca nodare / prāḍavṛṣṭaṃ kalpanādīnāmanyaivārthakulāvatām // 
taddhāma saṃvido dhāmni maṇirāśau maṇiryathā / sarvātmani tathā citte kaścidartha udetyalam // 
akāryakaraṇasyārtho na bhinno brahmaṇaḥ kvacit / svabhāva iti tenedaṃ sarvaṃ brahmeti niścayaḥ // 
yathā pravṛttaṃ cidvāri vahatyāvartate'vanau / svayatnenātitīvreṇa parātmīyātmanā vinā // 
padmalīlā jagadiva prakacanti jaganti yat / cinmātrādbrahmaṇaḥ svasmādanyāni na manāgapi // 
ajātamaniruddhaṃ ca sanmātraṃ brahma khātmakam / śāntaṃ sadasatormadhyaṃ cidbhāmātramidaṃ jagat // 
yatsaṃvinmayamadvyādi saṃkalpajagati sthitam / tadasaṃvinmayamiti vaktā'jño jñairvihasyate // 
jagantyātmeva saṃkalpamayānyetāni vetti khe / khātmakāni tathedaṃ ca brahma saṃkalpajaṃ jagat // 
yāvadyāvadiyaṃ dṛṣṭiḥ śīghraṃ śīghraṃ vilokyate / tāvattāvadidaṃ duḥkhaṃ śīghraṃ śīghraṃ vilīyate // 
yāvadyāvadiyaṃ dṛṣṭiḥ prekṣyate na cirāccitā / tāvattāvadidaṃ duḥkhaṃ bhavetpratighanaṃ ghanam // 
dīrghaduṣkṛtamūḍhānāmimāṃ dṛṣṭimapaśyatām / saṃsṛtirvajrasāreyaṃ na kadācitpraśāmyati // 
nehākṛtirna ca bhavābhavajanmanāśāḥ sattā na caiva na ca nāma tathāstyasattā / śāntaṃ paraṃ kacati kevalamātmanītthaṃ brahmāthavā kacanamapyalamatra nāsti // 
ādyantavarjitamalabhyalatāgramūlanirmāṇamūlapariveśamaśeṣamaccham / antasthanirgaganasargakaputrakaughaṃ nitye sthitaṃ nanu ghanaṃ gatajanmanāśam // 
sanmātramantarahitākhilahastajātaṃ paryantahīnagaṇanāṅgamamuktarūpam / ātmāmbarātmakamahaṃ tvidameva sarvaṃ sustambharūpamajamaunamalaṃ vikalpaiḥ // 
śrīvasiṣṭha uvāca / evaṃ cinmātramevaikaṃ śuddhaṃ sattvaṃ jagattrayam / saṃbhavantīha bhūtāni nājñabuddhāni kānicit // 
tasmātkutaḥ śarīrādi vastu sapratighaṃ kutaḥ / yadidaṃ dṛśyate kiṃcittadapratighamātatam // 
sthitaṃ cidvyoma cidvyomniśānte śāntaṃ samaṃ sthitam / sthitamākāśamākāśe jñaptirjñaptau vijṛmbhate // 
sarvaṃ saṃvinmayaṃ śāntaṃ satsvapna iva jāgrati / sthitamapratighākāraṃ kvāsau sapratighā sthitiḥ // 
kva dehāvayavāḥ kvāntraveṣṭanī kvāsthipañjaram / vyomevāpratighaṃ viddhi dehaṃ sapratighopamam // 
saṃvitkarau śiraḥ saṃvitsaṃvidindriyavṛndakam / śāntamapratighaṃ sarvaṃ na sapratighamasti hi // 
brahmavyomnaḥ svapnarūpasvabhāvatvājjagatsthiteḥ / idaṃ sarvaṃ saṃbhavati sahetukamahetukam // 
na kāraṇaṃ vinā kāryaṃ bhavatītyupapadyate / yadyathā yena nirṇītaṃ tattathā tena lakṣyate // 
kāraṇena vinā kāryaṃ sadvadityupapadyate / yathābhāvitamevārthaṃ saṃvidāpnotyasaṃśayam // 
yathā saṃbhavati svapne sarvaṃ sarvatra sarvathā / cinmayatvāttathā jāgratyasti sarvātmarūpatā // 
sarvātmani brahmapade nānānānātmani sthitā / astyakāraṇakāryāṇāṃ sattā kāraṇajāpi ca // 
ekaḥ sahasraṃ bhavati yathā hyete kilaindavāḥ / prayātā bhūtalakṣatvaṃ saṃkalpajagatāṃ gaṇaiḥ // 
sahasramekaṃ bhavati saṃvidāṃ ca tathā hi yat / sāyujye cakrapāṇyādeḥ sargairekaṃ bhavedvapuḥ // 
eka eva bhavatyabdhiḥ sravantīnāṃ śatairapi / eka eva bhavetkāla ṛtusaṃvatsarotkaraiḥ // 
saṃvidākāśa evāyaṃ dehaḥ svapna ivoditaḥ / svapnādrivannirākāraḥ svānubhūtisphuṭo'pi ca // 
saṃvittirevānubhavātsaivānanubhavātmikā / draṣṭṛdṛśyadṛśā bhāti cidvyomaikamato jagat // 
vedanāvedanātmaikaṃ nidrāsvapnasuṣuptavat / vātaspandāvivābhinnau cidvyomekamato jagat // 
draṣṭā dṛśyaṃ darśanaṃ ca cidbhānaṃ paramārthakham / śūnyasvapna ivābhāti cidvyomaikamato jagat // 
jagattvamasadeveśe bhrāntyā prathamasargataḥ / svapne bhayamivāśeṣaṃ parijñātaṃ praśāmyati // 
ekasyāḥ saṃvidaḥ svapne yathā bhānamanekadhā / nānāpadārtharūpeṇa sargādau gagane tathā // 
bahudīpe gṛhe cchāyā bahvayo bhāntyekavadyathā / sarvaśaktestathaivaikā bhāti śaktiranekadhā // 
yatsīkarasphuraṇamambunidhau śivākhye vyomnīva vṛkṣanikarasphuraṇaṃ sa sargaḥ / vyomnyeṣa vṛkṣanikaro vyatiriktarūpo brahmāmbudhau na tu manāgapi sargabinduḥ // 
śrīrāma uvāca / imaṃ me saṃśayaṃ chindhi bhagavanbhāskaraṃ tamaḥ / bhuvanasyeva bhāvānāṃ samyagrūpānubhūtaye // 
kadācidahamekāgro vidyāgehe vipaścitām / saṃsadi sthitavānyāvattāpasaḥ kaścidāgataḥ // 
vidvāndvijavaraḥ śrīmānvidehajanamaṇḍalāt / mahātapāḥ kāntiyuto durvāsā iva duḥsahaḥ // 
sa praviśyābhivādyāśu sabhāmābhāsvaradyutim / upaviśyāsane tiṣṭhannasmābhirabhivāditaḥ // 
vedāntasāṃkhyasiddhāntavādānsaṃhṛtya sattamam / sukhopaviṣṭaṃ viśrāntaṃ tamahaṃ pṛṣṭavānidam // 
dīrghādhvanā pariśrāntaḥ sayatna iva lakṣyase / vadādya vadatāṃ śreṣṭha kuta āgamanaṃ kṛtam // 
brāhmaṇa uvāca / evametanmahābhāga sumahāyatnavānaham / yadarthamāgato'smīha tasyākarṇaya nirṇayam // 
vaideho nāma deśo'sti sarvasaubhāgyasaṃyutaḥ / svargasyāmbarasaṃsthasya pratibimvamivāvanau // 
tatrāhaṃ brāhmaṇo jātaḥ prāptavidyaśca saṃsthitaḥ / kundāvadātadantatvātkundadanta iti śrutaḥ // 
athāhaṃ jātavairāgyaḥ pravihartuṃ pravṛttavān / devadvijamunīndrāṇāṃ saṃbhramācchramaśāntaye // 
śrīparvatamakhaṇḍehaṃ kadācitprāptavānaham / tatrāvasaṃ ciraṃ kālaṃ mṛdu dīrghaṃ tapaścaran // 
tatrāstyaraṇyaṃ viditaṃ muktaṃ tṛṇavanādibhiḥ / tyaktatejastamobhrādibhūmāviva nabhastalam // 
tatrāsti madhye viṭapī laghuḥ pelavapallavaḥ / sthita eṣo'mbare śūnye mandaraśmirivāṃśumān // 
lambate tasya śākhāyāṃ puruṣaḥ pāvanākṛtiḥ / bhānurbhānāviva raśmigṛhīto grathitākṛtiḥ // 
mauñjadāmanibaddhordhvapādo nityamavākśirāḥ / aṣṭhīlatvaṃ dadhadiva mahāṣṭhīlasya śālmaleḥ // 
dṛṣṭaḥ prāptena taṃ deśaṃ sa kadācinmayā pumān / vicārito nikaṭato vakṣaḥsthāñjalisaṃpuṭaḥ // 
yāvajjīvatyasau vipro niḥśvasityahatākṛtiḥ / śītavātātapasparśānsarvānvetti ca kālajān // 
anantaramasāveko nopacarya mayā bahūn / divasātapakhedena viśrambhe pātitaḥ śanaiḥ // 
pṛṣṭaśca ko'si bhagavankimarthaṃ dāruṇaṃ tapaḥ / karoṣīdaṃ viśālākṣa lakṣyālakṣyātmajīvitaḥ // 
atha tenoktamarthaste ka ivānena tāpasa / arthe nātivicitrā hi bhavantīcchāḥ śarīriṇām // 
ityuktavānprayatnena so'nubandhena vai mayā / yadā pṛṣṭastadā tena mamoktamidamuttaram // 
mathurāyāmahaṃ jāto vṛddhiṃ yātaḥ pitugṛhe / bālyayauvanayormadhye sthitaḥ padapadārthavit // 
samagrasukhasaṃbhārakośo bhavati bhūmipaḥ / ityahaṃ śrutavāṃstatra bhogārthī navayauvanaḥ // 
atha saptamahādvīpavistīrṇāyā bhuvaḥ patiḥ / syāmityahamudārātmā paribimbitavāṃściram // 
ityarthena samāgatya deśamitthamahaṃ sthitaḥ / atra dvādaśa varṣāṇi samatītāni mānada // 
tadakāraṇamitra tvaṃ gaccheṣṭaṃ deśamāśugaḥ / ahaṃ cābhimataprāpteritthameva dṛḍhasthitiḥ // 
iti tenā'hamuktaḥ saṃstamitthaṃ proktavāñchṛṇu / āścaryaśravaṇe cetaḥ khedameti na dhīmataḥ // 
sādho yāvattvayā prāpto na nāmābhimato varaḥ / tvadrakṣāparicaryārthamiha tāvadahaṃ sthitaḥ // 
mayetyukte sa pāṣāṇamaunavānabhavacchamī / nimīlitekṣaṇaḥ kṣīṇarūpastvakalano bahiḥ // 
tathāhaṃ puratastasya kāṣṭhamaunavato'vasam / ṣaṇmāsānvigatodvegaṃ vegānkālakṛtānsahan // 
arkabimbādviniṣkamya tatpradeśāntare sthitam / ekadā dṛṣṭavānasmi puruṣaṃ bhānubhāsvaram // 
sa tena pūjyate yāvanmanasā karmaṇā mayā / uvāca tāvadvacanamamṛtasyandasundaram // 
śākhāpralambanapara he brahmandīrghatāpasa / tapaḥ saṃhara saṃhāri gṛhāṇābhimataṃ varam // 
saptābdhidvīpavalayā pālayiṣyasi medinīm / saptavarṣasahasrāṇi dehenānena dharmataḥ // 
evaṃ samīhitaṃ dattvā sa dvitīyo divākaraḥ / gantumastamathārkābdhimaviśatprodito yataḥ // 
tasminyāte mayā proktaṃ tasya śākhātapasvinaḥ / śrutadṛṣṭānubhūtāgryavaradasya vivekinaḥ // 
saṃprāptābhimataṃ brahmaṃstaruśākhāvalambanam / tapastyaktvā yathāprāptaṃ vyavahāraṃ samācara // 
evamaṅgīkṛtavataḥ pādau tasya mayā tataḥ / muktau viṭapinastasmādālānātkālabhāviva // 
snātaḥ pavitrahasto'sau cakre japtvāghamarṣaṇam / phalena puṇyalabdhena viṭapādvratapāraṇam // 
tatpuṇyavaśataḥ prāptaiḥ svādubhistaistaroḥ phalaiḥ / samāśvastāvasaṃkṣubdhāvāvāṃ tatra dinatrayam // 
saptadvīpasamudramudritadiśa bhoktuṃ samagrāṃ mahīṃ vipraḥ pādapalambitena vapuṣā taptvordhvapādastapaḥ / saṃprāpyābhimataṃ varaṃ dinakṛto viśvasya cāhnāṃ trayaṃ sārdhaṃ matsuhṛdā svamevasadanaṃ gantuṃ pravṛtto'bhavat // 
kundadanta uvāca / āvāsamantare gantuṃ pravṛttau muditākṛtī / mathurānagarīṃ candrasūryāvindrapurīmiva // 
prāpya rodhābhidhaṃ grāmaṃ viśramyāmravaṇācale / uṣitau dve dine tasminsālīse nagare sukham // 
adhvānanditacittābhyāmāvābhyāmativāhitaḥ / dvitīye'hani śītāmbusnigdhacchāyāvanadrumāḥ // 
nadītīralatonmuktapuṣpaprakarapāṇḍurāḥ / tarattaraṅgajhāṃkāragāyanānanditādhvagāḥ // 
snigdhadrumavanacchāyaraṇanmṛgavihaṃgamāḥ / sthūlaśādvalaśākhāgraprotāvaśyāyamauktikāḥ // 
jaṅgalādripuragrāmaśvabhrānūpasthalāvanīḥ / samullaṅghya dine tasminsaritsrotaḥ sarāṃsi ca // 
nītavantau niśāmāvāṃ kadalīkānane ghane / tuṣāraśiśire śrāntau kadalīdalatalpake // 
prāptāvāvāṃ tṛtīye'hni ṣaṇḍaṣaṇḍakamaṇḍitam / jaṅgalaṃ janavicchedavibhaktaṃ khamivākṛtam // 
tatra sa prakṛtaṃ mārga parityajya vanāntaram / praviśansamuvācedamakāryakaraṇaṃ vacaḥ // 
gacchāvo'trāśrabhe gauryā munimaṇḍalamaṇḍite / bhrātaro me sthitāḥ sapta vaneṣvevamivārthinaḥ // 
bhrātaro'ṣṭau vayamime jātānekatayā tayā / ekasaṃvinmayā jātā ekasaṃkalpaniścayāḥ // 
tena te'pyatra tapase svaniścayasamāśrayāḥ / sthitā āgatya vividhaistapobhiḥ kṣapitainasaḥ // 
taiḥ sārdhaṃ bhrātṛbhiḥ pūrvamāgatyāhamihāvasam / ṣaṇmāsānāśrame gauryāstena dṛṣṭo mayaiṣa saḥ // 
puṣpakhaṇḍatarucchāyāsuptamugdhamṛgārbhakaḥ / parṇoṭajāgraviśrāntaśukodgrāhitaśāstradṛk // 
tadbrahmalokasaṃkāśamehi munyāśramaṃ śriye / gacchāvo'cchataraṃ tatra cetaḥ puṇyairbhaviṣyati // 
viduṣāmapi dhīrāṇāmapi tattvavidāmapi / tvarate hi manaḥ puṃsāmalaṃbuddhivilokane // 
tenetyukte ca tāvāvāṃ prāpto munyāśramaṃ ca tam / yāvattatra mahāraṇye paśyāvaścāntarūpiṇam // 
na vṛkṣaṃ noṭajaṃ kiṃcinna gulmaṃ na ca mānavam / na muniṃ nārbhakaṃ nānyanna vediṃ na ca vā dvijam // 
kevalaṃ śūnyamevāti tadaraṇyamanantakam / tāpopataptamabhito bhūmau sthitamivāmbaram // 
hā kaṣṭaṃ kimidaṃ jātamiti tasminvadatyatha / āvābhyāṃ suciraṃ bhrāntvā dṛṣṭa ekatra vṛkṣakaḥ // 
snigdhacchavirghanacchāyaḥ śītalo'mbudharopamaḥ / tale tasya samādhāne saṃsthito vṛddhatāpasaḥ // 
āvāmagre munestasya cchāyāyāṃ śādvalasthale / upaviṣṭau ciraṃ yāvannāsau dhyānānnivartase // 
tataścireṇa kālena mayodvegena cāpalāt / uktaṃ mune prabudhyasva dhyānādityuccakairvacaḥ // 
śabdenoccairmadīyena saṃprabuddho'bhavanmuniḥ / siṃho'mbudaraveṇeva jṛmbhāṃ kṛtvābhyuvāca ca // 
kau bhavantāvimau sādhū kvāsau gauryāśramo gataḥ / kena vāhamihānītaḥ kālo'yaṃ kaśca vartate // 
tenetyukte mayāpyuktaṃ bhagavanviddhi īdṛśam / na kiṃcidāvāṃ buddho'pi kasmājjānāsi na svayam // 
iti śrutvā sa bhagavānpunardhyānamayo'bhavat / dadarśodantamakhilamasmākaṃ svātmanastathā // 
muhūrtamātreṇovāca prabudhya dhyānato muniḥ / śrūyatāmidamāścaryamāryau hi kāryavedinau // 
yamime paśyathaḥ sādhū kadambataruputrakam / madāspadamaraṇyānyā dhammillamiva puṣpitam // 
kenāpi kāraṇenāsminsatī vāgīśvarī satī / avasaddaśavarṣāṇi samastartuniṣevitā // 
tadā teneha vistīrṇamabhavaddhanakānanam / gaurīvanamiti khyātaṃ bhūṣitaṃ kusumartubhiḥ // 
bhṛṅgāṅganājanamanoharahārigītalīlāvilolakalakaṇṭhavihaṃgamaṅga / puṣpāmbuvāhaśatacandranabhovitānaṃ rājīvareṇukaṇakīrṇadigantarālam // 
mandārakundamakarandasugandhitāśaṃ saṃsūcchvasatkusumarāśiśaśāṅkaniṣṭham / saṃtānakastavakahāsavikāsakāntamāmodimārutasamastalatāṅganaugham // 
puṣpākarasya nagaraṃ navagītabhṛṅgaṃ bhṛṅgāṅganākusumakhaṇḍakamaṇḍapāḍhyam / candrāṃśujālaparikomalapuṣpadolādolāyamānasurasiddhavadhūsamūham // 
hārītahaṃsaśukakokilakokakākacakrāhvabhāsakalaviṅkakulākulāṅgam / bheruṇḍakukkuṭakapiñjalahemacūḍarāḍhāmayūrabakakalpitakeliramyam // 
gandharvayakṣasurasiddhakirīṭaghṛṣṭapādājakarṇikakadamvasarasvatīkam / vātāyanaṃ kanakakomalacampakaughatārāmbarāmbudharapūragṛhītagandham // 
mandānilaskhalitapallavavālavallīvinyāsaguptadivasādhiparaśmiśītam / pītaṃ kadambakaravīrakanālikeratālītamālakulapuṣpaparāgapūraiḥ // 
kahlārakīrṇakumudotpalapadmakhaṇḍavalgaccakorabakakokakadambahaṃsam / tālīsaguggulakacandanapāribhadrabhadradrumodaravihārivicitraśakti // 
tasminvane ciramuvāsa harārdhadehā kenāpi kāraṇavaśena cirāya gaurī / bhūtvā prasannaśaśibimbamukhī kadambavāgīśvarī śaśikaleva śivasya mūrdhni // 
vṛddhatāpasa uvāca / tasminneva kadambe'sminvarṣāṇi svecchayā daśa / sthitvā gaurī jagāmātha haravāmārdhamandiram // 
tatsparśāmṛtasikto'yaṃ kadambataruputrakaḥ / utsaṅga iva cāsīno na yātyeva purāṇatām // 
tato gauryā prayātāyāṃ tadvanaṃ tādṛśaṃ mahat / sāmānyavanatāṃ yātaṃ janavṛndopajīvitam // 
mālavo nāma deśo'sti tatrāhaṃ pṛthivīpatiḥ / kadācittyaktarājyaśrīrmunīnāmāśramānbhraman // 
imaṃ deśamanuprāpta iha cāśramavāsimiḥ / pūjito'sya kadambasya dhyānaniṣṭhastale sthitaḥ // 
kenacittvatha kālena bhrātṛbhiḥ saptabhiḥ saha / bhavānabhyāgataḥ pūrvaṃ taporthamimamāśramam // 
tapasvino'ṣṭāviha te tathā nāma tadā'vasan / yathā tapasvino'nye te teṣāṃ mānyāstapasvinaḥ // 
kālenānantaramasāvekaḥ śrīparvataṃ gataḥ / svāminaṃ kārtikeyaṃ ca dvitīyastapase gataḥ // 
vārāṇasīṃ tṛtīyastu caturtho'gāddhimācalam / ihaiva te pare dhīrāścatvāro'nye paraṃ tapan // 
sarveṣāmeva caiteṣāṃ pratyekaṃ tvetadīpsitam / yathā samastadvīpāyā bhuvo'syāḥ syāṃ mahīpatiḥ // 
atha saṃpāditaṃ teṣāṃ sarveṣāmetadīpsitam / tapastuṣṭābhiriṣṭābhirdevatābhirvararvaraiḥ // 
tapataste tato yātā bhrātaraḥ sadanaṃ nijam / bhūmau dharmayugaṃ bhuktvā vedhā brahmapurīmiva // 
tairbhavadbhrātṛbhirbhavya varadānavidhau tadā / idaṃ varodyatā yatnātprārthitāḥ sveṣṭadevatāḥ // 
devyasmākamime sarve saptadvīpeśvarasthitau / satyāḥ prakṛtayaḥ santu sarva āśramavāsinaḥ // 
tamiṣṭadevatāsārthamurarīkṛtya sādaram / teṣāmastvevamityuktvā jagāmāntarddhimīśvarī // 
te tataḥ sadanaṃ yātāsteṣāmāśramavāsinaḥ / sarva eva gatāḥ paścādeka evāsmi no gataḥ // 
ahaṃ kevalamekānte dhyānaikagatamānasaḥ / vāgīśvarīkadambasya tale tiṣṭhāmi śailavat // 
atha kāle vahatyasminnṛtusaṃvatsarātmani / idaṃ sarvaṃ vanaṃ chinnaṃ janaiḥ paryantavāsibhiḥ // 
idaṃ kadambamamlānaṃ janatāḥ pūjayantyalam / vāgīśvarīgṛhamiti māṃ caivaikasamādhigam // 
athainaṃ deśamāyātau bhavantau dīrghatāpasau / etattatkathitaṃ sarvaṃ dhyānadṛṣṭaṃ mayākhilam // 
tasmādutthāya he sādhū gacchataṃ gṛhamāgatau / tatra te bhrātaraḥ sarve saṃgatā dārabandhubhiḥ // 
aṣṭānāṃ bhavatāṃ bhavyaṃ sadane sve bhaviṣyati / mahātmanāṃ brahmaloke vasūnāmiva saṃgamaḥ // 
ityukte tena sa mayā pṛṣṭaḥ paramatāpasaḥ / saṃdehādidamāścaryamāryāstadvarṇayāmyaham // 
ekaiva saptadvīpāsti bhagavanbhūriyaṃ kila / tulyakālaṃ bhavantyaṣṭau saptadvīpeśvarāḥ katham // 
kadambatāpasa uvāca / asamañjasametāvadeva no yāvaducyate / idamanyadasaṃbaddhataraṃ saṃśrūyatāṃ mama // 
ete'ṣṭau bhrātarastatra tāpasā dehasaṃkṣaye / saptadvīpeśvarāḥ sarve bhaviṣyanti gṛhodare // 
aṣṭau hyete mahīpīṭheṣveteṣveteṣu sadmasu / saptadvīpeśvarā bhūpā bhaviṣyantīha me śṛṇu // 
astyeteṣāṃ kilāṣṭānāṃ bhāryāṣṭakamaninditam / digantarāṇāṃ niyataṃ tārāṣṭakamivojjvalam // 
tadbhāryāṣṭakameteṣu yāteṣu tapase ciram / babhūva duḥkhitaṃ strīṇāṃ yadviyogo'hiduḥsahaḥ // 
duḥkhitāḥ pratyaye teṣāṃ cakrustā dāruṇaṃ tapaḥ / śatacāndrāyaṇaṃ tāsāṃ tuṣṭābhūttena pārvatī // 
adṛśyovāca sā tāsāṃ vaco'ntaḥpuramandire / devī saparyāvasare pratyekaṃ pṛthagīśvarī // 
devyuvāca / bhartrarthamatha cātmārthe gṛhyatāṃ bālike varaḥ / ciraṃ kliṣṭāsi tapasā nidāgheneva mañjarī // 
ityākarṇya vaco devyā dattapuṣpā ciraṃṭikā / svavāsanānusāreṇa kurvāṇaiveśvarīstavam // 
ānandamantharovāca vacanaṃ mṛdubhāṣiṇī / ākāśasaṃsthitāṃ devīṃ mayūrīvābhramālikām // 
ciraṃṭikovāca / devi devādhidevena yathā te prema śaṃbhunā / bhartrā mama tathā prema sa bhartāstu mamāmaraḥ // 
devyuvāca / āsṛṣṭerniyaterdārḍhyādamaratvaṃ na labhyate / tapodānairato'nyaṃ tvaṃ varaṃ varaya suvrate // 
ciraṃṭikovāca / alabhyametanme devi tanmadbharturgṛhāntarāt / mṛtasya mā viniryātu jīvo bāhyamapi kṣaṇāt // 
dehapātaśca me bharturyadā syādātmamandire / tadetadastviti varo dīyatāmambike mama // 
devyuvāca / evamastu sute tvaṃ ca patyau lokāntarāsthite / bhaviṣyasi priyā bhāryā dehānte nātra saṃśayaḥ // 
ityuktvā virarāmāsau gauryā gīrgaganodare / meghamālādhvaniriva niravadyasamudyatā // 
devyāṃ gatāyāṃ bhartārastāsāṃ kālena kenacit / te kakubbhyaḥ samājagmuḥ sarve prāptamahāvarāḥ // 
adyāyamapi saṃyātu bhāryāyā nikaṭaṃ patiḥ / bhrātṝṇāṃ bāndhavānāṃ ca bhavatvanyonyasaṃgamaḥ // 
idamanyadatheteṣāmasamañjasamākulam / śṛṇu kiṃvṛttamāścaryamāryakāryoparodhakam // 
tapyatāṃ tapa eteṣāṃ pitarau tau vadhūyutau / tīrthamunyāśramaśreṇīṃ draṣṭuṃ duḥkhānvitau gatau // 
śarīranairapekṣyeṇa putrāṇāṃ hitakāmyayā / gantuṃ kalāpagrāmaṃ taṃ yatnavantau babhūvatuḥ // 
tau prayātau munigrāma mārge dadṛśatuḥ sitam / puruṣaṃ kapilaṃ hrasvaṃ bhasmāṅgaṃ cordhvamūrdhajam // 
dhūlīlavamanādṛtya taṃ jaratpānthaśaṅkayā / yadā tau jagmatustena sa uvācānvitaḥ krudhā // 
savadhūka mahāmūrkha tīrthārthī dārasaṃyutaḥ / māṃ durvāsasamullaṅghya gacchasyavihitānatiḥ // 
vadhūnāṃ te sutānāṃ ca gacchatastapasārjitāḥ / viparītā bhaviṣyanti labdhā api mahāvarāḥ // 
ityuktavantaṃ taṃ yāvatsadāro'tha vadhūyutaḥ / sanmānaṃ kurute tāvanmunirantardhimāyayo // 
atha tau pitarau teṣāṃ savadhūkau suduḥkhitau / kṛśībhūtau dīnamukhau nirāśau gṛhamāgatau // 
ato vadāmyahaṃ teṣāṃ naikaṃ nāmāsamañjasam / asamañjasalakṣāṇi gaṇḍe sphoṭāḥ sphuṭā iva // 
cidvyomasaṃkalpamahāpure'sminnitthaṃ vicitrāṇyasamañjasāni / niḥśūnyarūpe'pi hi saṃbhavanti dṛśye yathā vyomani dṛśyajṛmbhāḥ // 
kundadanta uvāca / tataḥ pṛṣṭo mayā tatra sa gauryāśramatāpasaḥ / tāpasaṃśuṣkadarbhāgrajarājarjaramūrdhajaḥ // 
ekaiva saptadvīpāsti vasudhā yatra tatra te / saptadvīpeśvarā aṣṭau bhavanti kathamuttamāḥ // 
yasya jīvasya sadanānnāsti nirgamanaṃ bahiḥ / sa karoti kathaṃ saptadvīpeśatvena digjayam // 
yairvarā varadairdattāḥ śāpaste tadviruddhatām / kathaṃ gacchanti gacchanti kathaṃ chāyā hi tāpatām // 
mitho'śakyāṃ kathaṃ dharmau sthitimekatra gacchataḥ / ādhāra evādheyatvaṃ karoti kathamātmani // 
gauryāśramatāpasa uvāca / saṃpaśyasi kimeteṣāṃ bho sādho śṛṇvanantaram / aṣṭame'sminsusaṃprāpte taṃ pradeśaṃ sabāndhavam // 
ito bhavantau taṃ deśamāsādya sukhasaṃsthitau / svabandhusukhasaṃsthānau kaṃcitkālaṃ bhaviṣyataḥ // 
tataste'ṣṭau mariṣyanti bhrātaraḥ kramaśo gṛhe / bandhavo'tha kariṣyanti teṣāṃ dehāṃstadagnisāt // 
teṣāṃ te saṃvidākāśāḥ pṛthakpṛthagavasthitāḥ / muhūrtamātraṃ sthāsyanti suṣuptasthā jaḍā iva // 
etasminnantare teṣāṃ tāni karmāṇi dharmataḥ / ekatra saṃghaṭiṣyanti varaśāpātmakāni khe // 
karmāṇi tānyadhiṣṭhātṛdevarūpāṇi peṭakam / varaśāpaśarīrāṇi kariṣyanti pṛthak pṛthak // 
varāste'tra gamiṣyanti subhagāḥ padmapāṇayaḥ / brahmadaṇḍāyudhāścandradhavalāṅgāścaturbhujāḥ // 
śāpāstatra bhaviṣyanti trinetrāḥ śūlapāṇayaḥ / bhīṣaṇāḥ kṛṣṇameghābhā dvibhujā bhrukuṭīmukhāḥ // 
varā vadiṣyanti / sudūraṃ gamyatāṃ śāpāḥ kālo'smākamupāgataḥ / kratūnāmiva tannāma kaḥ samartho'tivartitum // 
śāpā vadiṣyanti / gamyatāṃ he varā dūraṃ kālo'smākamupāgataḥ / kratūnāmiva tannāma kaḥ samartho'tivartitum // 
varā vadiṣyanti / kṛtā bhavanto muninā vayaṃ dinakṛtā kṛtāḥ / munīnāṃ cādhiko devo bhagavantaṃ purā yataḥ // 
pravadatsu vareṣvevaṃ śāpāḥ kuddhadhiyo varān / vivasvatā kṛtā yūyaṃ vayaṃ rudrāṃśataḥ kṛtāḥ // 
devānāmadhiko rudro rudrāṃśaprabhavo muniḥ / ityuktvā prodyatā teṣāṃ cakruḥ śṛṅgāṇyagā iva // 
śāpeṣūdyataśṛṅgeṣu varā idamarātiṣu / vihasantaḥ pravakṣyanti prameyīkṛtaniścayam // 
he śāpāḥ pāpatāṃ tyaktvā kāryasyānto vicāryatām / yatkāryaṃ kalahasyānte tadevādau vicāryatām // 
pitāmahapurīṃ gatvā kalahānte vinirṇayaḥ / kartavyo'smābhiretatkimādau neha vidhīyate // 
śāpairvaroktamākarṇya bāḍhamityurarīkṛtam / ko na gṛhṇāti mū'ḍho'pi vākyaṃ yuktisamanvitam // 
tataḥ śāpā varaiḥ sārdha yāsyanti brahmaṇaḥ puram / mahānubhāvā hi gatiḥ sadā saṃdehanāśane // 
praṇāmapūrvaṃ tatsarvaṃ yathāvṛttaṃ parasparam / brahmaṇe kathayiṣyanti śrutvā teṣāṃ sa vakṣyati // 
brahmovāca / varaśāpādhipā bho bho ye'ntaḥsārā jayanti te / ke'ntaḥsārā iti mitho nūnamanviṣyatāṃ svayam // 
iti śrutvā praviṣṭāste sāratāṃ samavekṣitum / varāṇāṃ hṛdayaṃ śāpāḥ śāpānāṃ hṛdayaṃ varāḥ // 
te parasparamanviṣya svayaṃ hṛdayasāratām / jñātvā ca samavāyena pravakṣyanti pitāmaham // 
śāpā vakṣyanti / jitāḥ prajānātha vayaṃ nāntaḥsārā vayaṃ yataḥ / antaḥsārā varā eva vajrastambhā ivācalāḥ // 
vayaṃ kileme bhagavanvarāḥ śāpāśca sarvadā / nanu saṃvinmayā eva deho'nyo'smākamasti no // 
varadasya hi yā saṃvidvaro datta iti sthitā / saivārthini mayā labdho varo'yamiti tiṣṭhati // 
vijñaptimātrakacanaṃ dehaṃ saiva phalaṃ tataḥ / paśyatyanubhavatyatti deśakālaśatabhramaiḥ // 
varadātmā gṛhītatvāccitkālāntarasaṃbhṛtā / yadā tadāntaḥsārāsau durjayā na tu śāpajā // 
varapradānaṃ varadairvaradānāṃ varārthibhiḥ / yadā suciramabhyastaṃ varāṇāṃ sāratā tadā // 
yadeva suciraṃ saṃvidabhyasyati tadeva sā / sāramevāśu bhavati bhavatyāśu ca tanmayī // 
śuddhānāmatiśuddhaiva saṃvijjayati saṃvidām / aśuddhānāṃ tvaśuddhaiva kālātsāmyaṃ na vidyate // 
kṣaṇāṃśenāpi yo jyeṣṭho nyāyastenāvapūryate / nārthe nyāyāntaraṃ kiṃcitkartumutsahate madam // 
samenobhayakoṭisthaṃ miśraṃ vastu bhavetsamam / varaśāpavilāsena kṣīramiśraṃ yathā payaḥ // 
samābhyāṃ varaśāpābhyāmathavā ciddvirūpatām / svayamevānubhavati svapneṣviva purātmikā // 
śikṣitaṃ tvatta eveti yattadeva tava prabho / punaḥ pratīpaṃ paṭhitaṃ śīghraṃ yāmo namo'stu te // 
ityuktvā sa svayaṃśāpaḥ kvāpi śāpagaṇo yayau / praśānte timire dṛṣṭe vyomni keśoṇḍrakaṃ yathā // 
athānyo varapūgo'tra gṛhanirgamarodhakaḥ / sthānisthānamivādeśaḥ samānārtho'bhyapūrayat // 
śāpasthānakā vadiṣyanti / saptadvīpeśajīvānāṃ niryāṇaṃ śavasadmanaḥ / deveśa vidmo na vayamandhakūpādivāmbhasām // 
saptadvīpeśvarānetānime dvīpeṣu sadmasu / kārayanti varā varyā vīrā digvijayaṃ raṇe // 
tadevamanivārye'sminvirodhe vibudheśvara / yadanuṣṭheyamasmābhistadādiśa śivāya naḥ // 
brahmovāca / saptadvīpeśvaravarā gṛharodhavarāśca he / kāmaḥ saṃpanna eveha bhavatāṃ bhavatāmapi // 
vrajataitadapekṣatvaṃ yāvanneṣṭāvapi kṣaṇāt / ciraṃ cirāya sadane saptadvīpeśvarāḥ sthitāḥ // 
samanantaramevaite dehapātātsvasadmasu / saptadvīpeśvarāḥ sarve saṃpannāḥ paramaṃ varāḥ // 
sarve varā vadiṣyanti / kuto bhūmaṇḍalānyaṣṭau saptadvīpāni bhūtayaḥ / ekameveha bhūpīṭhaṃ śrutaṃ dṛṣṭaṃ ca netarat // 
kathaṃ caitāni tiṣṭhanti kasmiṃścidgṛhakośake / padmākṣakośake sūkṣme kathaṃ bhānti mataṃgajāḥ // 
brahmovāca / yuktaṃ yuṣmābhirasmābhiḥ sarvaṃ vyomātmakaṃ jagat / sthitaṃ citparamāṇvantarantaḥsvapno'nubhūyate // 
bhāti yatparamasyāṇorantasthasvagṛhodare / sphuritaṃ tatkimāścarya kaḥ smayaḥ prakṛteḥ krame // 
mṛteranantaraṃ bhāti yathāsthitamidaṃ jagat / śūnyāsmaiva ghanākāraṃ tasminneva kṣaṇe citaḥ // 
aṇāvapi jaganmāti yatra tatra gṛhodare / saptadvīpā vasumatī kacatīti kimadbhutam // 
yadbhātīdaṃ ca cittattvaṃ jagattvaṃ na jagatkvacit / cinmātrameva tadbhāti śūnyatvena yathāmbaram // 
iti te brahmaṇā proktā varadena varāstataḥ / tānādhibhautikabhrāntimayānsaṃtyajya dehakān // 
praṇamyājaṃ samaṃ jagmurātivāhikadehinaḥ / saptadvīpe ca devānāṃ gṛhakośānkacajjanān // 
yāvatte tatra saṃpannāḥ saptadvīpādhināyakāḥ / aṣṭāvapīṣṭāpuṣṭānāṃ dināṣṭakamahībhujām // 
te parasparamajñātā ajñāścānyonyabandhavaḥ / anyonyabhūmaṇḍalagā anyonyābhimate hitāḥ // 
teṣāṃ kaścidgṛhasyāntareva tāruṇyasundaraḥ / ujjayinyāṃ mahāpuryāṃ rājadhānyāṃ sukhe sthitaḥ // 
śākadvīpāspadaḥ kaścinnāgalokajigīṣayā / vicaratyabdhijaṭhare sarvadigvijayodyataḥ // 
kuśadvīparājadhānyāṃ nirādhiḥ sakalaprajāḥ / kṛtadigvijayaḥ kaścitsuptaḥ kāntāvalambitaḥ // 
śālmalidvīpaśailendraśiraḥpuryāḥ sarovare / jalalīlārataḥ kaścitsahavidyādharīgaṇaiḥ // 
krauñcadvīpe hemapure saptadvīpavivardhite / pravṛtto vājimedhena kaścidyaṣṭuṃ dināṣṭakam // 
udyataḥ śālmalidvīpe kaściddvīpāntacāriṇā / yoddhumuddhṛtadigdantidantākṛṣṭakulācalaḥ // 
gomedadvīpakaḥ kaścitpuṣkaradvīparāṭ sutām / samānetuṃ vaśādyāti kaṣatseno'ṣṭamo'bhavat // 
puṣkaradvīpakaḥ kaścillokālokādribhūbhujaḥ / dūtena saha niryāto dhanabhūmididṛkṣayā // 
pratyekamitthameteṣāṃ dvīpadvīpādhināthatām / kurvatāṃ svagṛhākāśe dṛṣṭvā svapratibhocitām // 
tyaktābhimānikākārā dvividhā varāstataḥ / tatsaṃvidbhirgṛheṣvantarekatāṃ khāni khairiva // 
yāsyanti te bhaviṣyanti saṃprāptābhimatāściram / saptadvīpeśvarāstuṣṭā nanvaṣṭāvapi tuṣṭimat // 
ityete pravikasitoditakriyārthāḥ prāpsyanti pravitatabuddhayastapobhiḥ / antaryatsphurati vidastadeva bāhye nāptaṃ kaistaducitakarmabhiḥ kileti // 
kundadanta uvāca / ityuktavānasau pṛṣṭaḥ kadambatalatāpasaḥ / saptadvīpā bhuvo'ṣṭau tāḥ kathaṃ bhātā gṛheṣviti // 
kadambatāpasa uvāca / ciddhāturīdṛgevāyaṃ yadeṣa vyomarūpyapi / sarvago yatra yatrāste tatra tatrātmani svayam // 
ātmānamitthaṃ trailokyarūpeṇānyena vā nijam / paripaśyati rūpaṃ svamatyajanneva khātmakam // 
kundadanta uvāca / ekasminvimale śānte śive paramakāraṇe / kathaṃ svabhāvasaṃsiddhā nānātā vāstavī sthitā // 
kadambatāpasa uvāca / sarvaṃ śāntaṃ cidākāśe nānāstīha na kiṃcana / dṛśyamānamapi sphāramāvartātmā yathāmbhasi // 
asatsveṣu padārtheṣu padārthā iti bhānti yat / citvaṃ svapnasuṣuptātma tattasyācchaṃ nijaṃ vapuḥ // 
saspando'pi hi niḥspandaḥ parvato'pi na parvataḥ / yathā svapneṣu cidbhāvaḥ svabhāvo'rthagatastathā // 
na svabhāvā na caivārthāḥ santi sarvātmakocite / sargādau kacitaṃ rūpaṃ yadyathā tattathā sthitam // 
na ca nāma paraṃ rūpaṃ kacanākacanātmakam / dravyātmā cicca cidvyoma sthitamitthaṃ hi kevalam // 
ekaiva cidyathā svapne senāyāṃ janalakṣatām / gatevācchaiva kacati tathaivāsyāḥ padārthatā // 
yatsvataḥ svātmani svacche citkhaṃ kacakacāyate / tattenaiva tadākāraṃ jagadityanubhūyate // 
asatyapi yathā vahnāvuṣṇasaṃviddhi bhāsate / saṃvinmātrātmake vyomni tathārthaḥ svasvabhāsakaḥ // 
asatyapi yathā stambhe svapne khe stambhatā vidaḥ / tathedamasyā nānātvamananyadapi cānyavat // 
ādisarge padārthatvaṃ tatsvabhāvācchameva ca / cidvyomnā yadyathā buddhaṃ tattathādyāpi vindate // 
puṣpe patre phale stambhe tarureva yathā tataḥ / sarvaṃ sarvatra sarvātma parameva tathā'param // 
paramārthāmbarāmbhodhāvāpaḥ sargaparaṃparā / paramārthamahākāśe śūnyatā sargasaṃvidaḥ // 
paramārthaśca sargaśca paryāyau taruvṛkṣavat / bodhādetadabodhāttu dvaitaṃ duḥkhāya kevalam // 
paramārtho jagaccedamekamityeva niścayaḥ / adhyātmaśāstrabodhena bhavepsaiṣā hi muktatā // 
saṃkalpasya vapurbrahma saṃkalpakacidākṛteḥ / tadeva jagato rūpaṃ tasmādbrahmātmakaṃ jagat // 
yato vāco nivartante na nivartanta eva vā / vidhayaḥ pratiṣedhāśca bhāvābhāvadṛśastathā // 
amaunamaunaṃ jīvātma yatpāṣāṇavadāsanam / yatsadevāsadābhāsaṃ tadbrahmābhidhamucyate // 
sarvasminnekasughane brahmaṇyeva nirāmaye / kā pravṛttirnivṛttiḥ kā bhāvābhāvādivastunaḥ // 
ekasyāmeva nidrāyāṃ suṣuptasvapnavibhramāḥ / yadā bhāntyavicitrāyāṃ citrā iva nirantarāḥ // 
etasyāṃ citkhasattāyāṃ tathā mūlakasargakāḥ / bahavo bhāntyacitrāyāṃ citrā iva nirantarāḥ // 
dravye dravyāntaraṃ śliṣṭaṃ yatkāryāntaramākṣipet / tadvadantastathābhūtacitsāraṃ sphuraṇaṃ mithaḥ // 
sarve padārthāścitsāramātramapratighāḥ sadā / yathā bhānti tathā bhānti cinmātraikātmatāvaśāt // 
cinmātraikātmasāratvādyathā saṃvedanaṃ sthitāḥ / niḥspandā nirmanaskārāḥ sphuranti dravyaśaktayaḥ // 
avidyamānamevedaṃ dṛśyate'thānubhūyate / jagatsvapna ivāśeṣaṃ sarudropendrapadmajam // 
vicitrāḥ khalu dṛśyante cijjale spandarītayaḥ / harṣāmarṣaviṣādotthajaṅgamasthāvarātmani // 
svabhāvavātādhūtasya jagajjālacamatkṛteḥ / hā cinmarīcipāṃśvabhranīhārasya visāritā // 
yathā keśoṇḍrakaṃ vyomni bhāti vyāmalacakṣuṣaḥ / tathaiveyaṃ jagadbhāntirbhātyanātmavido'mbare // 
yāvatsaṃkalpitaṃ tāvadyathā saṃkalpitaṃ tathā / yathā saṃkalpanagaraṃ kacatīdaṃ jagattathā // 
saṃkalpanagare yāvatsaṃkalpasakalā sthitiḥ / bhavatyevāpyasadrūpā satīvānubhave sthitā // 
pravahatyeva niyatirniyatārthapradāyinī / sthāvaraṃ jaṅgamaṃ caiva tiṣṭhatyeva yathākramam // 
jāyate jaṅgamaṃ jīvātsthāvaraṃ sthāvarādapi / niyatyādho vahatyambu gacchatyūrdhvamathānalaḥ // 
vahanti dehayantrāṇi jyotīṃṣi pratapanti ca / vāyavo nityagatayaḥ sthitāḥ śailādayaḥ sthirāḥ // 
jyotirmayaṃ vivṛttaṃ tu dhārāsārāmbarīkṛtam / yugasaṃvatsarādyātma kālacakraṃ pravartate // 
bhūtalaikāntarābdhyadrisaṃniveśaḥ sthitāyate / bhāvābhāvagrahotsargadravyaśaktiśca tiṣṭhati // 
kundadanta uvāca / prāgdṛṣṭaṃ smṛtimāyāti tatsvasaṃkalpanānyataḥ / bhāti prathamasarge tu kasya prāgdṛṣṭabhāsanam // 
tāpasa uvāca / apūrvaṃ dṛśyate sarvaṃ svapne svamaraṇaṃ yathā / prāgdṛṣṭaṃ dṛṣṭamityeva tatraivābhyāsataḥ smṛtiḥ // 
cittvāccidvyomni kacati jagatsaṃkalpapattanam / na sannāsadidaṃ tasmādbhātābhātaṃ yataḥ svataḥ // 
citprasādena saṃkalpasvapnādyadyānubhūyate / śuddhaṃ cidvyoma saṃkalpapuraṃ mā smaryatāṃ katham // 
harṣāmarṣavinirmuktairduḥkhena ca sukhena ca / prakṛtenaiva mārgeṇa jñaiścakrairiva gamyate // 
nidrāvyapagame svapnanagare yādṛśaṃ smṛtau / cidvyomātma paraṃ viddhi tādṛśaṃ trijagadbhramam // 
saṃvidābhāsamātraṃ yajjagadityabhiśabditam / tatsaṃvidvyoma saṃśāntaṃ kevalaṃ viddhi netarat // 
yasminsarvaṃ yataḥ sarvaṃ yatsarvaṃ sarvataśca yat / sarvaṃ sarvatayā sarvaṃ tatsarvaṃ sarvadā sthitam // 
yatheyaṃ saṃsṛtirbrāhmī bhavato yadbhaviṣyati / yathā bhānaṃ ca dṛśyasya tadetatkathitaṃ mayā // 
uttiṣṭhataṃ vrajatamāspadamahni padmaṃ bhṛṅgāvivābhimatamāśu vidhīyatāṃ svam / tiṣṭhāmi duḥkhamalamastasamādhisaṃsthaṃ bhūyaḥ samādhimahamaṅga ciraṃ viśāmi // 
kundadanta uvāca / jaranmunirapītyuktvā dhyānamīlitalocanaḥ / āsīdaspanditaprāṇamanāścitra ivārpitaḥ // 
āvābhyāṃ praṇayodāraiḥ prārthito'pi punaḥpunaḥ / vākyaiḥ saṃsāramavidanna vaco dattavānpunaḥ // 
āvāṃ pradeśatastasmāccalitvā mandamutsukau / dinaiḥ katipayaiḥ prāptau gṛhaṃ muditabāndhavam // 
atha tatrotsavaṃ kṛtvā kathāḥ procya ciraṃtanīḥ / sthitāstāvadvayaṃ yāvatsaptāpi bhrātaro'tha te // 
krameṇa vilayaṃ prāptāḥ pralayeṣvarṇavā iva / mukto'sau me sakhaivaika ekārṇava ivāṣṭakaḥ // 
tataḥ kālena so'pyastaṃ dinānte'rka ivāgataḥ / ahaṃ duḥkhaparītātmā paraṃ vaidhuryamāgataḥ // 
tato'haṃ duḥkhito bhūyaḥ kadambatarutāpasam / gato duḥkhopaghātāya tajjñānaṃ praṣṭumādṛtaḥ // 
tatra māsatrayeṇāsau samādhivirato'bhavat / praṇatena mayā pṛṣṭaḥ sannidaṃ proktavānatha // 
kadambatāpasa uvāca / ahaṃ samādhivirataḥ sthātuṃ śaknomi na kṣaṇam / samādhimeva praviśāmyahamāśu kṛtatvaraḥ // 
paramārthopadeśaste nābhyāsena vinānagha / lagatyatra parāṃ yuktimimāṃ śṛṇu tataḥ kuru // 
ayodhyānāma pūrasti tatrāsti vasudhādhipaḥ / nāmnā daśarathastasya putro rāma iti śrutaḥ // 
sakāśaṃ tatra gaccha tvaṃ tasmai kulaguruḥ kila / vasiṣṭhākhyo muniśreṣṭhaḥ kathayiṣyati saṃsadi // 
mokṣopāyakathāṃ divyāṃ tāṃ śrutvā suciraṃ dvija / viśrāntimeṣyasi pare pade'hamiva pāvane // 
ityuktvā sa samādhānarasāyanamahārṇavam / viveśāhamimaṃ deśaṃ tvatsakāśamupāgataḥ // 
eṣo'hametadvṛttaṃ me sarvaṃ kathitavānaham / yathāvṛttaṃ yathādṛṣṭaṃ yathāśrutamakhaṇḍitam // 
śrīrāma uvāca / sa kundadanta ityādikathākathanakovidaḥ / sthitastataḥprabhṛtyeva matsamīpagataḥ sadā // 
sa eṣa kundadantākhyo dvijaḥ pārśve samāsthitaḥ / śrutavānsahitāmetāṃ mokṣopāyābhidhāmiha // 
sa eṣa kundadantākhyo mama pārśvagato dvija / adya niḥsaṃśayo jāto na veti paripṛcchyatām // 
śrīvālmīkiruvāca / ityukte rāghaveṇātha provāca vadatāṃvaraḥ / sa vasiṣṭho muniśreṣṭhaḥ kundadantaṃ vilokayan // 
śrīvasiṣṭha uvāca / kundadanta dvijavara kathyatāṃ kiṃ tvayānagha / buddhaṃ śrutavatā jñeyaṃ maduktaṃ mokṣadaṃ param // 
kundadanta uvāca / sarvasaṃśayavicchedi ceta eva jayāya me / sarvasaṃśayavicchedo jñātaṃ jñeyamakhaṇḍitam // 
jñātaṃ jñātavyamamalaṃ dṛṣṭaṃ draṣṭavyamakṣatam / prāptaṃ prāptavyamakhilaṃ viśrānto'smi pare pade // 
buddheyaṃ tvadidaṃ sarvaṃ paramārthadhanaṃ ghanam / ananyenātmano vyomni jagadrūpeṇa jṛmbhitam // 
sarvātmakatayā sarvarūpiṇaḥ sarvagātmanaḥ / sarvaṃ sarveṇa sarvatra sarvadā saṃbhavatyalam // 
saṃbhavanti jagantyantaḥ siddhārthakaṇakoṭare / na saṃbhavanti ca yathā jñātametadaśeṣataḥ // 
gṛhe'ntaḥ saṃbhavatyeva saptadvīpā vasuṃdharā / gehaṃ ca śūnyamevāste satyametadasaṃśayam // 
yadyadyadā vastu yathoditātma bhātīha bhūtairanubhūyate ca / tattattadā sarvaghanastathāste brahmetthamādyantavimuktamasti // 
śrīvālmīkiruvāca / kundadante vadatyevaṃ vasiṣṭho bhagavānmuniḥ / uvācedamanindyātmā paramārthocitaṃ vacaḥ // 
śrīvasiṣṭha uvāca / bata vijñānaviśrāntirasya jātā mahātmanaḥ / karāmalakavadviśvaṃ brahmeti paripaśyati // 
kiledaṃ bhrāntimātrātma viśvaṃ brahmeti bhātyajam / bhrāntirbrahmaiva ca brahma śāntamekamanāmayam // 
yadyathā yena yatrāsti yādṛgyāvadyadā yataḥ / tattathā tena tatrāsti tādṛktāvattadā tataḥ // 
śivaṃ śāntamajaṃ maunamamaunamajaraṃ tatam / suśūnyāśūnyamabhavamanādinidhanaṃ dhruvam // 
yasyā yasyāstvavasthāyāḥ kriyate saṃvidā bharaḥ / sā sā sahasraśākhatvameti sekairyathā latā // 
paro brahmāṇḍamevāṇuścidvyomnontaḥsthito yataḥ / paramāṇureva brahmāṇḍamantaḥsthitajagadyataḥ // 
tasmāccidākāśamanādimadhyamakhaṇḍitaṃ saumyamidaṃ samastam / nirvāṇamastaṃgatajātibandho yathāsthitaṃ tiṣṭha nirāmayātmā // 
svayaṃ dṛśyaṃ svayaṃ draṣṭṛ svayaṃ cittvaṃ svayaṃ jaḍam / svayaṃ kiṃcinna kiṃcicca brahmātmanyeva saṃsthitam // 
yathā yatra jagatyetatsvayaṃ brahma khamātmani / svarūpamajahacchāntaṃ yatra saṃpadyate tathā // 
brahma dṛśyamiti dvaitaṃ na kadācidyathāsthitam / ekatvametayorviddhi śūnyatvākāśayoriva // 
dṛśyameva paraṃ brahma paraṃ brahmaiva dṛśyatā / etanna śāntaṃ nā'śāntaṃ nānākāraṃ na cākṛtiḥ // 
yādṛgprabodhe svapnādistādṛgdeho nirākṛtiḥ / saṃvinmātrātmā pratighaḥ svānubhūto'pyasanmayaḥ // 
saṃvinmayo yathā janturnidrātmāste jaḍobhavat / jaḍībhūtā tathaiṣāste saṃvitsthāvaranāmikā // 
sthāvaratvājjaḍāccittvaṃ jaṅgamātma prayāti cit / jīvaḥ suṣuptātmā svapnaṃ jāgraccaiva jagacchataiḥ // 
āmokṣameṣā jīvasya bhuvyambhasyanile'nale / khe khātmabhirjagallakṣaiḥ svapnābhairbhāsate sthitiḥ // 
ciccinoti tathā jāḍyaṃ naro nidrāsthitiryathā / cinoti jaḍatāṃ cittvaṃ na nāma jaḍatāvaśāt // 
citā vedanavettāraṃ sthāvaraṃ kriyate vapuḥ / citā vedanavettāraṃ jaṅgamaṃ kriyate vapuḥ // 
ādisarge svapna iva yatprathāmāgataṃ sthitam / cito rūpaṃ jagaditi tattathaivānta ucyate // 
taccaivāpratighaṃ śāntaṃ yathāsthitamavasthitam / na prathāmāgataṃ kiṃcinnāsīdaprathitaṃ hitam // 
ayamādirayaṃ cāntaḥ sargasyetyavabhāsate / citaḥ sughananidrāyāḥ suṣuptasvapnakoṣṭhataḥ // 
sthita eko hyanādyantaḥ paramārthaghano yataḥ / pralayasthitisargāṇāṃ na nāmāpyasti māṃ prati // 
pralayasthitisargādi dṛśyamānaṃ na vidyate / etanna cātmanaścānyaccitre citravadhūryathā // 
kartavyacitrasenāsmādyathā citrānna bhidyate / nānā'nānaiva pratighā cittattve sargatā tathā // 
vibhāgahīnayāpyeṣa bhāgaściddhananidrayā / suṣuptānmuṣyate mokṣa iti svapnastu cittakam // 
pralayo'yamiyaṃ sṛṣṭirayaṃ svapno ghanastvayam / bhāso'pratigharūpasya citsahasraruceriti // 
cinnidrāyāḥ svapnamayo bhāgaścittamudāhṛtam / tadeva mucyate bhūtaṃ jīvo devāsurādidṛk // 
eṣa eva parijñātaḥ suṣuptirbhavati svayam / yadā tadā mokṣa iti procyate mokṣakāṅkṣibhiḥ // 
śrīrāma uvāca / cittaṃ devāsurādyātma cinnidrā svātmadarśanam / kiyatpramāṇaṃ bhagavankathamasyodare jagat // 
śrīvasiṣṭha uvāca / viddhi cittaṃ naraṃ devamasuraṃ sthāvaraṃ striyam / nāgaṃ nagaṃ piśācādi khagakīṭādirākṣasam // 
pramāṇaṃ tasya cānantaṃ viddhi tadyatra reṇutām / ābrahmastambaparyantaṃ jagadyāti sahasraśaḥ // 
yadetadādityapathādūrdhvaṃ saṃyāti vedanam / etaccittaṃ bhūtametadaparyantāmalākṛti // 
etadugraṃ cito rūpamasyāntarbhuvanarddhayaḥ / yadāyānti tadā sargaścittādāgata ucyate // 
cittameva vidurjīvaṃ tadādyantavivarjitam / khaṃ ghaṭeṣviva deheṣu cāste nāste tadicchayā // 
nimnonnatānbhuvo bhāgān gṛhṇāti ca jahāti ca / saritpravāho'ṅga yathā śarīrāṇi tathā manaḥ // 
asya tvātmaparijñānādeṣa dehādisaṃbhramaḥ / śāmyatyāśvavabodhena maruvāḥpratyayo yathā // 
jagatyantaraṇuryatra tatpramāṇaṃ hi cetasaḥ / sadeva ca pumāṃstasmātpuṃsāmantaḥsthitaṃ jagat // 
yāvatkiṃcididaṃ dṛśyaṃ taccittaṃ svapnabhūṣviva / tadeva ca pumāṃstasmātko bhedo jagadātmanoḥ // 
cidevāyaṃ padārthaugho nāstyanyasminpadārthatā / vyatiriktā svapna iva hemnīva kaṭakāditā // 
yathaikadeśe sarvatra sphurantyāpo'mbudhau pṛthak / brahmaṇyananyā nityasthāścito dṛśyātmikāstathā // 
yathā dravatvamambhodhāvāpo jaṭharakośagāḥ / sphurantyevaṃ vido'nanyāḥ padārthaughāstathāpare // 
yathāsthitajagacchālabhañjikākāśarūpadhṛk / citstambhoyamapaspandaḥ sthita ādyantavarjitaḥ // 
yathāsthitamidaṃ viśvaṃ saṃvidvyomni vyavasthitam / svarūpamatyajacchāntaṃ svapnabhūmāvivākhilam // 
samatā satyatā sattā caikatā nirvikāritā / ādhārādheyatānyonyaṃ caitayorviśvasaṃvidoḥ // 
svapnasaṃkalpasaṃsāravaraśāpadṛśāmiha / sarobdhisaridambūnāmivānyatvaṃ na vāthavā // 
śrīrāma uvāca / varaśāpārthasaṃvittau kāryakāraṇatā katham / upādānaṃ vinā kāryaṃ nāstyeva kila kathyatām // 
śrīvasiṣṭha uvāca / svavadātacidākāśakacanaṃ jagaducyate / sphuraṇe payasāmabdhāvāvartacalanaṃ yathā // 
dhvananto'bdhijalānīva bhānti bhāvāścidātmakāḥ / saṃkalpādīni nāmāni teṣāmāhurmanīṣiṇaḥ // 
kālenābhyāsayogena vicāreṇa samena ca / jātervā sāttvikatvena sāttvikenāmalātmanā // 
samyagjñānavato jñasya yathā bhū'tārthadarśinaḥ / buddhirbhavati cinmātrarūpā dvaitaikyavarjitā // 
nirāvaraṇavijñānamayī cidbrahmarūpiṇī / saṃvitprakāśamātraikadehādehavivarjitā // 
so'yaṃ paśyatyaśeṣeṇa yāvatsaṃkalpamātrakam / svamātmakacanaṃ śāntamananyatparamārthataḥ // 
asyā idaṃ hi saṃkalpamātramevākhilaṃ jagat / yathā saṃkalpanagaraṃ yathā svapnamahāpuram // 
ātmā svasaṃkalpavaraḥ svavadāto yathā yathā / yadyathā saṃkalpayati tathā bhavati tasya tat // 
saṃkalpanagare bālaḥ śilāproḍḍayanaṃ yathā / satyaṃ vettyanubhūyāśu svavidheyaniyantraṇam // 
svasaṃkalpātmabhūte'sminparamātmā jagattraye / varaśāpādikaṃ satyaṃ vettyananyattathātmanaḥ // 
svasaṃkalpapure tailaṃ yathā siddhyati saikatāt / kalpanātsargasaṃkalpairvarādīha tathātmanaḥ // 
anirāvaraṇajñapteryataḥ śāntā na bhedadhīḥ / tataḥ saṃkalpanādvaitādvarādyasya na siddhyati // 
yā yathā kalanā rūḍhā tāvatsādyāpi saṃsthitā / na parāvartitā yāvadyatnātkalpanayānyayā // 
brahmaṇyavayavonmukte dvitaikatve tathā sthire / yathā sāvayave tattve vicitrāvayavakramaḥ // 
śrīrāma uvāca / anirāvaraṇājñānātkevalaṃ dharmacāriṇaḥ / śāpādīnsaṃprayacchanti yathā brahmaṃstathā vada // 
śrīvasiṣṭha uvāca / saṃkalpayati yannāma sargādau brahma brahmaṇi / tattadevānubhavati yasmāttatrāsti netarat // 
brahma vetti yadātmānaṃ sa brahmāyaṃ prajāpatiḥ / sa ca no brahmaṇo bhinnaṃ dravatvamiva vāriṇaḥ // 
saṃkalpayati yannāma prathamo'sau prajāpatiḥ / tattadevāśu bhavati tasyedaṃ kalpanaṃ jagat // 
nirādhāraṃ nirālambaṃ vyomātma vyomni bhāsate / durdṛṣṭeriva keśoṇḍraṃ dṛṣṭamuktāvalīva ca // 
saṃkalpitāḥ prajāstena dharmo dānaṃ tapo guṇāḥ / vedāḥ śāstrāṇi bhūtāni pañca jñānopadeśanāḥ // 
tapasvino'tha vādaiśca yadbrūyuravilambitam / yadyadvedavidastatsyāditi tenātha kalpitam // 
idaṃ cidbrahmacchidraṃ khaṃ vāyuśceṣṭāgniruṣṇatā / dravo'mbhaḥ kaṭhinaṃ bhūmiriti tenātha kalpitāḥ // 
ciddhāturīdṛśo vāsau yadyatkhātmāpi cetati / tattathānubhavatyāśu tvamahaṃ sa ivākhilam // 
yadyathā vetti cidvyoma tattathā tadbhavatyalam / svapne tvamahamādīva sadātmāpyasadātmakam // 
śilānṛtaṃ yathā satyaṃ saṃkalpanagare tathā / jagatsaṃkalpanagare satyaṃ brahmaṇa īpsitam // 
citsvabhāvena śuddhena yadbuddhaṃ yacca yādṛśam / tadaśuddho'nyathā kartuṃ na śaktaḥ kīṭako yathā // 
abhyastaṃ bahulaṃ saṃvitpaśyatītaradalpakam / svapne jāgratsvarūpe ca vartamāne'khilaṃ ca sat // 
sadā cidvyoma cidvyomni kacadekamidaṃ nijam / draṣṭṛdṛśyātmakaṃ rūpaṃ paśyadābhāti netarat // 
ekaṃ draṣṭā ca dṛśyaṃ ca cinnabhaḥ sarvagaṃ yataḥ / tasmādyatheṣṭaṃ yadyatra dṛṣṭaṃ tattatra satsadā // 
vāyvaṅgaspandanavajjalāṅgadravabhāvavat / yathā brahmaṇi brahmatvaṃ tathājasyāṅgaṃ jagat // 
brahmaivāhaṃ virāḍātmā virāḍātmavapurjagat / bhedo na brahmajagatoḥ śūnyatvāmbarayoriva // 
yathā prapāte payaso vicitrāḥ kaṇapaṅkatayaḥ / vicitradeśakālāntā nipatantyutpatanti ca // 
nipattyaivaikayā''kalpaṃ manobuddhyādivarjitāḥ / ātmanyevātmano bhānti tathā yā brahmasaṃvidaḥ // 
tābhiḥ svayaṃ svadeheṣu buddhyādiparikalpanāḥ / kṛtvorarīkṛtā sargaśrīradbhirdravatā yathā // 
tadevaṃ jagaditya'sti durbodhena mama tvidam / akāraṇakamadvaitamajātaṃ karma kevalam // 
astasthitiḥ śarīre'sminyādṛgrūpānubhūyate / upalādau jaḍā sattā tādṛśī paramātmanaḥ // 
yathaikasyāṃ sunidrāyāṃ suṣuptasvapnakau sthitau / tathaite sargasaṃhārabhāsau brahmaṇi saṃsthite // 
suṣuptasvapnayorbhātaḥ prakāśatamasī yathā / ekasyāmeva nidrāyāṃ sargāsargau tathā pare // 
yathā naro'nubhavati nidrāyāṃ dṛṣadaḥ sthitim / paramātmānubhavati tathaitajjaḍasaṃsthitim // 
aṅguṣṭhasyāthavāṅgulyā vātādyasparśane sati / yo'nyacittasyānubhavo dṛṣadādau sa ātmanaḥ // 
vyomopalajalādīnāṃ yathā dehānubhūtayaḥ / tathāsmākamacittānāmadya nānānubhūtayaḥ // 
śrīrāma uvāca / vicitrāṇāmasaṃkhyānāṃ bhāvānāṃ niyatiḥ kutaḥ / kathaṃ svabhāvo bhāvānāmekarūpaḥ sthito'calaḥ // 
satsvasaṃkhyeṣu deveṣu sūrya evograbhāḥ katham / dīrghatvamatha hrasvatvaṃ divasānāṃ tu kiṃkṛtam // 
śrīvasiṣṭha uvāca / kākatālīyavadbhānaṃ yatpare niyataṃ svataḥ / yathāsthitaṃ yathārūpaṃ sthite tajjagaducyate // 
sarvaśakteryathā yadyadbhāti tattattathaiva sat / saṃvinsāratayā yāyātkathaṃ bhātamabhātatām // 
yathā sthitaṃ yathā bhāti cittvādbrahma cirāya yat / tasya bhānamabhānābhaṃ niyatyabhidhameva tat // 
idamitthamidaṃ cetthaṃ svayaṃ brahmeti bhāti yat / tanniyatyabhidhaṃ proktaṃ sargasaṃhārarūpadhṛk // 
jāgratsvapnasuṣuptākhyaṃ yatsvataḥ kacanaṃ citi / tattato'nanyadekācchaṃ dravatvamiva vāriṇi // 
yathā śūnyatvamākāśe karpūre saurabhaṃ yathā / yathauṣṇyamātape nānyajjāgradādi tathā citi // 
sargapralayanāmnyekapravāhānanyasattayā / cinmātragaganātmaikabrahmātmanyeva saṃsthitam // 
sargo'yamiti tadbuddhaṃ kṣaṇaṃ yatkacanaṃ citaḥ / kalpo'yamiti tadbuddhaṃ kṣaṇaṃ tatkacanaṃ citaḥ // 
tatkālastatkriyā tattvaṃ deśadravyodayādi tat / yatsvapna iva cinmātrakacanaṃ svasvabhāvataḥ // 
rūpālokamanaskāradeśakālakriyādi tat / cittvaṃ kacati cidvyomni yannāmānākṛti svataḥ // 
yadyathā kacitaṃ kālaṃ yatkiṃcitkalpitaṃ tathā / tenaiveyaṃ hi niyatirityapyākāśarūpakam // 
ākalpākhyaṃ nimeṣaṃ yatkacanaṃ caikarūpakam / svābhāvikāḥ svabhāvaṃ taṃ prāhuḥ prasṛtabuddhayaḥ // 
ekasya saṃvinmātrasya padārthaśatatā tathā / yathedaṃ saṃvidaṃśasya rūpaṃ svaṃ svamanujjhataḥ // 
saṃvinmaye saṃvido yāḥ kacantīva pare tathā / tābhisteṣāṃ svadehānāṃ yāsāṃ sā kalanā kṛtā // 
cidurvī salilaṃ tejaḥ spandaḥ śūnyatvameva ca / pratyekamākarastveṣāṃ tāni svapna ivāmbaram // 
tatra sapratighasyāsya kaṭhinasyākaro mahān / bhūpīṭhaṃ janatādhāro rājavrājeva rājate // 
apāmabdhiḥ pradhānānāṃ tejasāmeṣa bhāskaraḥ / spandasya pavano vyoma śūnyatāyā jagadgatam // 
pañcānāmiti bhūtānāmākaratvena saṃvidaḥ / pañca tānyucitā brāhmyaḥ praśnaḥ kiṃ bhāskaraṃ prati // 
budhā saṃviccidityuktā sarvagā sarvarūpiṇī / sarvatra svamahimnaiṣā sarveṇaivānubhūyate // 
brahmātmā brahmabālo'yaṃ svasaṃvitsphuraṇāmimām / vyomātmakṣaumabhūnāmnīṃ sphārayatyambarākṛtiḥ // 
sā yadaitattathaitacca ciramattyajasaṃvidā / tadā tadaṅgasyārkādernā'to notpādi cañcalam // 
saṃkalpapūrvamaśakajālavaddhiṣṇyacakrakam / āvartavartinā bhāti cidvyomedaṃ ca dṛśyavat // 
tatra prabhāsvarāḥ kecitkecidapyalpabhāsvarāḥ / keciccābhāsvarā bhātāḥ padārthāścitrarūpiṇaḥ // 
padārthajātaṃ tvetāvanna jātaṃ na ca dṛśyate / jñasyājātamidaṃ bhāti khamātmā svapnadṛśyavat // 
cinmātramātmā sarveśaḥ sarva evātidṛśyavat / naśyatīva videhe sve na ca bhāti na naśyati // 
svapnadarśanavadbhāti yaccidvyoma cidambare / cidvyomatvādṛte rūpaṃ tadasya jagataḥ kutaḥ // 
yadyathā sphuritaṃ tasya yāvatsattaṃ sphuradvapuḥ / tatsvabhāvaniyatyākhyaiḥ śabdairiha nigadyate // 
gaganāṅgasya sattāntaḥ śabdatanmātrakalpayā / kusūlabījāṅkuravattiṣṭhatyāśāntarūpiṇī // 
saṃpadyate tata idamitīyaṃ racanehayā / kṛtā sā mugdhabodhāya mūrkhairviracitā mudhā // 
nāstametīha nodeti tatkadācana kiṃcana / śilājaṭharavacchāntamidaṃ nityaṃ sadapyasat // 
yathāvayavino nāntaḥ sadaivāvayavāṇavaḥ / nāstaṃ yānti na codyanti jagantyātmapade tathā // 
brahma vyomni jagadvyoma vyoma vyomnīva vidyate / tatkathaṃ kila saṃśuddhamastamāyātyudeti vā // 
tasyānantaprakāśātmarūpasyātatacinmaṇeḥ / sattāmātrātmakacanaṃ yadajasraṃ svabhāvataḥ // 
tadātmanā svayaṃ kiṃciccetyatāmiva gacchati / agṛhītātmakaṃ saṃvidūhāmarśanasūcakam // 
bhāvināmārthakalanaiḥ kiṃcidūhitarūpakam / ākāśādaṇu śuddhaṃ ca sarvasminbhāvibodhanam // 
tataḥ sā paramā sattā satī taccetanonmukhī / cinnāmayogyā bhavati kiṃcillabhyatayā tayā // 
ghanasaṃvedanātpaścādbhāvijīvādināmikā / sā bhavatyātmakalanā yadbhavantī paraṃ padam // 
garbhīkṛtya sthitā'nākhyā cidākāśāpidhānatām / saṃprati tvatiśuddhasya padasyānanyarūpiṇī // 
svataikabhāvanāmātrasārasaṃsaraṇonmukhī / tadā vinābhāvakṛtā anutiṣṭhanti tāmimāḥ // 
śūnyarūpā svasattaikā śabdādiguṇagarbhiṇī / cidbhāvanābhisaṃpannā bhaviṣyadabhidhārthatā // 
ahaṃtodeti tadanu saha vai kālasattayā / bhaviṣyadabhidhārthe te bījaṃ mukhyaṃ jagatsthiteḥ // 
citiśakteḥ parāyāstu svasaṃvedanamātrakam / jagajjālamasadrūpaṃ cetanātsadiva sthitam // 
evaṃprāyātmikā sā cidbījaṃ saṃkalpaśākhinaḥ / ahaṃtāṃ bhāvayatyantaḥ saiveha bhavati kṣaṇāt // 
jīvābhidhānā saiṣādya bhāvābhāvaplavabhramaiḥ / bhramatyātmapade vīcirūpairvārīva vāriṇi // 
cidevaṃbhāvanavatī vyomatanmātrabhāvanām / svato ghanībhūya śanaiḥ khatanmātraṃ pracetati // 
bhāvināmārtharūpaṃ tadbījaṃ śabdaughaśākhinaḥ / padavākyapramāṇāḍhyavedārthādivikāri ca // 
tasmādudeṣyatyakhilā jagacchrīḥ śabdatattvataḥ / śabdaughanirmitārthaughapariṇāmavisāriṇī // 
cidevaṃvyavasāyā sā jīvaśabdena kathyate / bhāviśabdārthajālena bījaṃ bhūtaughaśākhinaḥ // 
caturdaśavidhaṃ bhūtajātamāvalitāmbaram / jagajjaṭharakarṇaughaṃ tasmātsaṃprasariṣyati // 
asaṃprāptābhidhācārā jīvatvāccetanena cit / kākatālīyavatspandacinmātraṃ cetati svayam // 
pavanaskandharūpasya bījaṃ tvaksparśaśākhinaḥ / sarvabhūtakriyāspandastasmātsaṃprasariṣyati // 
tatra yaccidvilāsasya prakāśānubhavo bhavet / rūpatanmātrakaṃ tadvadbhaviṣyadabhidhārthadam // 
prakāśacetanaṃ tejo na tejo'nyakṛtaṃ bhavet / sparśasaṃvedanaṃ sparśo netarasparśasaṃbhavaḥ // 
śabdasaṃvedanaṃ śabdaḥ svata evānubhūyate / khaṃ kheneva svayaṃ kośe nānyacchabdakṛdasti hi // 
kila tasyāmavasthāyāṃ ko'paraḥ śabdakṛdbhavet / yathā tathā tadādyāpi dvaitaikyasyātyasaṃbhavāt // 
evaṃ hi rasatanmātraṃ gandhatanmātrameva ca / asatyameva sadiva svapnābhamiva cetyate // 
tejaḥ sūryādijṛmbhābhirbījamālokaśākhinaḥ / tasmādrūpavibhedena saṃsāraḥ prasaripyati // 
bhaviṣyadabhidhasyātha khataḥ svata ivāsataḥ / svadanaṃ tasya saṃghasya rasatanmātramucyate // 
bhaviṣyadrūpasaṃkalpanāmāsau sakalo gaṇaḥ / saṃkalpātmātha tanmātraṃ gandhādyamanucetati // 
bhāvibhūgolakatvena bījamākṛtiśākhinaḥ / sarvādhārātmanastasmātsaṃsāraḥ prasariṣyati // 
ajāta eva saṃjātastanmātrāṇāṃ gaṇastviti / anākāro'pi sākāraḥ saṃpannaḥ kalpanāvaśāt // 
eṣa tanmātrakagaṇaḥ kākatālīyavatsvayam / rūpaṃ yena pradeśena vettyakṣīti taducyate // 
śabdaṃ yena pradeśena vetti śrotraṃ taducyate / sparśaṃ yena pradeśena vetti tattu tvagindriyam // 
rasaṃ yena pradeśena vetti tadrasanendriyam / gandhaṃ yena pradeśena vetti ghrāṇendriyaṃ tu tat // 
dikkālabhedājjīvo'yaṃ niyatāmākṛtiṃ gataḥ / sarveṇāṅgena no sarvaṃ vettyasarvātmatāvaśāt // 
iti kalanamanantamātmanontargatamanumeyamananyadātmabhūtam / na tadudayamupaiti nāstameti sthitamupalodaravaddhanaṃ sumaunam // 
śrīvasiṣṭha uvāca / ādimattvamidaṃ proktametasya kalanasya yat / parasmādadvitīyaṃ tattvadbodhāya na vāstavam // 
evaṃvidhaṃ tatkalanamātmano'ṅgamakṛtrimam / cetyonmukhacidābhāsaṃ jīvaśabdena kathyate // 
kalanasyāsya nāmāni bahūni raghunandana / śrṛṇu tāni vicitrāṇi cetyonmukhacidātmanaḥ // 
jīvanāccetanājjīvo jīva ityeva kathyate / cetyonmukhatayā cittaṃ cidityeva nigadyate // 
idamitthamiti spaṣṭabodhādbuddhirihocyate / kalpanānmananajñatvānmana ityabhidhīyate // 
asmīti pratyayādantarahaṃkāraśca kathyate / cetanāḍhyamṛtaṃ cittamiti śāstravicāribhiḥ // 
prauḍhasaṃkalpajālātsa puryaṣṭakamiti smṛtam / saṃsṛteḥ prakṛtatvena prāthamyātprakṛtiḥ smṛtā // 
bodhādavidyamānatvādavidyetyucyate budhaiḥ / ityādikalanasyāsya nāmāni kathitāni te // 
etatkalanamādyantamanākāramanāmayam / ātivāhikadehoktyā samudāhriyate budhaiḥ // 
ityevaṃ svapnasaṃkalpapuravattrijagadbhramaḥ / bhātyarthakāryapyavapuḥ śūnyamapratighātmakam // 
ityātivāhikaḥ prokto deho dehabhṛtāṃ vara / cinnabhaścittadeho'sau śūnya ākāśatopi ca // 
nāstameti na codeti jagatyāmokṣasaṃvidaḥ / caturdaśavidhasyaikā bhūtasargasya cittabhūḥ // 
atra saṃsāralakṣāṇi bhaviṣyanti bhavanti ca / bhūtāni ca phalānīva yathā kālavyavasthayā // 
eṣa cittamayo deho jagantyantarbahistvapi / pratibimbamivādarśaḥ śūnya eva nabho yathā // 
mahākalpasya paryante sarvanāśe sthire sthite / mahāśūnyapade prauḍhe brahmātmani nirāmaye // 
svataścitighano'cittvāccidbhānamidamātmanaḥ / ātivāhikadehābhaṃ krameṇānena cetati // 
sa ātivāhiko dehastadālokapravartitaḥ / kaiścidbrahmeti kathitaḥ smṛtaḥ kaiścidvirāḍiti // 
kaścitsanātanābhikhyaḥ kaścinnārāyaṇābhidhaḥ / kaścidīśa iti khyātaḥ kaściduktaḥ prajāpatiḥ // 
kākatālīyavadbhātāḥ pañca svendriyasaṃvidaḥ / yatra yatra yathā teṣāṃ sthitāstatra tathā sthitāḥ // 
evamatyantavitate saṃpanne dṛśyavibhrame / na kiṃcidapi saṃpannaṃ sarvaśūnyaṃ tataṃ yataḥ // 
anādimatparaṃ brahma na sadyannāsaducyate / tadevedamanādyantaṃ tathāsthitamavedanam // 
ātivāhikadehasya tasyānubhavataḥ svayam / yāti vyasaninaḥ svapnaḥ kānteva paripuṣṭatām // 
śūnyo'pyanākṛtirapi ghaṭākāro'nubhūyate / svapnasaṃkalpayoḥ svasya dehasya jagato yathā // 
bhavatyarthakaro'tyuccaistaccitkhasvapnavastuvat / ākāśātmaka evograḥ padārtha iva bhāsate // 
ātivāhikadeho'sau svato'nubhavati kramāt / anākāropi śūnyopi svapnābho'sannapi sthitaḥ // 
cetatyasthigaṇaḥ sthūlaṃ karādyavayavāvalim / trikalomaśirāsnāyusaṃniveśatayā sthitam // 
janmakarmehitasthānaṃ pariṇāmavayaḥsthitam / deśakālakramābhogabhāvārthāyodbhavabhramam // 
jarāmaraṇamādhānadaśadiṅmaṇḍalakramam / jñānajñeyajñātṛbhāvamādimadhyāntavedanam // 
kṣitijalagaganadivākarajanatāvyavahāranagaraśikharātmā / svādhārādheyamayaṃ paśyati vapuṣaḥ purātanaḥ puruṣaḥ // 
śrīvasiṣṭha uvāca / ātivāhikadeho'sau tasyādyasya prajāpateḥ / kākatālīyavaccittvādyadyathetyādi cetati // 
tattathā sthitimāyāti ciraṃ saṃvitsvabhāvataḥ / bata viśvamidaṃ bhātamatrāsatye kutaḥ smayaḥ // 
draṣṭā'satyamasatyaṃ dṛgasatyaṃ darśanaṃ tatam / satyamevāthavā sarvaṃ brahmaivātmatayā tayā // 
śrīrāma uvāca / ityātivāhikālokaḥ sa tasyādyaprajāpateḥ / kaṭhinatvaṃ kathaṃ yātaḥ kathaṃ svapnasya satyatā // 
śrīvasiṣṭha uvāca / ātivāhika ālokaḥ svata evānubhūyate / sadānavarataṃ tena sa evābhāti puṣṭavat // 
yathā svapnasya puṣṭatvaṃ cirānubhavanocitam / atisatyamivābhāti svātivāhikatā tathā // 
ātivāhikadehasya cirasyānubhavodaye / ādhibhautikatābuddhirudeti mṛgavārivat // 
jagatsvapnabhramābhāsaṃ mṛgatṛṣṇāmbuvatsthitam / asadevedamābhāti satyapratyayakāryapi // 
ātivāhikarūpāṇāmādhibhautikatā svayam / asatī satyavaddūramarvāgdarśibhirarthitā // 
ayaṃ sohamidaṃ tanma imā girinabhodiśaḥ / iti mithyābhramo bhāti bhāsvarasvapnaśailavat // 
ātivāhikadeho'sau sraṣṭurādyasya bhāvitaḥ / ādhibhautikatāṃ caitatpiṇḍākāraṃ prapaśyati // 
cinnabhaścetanaṃ tyaktvā brahmāhamiti paśyati / ayaṃ deho'yamādhāra iti baghnāti bhāvanām // 
asatye satyabuddhyaiva baddho bhavati bhāvanāt / bahuśo bhāvayatyantarnānātvamanudhāvati // 
śabdānkaroti saṃketaṃ saṃjñāśca spandanāni ca / omityukte tato vedāñchabdarāśīnpragāyati // 
taireva kalpayatyāśu vyavahāramitastataḥ / mano hyasau kalpayati yaccetati tadeva hi // 
yo hi yanmaya evāsau sa na paśyati tatkatham / asatyaiva jagadbhrāntirevaṃ prauḍhimupāgatā // 
ābrahmaṇo mudhā bhāti cirasvapnendrajālavat / ityātivāhikasyeyamādhibhautikatocitā // 
ādhibhautikatā nāsti kācitkiṃcidapi kvacit / ātivāhikataivaināmabhyāsādyāti bhāvanām // 
mūlādevaivamāyāto mithyānubhavanātmakaḥ / moho brahmaṇa evāyamityastyeṣa mahātmanām // 
evamitthaṃ daśā rāma piṇḍabandhaḥ kva vidyate / bhrāntirevedamakhilaṃ brahmaivābhātameva vā // 
na śāśvatādanyadihāsti kāraṇānna kāraṇaṃ tatkhalu kāryatāṃ vinā / na kāryatākāraṇatādisaṃbhavo'styanāmaye tatkimapīdamātatam // 
śrīvasiṣṭha uvāca / jñānasya jñeyatāpattirbandha ityabhidhīyate / tasyaiva jñeyatāśāntirmokṣa ityabhidhīyate // 
śrīrāma uvāca / jñānasya jñeyatāśāntiḥ kathaṃ brahmanpravartate / sā rūḍhā bandhatābuddhiḥ kathaṃ vātra nivartate // 
śrīvasiṣṭha uvāca / samyagjñānena bodhena mandabuddhirnivartate / nirākārā nijā śāntā muktirevaṃ pravartate // 
śrīrāma uvāca / bodhaḥ kevalatārūpaḥ samyagjñānaṃ kimucyate / yena bandhādayaṃ janturaśeṣeṇa vimucyate // 
śrīvasiṣṭha uvāca / jñānasya jñeyatā nāsti kevalaṃ jñānamavyayam / avācyamitibodhontaḥ samyagjñānamitismṛtam // 
śrīrāma uvāca / jñānasya jñeyatā bhinnā tvantaḥ keti mune vada / utpādyo jñānaśabdaśca bhāve vā karaṇe'tha kim // 
śrīvasiṣṭha uvāca / bodhamātraṃ bhavejjñānaṃ bhāvasādhanamātrakam / na jñānajñeyayorbhedaḥ pavanaspandayoriva // 
śrīrāma uvāca / evaṃ cettatkathamayaṃ jñānajñeyādivibhramaḥ / siddhaḥ śaśaviṣāṇābho bhaviṣyadbhūtabhavyaśaḥ // 
śrīvasiṣṭha uvāca / bāhyārthabhrāntito jñeyā bhramabuddhirihoditā / bāhyaścābhyantaraścārtho na saṃbhavati kaścana // 
śrīrāma uvāca / yo'yaṃ pratyakṣadṛśyo'rtho mune tvamahamādikaḥ / bhūtādiranubhūtātmā sa kathaṃ nāsti me vada // 
śrīvasiṣṭha uvāca / ādisargavidhāveva virāḍātmādiko'nagha / jāto na kaścidevārtho jñeyasyāto na saṃbhavaḥ // 
śrīrāma uvāca / bhaviṣyadbhūtabhavyasthā jagaddṛṣṭiriyaṃ mune / nityānubhūyamānāpi na jāteti kimucyate // 
śrīvasiṣṭha uvāca / svapnārthamṛgatṛṣṇāmbudvīndusaṃkalpitārthavat / mithyā jagadahaṃtvaṃ ca bhāti keśoṇḍrakaṃ yathā // 
śrīrāma uvāca / ahaṃ tvamayamityādijagajjaṭharamapyalam / kathaṃ na jātaṃ bhagavansargādāvanubhūtimat // 
śrīvasiṣṭha uvāca / kāraṇājjāyate kāryaṃ nānyathetyeva niścayaḥ / sarvopaśāntau jagatāmutpattau nāsti kāraṇam // 
śrīrāma uvāca / mahāpralayasaṃpattau śiṣṭaṃ yadajamavyayam / tatkathaṃ nāma sargasya na bhavetkāraṇaṃ mune // 
śrīvasiṣṭha uvāca / yadasti kāraṇe kāryaṃ tattasmātsaṃpravartate / na tvasajjāyate rāma na ghaṭājjāyate paṭaḥ // 
śrīrāma uvāca / jagatsūkṣmeṇa rūpeṇa mahāpralaya āgate / āste brahmaṇi tattasmātpunareva pravartate // 
śrīvasiṣṭha uvāca / mahāpralayaparyante kena sargāstitānagha / anubhūtā mahābuddhe tatrasthā sā ca kīdṛśī // 
śrīrāma uvāca / jñaptyātmikā śrīstatrasthā tādṛśeranubhūyate / vyomātmikā tu na bhavenna sattāmasadeti hi // 
śrīvasiṣṭha uvāca / evaṃ cettanmahābāho jñaptireva jagattrayam / viśuddhajñānadehasya kuto maraṇajanmanī // 
śrīrāma uvāca / tadevamādito nāsti sargastadiyamāgatā / kutaḥ kathamiva bhrāntiriti me bhagavanvada // 
śrīvasiṣṭha uvāca / kāryakāraṇatābhāvādbhāvābhāvau sta eva no / idaṃ ca cetyate yadyatsvātmā cetati cetitam // 
śrīrāma uvāca / cetitā cetati yantraṃ draṣṭā dṛśyatvamīśvaraḥ / kathameti kathaṃ vahniṃ dahetkāṣṭhaṃ kadā kila // 
śrīvasiṣṭha uvāca / draṣṭā na yāti dṛśyatvaṃ dṛśyasyāsaṃbhavādataḥ / draṣṭaiva kevalo bhāti sarvātmaikaghanākṛtiḥ // 
śrīrāma uvāca / cinmātraṃ tadanādyantaṃ cetyaṃ cetayate tadā / tadidaṃ jagadābhānaṃ kutaḥ syāccetyasaṃbhavaḥ // 
śrīvasiṣṭha uvāca / cetyaṃ hi kāraṇābhāvānna saṃbhavati kiṃcana / cetyābhāvāccetanasya muktatā'vācyatā sadā // 
śrīrāma uvāca / evaṃ cettadahantādi cetyaṃ kathamidaṃ kutaḥ / kathaṃ jagadvedanaṃ ca kathaṃ spandādivedanam // 
śrīvasiṣṭha uvāca / kāraṇāsaṃbhavādādāvevotpannaṃ na kiṃcana / kutaścetyamataḥ śāntaṃ sarvaṃ sargastu vibhramaḥ // 
śrīrāma uvāca / atra me vigatollekhe niścetyacalanādike / sakṛdvibhāte vimale vibhramaḥ kasya kīdṛśaḥ // 
śrīvasiṣṭha uvāca / kāraṇābhāvato rāma nāstyeva khalu vibhramaḥ / sarvaṃ tvamahamityādi śāntamekamanāmayam // 
śrīrāma uvāca / brahmanbhramamivāpannaḥ praṣṭuṃ jānāmi nādhikam / nātyantaṃ ca prabuddho'smi pṛcchāmi kimihādhunā // 
śrīvasiṣṭha uvāca / kāraṇasyaiva nikaṣaṃ pṛccha mā''kāraṇakṣayāt / pare svabhāve'nirvācye svayaṃ viśrāntimaiṣyasi // 
śrīrāma uvāca / manye'haṃ kāraṇābhāvātpūrvameva na sargatā / uditā tena kasyāyaṃ cetyacetanavibhramaḥ // 
śrīvasiṣṭha uvāca / akāraṇatvātsarvatra śāntatvādbhrāntirasti no / anabhyāsavaśādeva na viśrāmyati kevalam // 
śrīrāma uvāca / kuto bhavedanabhyāso bhavedabhyasanaṃ kutaḥ / kuto'bhyāsātmikā bhrāntireṣā punarupasthitā // 
śrīvasiṣṭha uvāca / anantatvādanantasya bhrāntirnāsti ca saṃprati / abhyāsabhrāntirakhilaṃ mahāciddhanamakṣatam // 
śrīrāma uvāca / upadeśyopadeśādāvanayā śabdasaṃpadā / kimanyadvada me brahmansarvasmiñchāntatāṃ gate // 
śrīvasiṣṭha uvāca / upadeśyopadeśātma brahma brahmaṇi saṃsthitam / bodhātmani na mokṣo'sti na bandho'stīti niścayaḥ // 
śrīrāma uvāca / deśakālakriyādravyabhedavedanacetasām / sarvasyāsaṃbhave sarvasattā kathamupasthitā // 
śrīvasiṣṭha uvāca / deśakālakriyādravyabhedavedanacetasām / ajñānamātrāditarā sattā nānyāsti no purā // 
śrīrāma uvāca / bodhyabodhakatāpatterabhāvādvodhatā katham / dvaitaikyāsaṃbhave brahmatkāraṇāsaṃbhave sati // 
śrīvasiṣṭha uvāca / bodhena bodhatāmeti bodhaśabdastu bodhyatām / bhavadviṣayamevāyamucito nāsmadādiṣu // 
śrīrāma uvāca / bodha eva yadāhaṃtvameti bodhānyatā tadā / kuta eṣā pare'nante nāsāvatijale'male // 
śrīvasiṣṭha uvāca / yattadvodhasya bodhatvaṃ tadevāhaṃtvamucyate / dvitvamatrānilaspandadṛśoriva nigadyate // 
śrīrāma uvāca / saumyābdhyantastaraṅgādiryathādatte yathāsthitam / tathā svarūpamātrātma bodhyaṃ bodho'vabuddhavān // 
śrīvasiṣṭha uvāca / evaṃ cettatkathaṃ kaḥ syāddoṣo dvitvādidoṣataḥ / anante sthita ekasmiñchānte pūrṇe pare pade // 
śrīrāma uvāca / ko'tra kalpayitāhaṃtvaṃ bhuṅkte bhoktā ca kaśca vā / yanmūlaṃ yajjagadbhrāntiranantā pravijṛmbhate // 
śrīvasiṣṭha uvāca / jñeyasattāvabodhe hi bandhanaṃ sacca nāstyalam / jñapteḥ sarvārtharūpatvādvandhabhokṣāvataḥ kutaḥ // 
śrīrāma uvāca / jñapterbāhyārthatā dīpānnīlādīva pravartate / bāhyastvartho'sti sadrūpo nanu dṛṣṭopalambhanaḥ // 
śrīvasiṣṭha uvāca / akāraṇasya kāryasya bāhyasyārthasya satyatā / yeyaṃ sā bhrāntimātrātmarūpiṇī netarāṅgikā // 
śrīrāma uvāca / svapnaḥ satyo'stvasatyo vā duḥkhaṃ tāvatprayacchati / tathaiveyaṃ jagadbhrāntiḥ ka upāyo'tra kathyatām // 
śrīvasiṣṭha uvāca / evaṃ tāvadyathā svapnastatheyaṃ cejjagatsthitiḥ / tatpiṇḍagrahatārthānāṃ sarvaiva bhrāntitoditā // 
śrīrāma uvāca / kimetāvati saṃpanne saṃpannaṃ bhavati priyam / kathaṃ ca śāmyatyarthānāṃ svapnādau piṇḍarūpatā // 
śrīvasiṣṭha uvāca / pūrvāparaparāmarśātpiṇḍatārtheṣu śāmyati / svapne'pyevaṃ sthite sthūlā bhāvanā vinivartate // 
śrīrāma uvāca / bhāvanā tanutāṃ yātā yasyāsau kiṃ prapaśyati / kathaṃ śāmyati tasyāyaṃ saṃsārakuharabhramaḥ // 
śrīvasiṣṭha uvāca / uddhṛstamasadābhāsamutpannanagaropamam / varṣapronmṛṣṭacitrābhaṃ jagatpaśyatyavāsanaḥ // 
śrīrāma uvāca / tataḥ kiṃ tasya bhavati vāsanātānave sthite / piṇḍagrahe gate'rthānāṃ svapnopamajagatsthiteḥ // 
śrīvasiṣṭha uvāca / saṃkalparūpajagataḥ kramātsāpi vilīyate / vāsanā tasya tenāśu sa nirvāti vivāsanaḥ // 
śrīrāma uvāca / anekajanmasaṃrūḍhā śākhā prasavaśālinī / bhavabandhakarī ghorā kathaṃ śāmyati vāsanā // 
śrīvasiṣṭha uvāca / yathābhūtārthavijñānādbhrāntimātrātmani sthite / piṇḍagrahaviyukte'smindṛśyacakre kramātkṣayaḥ // 
śrīrāma uvāca / piṇḍagrahavimukte'smindṛśyacakre kramānmune / saṃpadyate kimaparaṃ kathaṃ śāntiḥ prajāyate // 
śrīvasiṣṭha uvāca / piṇḍagrahabhrame śānte cittamātrātmatāṃ gate / nirodhagauravonmukte jagatyāsthopaśāmyati // 
śrīrāma uvāca / bālasaṃkalparūpe'sminsthite jagati bhāsure / kathamāsthopaśamanaṃ tādṛgduḥkhāya kiṃ naraḥ // 
śrīvasiṣṭha uvāca / saṃkalpamātrasaṃpanne naṣṭe duḥkhaṃ kathaṃ bhavet / saṃkalpacittamātraṃ yattattāvatpravicāryatām // 
śrīrāma uvāca / kīdṛśaṃ bhagavaṃścittaṃ kathaṃ tatpravicāryate / kiṃ ca saṃpadyate brūhi tasminsamyagvicārite // 
śrīvasiṣṭha uvāca / citaścetyonmukhatvaṃ yattaccittamiti kathyate / vicāra eṣa evāsya vāsanānena śāmyati // 
śrīrāma uvāca / kiyannāma bhavedvahmanna cetyonmukhatā citeḥ / cittasyācittatodeti kathaṃ nirvāṇakāriṇī // 
śrīvasiṣṭha uvāca / cetyaṃ na saṃbhavatyeva citkiṃ cetayate kutaḥ / cetyāsaṃbhavataścittasattā nāsti tataściram // 
śrīrāma uvāca / kathaṃ na saṃbhavatyetaccetyaṃ yadanubhūyate / apahnavaścānubhave kriyate kathamīdṛśaḥ // 
śrīvasiṣṭha uvāca / yādṛksyādajñaviṣayaṃ jagattasya na satyatā / yādṛkva tajjñaviṣayaṃ tadanākhyaṃ yadadvayam // 
śrīrāma uvāca / trijagatkīdṛgajñānāṃ kathaṃ tasya na satyatā / tajjñānāṃ tu jagadyādṛktadvaktuṃ kiṃ na yujyate // 
śrīvasiṣṭha uvāca / ādyantadvaitamajñānāṃ tajjñānāṃ tanna vidyate / jagacca no saṃbhavati nityānutpannamāditaḥ // 
śrīrāma uvāca / ādito yadanutpannaṃ na saṃbhavati karhicit / asadrūpamanābhāsaṃ kathaṃ tadanubhūyate // 
śrīvasiṣṭha uvāca / asadeva sadābhāsamanutpannamakāraṇam / jāgratsvapnavadudbhūtamarthakṛccānubhūyate // 
śrīrāma uvāca / svapnādau kalpanādau ca yaddṛśyamanubhūyate / tajjāgradrūpasaṃskārādanuṣṭhānānubhūtitaḥ // 
śrīvasiṣṭha uvāca / kiṃ jāgradrūpamāhosvidanyatsvapne'nubhūyate / saṃkalpe ca manorājye iti me vada rāghava // 
śrīrāma uvāca / svapneṣu kalpanādyeṣu jāgradevāvabhāsate / saṃskārātmatayā nityaṃ manorājyabhrameṣu ca // 
śrīvasiṣṭha uvāca / tadeva jāgratsaṃskārātsvapnaścedavabhāsate / tatsvapne luṭhitaṃ gehaṃ kathaṃ prātaravāpyate // 
śrīrāma uvāca / na jāgradrājate svapne tadbrahmānyattadeva hi / buddhametatkathaṃ tvanyadapūrvamiva bhāsate // 
śrīvasiṣṭha uvāca / nānubhūto'nubhūtaśca cetasyartho'vabhāsate / sargādyantādimadhyeṣu svabhyastastviti bhāsate // 
śrīrāma uvāca / evaṃ svapnātmakaṃ bhāti jagadityeva buddhavān / grahavatsvapnayakṣo'yaṃ kathaṃ brahmaṃścikitsyate // 
śrīvasiṣṭha uvāca / yo'yaṃ saṃsaraṇasvapnaḥ sa kiṃkāraṇako bhavet / kāryānna kāraṇaṃ bhinnamiti dṛṣṭaṃ vicāraya // 
śrīrāma uvāca / cittaṃ svapnopalambhānāṃ hetustasmāttadeva te / viśvaṃ cādyantarahitamanāsāramanāmayam // 
śrīvasiṣṭha uvāca / evaṃ cittaṃ mahābuddhe mahāciddhanameva tat / tathāsthitaṃ na svapnādi kiṃcanāstītarātmakam // 
śrīrāma uvāca / avayavāvayavinoryathā bhinnastathā sa hi / tatrānavayave brahmaṇyekatā jagadādinā // 
śrīvasiṣṭha uvāca / evaṃ na saṃbhavatyeva nityānutpannamāditaḥ / jagattenājaraṃ śāntamajaṃ sarvamavedhitam // 
śrīrāma uvāca / kākatālīyavanmanye sargādyantādayo bhramāḥ / bhrāntidraṣṭṛtvabhoktṛtvasahitāḥ parame pade // 
śrīvasiṣṭha uvāca / yā vyāpāravatī rasādrasavidāṃ kācitkavīnāṃ navā dṛṣṭiryā pariniṣṭhitārthaviṣayonmeṣā ca vaipaścitī / te dve apyavalambya viśvamakhilaṃ nirvarṇitaṃ nirvṛtaṃ yāvaddṛṣṭidṛśo na santi kalitā nau śūnyatā no bhramaḥ // 
śrīrāma uvāca / evaṃ cettanmuniśreṣṭha paramārthamayaṃ jagat / sarvadā sarvabhāvātmā nodeti na ca śāmyati // 
bhrāntireveyamābhāti jagadābhāsarūpiṇī / bhrāntirevāpi vā naiva brahmasattaiva kevalā // 
śrīvasiṣṭha uvāca / kākatālīyavadbrahma yadbhātīvātmanātmani / sa tenaivātmanātmaiva jagadityavabudhyate // 
śrīrāma uvāca / kathaṃ tapatyaho'dikkaṃ sargasyādau paratra ca / kathaṃ bhittyā vinā bhāti vada dīpaprabhā mune // 
śrīvasiṣṭha uvāca / itthaṃrūpamidaṃ bhāti citirūpaprabhāprabhā / paśya saivātmanā''ste yatprakāśādibhireva ca // 
bhittau prakāśo bhātīva tatkuḍyaṃ bhāsanaṃ ca tat / dṛśyasyāsaṃbhavādādau vaktā draṣṭā pradṛśyatām // 
tasmāddraṣṭāsti no dṛśyaṃ naivāstīdamanāmayam / citprabhaivātmanā bhittirbhavatyābhāsanaṃ tathā // 
draṣṭṛdṛśyātmikaikaiva svātmanaiva virājate / svapnādiṣu yathehādya draṣṭṛdṛśyātmikā satī // 
cidbhātyeva hi sargādau kacantī bhāti sargavat / bhāsanīyaṃ ca bhānaṃ ca rūpaṃ yatra svayaṃprabhā // 
ekaiva citrtrayaṃ bhūtvā sargādau bhāti sargavat / eṣa eva svabhāvo'syā yadevaṃ bhāti bhāsurā // 
etattu svapnasaṃkalpanagareṣvanubhūyate / itthaṃ nāma tapatyeṣā ciddīptiḥ prathamoditā // 
nabhasyeva nabhorūpā yadidaṃ bhāsate jagat / anādyantamidaṃ tasyāḥ sargāḥ sargātmabhāsanam // 
svabhāvabhūtamasmākaṃ tvidaṃ bhāti mahātmanām / bhāsyabhāsakasaṃvittirnaśyati pratibhāmitā // 
tadā tu nāma sargādau nāsīdbhāsyo na bhāsakaḥ / mithyājñānavaśādeva sthāṇau puṃspratyayo yathā // 
tathātmani dvitābhānāccitte dvaitavibhāsanam / sargādau na ca bhāsyosti na ca vā nāsti bhāsakaḥ // 
kāraṇābhāvatodvaitaṃ cidvyomābhāti kevalam / kiṃ nāma kāraṇaṃ brūhi sargādau citi vastutaḥ // 
abhāvādarthadṛṣṭīnāṃ cidevetthaṃ prakāśate / jagadbhānamidaṃ yattanna jāgranna suṣuptakam // 
na svapnosaṃbhavāddṛśyaṃ kevalaṃ brahma bhāsate / cinmātravyomasargādāvitthaṃ kacakacāyate // 
yatsvameva vapurvetti jagadityajaganmayam / cinmātravyomasargādāvitthaṃ bhāti vikāsanam // 
yadidaṃ jagadityeva śūnyatvāmbarayoriva // 
buddhvā ca yāvatsvanubhūtiyuktaṃ sthātavyametena vikalpamuktam / pāṣāṇamaunaṃ kujanena tūktaṃ na grāhyamajñena hi bhuktamuktam // 
śrīrāma uvāca / aho nu suciraṃ kālaṃ saṃbhrāntā vayamantare / aparijñātamātreṇa saṃsāraparamāmbare // 
buddhe yāvadiyaṃ nāma jagadbhrāntirna kiṃcana / na cābhūnna ca vāstīyaṃ na ca nāma bhaviṣyati // 
sarvaṃ śāntaṃ nirālambaṃ vijñānaṃ kevalaṃ sthitam / anantaṃ ciddhanaṃ vyoma nīrāgamapakalpanam // 
paramākāśamevedamaparijñātamātrakam / saṃsāratāmivāsmākaṃ gataṃ citramaho nu bhoḥ // 
itthaṃ dvaitamidaṃ bhātamime lokā ime'drayaḥ / paramākāśamityacchamevānacchamiva sthitam // 
sargādau paralokādau svapnādau kalpanādike / cideva cetyavadbhāti kuto'nyā kila dṛśyadhīḥ // 
svarge vā narake vāpi sthito'smīti matiryadi / tattasyā narakasyānto dṛśyaṃ saṃvinmayātmakam // 
nedaṃ dṛśyaṃ na ca draṣṭā na sargo na jaganna cit / na jāgratsvapnasiddhādi kimapīdaṃ tadapyasat // 
kuto'syāḥ saṃbhavo bhrānteriti ceddṛśyate mune / tadetadapi no yuktaṃ bhrāntyabhāvānubhūtitaḥ // 
bhrāntirna saṃbhavatyeva nirvikāre jñatāpade / yattvidaṃ bhrāntitājñānaṃ tattadevetaranna tat // 
nirantare nirādyante vyomni śailodare'thavā / kuto'nyatākalpakaṃ syājjñapade cāvikāriṇi // 
mithyaivānubhavo bhrānteḥ svapne svamaraṇopamaḥ / yadanālokanaṃ nāma śāmyatīdaṃ vilokanāt // 
mṛgatṛṣṇāmbugandharvanagaradvīnduvibhramaḥ / tathā'vidyābhramaścāyaṃ vicārānnopalabhyate // 
bālavetālavadbhrāntirna vidyā jāgragāpi hi / avicāreṇa saṃrūḍhā vicāreṇopaśāmyati // 
kuta āsīditi mune nātra praśno virājate / sata eva vicāreṇa lābho bhavati nāsataḥ // 
prāmāṇikavicāreṇa prekṣitaṃ yanna labhyate / tadetadasadevādi tattarhyanubhavo bhramaḥ // 
yannāstīti paricchinnaṃ pramāṇaiḥ suvicāritam / khapuṣpaśaśaśṛṅgābhaṃ tatkathaṃ labhyate sataḥ // 
sarvataḥ prekṣyamāṇo'pi yaḥ kutaścinna labhyate / tasya syātkīdṛśī sattā vandhyātanayarūpiṇaḥ // 
bhrāntirna saṃbhavatyeva tasmātkācitkadācana / nirāvaraṇavijñānaghanamevedamātatam // 
yatkiṃcijjagadadyātra bhātīdaṃ parameva tat / paraṃ pare parāpūrṇe pūrṇamevāvatiṣṭhate // 
na bhātaṃ na ca nābhātamiha kiṃcitkadācana / idamitthaṃ sthitaṃ svacchaṃ śāntameva jagadvapuḥ // 
ajamamaramahāryamāryajuṣṭaṃ paramavikāri nirāmayaṃ samantāt / padamahamuditaṃ tataṃ hi śuddhaṃ nirahamanekamathādvayaṃ vikāsi // 
śrīrāma uvāca / anādimadhyaparyantaṃ na devā narṣayo viduḥ / yatpadaṃ tadidaṃ bhāti kva jagatkva ca dṛśyatā // 
dvaitādvaitasamudbhedavākyasaṃdehavibhramaiḥ / alamasmākamāśāntamādyaṃ rūpamanāmayam // 
vyomani vyomabhāvānāṃ praśāntaṃ yādṛgāsitam / tādṛkcidvyomani sphāratrijagadvyomabhāsanam // 
yathā vyomani vyomatvaṃ dṛṣattvaṃ dṛṣadi sthitam / jalatvaṃ ca jalasyāntarjagattvaṃ ciddhane tathā // 
sāhaṃtādijagaddṛśyamāśākāśavisāryapi / mahācidudaraṃ viddhi khaṃ śāntaṃ śūnyatoditam // 
jīvasyāsminvimūḍhasya pare'parimitodaye / prasphuraṃścāpi saṃsārapiśāca upaśāmyati // 
bhedopalabdhirgalati vyavahāravato'pyalam / jaḍasyevājaḍasyaiva vīceriva jalodare // 
kvāpyajñānaravau yāte pratāpādyākare bhṛśam / saṃsārasattādivaso yātyastaṃ sa niśāgamaḥ // 
bhāvābhāveṣu kāryeṣu jarāmaraṇajanmasu / jña ājavaṃ javībhāve tiṣṭhannapi na tiṣṭhati // 
nāvidyāsti ha na bhrāntirna duḥkhaṃ na sukhodayaḥ / vidyā'vidyā sukhaṃ duḥkhamiti brahmaiva nirmalam // 
parijñātaṃ sadetattu yāvadbrahmaiva nirmalam / aparijñātamasmākamabrahmātma na vidyate // 
prabuddho'smi praśāntā me sarvā eva kudṛṣṭayaḥ / śāntaṃ samaṃ sohamidaṃ khaṃ paśyāmi jagattrayam // 
samyagjñātaṃ yāvadidaṃ jagadbrahmaiva kevalam / ajñātātmābhavadbrahma jñātātmanyadhunā sthitam // 
jñātājñātamanirbhāsaṃ brahmaikamajaraṃ tathā / śūnyatvaikatvanīlatvarūpamekaṃ nabho yathā // 
nirvāṇamāse gataśaṅkamāse nirīhamāse susukhe'hamāse / yathāsthitaṃ nityamanantamāse tadevamāse na kathaṃ samāse // 
sarvaṃ sadaivāhamanantamekaṃ na kiṃcidevāpyathavātiśāntaḥ / sarvaṃ na kiṃcicca sadekamasmi na cāsmi cetīyamaho nu śāntiḥ // 
adhigatamadhigamyaṃ prāptamaprāptamanyaigatamidamalamastaṃ vastujātaṃ samastam / uditamuditabodhaṃ tādṛśaṃ yatra bhūyo'stamayasamudayānāṃ nāma nāmāpi nāsti // 
śrīvālmīkiruvāca / nirvāṇavākyasaṃdarbhasamāptau munināyake / pāścātyavākyaviratiṃ kurvati kramapālitām // 
nirvikalpasamādhānasamatāṃ samupāgate / śāntasvacchamanovṛttau sarvasmiṃśca sabhājane // 
sattvakoṭimupārūḍhe parāṃ pāvanatāṃ gate / saṃvittattve samagrasya janasya śrutaśālinaḥ // 
jhaṭityevāmbarahṛtā pūrvamuktadhiyāṃ mukhāt / siddhānāṃ sādhuvādena vyomakoṭaravāsinām // 
tathā sabhāsthitānāṃ ca munīnāṃ bhāvitātmanām / gādheyapramukhānāṃ ca sādhuvādagiroccayā // 
kolāhalaḥ samudabhūdbhūripūritadiṃmukhaḥ / madhuraḥ pavanāttānāṃ kīcakānāmivāravaḥ // 
siddhānāṃ sādhuvādena saha vai sahasā tataḥ / devadundubhayo neduḥ pratiśrutpūritācalāḥ // 
devadundubhibhiḥ sārdhaṃ tuṣārāsārasundarī / digbhyaḥ sthagitadikcakrā puṣpavṛṣṭiḥ papāta ha // 
puṣpaughapūritasthānaḥ śabdāpūritakandaraḥ / rajaḥsaṃrañjitākāśo gandharañjitamārutaḥ // 
sa sādhuvādaśabdasya devatūryaravasya ca / kusumāsāraghoṣasya samavāyo rarāja ha // 
unmukhākhilasabhyākṣiraśmiśyāmalitāntaraḥ / utkarṇamṛgamātaṅgahayapakṣipaśuśrutaḥ // 
savismayabhayonnetrabālakāntājanekṣitaḥ / vismayasmeravadanarājalokāvalokitaḥ // 
kusumāsārasāreṇa śabdaśobhātiśāyinā / saṃrambheṇa jagāmāśu rodorandhramapūrvatām // 
puṣpavarṣasudhādhautaṃ raṭadbhūtasughuṃghumam / samatāṃ sadanenāgāt dhmātaśaṅkhaśatena kham // 
bhuvanaṃ bhūribhāṃkārabhāsuraṃ suracāraṇaiḥ / vṛtaṃ mattotsavaṃ reje samaṃ kusumamaṇḍitam // 
śanairdundubhisiddhaughavākyapuṣpabharaḥ samam / prayayau rodasīrandhre velācalamivāmbudhau // 
tasminvibudhasaṃrambhe kṣaṇena samaye gate / vākyānīmāni siddhānāmabhivyaktimupāyayuḥ // 
siddhā ūcuḥ / ākalpaṃ siddhasaṅgheṣu mokṣopāyāḥ sahasraśaḥ / vyākhyātāśca śrutāścālamīdṛśāstu na kecana // 
tiryañco vanitā vālā vyālāścānena nirvṛtim / munervākyavilāsena yānti nāstyatra saṃśayaḥ // 
dṛṣṭāntairhetubhiryuktyā yathā rāmo'vabodhitaḥ / tathā cārundhatī sākṣātsaṃbodhayati vā na vā // 
anena mokṣopāyena tiryañco'pi gatāmayāḥ / sthitā muktā bhaviṣyanti ke nāma bhuvi no narāḥ // 
śravaṇāñjalibhiḥ pītvā jñānāmṛtamidaṃ vayam / parāṃ pūrṇanavībhūtasiddhayaḥ śriyamāgatāḥ // 
iti śṛṇvansabhāṃ loko vismayotphullalocanaḥ / kusumāsārasaṃpūrṇāṃ rājīvānāṃ dadarśa tām // 
mandārādimahāpuṣpacchannacchādanasaṃcayām / pāribhadralatāgucchanīrandhrājirabhūmikām // 
pārijātaprasūnāḍhyamahītalavirājitām / saṃtānakamahāmbhodavyāptasabhyaśiraḥkarām // 
mauliratnaviṭaṃkāgraviśrāntaharicandanām / vāripūrapralambābhravadālambivitānakām // 
iti paśyansabhāṃ lokaḥ sādhuvādena bhūriṇā / tatkālocitavākyena tena tena tathodyataḥ // 
vasiṣṭhaṃ pūjayāmāsa sarvendriyagaṇānataḥ / kusumāñjalimiśreṇa praṇāmasahitena ca // 
nṛpapraṇāmamālāsu kiṃcicchāntāsu tāsvatha / munimāpūjayannāha sārghyapātrakaro nṛpaḥ // 
daśaratha uvāca / kṣayātiśayamuktena parameṇātmavastunā / parāntaḥ pūrṇatotpannā bodhenārundhatīpate // 
na tadasti mahīpīṭhe ditya deveṣu vāpi ca / mahatkiṃcidyadaprāptaṃ tava pūjyasya pūjanam // 
tathāpyātmakramaṃ brahmannimaṃ netumavandhyatām / ahaṃ vacmi yathāprāptaṃ na kopaṃ kartumarhasi // 
ātmanā sakalatreṇa lokadvayaśubhena ca / rājyenākhilabhṛtyena bhavantaṃ pūjayāmyaham // 
etatsarvaṃ tava vibho svāyattaṃ sva ivāśramaḥ / niyojaya yathādeśaṃ yathābhimatayecchayā // 
śrīvasiṣṭha uvāca / praṇāmamātrasaṃtuṣṭā brāhmaṇā bhūpate vayam / praṇāmenaiva tuṣyāmaḥ sa eva bhavatā kṛtaḥ // 
pātuṃ tvameva jānāsi rājyaṃ bhāti tavaiva ca / bhavatvetattavaiveha brāhmaṇāḥ kva mahībhṛtaḥ // 
daśaratha uvāca / kiyanmātraṃ tu rājyaṃ syāditi lajjāmahe mune / prakarṣeṇātra teneśa yathā jānāsi tatkuru // 
śrīvālmīkiruvāca / ityuktavati bhūpāle rāmaḥ puṣpāñjaliṃ dadat / uvāca praṇato vākyaṃ purastasya mahāguroḥ // 
niruttarīkṛtamahārāja brahmanpraṇaumi te / praṇāmamātrasāro'haṃ rāmaḥ pādāvimau prabho // 
ityuktvā pādayostasya śirovandanapūrvakam / tatyājāñjalipuṣpāṇi himānīva vanaṃ gireḥ // 
ānandabāṣpasaṃpūrṇanayano nayakovidaḥ / guruṃ paramayā bhaktyā praṇanāma punaḥpunaḥ // 
śatrughno lakṣmaṇaścaiva tathānye tatsamāśca ye / nikaṭasthāstathaivāśu te praṇemurmunīśvaram // 
dūrapraṇāmairdūrasthāḥ puṣpāñjalisamīraṇaiḥ / rājāno rājaputrāśca praṇemurmunayaśca tam // 
asminnavasare tatra kusumāñjalivarṣaṇaiḥ / himairiva himādrīndro munirantardhimāyayau // 
atha śānte sabhākṣome praṇāmanivahe tathā / saṃsmarañchāsanaṃ kiṃcitsatye kṛṣṇasitāśayam // 
muniḥ kusumarāśiṃ taṃ bāhubhyāṃ pravicālya saḥ / mukhaṃ saṃdarśayāmāsa sitābhrādiva candramāḥ // 
śānte siddhavacorāśau tathā dundubhiniḥsvane / nabhaḥkusumavarṣe ca sabhākalakale tathā // 
praṇāmānantaraṃ tasminrāmādyaiḥ svasabhājane / śāntavāta ivāmbhode jane saumyatvamāgate // 
ākarṇayansādhuvādaṃ viśvāmitraṃ mṛdusvanam / uvācedamanindyātmā vasiṣṭho munināyakaḥ // 
mune gādhikulāmbhoja vāmadeva nime krato / bharadvāja pulastyātre ghṛṣṭe nārada śāṇḍile // 
he bhāsabhṛgubhāraṇḍavatsavātsyāyanādayaḥ / munayastucchametannu bhavadbhirmadvacaḥ śrutam // 
yadatrānucitaṃ kiṃcittadanugrahato'dhunā / durarthaṃ vigatārthaṃ vā bhavantaḥ kathayantu me // 
sabhyā ūcuḥ / vasiṣṭhavacane brahmanparamārthaikaśālini / durartho bhavatītyadya navaiva khalu gīḥ śrutā // 
yatsaṃbhṛtamanantena janmadoṣeṇa no malam / tatpramṛṣṭaṃ tvayehādya hemnāmiva havirbhujā // 
brahmabṛṃhitayā vācā vibho vikasitā vayam / kumudānīndudīptyeva paramāmṛtaśītayā // 
sarvasattvamahābodhadāyinaṃ munināyakam / bhavantamekāntaguruṃ praṇamāma ime vayam // 
śrīvālmīkiruvāca / ityuktvā munināthāya namasta iti te punaḥ / vadanta ekaśabdena tāreṇābdaravaujasā // 
arvākpuṣpāñjalivrātaiḥ khātsiddhaiḥ samamujjhitaiḥ / vasiṣṭhaṃ pūrayāmāsurhimairabdā ivācalam // 
itthaṃ daśarathaṃ bhūpaṃ śaśaṃsuścātha rāghavam / mādhavaṃ caturātmānaṃ rāghavodantakovidāḥ // 
siddhā ūcuḥ / namāma caturātmānaṃ nārāyaṇamivāparam / rāmaṃ sabhrātaraṃ jīvanmuktaṃ rājakumārakam // 
caturabdhinikhātāntadharāvalayapālakam / trikālasthamahīpālacihnaṃ daśarathaṃ nṛpam // 
munisenādhipaṃ bhūpaṃ bhāskaraṃ bhūritejasam / vasiṣṭhaṃ supravādāḍhyaṃ viśvāmitraṃ taponidhim // 
eṣāmeva prabhāvena jñānayuktiṃ parāmimām / śrutavanto vayaṃ sarve bhrāntisaṃrambhanāśinīm // 
śrīvālmīkiruvāca / ityuktvā gaganātsiddhā bhūyaḥ puṣpāṇi cikṣipuḥ / sabhāyāmatha tūṣṇīṃ ca tasthurmuditacetasaḥ // 
tathaiva vyomagāḥ siddhāḥ śaśaṃsustaṃ janaṃ punaḥ / tathaiva sabhyāstāṃstatra samānarcurghanastavam // 
nabhaścarā dharaṇicarā munīśvarā maharṣayo vibudhagaṇā dvijā nṛpāḥ / apūjayanniti janamojasaiva te giroccayā saha kusumārghyadānayā // 
śrīvālmīkiruvāca / athārvāksādhuvādeṣu praśānteṣu śanaiḥśanaiḥ / jñānopadeśamāsādya prollasatsviva rājasu // 
praśāntasaṃsṛtibhrāntau jane caritamātmanaḥ / svayaṃ hasati cittena satyaṃ samanudhāvatā // 
valaccittakalaṃ jñānasamāsvādanatatpare / vivekini sabhāloke śānte dhyānamivāsthite // 
baddhapadmāsane rāme sabhrātari guroḥ puraḥ / sthite kṛtāñjalau dīptaguruvakragatekṣaṇe // 
pārthive kimapi dhyānamivāsvādayati sthitim / jīvanmuktātmikāmantarādimadhyāntapāvanīm // 
grahītumarcāṃ bhaktānāṃ mānitārthajano muniḥ / tūṣṇīṃ kṣaṇamiva sthitvā provācānākulākṣaram // 
svakulākāśaśītāṃśo rāma rājīvalocana / kimanyadicchasi śrotuṃ kathayāmimatecchayā // 
sthitiṃ ca kīdṛśīmenāmadyānubhavasi svayam / kiṃrūpamidamābhāsaṃ jāgataṃ vada paśyasi // 
ityukte muninā tena prāha rājakumārakaḥ / avihvalaṃ mṛdu spaṣṭaṃ gurorālokayanmukham // 
śrīrāma uvāca / tvatprasādena yāto'smi parāṃ nirmalatāṃ prabho / śāntāśeṣakalaṅkāṅkaṃ śaradīva nabhastalam // 
sarvā evopaśāntā me bhrāntayo bhavabhaṅgadāḥ / svarūpeṇāvadātena tiṣṭhāmyacchamivāmbaram // 
sthito'haṃ galitagranthiḥ śāntāśeṣaviśeṣaṇaḥ / sphaṭikālayamadhyasthasphaṭikāmaladhīraham // 
anyacchrotumathāhartuṃ śāntaṃ necchati me manaḥ / parāṃ tṛptimupāyāntaṃ suṣuptamiva saṃsthitam // 
śāntāśeṣaparāmarśaṃ vigatāśeṣakautukam / saṃtyaktāśeṣasaṃkalpaṃ śāntaṃ mama mune manaḥ // 
parinirvāmi śāmyāmi jāgradeva jagatsthitau / asvapnamapunarbodhaṃ svapimīva nirāmayam // 
āśāvidhuritāmātmasaṃsthitiṃ prāktanīṃ tanau / pravihasya sphuratsūktaiḥ svasthastiṣṭhāmyasaṃśayam // 
nopadeśena nārthena na śāstrairna ca bandhubhiḥ / tyāgena ca na caiteṣāmadhunā mama kāraṇam // 
sāmrājyasyāthavā vyomni yā sthitiḥ kṣobhavarjitā / tāmevānubhavāmyatra maccittāmanapāyinīm // 
khādapyatitarāmacchaṃ cidākāśāṃśamātrakam / jagadityeva paśyāmi locanādyaṅgatāṃ gataḥ // 
ākāśamātramevedaṃ jagadityekaniścayaḥ / dṛśyanāmni nabhasyasminkṣaye jāgarmi cākṣayaḥ // 
yathākāmaṃ yathāprāptaṃ yathāsthitamiva sthitam / yadvakti tadavighnena karomyapagataiṣaṇam // 
na tuṣyāmi na hṛṣyāmi na puṣyāmi na rodimi / kāryaṃ kāryaṃ karomyeko bhrāntirdūraṃ gatā mama // 
anyatāmetu sargo'yaṃ vātu vā pralayānilaḥ / saumyo bhavatu vā deśaḥ svastho'haṃ svātmani sthitaḥ // 
viśrāntosmi vilakṣyosmi durlakṣyosmi nirāmayaḥ / nāśābhirbandhamāpnomi mune khamiva muṣṭibhiḥ // 
yathā tarugatātpuṣpādgandhaḥ prāpya nabhaḥpadam / tiṣṭhatyevamahaṃ dehādatītaḥ saṃsthitaḥ samaḥ // 
yathaiva sarve rājāno viharanti yathāsukham / aprabuddhāḥ prabuddhāśca rājyeṣu bahukarmasu // 
śāntaharṣaviṣādāśaḥ sthiraikasamadarśanaḥ / sthita ātmani niḥśaṅkaṃ tathaiva viharāmyaham // 
sarvasyoparyapi sukhī sukhaṃ nehāmi me prabho / janasāmyena tiṣṭhāmi yathecchaṃ māṃ niyojaya // 
bālo līlāmiva tyaktaśaṅkaṃ saṃsārasaṃsthitim / yāvaddehamimāṃ sādho pālayāmyamalaikadṛk // 
bhuñje pibāmi tiṣṭhāmi pālayāmi nijakriyām / jāto'haṃ vigatāśaṅkastvatprasādānmunīśvara // 
śrīrāma uvāca / aho bata mahāpuṇyaṃ padamāsāditaṃ tvayā / anādimadhyaparyantamidaṃ yatra na śocyate // 
samyaksamasamābhoge śītale svātmani svayam / nabhasīva nabhaḥ śānte viśrāntimasi labdhavān // 
diṣṭayā jāto viśokastvaṃ diṣṭyā samyagavasthitaḥ / diṣṭayā lokadvaye'narthaśaṅkā te śamamāgatā // 
diṣṭayā raghūṇāṃ tanaya saṃjñaḥ pāvitavānasi / bhūtabhavyabhaviṣyasthāṃ bodhena kulasaṃtatim // 
adhunā munināthasya viśvāmitrasya rāghava / pūrayitvārthitāṃ bhuktvā pitrā saha mahīmimām // 
tvayānvitāḥ satanayabhṛtyabāndhavāḥ padātayaḥ sarathaṃgajāśvamaṇḍalāḥ / nirāmayā vigatabhayāḥ sthiraśriyaḥ sadodayāḥ subhaga bhavantu rāghavāḥ // 
śrīvālmīkiruvāca / etacchrutvā vasiṣṭhasya vacaḥ saṃsadi pārthivāḥ / siktā ivāmṛtāpūrairantaḥśītalatāṃ yayuḥ // 
rāmaḥ kamalapatrākṣo rarāja vadanendunā / kṣīroda iva saṃpūrṇaḥ sudhāpūreṇa cāruṇā // 
vāmadevādayaḥ sarve tattvajñānaviśāradāḥ / aho bhagavatā jñānamuktamityūcurādarāt // 
śāntāntaḥkaraṇo rājā mudā daśaratho babhau / tuṣṭyaiva saṃprahṛṣṭāṅgo navāṃ dyutimupāgataḥ // 
jñātajñeyeṣu bahuṣu sādhuvādakathāsvatha / uvāca galitājñāno rāmo vākyamidaṃ punaḥ // 
śrīrāma uvāca / bhagavanbhūtabhavyeśa tvayāsmākamalaṃ malam / saṃpramṛṣṭamidaṃ hemnaḥ śyāmatvamiva vahninā // 
abhūma vayamātmīyakāyamātradṛśaḥ purā / prabho saṃprati saṃpannā viṣvagviśvāvalokinaḥ // 
sthito'smi sarvasaṃpūrṇaḥ saṃpanno'smi nirāmayaḥ / jāto'smi vigatāśaṅko budho jāgarmi saṃprati // 
ānandito'smyakhedāya sukhitosmi cirāya ca / sthito'nastamayāyaiva śāśvatārthodayo mama // 
aho bata pavitreṇa śītena jñānavāriṇā / tvayā siktosmi hṛṣyāmi padmavaddhṛdaye svayam // 
iyamadya mayā labdhā padavī tvatprasādataḥ / yasyāṃ sthitasya me sarvamamṛtatvaṃ gataṃ jagat // 
antaḥprasannamatirastasamastaśokaḥ śobhāṃ gato'hamamalāśaya eva śāntyā / ānandamātmani gataḥ svayamātmanaiva nairmalyamabhyupagato'smi namostu mahyam // 
śrīvālmīkiruvāca / itthaṃ vicāraparayormunirāghavayostayoḥ / bhāskaraḥ śravaṇāyeva vyomamadhyamupāyayau // 
tīkṣṇatāmājagāmāśu sarvadikkamathātapaḥ / padārthaughavikāsārthaṃ rāmasyeva mahāmatiḥ // 
utphullahṛdayāmbhojasphārākāratayā tadā / līlāpadmākarā rejustatrasthāḥ pārthivā iva // 
jālaṃ muktākalāpānantaramākrāntabhāskaram / nanarteva taradvyoma vijñānaśravaṇādiva // 
pusphuruḥ padmarāgeṣu lagnārkataruṇatviṣaḥ / bhāso vyomataloḍḍīnā dhiyo jñānakalā iva // 
evaṃ nirvṛtimāyāte rāme svakulakairave / munīndravadanālokātsavikāsamiva sthite // 
ravāvaurvopatra vyoma mahābdhernābhitāṃ gate / tejaḥpuñjalasajjvāle samagrarasapāyini // 
nabhonīlotpale nīle galadrajasi rājati / gharmāṃśukarṇikākānte sphuratkiraṇakesare // 
avataṃse jagallakṣmyāstrilokīkarṇakuṇḍale / antarlīnasphurattārāratnarājivirājite // 
digvadhūbhirbṛhacchṛṅgapāṇibhirmukureṣviva / dhṛteṣu tāpabhinneṣu mahābhreṣu nirambuṣu // 
sūryakāntavarotthena vahnineva samedhite / dviguṇaṃ prajvalatyarkaśūnye gaganadhāmani // 
vinedurmeduroddāmamukhamārutapūritāḥ / madhyāhnaśaṅkhāḥ kalpāntavātapūrṇā ivārṇavāḥ // 
prāleyaśrīrivābjeṣu gharmaśrīrvadaneṣviva / cakāra padamākīrṇaśuddhamuktāphalopamā // 
gṛhabhittiparāvṛttā sattvasaṃrambhamāṃsalā / śabdaśrīḥ pūrayāmāsa karṇamarṇa ivārṇavam // 
purandhrībhirnidāghaughaśāntaye samudīritā / ullalāsa navā pāṇḍukarpūrajaladāvaliḥ // 
sa rājā sahasāmantaḥ sabhūpaḥ saparicchadaḥ / savasiṣṭhaḥ samuttasthau saharāmaḥ sa saṃsadaḥ // 
rājāno rājaputrāśca mantriṇo munayastathā / anyonyaṃ pūjitā jagmurmuditāḥ svaṃ niveśanam // 
antaḥpuragṛhāgreṣu tālavṛntānilāhṛtaiḥ / karpūradhūlibhirabhūnnavaivāmbudamālikā // 
atha madhyāhnatūryāṇāṃ rave sphūrjati bhittiṣu / uvāca vacanaṃ vākyakovido munināyakaḥ // 
sarvameva śrutaṃ śrāvyaṃ jñeyaṃ jñātamaśeṣataḥ / tvayā rāghava bho nāsti jñātavyamaparaṃ varam // 
yathā mayopadiṣṭo'si yathā paśyasi śāstrataḥ / yathānubhavasi śreṣṭhamekavākyaṃ tathā kuru // 
uttiṣṭha tāvatkāryāya vayaṃ snātuṃ mahāmate / madhyāhnasamayo'smākamayamaṅgātivartate // 
aparaṃ yattvayā bhadra svākāṅkṣāvinivṛttaye / praṣṭavyaṃ tacchubhaṃ prātaḥ praṣṭavyaṃ bhavatā punaḥ // 
śrīvālmīkiruvāca / ityukte munināthena rājā daśarathaḥ svayam / pūjayāmāsa tānsabhyānsarvānsādhūnsaparyayā // 
saha rāmeṇa dharmātmā muniviprānnṛpāṃśca saḥ / vasiṣṭhādyupadiṣṭena krameṇa vyomagāṃstathā // 
maṇimuktāgaṇārthena divyena kusumena ca / maṇiratnapradānena muktāhārārpaṇena ca // 
praṇayena praṇāmena pradānenārthaśālinā / vastrāsanānnapānena kanakena tathā bhuvā // 
dhūpena gandhamālyābhyāṃ yathoditamaninditaḥ / pūrvānsaṃpūjayāmāsa sarvāneva mahīpatiḥ // 
athottasthau sabhāmadhyātsabhayā saha mānadaḥ / savasiṣṭhādidevarṣiḥ sāyamindurivāmbarāt // 
sasabhotthānasamayaḥ sasaṃrambho vyarājata / jānudaghnasuronmuktapuṣpasaṃjātakardamaḥ // 
saṃghaṭṭāghaṭṭakeyūraratnacūrṇāruṇāvaniḥ / chinnahārasphuranmuktātārājitaniśāmbaraḥ // 
devarṣimuniviprendrapārthivaspandasaṃkulaḥ / vyagrabhṛtyāṅganāhastakeśacañcalacāmaraḥ // 
jñānaprameyīkaraṇaspandamāno na dāruṇaḥ / śiraḥkaratrinayanajihveṣveva virājitaḥ // 
parasparamathāpṛcchya pūjitāḥ peśaloktayaḥ / rājāno munayaścaiva sarve daśarathādayaḥ // 
svāśramānsādhavo jagmustuṣṭasnigdhāśayā mithaḥ / lokasaptakavāstavyā devāḥ śakrapurādiva // 
anyonyaṃ praṇayātsarve pūjayitvā yathākramam / tadvisṛṣṭāḥ svamāgatya gṛhaṃ cakrurdinakriyām // 
atha sarve vasiṣṭhādyāstathā daśarathādayaḥ / cakrurdivasakāryāṇi rājāno munayastathā // 
yathāprāptaṃ kriyāṃ teṣu kṛtavatsvatha daivasīm / krameṇākāśapathiko bhāskaro'stamupāyayau // 
tayaiva kathayā teṣāṃ rāmasya ca mahāmateḥ / prabodhavaśataḥ śīghraṃ sā vyatīyāya śarvarī // 
utsāritatamaḥpāṃsutārākusumanirbharam / bhuvanaṃ bhavanīkurvannājagāma divākaraḥ // 
karavīrakusumbhābhaiḥ karairaruṇayan diśaḥ / viveśa gaganāmbhodhimatha bāladivākaraḥ // 
rājāno rājaputrāśca mantriṇo munayastathā / vasiṣṭhādyāḥ samājagmuḥ punardāśarathīṃ sabhām // 
yathākramaṃ yathāsaṃsthaṃ yathādeśaṃ yathāsanam / sā viveśa sabhā tatra dhiṣṇyaśrīrambare yathā // 
tato daśarathādyeṣu sumantrādiṣu cāpyalam / vasiṣṭhaṃ saṃpraśaṃsatsu munimāsanasaṃsthitam // 
vasiṣṭhasya pituścāgre rājīvadalalocanaḥ / uvāca rāghavo dhīmānmṛduvarṇamidaṃ vacaḥ // 
śrīrāma uvāca / bhagavansarvadharmajña sarvajñānamahārṇava / sarvasaṃdehaparaśo paraśokabhayāpaha // 
śrotavyamaparaṃ kiṃ me vidyate vedyameva vā / śrotavyaṃ vidyate yadvā tatsarvaṃ vaktumarhasi // 
śrīvasiṣṭha uvāca / rāma saṃprāptabuddhistvaṃ śrotavyaṃ te na vidyate / kṛtakṛtyā tavaiṣā dhīḥ prāptaprāpyā sthitātmani // 
tvameva tāvatkathaya pravicārya dhiyātmanā / kīdṛśo'dya bhavānantaḥ kiṃ śeṣaṃ śrāvyamasti te // 
śrīrāma uvāca / brahmannevamahaṃ manye yathāhaṃ kṛtakṛtyadhīḥ / nirvāṇosmi praśāntosmi nākāṅkṣā mama vidyate // 
vaktavyamuktaṃ bhavatā jñātaṃ jñeyaṃ mayākhilam / tava viśrāntimāyātu kṛtakṛtyā sarasvatī // 
adhigatamadhigamyaṃ jñeyamāptu mayedaṃ vigatamakhilamaikyaṃ dvaitamastaṃ prayātam / parigalitamaśeṣaṃ dṛśyabhedāvabhānaṃ nanu nipuṇamapāstāśeṣasaṃsāritāsthā // 
śrīvasiṣṭha uvāca / bhūya eva mahābāho śrṛṇu me paramaṃ vacaḥ / ādarśo rājate'tyarthaṃ paunaḥpunyena mārjitaḥ // 
artho vedanasaṃketaḥ śabdo jalaravopamaḥ / dṛśyametaccidābhānaṃ svapnavatkvābhavajjagat // 
jāgradvai svapnasaṃdṛṣṭaḥ smaraṇātma sthitaṃ puraḥ / saṃvidvedanamātraṃ sattadanyākāravattatam // 
yathācchaṃ saṃvidākāśaṃ mayi svapnapurātmakam / sarūpamapi nīrūpaṃ tathedaṃ bhuvanatrayam // 
śrīrāma uvāca / saṃpanneyaṃ kathaṃ bhūmiḥ saṃpannā girayaḥ katham / kathaṃ saṃpannamambhaśca saṃpannā upalāḥ katham // 
kathaṃ ca tejaḥ saṃpannaṃ saṃpannā ca kathaṃ kriyā / kathaṃ ca kālaḥ saṃpannaḥ saṃpannaḥ pavanaḥ katham // 
kathaṃ ca śūnyaṃ saṃpannaṃ saṃpannaṃ cinnabhaḥ katham / iti jñātaṃ mayā bhūyo bodhāya vada me prabho // 
śrīvasiṣṭha uvāca / brūhi rāghava tattvena svapnadṛṣṭamahāpure / saṃpannā bhūḥ kathamiva saṃpannaṃ kathamambaram // 
kathaṃ vāri ca saṃpannaṃ saṃpannā upalāḥ katham / kathaṃ ca tejaḥ saṃpannaṃ saṃpannāśca kathaṃ diśaḥ // 
saṃpannaśca kathaṃ kālaḥ saṃpannā ca kathaṃ kriyā / kathametannimittādi sarvaṃ saṃpannamucyatām // 
kenedaṃ nirmitaṃ dagdhamānītaṃ racitaṃ citam / utpāditaṃ prakaṭitaṃ kimācāraṃ kimātmakam // 
śrīrāma uvāca / ātmāsya kevalaṃ vyoma na sadbhūmyacalādikam / jagataḥ svapnarūpasya nirākāro nirāspadaḥ // 
ātmaiva vyomarūpo'sya nirādhāro nirākṛtiḥ / vinākṛtervā vyomno'sya kimādhāreṇa kāraṇam // 
na kiṃcidetatsaṃpannaṃ sadyathaitanna saṃvidaḥ / etaccitkacanaṃ nāma mana eva tathā sthitam // 
dikkālādyatra cidbhānaṃ cidbhānamacalādikam / cijjalādi tathā bodhāccitkhaṃ vāyvādi tadvidaḥ // 
saṃvideva kila vyoma tiṣṭhati vyomatāmitā / dṛṣattayāste kāṭhinyāddravājjalamiva sthitā // 
vastutastu na bhūmyādi kiṃcittanna ca dṛśyatā / cidākāśamanantaṃ tatsarvamekaṃ tadātmakam // 
dravatvādambu hṛdyābdhernānāvṛttitayā yathā / anānaiva bhavennānā cidvyomātmani vai tathā // 
kāṭhinyavedanādurvī giritāmāgateva cit / śūnyatāvedanācchūnyaṃ vetti vyomeva cidvapuḥ // 
dravatvavedanādvetti vāri spandatayānilam / auṣṇyasaṃvittato vahnimatyajantī nijaṃ vapuḥ // 
evaṃsvabhāva evāyaṃ ciddhāturgaganātmakaḥ / yadevaṃ nāma kacati niṣkāraṇaguṇakramam // 
na caitadvyatirekeṇa kiṃcinnāpīha vidyate / anyacchūnyatvavāribhyāmṛte khārṇavayoriva // 
na tu cidgaganādanyanna saṃbhavati kiṃcana / idaṃ tvamahamityādi tasmādāśāntamāsyatām // 
tvaṃ yathāsmin gṛhe kurvannagniśailādikāṃ vidam / tadeva paśyasyavapurevaṃ cidgaganaṃ tathā // 
cidvyoma bhāti dehābhaṃ sargādau na tu dehakaḥ / akāraṇatvādasataścidudetīti cintyatām // 
manobuddhirahaṃkāro bhūtāni girayo diśaḥ / śilājaṭharavanmaunamayaṃ sarve yathāsthitam // 
evaṃ na kiṃcidutpannaṃ naṣṭaṃ na ca na kiṃcana / yathāsthitaṃ jagadrūpaṃ cidbrahmātmani tiṣṭhati // 
citau yatkacanaṃ nāma svarūpapravijṛmbhaṇam / tadetajjagadityuktaṃ drava eva yathā jalam // 
idaṃ jagadbhānamabhānameva cidvyoma śūnyaṃ paramārtha eva / yatharthasaṃdarśanabuddhabuddherabuddhabuddhestu yathā tathāstu // 
śrīrāma uvāca / evaṃ yathaitadbhagavansvapne dṛśyaṃ paraṃ nabhaḥ / tathaiva jāgratītyatra na cetsaṃdehajālikā // 
idaṃ me bhagavanbrūhi mahāpraśnamanuttamam / kathaṃ bhavatyadehā cijjāgratsvapna svadehavat // 
śrīvasiṣṭha uvāca / dṛśyaṃ jāgratyatha svapne khādhāraṃ khātmakaṃ khajam / khaṃ ca nānyatparaṃ jātu saṃdeho'styupapattitaḥ // 
samastakāraṇākārapratyastamayarūpiṇi / sargādāveva bhūtāni saṃbhavanti na kānicit // 
pṛthvyādiniyatastena deho'yaṃ nāsti kiṃcana / bhūtānyeva kilaitāni dehastāni na santyalam // 
tena svapnavadābhāsamidaṃ paśyati cinnabhaḥ / svarūpamātrakacanamākāravadivākulam // 
bhānamābhānamātratvamidaṃ yattaccidātmanā / nabhasā svapnaśabdena kathyate jagadākṛtiḥ // 
yadetadvedanaṃ nāma cidvyomno vyomanirmalam / etadantaścito rūpaṃ svapno jagaditi sthitam // 
etasminneva tenātha svabhāvakacane tate / cidrūpeṇa kṛtāḥ saṃjñāḥ pṛthakpṛthvyādikā imāḥ // 
cidbhānameva tatsvapnajagacchabdaiḥ prakathyate / bhānaṃ cāsyāḥ svabhāvaḥ khaṃ tatkadācinna śāmyati // 
bahvayaḥ sargadṛśo bhinnā brahmeva brahmakhe ca tāḥ / śūnyatānabhasī vātastiṣṭhanti ca viśanti ca // 
śrīrāma uvāca / sargāṇāṃ koṭayaḥ proktā bhagavanbhavatā kila / kāścidbrahmāṇḍakośasthāḥ kāścidaṇḍavivarjitāḥ // 
kāścinmahīkośagatāḥ kāścidākāśasaṃsthitāḥ / tejaḥkośagatāḥ kāścitkāścitpavanakośagāḥ // 
kāścidvyomasthabhūpīṭhā ūrdhvādhasthaviniścayāḥ / budhnākāśādūrdhvakhurā lambamānavanācalāḥ // 
kāścidvātātmabhūtaughāḥ kāścinnityaṃ tamodharāḥ / vyomasaṃsthānakāḥ kāścitkāścitkrimikulākulāḥ // 
kāścidākāśakośasthāḥ kāściccopalakośagāḥ / kāścitsakuṇḍakośasthāḥ kāścitkhe khagavatsthitāḥ // 
tāsāṃ madhye yathā hīdaṃ brahmāṇḍaṃ yādṛśaṃ sthitam / asmākaṃ bhagavaṃstanme brūhi tattvavidāṃ vara // 
śrīvasiṣṭha uvāca / yadapūrvamadṛṣṭaṃ vā nānubhūtaṃ na vā śrutam / tadvarṇyate sudṛṣṭāntairgṛhyate ca tadūhyate // 
idaṃ tu rāma brahmāṇḍamāgamairmunibhiḥ suraiḥ / śataśo varṇitaṃ tacca jñātametattvayā'khilam // 
yathedaṃ bhavatā jñātamāgamairvarṇitaṃ yathā / sthitaṃ tadetadakhilaṃ kimanyadiha varṇyate // 
śrīrāma uvāca / kathametadvada brahmansaṃpannaṃ cinmahānabhaḥ / kiyatpramāṇametadvā kiyatkālaṃ ca vā sthitam // 
śrīvasiṣṭha uvāca / anādinidhanaṃ brahma nityamastyetadavyayam / ādimadhyāntatā nāsti nākārāḥ paramāmbare // 
brahmākāśamanādyantametadavyayamātatam / etanmayamidaṃ viśvaṃ viṣvagādyantavarjitam // 
paramasyāsya cidvyomnaḥ svayaṃ yadbhānamātmani / tadetadviśvamityuktaṃ svayaṃ tenaiva tanmṛṣā // 
puruṣasya yathā svapnapurasaṃdarśanaṃ tathā / tattasya bhānaṃ puravattadidaṃ viśvamucyate // 
kaṭhinā neha girayo na dravāṇi jalāni ca / na śūnyametadākāśaṃ kālo na kalanātmakaḥ // 
yadyathā cāvyayaṃ yatra svataḥ saṃcetitaṃ citā / tattathā tatra cittattve alaṃ śailādivatsthitam // 
aśilaiva śilā svapne nabha evānabho yathā / bhavettatheha sargādi svapne dṛśyasthitiścitau // 
anākāraiva cicchāntā svapnavatyatsvacetanam / vetti tajjagadityuktaṃ taccānākārameva sat // 
vāyoḥ spando yathāntastho vāta eva nirantaraḥ / tathedaṃ brahmaṇi brahma na codeti na śāmyati // 
dravatvamambhasi yathā śūnyatvaṃ nabhaso yathā / yathā vastuni vastutvaṃ brahmaṇīdaṃ jagattathā // 
na prayātaṃ na vā''yātamakāraṇamakāraṇāt / na ca nāsti na vāstīdaṃ bhinnaṃ brahmapade jagat // 
na cānādi nirābhāsaṃ nirākāraṃ cidambaram / dṛśaḥ kāraṇamanyasyāḥ kvacidbhavitumarhati // 
tasmādyathāvayavino'vayavāḥ svātmamātrakāḥ / tathānavayave brahmavyosni vyoma jagatsthitam // 
sarvaṃ śāntaṃ nirālambaṃ jñaptimātramanāmayam / neha sattā na vāsattā na ca nānāsti kiṃcana // 
saṃkalpasvapnanagaranṛttavatsarvamātatam / sthitameva samaṃ śāntamākāśamajamavyayam // 
paramacidambarahṛdayaṃ cittvādyatkacati kāntamamalamalam / tadidaṃ jagaditi kalitaṃ tenaiva tadātmarūpamākalpam // 
śrīvasiṣṭha uvāca / yadakāraṇakaṃ bhāti bhānaṃ tannaiva kiṃcana / tattathā paramārthena paramārthaḥ sthito'nagha // 
atremaṃ kenacitpṛṣṭo'yamahaṃ taṃ mahāmate / samyagbodhasya puṣṭyarthaṃ mahāpraśnaṃ paraṃ śrṛṇu // 
astyabdhibhyāmubhayato vyāptaṃ khyātaṃ jagattraye / kuśadvīpamiti dvīpaṃ bhūmau valayavatsthitam // 
tatrāstīlāvatī nāma haimī pūrvottare purī / dīptijvālāmayastambhaprotāvaninabhastalā // 
pūrve tasyāmabhūdrājā prajñaptiriti viśrutaḥ / anuraktajagadbhūtaḥ śakraḥ svarga ivāparaḥ // 
kenacitkāraṇenāhaṃ kadācittasya bhūpateḥ / prāptaḥ samīpaṃ nabhasaḥ pralayārka iva cyutaḥ // 
puṣpārghyācamanīyairmāṃ pūjayitvopaviśya saḥ / madhye kathāyāṃ kasyāṃcidapṛcchatpraṇayādidam // 
bhagavansarvasaṃhāre jāte śūnyatate sthite / avācye parame vyomni sarvakāraṇasaṃkṣaye // 
sargārambhasya bhūyaḥ syādvada kiṃ mūlakāraṇam / kāni vā sahakārīṇi kāraṇāni kutaḥ katham // 
kiṃ jagatkiṃ ca sargādi kāścinnityaṃ tamodharāḥ / vyomasaṃsthārṇavāḥ kāścitkāścitkṛmikulākulāḥ // 
kāścidākāśakośasthāḥ kāściccopalakośagāḥ / kiṃca vā bhūtabhūtādi kuto buddhyādayaḥ katham // 
kaḥ kartā ko'tha vā draṣṭā kādhārādheyatā katham / na kadācinmahānāśo jagatāmiti niścayaḥ // 
samastavedaśāstrārthāvirodhāya samarthitaḥ / yathā saṃvedanaṃ nāma tathā nāmānubhūtayaḥ // 
yatastato vedanaṃ syātkimanāśamasanmayam / anyacca jambūdvīpādau deśe'dya munināyaka // 
mṛtānāmagnidagdhānāmiha vā dehanāśinām / narakasvargabhogāya videhe dehakāraṇam // 
kiṃ tatsyātsahakārīṇi kāraṇānyatha kāni vā / dharmādharmāvamūrtau dvau tasyāmūrtasya mūrtatā // 
nirdravyaṃ kurute dravyairyuktirityasamañjasā / mātāpitrādyabhāvo hi bījaṃ kiṃ tatra kāraṇam // 
anye vā hetavaḥ ke syuḥ kathaṃ dravyādisaṃbhavaḥ / paraloko'sya nāstīti yathāsaṃvedanaṃ sthiteḥ // 
samastalokavedādivirodhāccāsamañjasam / anicchitehitairdūradeśāntaragataiḥ phalam // 
prajā prāpnotyasaṃbandhairamūrtairatra kaḥ kramaḥ / stambho vareṇa sauvarṇo vinā hemagamāgamaiḥ // 
kṣaṇātsaṃpadyate tatra saṃpattiḥ kathamucyatām / vidhīnāṃ pratiṣedhānāṃ nirnimittaṃ vivalgatām // 
rūḍhānāmapyarūḍhānāṃ kiṃ prayojanamucyatām / asadāsījjagatpūrvaṃ satsaṃpannamanantaram // 
iti śruteḥ kathaṃ brahmankathyatāṃ saṃgatārthatā / ayaṃ bhavetkathaṃ brahmā bhaveccettanmahāmune // 
evaṃprabhāvānnabhasaḥ kiṃ sarvasmānna jāyate / oṣadhīnāmathārthānāṃ sarveṣāṃ vā sthitiṃ gatāḥ // 
kathaṃ svabhāvāḥ kathaya yathābodhaṃ munīśvara / ekasya jīvitaṃ puṃsaḥ suhṛdā maraṇaṃ dviṣā // 
mṛtvārthitaṃ prayāgādau kṣetre tatkathamucyatām / khe syāmakṣayapūrṇenduriti dhyāyicitaiḥ phalaiḥ // 
tulyakālamanuprāptaiḥ sahasrendu na kiṃ nabhaḥ / anyacca dhyāyināṃ lakṣairdhyātaikā strī yathākramam // 
jāyātvena samaṃ kālaṃ labdhaṃ dhyānaphalaṃ ca taiḥ / sādhvyasādhvī gṛhe bhartuḥ saṃsthitā tapasā parā // 
teṣāṃ ca jāyā saṃpannā kathametanmahāmune / gṛhānirgacchamākalpaṃ nṛpaḥ sa dvīpasaptake // 
varatvaṃ varaśāpābhyāmiti antaḥ kva tiṣṭhati / dānadharmāditapasāmaurdhvadehikakarmaṇām // 
ihasthānāmamūrtānāṃ mūrtaṃ prītyāsti satphalam / vyavahartā na mūrto'tra vidyate lokayordvayoḥ // 
deśāntare bhṛśaṃ jīvo bhṛśaṃ kālāntare'pi vā / phalaṃ saṃbhavatīyattadvinānubhavanaṃ mune // 
asamañjasamevāti kathaṃ syātsusamañjasam / ityādisaṃśayagaṇaṃ girā śītāvadātayā / chindhi me'bhyuditaṃ bhāsā sāndhyamāndhyamivoḍupaḥ // 
paramavastuni saṃśayanāśanādubhayalokahitaṃ bhavati sphuṭam / tadiha me kuru sādhusamāgamastanuphalo bhavatīha na kasyacit // 
śrīvasiṣṭha uvāca / śrṛṇu rājanyathā spaṣṭametatte kathayāmyaham / yena te sarvasaṃdehā yāsyantyalamamūlatām // 
sarve tāvajjagadbhāvā asadrūpāḥ sadaiva hi / sadrūpāśca sadaiveme yathāsavedanaṃ sthiteḥ // 
idamitthamiti protā yatra saṃvittadeva tat / bhavatyavaśyaṃ tattvaṅga sadevāstvasadeva vā // 
īdṛksvabhāvā saṃvittistayā deho vibhāvyate / eka eva svarūpeṇa tasyāste na ca tadvidā // 
vidameva vidurdehaṃ svapnādāvitaretarā / saṃvitkācitsaṃbhavati na cānyāsti śarīratā // 
āśritasvapnasaṃdarśastathedaṃ bhāsate jagat / samastakāraṇābhāvātsargādāvanyatātra kā // 
evaṃ yadeva vimalaṃ vedanaṃ brahmasaṃjñitam / tadevedaṃ jagadbhāti tatkeva jagato'nyatā // 
evaṃ pūrvāparaṃ śuddhamavikāryajagatsthiteḥ / lokavedamahāśāstrairanubhūtamudāhṛtam // 
apalāpyaiva ye mūḍhā andhakūpakamekavat / samastabhūtasaṃvittau rūḍhapūrṇaṃ mahātmabhiḥ // 
vartamānānubhavanamātramohapramāṇakāḥ / śarīrakāraṇā saṃviditi mohamupāgatāḥ // 
unmattā eva te'jñāste yogyā nāsmatkathāsu te / akṣībakṣībayormūḍhabuddhayoḥ kaiva saṃkathā // 
yayā vipaścitkathayā sarvasaṃśayasaṃkṣayaḥ / na bhavetrtriṣu lokeṣu jñeyā mūrkhakathaiva sā // 
pratyakṣamātraniṣṭho'sau mūḍhāstha iti vakti yat / tena niryuktinoktena śilāsadṛśavṛttinā // 
proktaḥ sarvaviruddhena so'jñaḥ kūpāndhadarduraḥ / pūrvāparadhiyaṃ tyaktvā vartamāne matisthitaḥ // 
vedā lokādayaścaite pṛṣṭāḥ svānubhavānvitām / vadantīmāṃ dṛśaṃ sarve yathā naśyanti saṃśayāḥ // 
saṃvideva śarīraṃ cecchavaṃ kasmānna cetati / iti yasya matistasmai mūḍhāyedamihocyate // 
brahmaṇo brahmarūpasya saṃkalpanagaraṃ tatam / idaṃ tāvajjagadbhānaṃ tava svapnapuraṃ yathā // 
tatsamastaṃ sadaivedaṃ cinmātrātma nirantaram / bhavatyatra na te bhrāntiḥ sve svapnanagare yathā // 
tatra tāvaddiśaḥ śailāḥ pṛthvyādi nagarādi ca / sarvaṃ cinmayamākāśamiti te svānubhūtimat // 
saṃvidvyoma ghanaṃ brahma tatsakalpapuraṃ virāṭ / śuddhasaṃvinmayo brahmā tadidaṃ jagaducyate // 
brāhme saṃkalpanagare yadyatsaṃkalpitaṃ yathā / tathānubhūyate tattattvatsaṃkalpapure yathā // 
saṃkalpanagare yadyadyathā saṃkalpyate tathā / tattathāstyeva ca tadā tvatsaṃkalpapure yathā // 
tasmāddehasya niyatau yathetau brahmaṇā citā / spandāspandau kalpitau dvau sa tathaivānubhūtavān // 
mahāpralayaparyante punaḥ sargaḥ pravartate / samastakāraṇābhāvāddravyaṃ tāvanna vidyate // 
vimuktatvātprajeśasyana ca saṃbhavati smṛtiḥ / brahmaiveyamato dīptirjagadityeva bhāsate // 
tasmādādyātmanā bhātaṃ svameva brahmaṇā svataḥ / jagatsaṃkalpanagaramiti buddhaṃ ca khena kham // 
yathā saṃkalpanagaraṃ cinmātraṃ bhāti kevalam / tathaivākāraṇaṃ bhāti cinmātronmeṣaṇaṃ jagat // 
śarīramastu vā māstu yatra yatrāsti cinnabhaḥ / vettyātmānaṃ tatra tatra dvaitādvaitamayaṃ jagat // 
tasmādyathā svapnapuraṃ yathā saṃkalpapattanam / tathā paśyati cidvyoma maraṇānantaraṃ jagat // 
apṛthvyādimayaṃ bhāti pṛthvyādimayavajjagat / yathedamā''prathamato mṛtasyāpyakhilaṃ tathā // 
deśakālau na sargeṇa prabuddhasyeva tau yathā / aṇumātramapi vyāptau tathaiva paralokinaḥ // 
idaṃ prabuddhaviṣaye svānubhūtamapi sphuṭam / jaganna vidyate kiṃcitkāraṇaṃ gagane yathā // 
aprabuddhasyāsadeva yathedaṃ bhāti bhāsuram / tathaiva sargavadbhāti vyomaiva paralokinaḥ // 
śudharādriyamādyāḍhyaṃ khameva paralokinaḥ / abhūtapūrvamābhāti bhūtapūrvavadātatam // 
mṛto'yaṃ punarutpanno yamaloke śubhāśubham / bhuñje'hamityatighanaṃ mṛto bhrāntiṃ prapaśyati // 
mokṣopāyānādariṇāmeṣa moho na śāmyati / bodhādavāsanatvena moha eṣa praśāmyati // 
aprabuddhasya yā saṃvitsā dharmādharmavāsanā / kha eva khātmikā bhāti yattadeva jagatsthitam // 
na śūnyarūpaṃ na ca satsvarūpaṃ brahmābhidhaṃ bhāti jagatsvarūpam / taccāparijñānavaśādanarthabhūtaṃ parijñātavataḥ śivātma // 
śrīvasiṣṭha uvāca / śubhāśubhaṃ yathodeti prajānāṃ gṛhasaṃgame / asaṃbaddhairapratighairdūrasthaistadidaṃ śrṛṇu // 
brahmasaṃkalpanagaraṃ jagattāvadidaṃ sthitam / yaddṛśyaṃ dṛśyabodhena brahmaiva brahmabodhataḥ // 
yadyatsaṃkalpanagare yadā saṃkalpyate yathā / tathānubhūyate tattattādṛgviracanaṃ tadā // 
evamasmingṛhe yāte saṃpannaivamiyaṃ prajā / evaṃ saṃkalpasaṃpanne jagatyevaṃ bhavatyalam // 
etatsvasaṃkalpapure yādṛśaṃ te tathā sthitam / yathā saṃkalpayasi yattattathā kila paśyasi // 
yathaiva varaśāpābhyāṃ śuddhasaṃvidavāpyate / saṃvittathaiva bhavati brāhmameveti kalpanam // 
prajāvidhiniṣedhābhyāmekayā''sthāvyavasthayā / tathaiva phalamāpnoti brāhmameveti kalpanam // 
dehino ye jagatyasmiṃstānpratyanupalambhataḥ / asadāsījjagatpūrvaṃ satyamityupalabhyate // 
cidrūpabrahmasaṃkalpavaśādevaitadaṅga sat / cidunmeṣanimeṣau yau tāvetau pralayodayau // 
rājovāca / kiṃ nopalabhyate pūrvaṃ kiṃ paścādupalabhyate / jagaccaladvapuridaṃ susthirārambhabhāsvaram // 
śrīvasiṣṭha uvāca / asmiṃścidvyomasaṃkalpapurasthe bhāva īdṛśaḥ / yadbhūtvā na bhavatyeva punarbhavati ca kṣaṇāt // 
bālasaṃkalpapuravadvyomakeśoṇḍrakādivat / kilaite sadasadrūpā bhānti sargāścidātmani // 
tvaṃ saṃkalpapuraṃ kṛtvā vināśayasi tatkṣaṇāt / svato'nyasaṃvidvaśataḥ svasvabhāvaḥ sa te yathā // 
cidvyomakalpanapure yadunmajjanamajjanam / svabhāvakacanaṃ tasya tadviddhi vimalaṃ tathā // 
saṃviddhanastvanādyantavyomaiva trijagannabhaḥ / tenāsāvadya yannāma karotyapi ca cetati // 
tadanāvaraṇasyāsya yojanānāṃ śateṣvapi / yugairapi svapna iva kāryakṛdvartamānavat // 
kila deśāntare nityamatha lokāntare'pi ca / nirāvṛto ya ekātmā sa kiṃ nāma na cetati // 
yathā maṇau prakacati pronmajjananimajjane / parāvartaḥ svabhāsāsya cinmaṇau jagatāṃ tathā // 
vidhīnāṃ pratiṣedhānāṃ lokasaṃsthāprayojanam / saiva saṃvidi rūḍhatvātpretyāpi phaladā sthitā // 
na kadācana yātyastamudeti na kadācana / brahma brahmacidābhānaṃ sarvadātmanyavasthitam // 
yathā tu draṣṭṛdṛśyatvātkalpanā kalpanāpuram / svayaṃ jagadivābhāti jātamityucyate tathā // 
yadā svabhāvātkacanaṃ saṃhṛtyātmani tiṣṭhati / brahmacidgaganaikātmā śānta ityucyate tathā // 
kacanākacane yasya svabhāvo nirmalo'kṣayaḥ / yathaitāvātmano nānyau spandāspandau nabhasvataḥ // 
jarāmaraṇahantṛṇi kṣaṇānyatra pṛthakpṛthak / bhavantviti yathaitāni santi tvatkalpanāpure // 
brahmasaṃkalpanagare svabhāvā uditāstathā / oṣadhīnāṃ padārthānāṃ sarveṣāṃ ca jagattraye // 
na saṃkalpayitā rājansaṃkalpanagare svayam / tṛṇaṃ tṛṇaṃ kalpayati bālaḥ krīḍanakāniva // 
svayaṃ svabhāva evaiṣa ciddhanasyāsya susphuṭam / yadyatsaṃkalpayatyāśu tatra te'vayavā api // 
cidātmakatayā bhānti nānātmakatayātmanā / apyekasārāstiṣṭhanti nānākārasvabhāvagāḥ // 
pratyekaṃ kila tatrāsti brahmacinmātratātmani / sarvātmikā sā yatrāste yathāntarbhāti tattathā // 
anādimadhyāntamanantavīryaṃ kiṃcinna kiṃcicca sadapyasatyam / sthitaṃ yathā yatra tadātma tatra sarvātmabhūrbhūtatṛṇādijātau // 
śrīvasiṣṭha uvāca / ekasya jīvitaṃ puṃsaḥ suhṛdā maraṇaṃ dviṣā / mṛtvārthitaṃ prayāgādau kṣetre yattadidaṃ śrṛṇu // 
kṣetrāṇāmarthadharmāṇāṃ sarveṣāṃ prati taṃ phalam / brahmaṇā kalpitaṃ sarge svake saṃkalpapattane // 
yatra puṇyaṃ yadarthaṃ ca kṣetraṃ tābhyāṃ tathā kṛtam / yadi tadviniyojyasya tasyonnamati niṣkṛtāt // 
tattasmānmahataḥ pāpādbhāgamenokhilaṃ ca vā / citiśaktyātma tatpuṇyaṃ paribhrāmyopaśāmyati // 
vineyapāpamalpaṃ cetkṣetradharmo'dhikastataḥ / tatpāpaṃ nāśayitvā tacchabda eva vivalgati // 
kṣetradharmeṇa tenāsya vineyasya mahīpate / dve śarīre vidau samyakkacataḥ pratibhātmike // 
ityevamādipāpānāṃ puṇyānāṃ ca phalaṃ mahat / brahmasaṃkalpakacitaṃ yathā yadyattathaiva tat // 
brahmocyate'sau ciddhātuḥ so'bjajādyahamādi ca / sa yathāste tathā tattattasya saṃkalpanaṃ jagat // 
pratibhaiva vineyasya kṣetrapuṇyena tādṛśī / tathaivodeti sā dhāturviparītavato yathā // 
ekātmanāhamadyaiṣa mṛto'mī mama bandhavaḥ / rudantīme paraṃ lokaṃ prāpto'yamahamekakaḥ // 
bandhūnāmapi tatraiva tadaivāsya tathaiva ca / pratibhā tādṛśaiveti dhātukṣobhavatāmiva // 
atyugraiḥ puṇyapāpaiḥ svairvā mahātmabhirīkṣite / lakṣyāṇyapyanyathā santi nṛṇāṃ citkalpanāvaśāt // 
acetanaṃ śavībhūtaṃ te'pi paśyanti taṃ mṛtam / rudanti taṃ ca dahane kṣipanti saha bāndhavaiḥ // 
vineyaḥ sa yathānyena saṃvidrūpeṇa dehinā / 'jarāmaraṇamātmānaṃ vetti sthitamaduḥkhitam // 
yathāsthitena dehena vettyasau jīvitasthitam / mṛtiṃ tvadṛśyenānyena kṣetrapuṇyavideritaḥ // 
āvilā saṃvidā saṃvicchūnyayā vedyate kṣaṇāt / na hi sannaddhagātrasya kleśo'sannaddhamedane // 
paśyanti bandhavo'pyenaṃ tathaivāmaratāṃ gatam / dvayamityeṣa labhate jīvitaṃ maraṇaṃ samam // 
idamapratighārambhaṃ bhrāntimātraṃ jagattrayam / na saṃbhavati ko nāma bhrāntau bhrāntiviparyayaḥ // 
saṃkalpasvapnapurayoryā bhrāntiranubhūyate / tato'dhiko'yaṃ na nyūnājjāgratsvapne'nubhūyate // 
rājovāca / dharmādharmau kathaṃ brahmankāraṇaṃ dehasaṃvidaḥ / tasyāmūrtau kathaṃ caiko dviśarīratvamṛcchati // 
śrīvasiṣṭha uvāca / saṃkalpanagare brāhme jagatyasminmahāmate / kiṃ nāma no saṃbhavati satyaṃ vāpyasamañjasam // 
yathaiva saṃkalpapure yanna saṃbhavatīha hi / tannāstyeva tadetasminkiṃ vā'stu brahmakalpane // 
svapnasaṃkalpapurayoreko gacchati lakṣatām / tathā caikaiva citsvapne senātvamupagacchati // 
sahasrāṇyekatāṃ yānti tathā saiva suṣuptakam / anyathā svapnasaṃkalpasenānubhavasaṃsmṛtau // 
saṃkalpasvapnapurayoriti ko nānubhūtavān / saṃvidākāśamātre'smiñjagatyanubhavātmani // 
tasmādasmiṃścidākāśasaṃkalpe jagadātmani / na saṃbhavati kiṃ nāma tatsaṃbhavati vāpi kim // 
evamevamiyaṃ bhrāntirbhāti bhāsvannabhomayam / neha kiṃcana sannāsanna vā''sadiha kiṃcana // 
yathānubhūyate yadyattattathā tattvadarśinaḥ / prabuddhasyātra kiṃ nāma tatsa evāṅgatetyalam // 
iha cedvihito dharmastatsvarge'mṛtaparvatāḥ / sthitā itīha saṃkalpe kasmānna prāptavāngirīn // 
iha yatkriyate karma tatparatropabhujyate / itīha saṃkalpapure sarvamevāsamañjasam // 
yadi syātsusthiraṃ kiṃcidvastu taddṛśyako bhavet / nyāya eṣo'khilaḥ kiṃtu saṃvittvātsvasvakaṃ sthitaḥ // 
ityeṣa kathito nyāyaḥ siddhāsvanubhavastataḥ / yato jaganti saṃkalpaścito brahmasvarūpataḥ // 
iva saṃkalpanagare nāstyevāsaṃbhavo yathā / sarvārthānāṃ tathā brāhme saṃkalpe nāstyasaṃbhavaḥ // 
yadyathā kalpitaṃ tatra yāvatsaṃkalpameva tat / svabhāvena tathaivāsti yatastatsaṃniveśavat // 
tataḥ saṃprekṣaṇamiha saṃkaro na pravartate / vinānyaccitprayatnena bhavatyarthastu nānyathā // 
ākalpamajasaṃkalpe yathā bhātaṃ jagatsthitam / punaranyena saṃkalparūpeṇānyadupaiṣyati // 
saṃkalpātma svayaṃ bhāti kalpe kalpe jagattathā / pratijīvaṃ citisvapne svapne svāpnapuraṃ yathā // 
saṃkalpapattanatanorna tadasti kiṃcidyadyanna saṃbhavati tacca cidātmano'smāt / nānyatprakampayiturādyaparasvarūpādbrahmaiva tena sakalaṃ jagadaṅga viddhi // 
śrīvasiṣṭha uvāca / phale kṣayendubhārūpe prāpte dhyātṛśatairnabhaḥ / yathā na śatapūrṇendu tathedaṃ kathanaṃ śrṛṇu // 
candrabimbasya dhyātāraḥ prāptāḥ prāptavyasusthitāḥ / nedaṃ nabhastalaṃ prāptā na cemaṃ śaśinaṃ śritāḥ // 
kvevānyasaṃkalpapuramanyaḥ prāpnoti kathyatām / saṃkalpapuryāmarthāptistajjantāveva nāpare // 
pṛthakpṛthaksvasaṃkalpasargakheṣveva te sthitāḥ / candrāstapanti tatraiva kalākṣayavivarjitāḥ // 
viśeyamasminnevendāvini dhyātā niśākare / asminneva viśatyantarātmabuddhisukhojjhitaḥ // 
ahaminduṃ praviṣṭaḥ syāmindubimbasukhānvitaḥ / dhyāteti tādṛksukhabhāgbhavatīti viniścayaḥ // 
yathāyamanusaṃdhatte svabhāvaṃ saṃvidavyayā / taṃ tathaivānubhavati bhavecceddṛḍhaniścayaḥ // 
yathendutvaṃ svasaṃkalpātsarvadhyātuḥ pṛthakpṛthak / bhātyevameva vanitālābhaḥ kālpanikaḥ svataḥ // 
yā dhyāne dhyātṛlakṣāṇāṃ sādhvī bhāryātvamāgatā / tatkalpanānubhavanaṃ teṣāṃ sattvātmani sthitam // 
gṛhādanirgato jīvaḥ saptadvīpaparaḥ sthitaḥ / tasyāpi tatkālpanikaṃ rājyaṃ vyomni svamandire // 
samastaṃ kalpanāmātramidamādyajñajanmanaḥ / śūnyamapratighaṃ śāntaṃ teṣvapi syātkimanyathā // 
dānaurdhvadehikatapojapādīnāṃ paratra yat / amūrtānāṃ phalaṃ mūrtaṃ tadidaṃ kathyate śrṛṇu // 
dānādicihnitadhiyaḥ paratra svapnavatphalam / paśyantyamūrtāmūrtābhamajaṃ cinmūrtikalpanāt // 
vedanāvedanākārā spandāspandātma vai punaḥ / cinmātrasyāsya tadbhrāntiśāntau śāntātma nirmalam // 
cinmātrābhamito dānādamutrāttamavāpnuyāt / saṃkalpātmeti kavayaḥ kathaṃ tannopalabhyate // 
kalpanātmani saṃsāre saṃkalpo'kṛtrimaṃ phalam / cinmātramabhito'dānāddānādvā'stu yathoditaḥ // 
etatte kathitaṃ sarvaṃ yathāpṛṣṭaṃ mahīpate / jagadapratighaṃ sarvamidaṃ cinmātrakalpanam // 
rājovāca / sargādau bhagavandehamidaṃ cinmātrakalpanam / kathaṃ bhāti kathaṃ kuḍyaṃ vinā dīpaḥ prakāśate // 
śrīvasiṣṭha uvāca / tvayārtho dehaśabdasya yo buddhaḥ sa mahāmate / tattvajñaṃ prati nāstyeva śilānṛttamivāmbare // 
ya eva brahmaśabdārtho dehaśabdārtha eva saḥ / nārthayoranayorbhedo vidyate'mbvambhasoriva // 
yadeva brahmadeho'sau svapnābhaḥ svapna eṣa tu / tvadvodhāyocyate yuktirna tu tatsvapna eva tu // 
svapnastavānubhūtārthastenātastvaṃ prabodhyase / na tu sarge cidābhāte sādṛśyaṃ svapnabhasmanā // 
kastatra nāma deho'yaṃ kasyaite svapnadhīḥ kva vā / svapnena jñāvabuddhena bhrameṇājño'vabodhyate // 
tatra jāgranna ca svapno na suṣuptaṃ na cetarat / kimapītthamidaṃ bhānaṃ khamātraṃ maunamomalam // 
abhātameva bhātīva yadadyetthamidaṃ tu tat / prāgvibhātaṃ tathātyacchaṃ jāgratsvapnādi no yathā // 
deśāddeśāntaraprāptau yanmadhye saṃvido vapuḥ / tanmayaṃ sarvamevedaṃ dvaitamadvaitameva ca // 
anyatra cinmayaṃ svapnaṃ dvaitādvaitaṃ śubhāśubham / nirāvaraṇacinmātranabhasaivopamīyate // 
śūnyamarthopalambhaśca bhānaṃ cābhānameva ca / dvaitamaikyamasatsacca sarvaṃ cidgaganaṃ param // 
pūrṇātpūrṇaṃ prasarati pūrṇameva sthitaṃ jagat / na ca bhātaṃ na cābhātaṃ śilābaddhodaropamam // 
yato jagaccidunmeṣo vyomātmāpratighaṃ tataḥ / cinmātraṃ yatra yatrāsti tatra tatrocitaṃ jagat // 
cidvyoma cāsti sarvatra sarvaṃ caitajjaganmayam / sarvaṃ brahmamayaṃ śāntaṃ jagadityapi śabditam // 
yathāsthitamidaṃ viśvaṃ tathāsaṃsthamanāmayam / brahmaiva niravadyātma citsaṃkalpapurākṛti // 
asaṃbhavādanyayukteryuktireṣaiva śobhanā / ayuktyanubhavaṃ tūktaṃ nārthināmiha śobhate // 
loke śāstre'tha vedādau yatsiddhaṃ siddhameva tat / sadastvasadvātmani taddhātuṃ śakyaṃ na vā kvacit // 
tadevetthaṃ parijñātaṃ brahmatāmupagacchati / yadā tena samaṃ viśvaṃ sthitameva vilīyate // 
nyāyenaitadihoktena lokavedādi sidhyati / sarvaṃ sa jīvanmuktatvameṣa evocitastataḥ // 
parijñātaṃ cidākāśamaparijñātapādape / so'haṃ trijagadityeva bandhamokṣavinirṇayaḥ // 
yathāsthitamidaṃ dṛśyaṃ parijñānādvilīyate / tajjñasyāstaṃgatasyaiva śilāmaunaṃ tu śiṣyate // 
loke śāstre ca vede ca yatsiddhaṃ siddhameva tat / saṃvedyate tadevātastadevaṃ phalati sphuṭam // 
sakalārthanirāsena yadyatsaṃvedyate ciram / tadeva prāpyate'vaśyaṃ sarvatraivānyabhāvitam // 
yathānubhūtaṃ yattattattathā nāmānubhūyate / tatsatyamastvasatyaṃ vā yāvallābhaṃ tathā nu tat // 
itthaṃ mahāpraśnavicāraṇaṃ te mayedamuktaṃ matimanmahātman / anena gacchāśu pathā nirādhirnirāmayo nirvyasano bhavoccaiḥ // 
śrīvasiṣṭha uvāca / iti tatropaviśyāhaṃ pūjitastena bhūbhujā / prayojanaṃ svaṃ saṃpādya svargantuṃ gaganaṃ plutaḥ // 
adyaitadbhavatā proktaṃ mayā matimatāṃ vara / anayā sudṛśā śāntamanāḥ svātmā bhaviṣyasi // 
brahmaiva tadidaṃ sarvaṃ nirnāmaivāmalaṃ nabhaḥ / kimapyevājamāśāntamādimadhyāntavarjitam // 
cidbhānamātramityuktaṃ brahmeti kalitābhidham / parātparamiti proktaṃ tattu nirnāmakaṃ padam // 
śrīrāma uvāca / siddhasādhyayamabrahmavidyādharadivaukasām / brahmankathaya dṛśyante lokā lokadharāḥ katham // 
śrīvasiṣṭha uvāca / siddhasādhyayamabrahmavidyādharadivaukasām / anyeṣāmapi bhūtānāmapūrvāṇāṃ mahātmanām // 
pratirātraṃ pratidinaṃ puraḥ paścāduparyadhaḥ / paśyasyālokaya~llokānapaśyaṃśca na paśyasi // 
ete lokāḥ kilaiteṣāṃ nābhyāsaḥ sthānadūragāḥ / ete saṃkalpalokākhyā vyāptamebhiḥ kilākhilam // 
yathaite kalpanālokā ayaṃ lokastathaiva naḥ / yathā kālpaniko vāto lokālokāstathaiva te // 
saṃkalpasvapnalokā ye tava bhānti divāniśam / ta eva tādṛśāścānye saṃkalpena sthirīkṛtāḥ // 
dhyānena tvamapītāṃścetsthiratāṃ susthirātmanā / nayasyāśu tadevaite sthiratāṃ yāntyavighnataḥ // 
yathābhimatavistārā yathābhimatasaṃpadaḥ / saṃkalpabhāvavalito janaḥ paśyati siddhavat // 
kiṃtu te sthiratāṃ nītāḥ siddhaiḥ svaryānasaṃpadā / asthirairdhyānaviśrāntau tairduḥkhaistadamī kṛtāḥ // 
jagadapratighaṃ sarvaṃ śāntacidvyoma sarvadā / yathā dṛḍhaṃ saṃviditaṃ tathaivābhāti nānyathā // 
na bhātyevāsaṃviditamasti nāsti na codyatā / śūnyaṃ hyapratighaṃ caitatparākāśamarodhakam // 
citsvabhāvatayā bhātaṃ bhārūpamiva dṛśyate / asmiṃścidabhimānaśca vidyate na svabhāvataḥ // 
kāryakāraṇabhāvāccetkathaivātra na vidyate / vyomno'nantasya siddhasya kiṃ kathaṃ kila jāyate // 
yacca jātamivābhāti vyomni vyomaiva tattathā / tatraikadvitvakalanā kīdṛśī syādarūpiṇī // 
taddhi yādṛśamevāsīttādṛgevāvatiṣṭhate / nirvikāraṃ yathā svapne vyomaivācalavadbhavet // 
saṃkalpe cittamākāraṃ yathodetyadrilīlayā / na ca so'drirna tadvyoma tathā brahma jagatsthitiḥ // 
kāṣṭhavanmaunamāsthāya raṭanto'pi mahādhiyaḥ / iha vyavaharantyete budhā dārunarā iva // 
yathā vāriṇi vartante taraṅgāvartavṛttayaḥ / ananyāḥ parivartante tathā brahmaṇi sṛṣṭayaḥ // 
yathā vāyau parispandā yathā vyomani śūnyatā / ananyāścāpyamūrtāśca tathā brahmaṇi sṛṣṭayaḥ // 
yathā saṃkalpanagaraṃ śūnyameva puraṃ sthitam / sākāramapyanākāraṃ brahmaṇīdaṃ tathā jagat // 
cirānubhūtamapyarthakāryapīdaṃ jagattrayam / śūnyameva nirākāraṃ saṃkalpanagaraṃ yathā // 
yadeva cittasaṃkalpastadeva nagaraṃ yathā / tadā tathāyaṃ brahmācchaṃ tadeva jagaducyate // 
ciraṃ nityānubhūto'pi jagadartho na kiṃcana / vidyate puruṣasyeha svapne svamaraṇaṃ yathā // 
svapne puṃsā mṛtenāpi svadāho dṛśyate yathā / asadeva sadābhāsaṃ jagaddṛṣṭaṃ pare tathā // 
jagattā cājagattā ca parasyaivāmalaṃ vapuḥ / parābhidhānaṃ ca paraṃ na ca satparamārthataḥ // 
itthamastu yadi vānyathāstu vā maiva bhūdbhavatu ko'tra saṃbhramaḥ / muñca phalguni phale phalagrahaṃ buddhavānasi kṛtaṃ pariśramaiḥ // 
śrīvasiṣṭha uvāca / cittvādbrahmakhamevāhamiti vettīva yastvayam / tadeva parameṣṭhitvaṃ tasyodaramidaṃ jagat // 
evaṃ sthite na ca brahmā na ca jātaṃ jagatsthitam / sthitaṃ yathāsthitamajaṃ paraṃ brahmaiva pūrvavat // 
saṃvittau tu jagadrūpaṃ bhāsate'pyevameva tat / mṛgatṛṣṇeva mithyaiva dṛśyamānamapi tvasat // 
ataḥprabhṛti śūnyeyaṃ bhrāntirabhyuditā navā / kutaḥ keva kila bhrāntirbrahmaiva tadanāmayam // 
jagadbrahmajalāvarto dvitvaikatve kilātra ke / kvāvartapayasordvitvaṃ dvitvābhāvātkva caikatā // 
tadbrahma ghanamāśāntaṃ cittvāccetatyahaṃ vidat / nijaṃ śūnyatvamantasthaṃ vyomeva vitatāntaram // 
pavanaḥ spandanamiva hutāśana ivoṣṇatām / svaśaityamiva pūrṇenduḥ sattāmartha ivātmanaḥ // 
śrīrāma uvāca / etadbrahmankadā nāma tanna cetitavanmune / nirāvṛtamanādyantaṃ kimidānīṃ pracetati // 
śrīvasiṣṭha uvāca / evametatsadaivaitadahamādyapi cetati / na hyanāderajasyāsya kāpyapekṣā svasaṃvidā // 
sargāsarganabhorūpaṃ brahma sarvatra sarvadā / na kadācididaṃ nedaṃ jñātaṃ nedaṃ ca kiṃcana // 
pavanaspandanaṃ candraśaityaṃ śūnyatvamambaram / brahmāhaṃtvamananyātma na kadācinna cetati // 
sarvadaivedṛśī sattā na kadācidanīdṛśī / jagadyasmādanādyantaṃ brahmātmaiva nirāmayam // 
kevalaṃ tvamabuddhatvācchabdaśravaṇavedhitaḥ / advaye brahmabodhe'smindvitāmabhyupagacchasi // 
na kaścitkiṃcideveha na kadācinna cetati / na kaścicca tadanyātmā na kadācicca cetati // 
idaṃ tribhuvanābhāsamīdṛśaṃ bhāti sarvadā / śāntaṃ rāma samaṃ brahma neha nānāsti kiṃcana // 
na kadācana jāyante nabhasaḥ pādapādrayaḥ / brahmaṇaśca jayantīti matvā śāntiṃ parāṃ vraja // 
upadeśyopadeśārthaṃ saṃdehāvasare'lpadhīḥ / yāvanna buddhastāvattvaṃ bhedamabhyupagacchasi // 
bodhasya tu vibuddhasya na śāstrādi na śabdadhīḥ / na bhedabuddhirno bhedaḥ kimapyeṣa prajāpateḥ // 
śrīrāma uvāca / buddhametanmayā brahmanprakṛtaṃ tadudāhara / vaco madavabodhārthaṃ yadudāhṛtavānasi // 
kiṃ tasmiṃścetite'haṃtve pade saṃpadyate pare / buddhavānasi śuśrūṣurnāhaṃ tṛptimupaimi hi // 
śrīvasiṣṭha uvāca / ahaṃtve satyathaitasminvyomasattā pravartate / diksattā kālasattā ca bhedasattābhyudeti ca // 
yadā kilehāhamiti tadā nātrāhamityapi / bhātītyudeti nānā khe svātmaiva dvaitamakramam // 
vyomātmikānāmetāsāṃ sattānāmabhidhānadhīḥ / bhaviṣyatyuttaraṃ kālaṃ tadā tvākāśameva tat // 
etasminparisaṃpanne dikkālakalanātmani / ahaṃbhāve nirākāre vyoma tanmātravedini // 
idamābhāti bhārūpaṃ vedanaṃ dṛśyanāma yat / bhūtvā brahmaiva nirbādhamabrahmeva virājate // 
brahmaiva śāntamajamekamanādimadhyaṃ vyomaiva jīvakalanāmiva bhāvayitvā / vyomnyeva paśyati nirāvaraṇe visāri dṛśyaṃ svarūpamapi cānyadivā''tmavittvāt // 
śrīvasiṣṭha uvāca / yathā yatpṛṣṭavānadya tvaṃ māmariniṣūdana / śiṣyeṇaiva satā pūrvamahaṃ pṛṣṭo gurustvayā // 
purākalpe hi kasmiṃścittattvamātmādikātmikā / āsīdiyaṃ citpratibhā guruśiṣyātmanā vane // 
gurustatrāhamabhavaṃ śiṣyastvamabhavastadā / pṛṣṭavānmāṃ tvamagrastha idamuddāmadhīradhīḥ // 
śiṣya uvāca / sarvasya bhagavañchindhi mamemamatisaṃśayam / kiṃ naśyati mahākalpe kiṃ vastu na vinaśyati // 
gururuvāca / putra śeṣamaśeṣeṇa dṛśyamāśu vinaśyati / yathā tathā svapnapuraṃ sauṣuptīṃ sthitimīyuṣaḥ // 
nirviśeṣeṇa naśyanti bhuvaḥ śailā diśo daśa / kriyā kālaḥ kramaścaiva na kiṃcidavaśiṣyate // 
naśyanti sarvabhūtāni vyomāpi pariṇaśyati / sa sarvajagadābhāsamupalabdhurasaṃbhavāt // 
brahmaviṣṇvindrarudrādyā ye hi kāraṇakāraṇam / teṣāmapyatikalpānte nāmāpīha na vidyate // 
śiṣyate hi cidākāśamavyayasyānumīyate / tatkālaśeṣatānena sargānubhavahetunā // 
śiṣya uvāca / nāsato vidyate bhāvo nābhāvo vidyate sataḥ / idaṃ tatkathamābhogi vidyamānaṃ kva gacchati // 
gururuvāca / na vinaśyata evedaṃ tataḥ putra na vidyate / nāsato vidyate bhāvo nābhāvo vidyate sataḥ // 
yattu vastuta evāsti na kadācana kiṃcana / tadabhāvātma tadrāma kathaṃ nāma vinaśyati // 
kva sthitaṃ mṛgatṛṣṇāmbu kva sthiro dvīnduvibhramaḥ / kva sthirā keśadṛgvyomni kva bhrāntyanubhavaḥ sthiraḥ // 
sarvaṃ dṛśyamidaṃ putra bhrāntimātramasanmayam / svapne puramivābhāti kathametanna śāmyati // 
śāmyatīdamaśeṣeṇa tathā sarvatra sarvadā / yathā jāgradvidhau svapnaḥ svapne vā jāgaro yathā // 
yathā svapnapuraṃ śāntaṃ na jāne kvāśu gacchati / śāntaṃ tathā jagaddṛśyaṃ na jāne kvāśu gacchati // 
śiṣya uvāca / kimidaṃ bhāti bhagavanna vibhāti ca kiṃ punaḥ / kasyedaṃ vastuno rūpaṃ cidvyomno vitatākṛteḥ // 
gururuvāca / cidākāśamidaṃ putra svacchaṃ kacakacāyate / yannāma tajjagadbhāti jagadanyanna vidyate // 
asyaitadvastuno rūpaṃ cidvyomno vitatākṛteḥ / rūpamatyajadevācchaṃ yaditthamavabhāsate // 
kacanākacanaṃ sargakṣayātmāsya nijaṃ vapuḥ / vyomātma śuklakṛṣṇaṃ syādyathāvayavino vapuḥ // 
yathāyaṃ tvaṃ sitodāntareka evāditaḥ kacaiḥ / tathā brahmaivamacchātma sarge sargakṣaye'kṣayam // 
yathā svapne suṣupte ca nidraikaivākṣayāniśam / sarge'sminpralaye caiva brahmaikaṃ citiravyayam // 
yathā svapne jagaddraṣṭuḥ śāntaṃ śāmyatyaśeṣataḥ / tadvadasmajjagadidaṃ śāntaṃ śāmyatyaśeṣataḥ // 
tadanyatrāsti khe khākhyaṃ tathetyaṅga na vidmahe / aśaṅkyaṃ parakhe tvetadasmaccidvyomni saṃbhavāt // 
yathehāsmaccidākāśakacanaṃ sargasaṃkṣaye / tathānyatsaṃvidākāśaṃ naivamityatra kā pramā // 
śiṣya uvāca / evaṃ cettadyathā svapne draṣṭuranyaḥ sa dṛśyadhīḥ / vidyate tadvadanyatra manye'sti jagadādidhīḥ // 
gururuvāca / evametanmahāprājña svarūpaṃ tu na tajjagat / citi bhāti svarūpaṃ tattadvadeva na bhāti ca // 
na bhāti na ca tatkiṃcinna ca tatkiṃcideva sat / taccidākāśakacanaṃ ke tatra sadasadṛśau // 
vidyate taddhi sarvatra sarvaṃ sarveṇa sarvadā / na vidyate ca tatkiṃcitsarvaṃ sarvatra sarvadā // 
tatsattatsarvadā sarvamasaccāsaddhi vākhilam / tanmayaṃ taccidākāśaṃ na nāśi na ca nāśi tat // 
yannāma saccidākāśaṃ sargapralayarūpi tat / taduḥkhāyāparijñātaṃ parijñātaṃ paraḥ śamaḥ // 
vidyate sarvathaivedaṃ sarvaṃ sarvatra sarvadā / na vidyate sarvathā ca sarvaṃ sarvatra sarvadā // 
eṣa devo ghaṭaḥ śailaḥ paṭaḥ sphoṭastaṭo vaṭaḥ / tṛṇamagniḥ sthāvaraṃ ca jaṃgamaṃ sarvameva ca // 
asti nāsti ca śūnyaṃ ca kriyā kālo nabho mahī / bhāvābhāvau bhavo bhūtirnāśāḥ pāśāḥ śubhāśubhāḥ // 
tannāstyeva na yannāma nityamekastathā bahiḥ / ādimadhyamathāntaṃ tu kālatritayameva ca // 
sarvaṃ sarveṇa sarvatra sarvadaivātra vidyate / sarvaṃ sarveṇa sarvatra sarvadātra na vidyate // 
yadaivaṃ rāma sarvātma sarvamevāsti sarvadā / brahmātmatvātsvapnasaṃvitpuranyāyena vai tadā // 
tṛṇaṃ kartṛ tṛṇaṃ bhoktṛ brahmātmatvāttṛṇaṃ vibhuḥ / ghaṭaḥ kartā ghaṭo bhoktā ghaṭaḥ sarveśvareśvaraḥ // 
paṭaḥ kartā paṭo bhoktā paṭaḥ sarveśvareśvaraḥ / dṛśiḥ kartā dṛśirbhoktā dṛśiḥ sarveśvareśvaraḥ // 
giriḥ kartā girirbhoktā giriḥ sarveśvareśvaraḥ / naraḥ kartā naro bhoktā naraḥ sarveśvareśvaraḥ // 
pratyekaṃ sarvavastūnāṃ kartā bhoktā parātparaḥ / anādinidhano dhātā sarvaṃ brahmātmakaṃ yataḥ // 
tṛṇakumbhādayastvete svayā vibhutayā vibhuḥ / evaṃrūpā sthitā rūpaṃ yadvibhātaḥ kṣayodayau // 
bāhyo'rthosti sa eveha kartā bhoktā tathāvidhaḥ / vijñānamātramevāsti kartṛ bhoktṛ tathāvidām // 
na kaściccaiva karteha na ca bhoktā tathāvidām / kaścidīśvara eveha kartā bhoktā tathāvidām // 
sarvameva pade tasminsaṃbhavatyuttamottame / vidhayaḥ pratiṣedhāśca ke te santi na santi ke // 
śuddhe draṣṭeva cidvyoma dṛśyatāmiva bhāvayat / svamātmānaṃ jagaditi paśyettiṣṭhedanāmayam // 
sarvā dṛśo vidhiniṣedhadṛśaśca sarvāḥ saṃkalpavedanaviśeṣasaśeṣapūrvāḥ / satyātmikāḥ satatameva na caiva satyā rūpaṃ yathānubhavamatra yataḥ svarūpam // 
iti tvayā śiṣyatayā madantikācchrutaṃ purā tena na cāsi buddhavān / tato'nubhūyānyajagadbhavādbhavānihādya jāto'si tadeva pṛcchasi // 
jñānaṃ sadetadakhilaṃ śrutamuttamaṃ citsaṃsāradīrgharajanīsitaraśmibimbam / jātastvamabhyudayavānamalaikabodha utsārya mohamanutiṣṭha yathāgataṃ tvam // 
tiṣṭhaṃstadātmani pare vimalasvabhāve sarvātmake tapati sarvapadārthamuktaḥ / nirvāṇaśāntamatirambarakośakānto dharmeṇa rājyamanupālaya tīrṇatṛṣṇaḥ // 
śrīvālmīkiruvāca / ityuktavatyatha munau nabhaso nanāda varṣāmṛtābhramiva dundubhirāmaro drāk / śuklīkṛtākhilakakubvadanā tuṣāravarṣopamā bhuvi papāta ca puṣpavṛṣṭiḥ // 
kiṃjalkajāladivasāntaghanāṅgarāgā vātāvadhūtasitakesaragaurahārā / puṣpodarotthamṛdusīkaraśītalāṅgā prāptā svayaṃ surapurādiva puṇyalakṣmīḥ // 
kalpāntakālakapikampitaśuṣkaśākhātsvargadrumātpatitamāśu viḍambayantī / tārāgaṇaṃ prathitabhāsamanalpahāsamāśāmukhaprasṛtabhairavamambarasthā // 
sā puṣpavṛṣṭiratha dundubhinādagarjatkiṃjalkapuñjajaladā śamamājagāma / āpūritākhilasabhā himahāripuṣpapūreṇa kautukavikāsakarīkṣaṇena // 
tāni divyāni puṣpāṇi yathāsthānamadhaḥsthitāḥ / vasiṣṭhāya namaskṛtvā sabhyāḥ saṃśokitāṃ jahuḥ // 
daśaratha uvāca / aho'nusuviśātmānaḥ saṃsāravitatākṛteḥ / viśrāntāḥ smaściraṃ śrāntāḥ śuddhā meghā ivācale // 
karmaṇāmavadhiḥ pūrṇo dṛṣṭaḥ sīmānta āpadām / jñātaṃ jñeyamaśeṣeṇa viśrāntāḥ smaḥ pare pade // 
dhyānalabdhaparavyomacirānubhavanabhramaiḥ / dhāraṇādhāraviśrāntyā dehasaṃtyajanakramaiḥ // 
saṃkalpanavanirmāṇaiḥ svapnadṛṣṭijagajjvaraiḥ / śuktirūpyānubhavanaiḥ svapnātmamṛtidarśanaiḥ // 
ananyaiḥ pavanaspandairananyaiḥ saliladravaiḥ / indrajālapurāpūrairgandharvanagarotkaraiḥ // 
māyāpūrṇapurābhogairmṛgatṛṣṇānadīrayaiḥ / āyatau pavanasparśairdvicandrānubhavodayaiḥ // 
madabhraṃśapuraspandairmudhā tvavanikampanaiḥ / bālayakṣādyanubhavaiḥ khakeśoṇḍrakadarśanaiḥ // 
evamādibhiranyaiśca dṛṣṭāntaiḥ svānubhūtidaiḥ / aho nu mārjitā dṛśyadṛṣṭirbhagavatā mama // 
śrīrāma uvāca / naṣṭo mohaḥ padaṃ prāptaṃ tvatprasādānmunīśvara / saṃpanno'hamahaṃ satyamatyantamavadātadhīḥ // 
sthito'smi gatasaṃdehaḥ svabhāve brahmarūpiṇi / nirāvaraṇavijñānaḥ kariṣye vacanaṃ tava // 
smṛtvā smṛtvā'mṛtāsekasaukhyadaṃ vacanaṃ tava / arhito'pi ca śāntopi hṛṣyāmīva muhurmuhuḥ // 
naiva me'dya kṛtenārtho nākṛteneha kaścana / yathā sthito'smi tiṣṭhāmi tathaiva vigatajvaraḥ // 
upāyastu tathā tena dṛṣṭirvāstīha kīdṛśī / aho nu vitatā bhūmiḥ kaṣṭametādṛśī daśā // 
na śatrurna ca mitraṃ me na kṣetraṃ durjano janaḥ / durbodhaiṣā jagatkṣubdhā śāntā sarvārthasundarī // 
kathametāṃ jano vetti vinā bhavadanugraham / vinaiva setuṃ potaṃ vā bālo'bdhiṃ laṅghayetkatham // 
lakṣmaṇa uvāca / janmāntaropacitasaṃśayanāśanena janmāntaropacitapuṇyaśatoditena / jāto'dya me munivacaḥparibodhanena jāto'dya me manasi candra iva prakāśaḥ // 
īdṛśyāṃ dṛśyamānāyāṃ dṛśi doṣadaśāśataiḥ / kāṣṭhavaddahyate lokaḥ svadurbhagatayā tayā // 
viśvāmitra uvāca / aho bata mahatpuṇyaṃ śrutaṃ jñānaṃ munermukhāt / yena gaṅgāsahasreṇa snātā iva vayaṃ sthitāḥ // 
śrīrāma uvāca / saṃpadāmatha dṛṣṭīnāṃ śāstrāṇāmāpadāṃ girām / deśānāmatha dṛṣṭānāṃ dṛṣṭaḥ sīmānta uttamaḥ // 
nārada uvāca / yanna śrutaṃ brahmaloke svarge bhūmitale tathā / karṇau tajjñānamākarṇya yātau me'dya pavitratām // 
lakṣmaṇa uvāca / hārdaṃ bāhyaṃ ca timiramapamṛṣṭavatā tvayā / mune paramabhānutvaṃ nūnaṃ naḥ saṃpradarśitam // 
śatrughna uvāca / nirvṛto'smi praśānto'smi prāptosmi paramaṃ padam / cirāya paripūrṇo'smi sukhamāse ca kevalam // 
daśaratha uvāca / bahujanmopalabdhena puṇyenāyaṃ munīśvaraḥ / dhīraḥ kathitavānnastadyena pāvanatāṃ gatāḥ // 
śrīvālmīkiruvāca / iti teṣu vadatsvatra sabhyeṣu saha bhūbhṛtā / vasiṣṭhaḥ sa uvācedaṃ jñānapāvanayā girā // 
rājanraghukulaikendo yadahaṃ vacmi tatkuru / itihāsakathānte hi pūjanīyā dvijātayaḥ // 
tadadya brāhmaṇaughāṃstvaṃ sarvakāmaiḥ prapūraya / vedārthasamanuṣṭhānaphalaṃ prāpsyasi śāśvatam // 
mokṣopāyakathāvastusamāptau dvijapūjanam / śaktitaḥ kīṭakenāpi kāryaṃ kimu mahībhṛtā // 
iti maunaṃ vacaḥ śrutvā sahasrāṇi nṛpo daśa / dūtairākārayāmāsa dvijānāṃ vedavādinām // 
mathurāyāṃ surāṣṭreṣu gauḍeṣu ca vasanti ye / tebhyaḥ kulebhyaḥso'bhyarcya samānīya dvijanmanām // 
adhikātyadhikajñānaprakṛtadvijabhojanaḥ / tadā daśasahasrāṇi bhojayāmāsa bhūpatiḥ // 
yathābhimatabhojyānnadānadakṣiṇayā tayā / evaṃ saṃpūjya tānviprānpitṛndevānnṛpāṃstathā // 
paurāmātyāṃstathā bhṛtyāndīnāndhakṛpaṇāṃśca tān / tasmindaśaratho rājā dine saha suhṛjjanaiḥ // 
labdhasaṃsṛtisīmāntaścakārotsavamuttamam / tathā nṛpagṛhe tasminkauśeyamaṇikāñcane // 
bhūṣite nagare caiva gīrvāṇanagasundare / nanṛturmattakāminyo vilāsinyo gṛhe gṛhe // 
lasadvaṃśalatākāṃsyavīṇāmurajamardalam / tāṇḍavenoddhatārāvamanyonyetaraśekharāḥ // 
kṣubdhīkṛtāpaṇakarabhrāntipallavitāmbarāḥ / mugdhāṭṭahāsavikṣiptadantendukiraṇacchaṭāḥ // 
madākulitahuṃkārā līlāsu taralasvarāḥ / ekapādatalāghātahelāhatadharātalāḥ // 
sragdāmatāravigalatkusumāsārapāṇḍurāḥ / dhārāpātitavicchinnahāramuktāskhalatpadāḥ // 
lolābharaṇasākāraṃ kāmaṃ nanṛturaṅganāḥ / peṭhuḥ sphuṭapadaṃ viprā bandino'pyaṅganāśca tāḥ // 
papuruttāṇḍavaṃ pānaṃ pānapā madaśālinaḥ / bhojyaṃ bubhujire citraṃ bhūṣitā bhojanārthinaḥ // 
sudhādiparilepena rañjitā gṛhabhittayaḥ / rejū rāmendubhānena puṣpadhūpavilepanaiḥ // 
vāsāṃsi vasitāścitrāṇyuttamasragvibhūṣaṇāḥ / ceruḥ paricarāśceṭyaścārugandhā nṛpādhvare // 
dehayaṣṭiṣu saṃyojya vanitā yakṣakardamam / jagmustāṇḍavanartakyaḥ śrṛṅgārātmāṅgaṇāntaram // 
bhavabahulaniśāvasānaharṣāditi ghanamutsavameva saptarātram / daśarathanṛpatiḥ sadānabhogaśriyamakarotpadamakṣayaṃ sametaḥ // 
śrīvālmīkiruvāca / bharadvāja mahābuddhe mama śiṣyādhināyaka / iti rāmādayo jñātajñeyā niḥśokatāṃ gatāḥ // 
etāmeva dṛśaṃ kāntāmavaṣṭabhya yathāsukham / nīrāgastiṣṭha niḥśaṅko jīvanmuktaḥ praśāntadhīḥ // 
dhīranabhyastasaṅgā hi rāmādīnāmivānagha / ghanamohanimagnāpi vimūḍhāpi na muhyati // 
evamete mahāsattvā jīvanmuktapadaṃ gatāḥ / rājaputrā rāghavādyā rājā daśarathādayaḥ // 
tvaṃ ca putra bharadvāja svayamevāsi muktadhīḥ / satyaṃ muktataro'syadya śrutvemāṃ mokṣasaṃhitām // 
mokṣopāyānimānpuṇyānpratyakṣānubhavārthadān / bālopyākarṇya tajjñatvaṃ yāti kā tvādṛśe kathā // 
yathā padaṃ puṇyamanuprayātā mahānubhāvā raghavo viśokāḥ / vasiṣṭhavākyaprasareṇa sādho gantavyamādyaṃ padamevameva // 
satāṃ nayenottamasevayā ca praśnena codārakathāgatena / vindanti vedyaṃ sudhiyo'pramattā vasiṣṭhasaṅgādiva rāghavādyāḥ // 
tṛṣṇāvaratrādṛḍhabandhabaddhā ye granthayo'jñasya hṛdi prarūḍhāḥ / sarve hi te mokṣakathāvicārādbālā hyabālā iva yāntyabhedam // 
mokṣābhyupāyānsumahānubhāvān jñāsyanti ye tattvavidāṃ variṣṭhāḥ / punaḥ sameṣyanti na saṃsṛtiṃ te ko'rthaḥ sutā'nyena bahūditena // 
bahuśrutā ye pravicārya samyakprabodhitārthe kathayā janāya / santo vadiṣyanti punaḥ śiśutvaṃ na te prayāsyanti kimanyavākyaiḥ // 
ye vācayiṣyantyanapekṣitārthā ye lekhayiṣyanti ca pustakaṃ vā / ye kārayiṣyantyapi vācakaṃ vā vyākhyātṛyuktaṃ śubhamāryadeśe // 
te rājasūyasya phalena yuktā muhurmuhuḥ svargamudārasattvāḥ / mokṣaṃ prayāsyanti tṛtīyajanmalābhena lakṣmīmiva puṇyavantaḥ // 
imāṃ purā mokṣamayīṃ vicārya susaṃhitāṃ sadvacanādviriñcaḥ / prayuktavānetadacintyarūpo bhavantyasatyāśca na tasya vācaḥ // 
mokṣābhyupāyākhyakathāprabandhe yāte samāptiṃ sudhiyā prayatnāt / suveśma dattvābhimatānnapānadānena viprāḥ paripūjanīyāḥ // 
deyaṃ ca tebhyaḥ khalu dakṣiṇādi cittepsitaṃ svasya dhanasya śaktyā / matvānurūpaṃ kṛtameva saṅgapuṇyaṃ yathāśāstramupaityasau tat // 
etatte kathitaṃ kathākramaśatairbodhāya buddhairvṛhacchāstraṃ bṛṃhitabrahmatattvamamalaṃ dṛṣṭāntayuktyāñcitam / śrutvaitacciranirvṛtiṃ bhaja bhṛśaṃ jīvadvimuktāśayo lakṣmīṃ jñānatapaḥkriyākramayutāṃ bhuktvā'kṣayāmakṣayaḥ // 
śrīvālmīkiruvāca / etatte kathitaṃ rājankumbhayoneḥ subhāṣitam / amunā tattvamārgeṇa tatpadaṃ prāpsyasi dhruvam // 
rājovāca / bhagavanbhavato dṛṣṭirbhavabandhavināśanī / ālokito yayā cāhamuttīrṇo'smi bhavāmbudheḥ // 
devadūta uvāca / ityuktvāsau tato rājā vismayotphullalocanaḥ / uvāca vacanaṃ māṃ tu madhura ślakṣṇayā girā // 
rājovāca / devadūta namastubhyaṃ kuśalaṃ cāstu te vibho / satāṃ sāptapadaṃ maitramityuktaṃ tattvayā kṛtam // 
idānīṃ gaccha bhadraṃ te devarājaniveśanam / anena śravaṇenāhaṃ nirvṛto mudito'pi ca // 
śrutārthaṃ cintayannatra sthāsyāmi vigatajvaraḥ / ityukto'haṃ tato bhadre paraṃ vismayamāgataḥ // 
na śrutaṃ pūrvamevaitajptānasāraṃ śrutaṃ mayā / tenaiva muditaścāntaḥ pītāmṛta ivādhunā // 
tato vālmīkimāpṛcchaya āgato'smi tvadantike / etatte sarvamākhyātaṃ tvayā pṛṣṭaṃ mamānaghe / itaḥ paraṃ gamiṣyāmi śakrasya sadanaṃ prati // 
apsarā uvāca / namo'stu te mahābhāga devadūta tvayā mama / śrāvitādarthavijñānātparāṃ nirvṛtimāgatā // 
kṛtārthā vītaśokāsmi sthāsyāmi vigatajvarā / idānīṃ gaccha bhadraṃ te yathecchaṃ śakrasaṃnidhau // 
agniveśya uvāca / tataḥ sā suruciḥ śreṣṭhā tamevārthamacintayat / sthitā sā himavatpṛṣṭhe samīpe gandhamādane // 
kaccidetacchrutaṃ putra vasiṣṭhasyopadeśanam / tatsarvamavadhāryātha yathecchasi tathā kuru // 
kāruṇya uvāca / smṛtirvāgdṛṣṭisattā ca svapne vandhyāsute'jale / marīcikā yathā tadvajjñānātsāṃsārikī sthitiḥ // 
mama nāsti kṛtenārtho nākṛteneha kaścana / yathāprāptena tiṣṭhāmi hyakarmaṇi ka āgrahaḥ // 
agastiruvāca / ityuktvā nāma kāruṇya agniveśyasutaḥ kṛtī / prāptakarmā yathānyāyaṃ kāle kāle hyupāharat // 
saṃdeho'tra na kartavyaḥ sutīkṣṇa jñānakarmaṇi / saṃśayādbhraśyate svārthātsaṃśayātmā vinaśyati // 
etacchrutvā munervākyamanekārthaikyabodhanam / namaskṛtya guruṃ prāha antike vinayānvitaḥ // 
sutīkṣṇa uvāca / naṣṭamajñānatatkāryaṃ prāptaṃ jñānamanuttamam / sākṣiṇi sphuritābhāse dhruve dīpa iva kriyāḥ // 
sati yasminpravartante vittehāḥ spandapūrvikāḥ / kaṭakāṅgadakeyūranūpurairiva kāñcanam // 
payasīva taraṅgālī yasmātsphurati dṛśyabhūḥ / tadevedaṃ jagatsarvaṃ pūrṇe pūrṇaṃ vyavasthitam // 
yathāprāpto'nuvartāmi ko laṅghayati sadvacaḥ / bhagavaṃstvatprasādena jñātajñeyo'smi saṃsthitaḥ // 
kṛtārtho'haṃ namaste'stu daṇḍavatpatito bhuvi / guroruttīrṇatā kena śiṣyāṇāmasti karmaṇā // 
kāyavāṅmanasā tasmācchiṣyairātmanivedanam / guroruttīrṇatā saiva nānyā kenāpi karmaṇā // 
svāmiṃstava prasādena uttīrṇo'haṃ bhavāmbudheḥ / āpūritajagajjālaṃ sthitosmi gatasaṃśayaḥ // 
yatsarvaṃ khalvidaṃ brahma tajjalāniti ca sphuṭam / śrutvā hyudīryate sāmni tasmai brahmātmane namaḥ // 
brahmānandaṃ paramasukhadaṃ kevalaṃ jñānamūrtiṃ dvandvātītaṃ gaganasadṛśaṃ tattvamasyādilakṣyam / ekaṃ nityaṃ vimalamacalaṃ sarvadhīsākṣibhūtaṃ bhāvātītaṃ triguṇarahitaṃ śrīvasiṣṭhaṃ natāḥsmaḥ // 
a ityārṣe śrīvāsiṣṭhamahārāmāyaṇe vālmīkīye devadūtokte mokṣopāyeṣu nirvāṇaprakaraṇe uttarārdhe bālakāṇḍe // 
