// namaḥ sarvabuddhabodhisattvebhyaḥ //
Viṃśatikākārikā (Vk)
vijñaptimātramevaitadasadarthāvabhāsanāt /
yathā taimirikasyāsatkeśacandrādidarśanam // Vk_1 //
yadi vijñaptiranarthā niyamo deśakālayoḥ /
santānasyāniyamaśca yuktā kṛtyakriyā na ca // Vk_2 //
deśādiuniyamaḥ siddhaḥ svapnavat pretavat punaḥ /
santānāniyamaḥ sarvaiḥ pūyanadyādidarśane // Vk_3 //
svapnopaghātavat kṛtyakriyā narakavat punaḥ /
sarvaṃ narakapālādidarśane taiśca bādhane // Vk_4 //
tiraścāṃ sambhavaḥ svarge yathā na narake tathā /
na pretānāṃ yatastajjaṃ duḥkhaṃ nānubhavanti te // Vk_5 //
yadi tatkarmabhistatra bhūtānāṃ sambhavastathā /
iṣyate pariṇāmaśca kiṃ vijñānasya neṣyate // Vk_6 //
karmaṇo vāsanānyatra phalamanyatra kalpyate /
tatraiva neṣyate yatra vāsanā kiṃ nu kāraṇam // Vk_7 //
rūpādyāyatanāstitvaṃ tadvineyajanaṃ prati /
abhiprāyavaśāduktamupapādukasattvavat // Vk_8 //
yataḥ svabījād vijñaptiryadābhāsā pravartate /
dvividhāyatanatvena te tasyā munirabravīt // Vk_9 //
tathā pudgalanairātmyapraveśo hi hyanyathā punaḥ /
deśanā dharmanairātmyapraveśaḥ kalpitātmanā // Vk_10 //
na tadekaṃ na cānekaṃ viṣayaḥ paramāṇuśaḥ /
na ca te saṃhatā yasmāt paramāṇurna sidhyati // Vk_11 //
ṣaṭkena yugapadyogāt paramāṇoḥ ṣaḍaṃśatā /
ṣaṇṇāṃ samānadeśatvāt piṇḍaḥ syādaṇumātrakaḥ // Vk_12 //
paramāṇorasaṃyoge tatsaṅghāte 'sti kasya saḥ /
na cānavayavatvena tatsaṃyogo na sidhyati // Vk_13 //
digbhāgabhedo yasyāsti tasyaikatvaṃ na yujyate /
chāyāvṛtī kathaṃ vānyo na piṇḍaścenna tasya te // Vk_14 //
ekatve na krameṇetiryugapanna grahāgrahau /
vicchinnānekavṛttiśca sūkṣmānīkṣā ca no bhavet // Vk_15 //
pratyakṣabuddhiḥ svapnādau yathā sā ca yadā tadā /
na so 'rtho dṛśyate tasya pratyakṣatvaṃ kathaṃ matam // Vk_16 //
uktaṃ yathā tadābhāsā vijñaptiḥ smaraṇaṃ tataḥ /
svapne dṛgviṣayābhāvaṃ nāprabuddho 'vagacchati // Vk_17 //
anyonyādhipatitvena vijñaptiniyamo mithaḥ /
middhenopahataṃ cittaṃ svapne tenāsamaṃ phalam // Vk_18 //
maraṇaṃ paravijñaptiviśeṣād vikriyā yathā /
smṛtilopādikānyeṣāṃ piśācādimanovaśāt // Vk_19 //
kathaṃ vā daṇḍakāraṇyaśūnyatvamṛṣikopataḥ /
manodaṇḍo mahāvadyaḥ kathaṃ vā tena sidhyati // Vk_20 //
paracittavidāṃ jñānamayathārthaṃ kathaṃ yathā /
svacittajñānamajñānād yathā buddhasya gocaraḥ // Vk_21 //
vijñaptimātratāsiddhiḥ svaśaktisadṛśī mayā /
kṛteyaṃ sarvathā sā tu na cintyā buddhagocaraḥ // Vk_22 //
// viṃśatikākārikāḥ samāptāḥ //
