Vāhaṭa: Aṣṭāṅganighaṇṭu
sarvajñāya namaskṛtya dravyāṇāṃ gūḍhavācinām /
aṣṭāṅgasaṃgrahoktānāṃ nighaṇṭur abhidhīyate // VAnigh_1 //
vidārīpañcāṅgulavṛścikālī- vṛścīvadevāhvayaśūrpaparṇyaḥ /
kaṇḍūkarī jīvanāhvasvasaṃjñe dve pañcake gopasutā tripādī // VAnigh_2 //
vidāryādir ayaṃ hṛdyo bṛṃhaṇo vātapittahā /
śoṣagulmāṅgamardordhva- śvāsakāsaharo gaṇaḥ // VAnigh_3 //
vidārī gajavājīṣṭā vṛṣagandhekṣugandhikā /
śṛgālikā puṣpavallī śuklakandā palāśikā // VAnigh_4 //
kṣīrekṣuvallīgandhānyā kṣīraśuklā payasvinī /
vallīpalāśikā kṣīra- vidārī śreṣṭhakandakaḥ // VAnigh_5 //
pañcāṅgulo vardhamānaś citro gandharvahastakaḥ /
uruvūkas tathairaṇḍa āmaṇḍo vātanāśanaḥ // VAnigh_6 //
raktairaṇḍo dvitīyas tu vyāghro vyāghratalopamaḥ /
nakrāhidaṃṣṭrikā kolī vṛścikāly uṣṭradhūmakaḥ // VAnigh_7 //
kāleyī dhūmrapattroṣṭrā viśalyā sarpadaṃṣṭrikā /
punarnavā varṣaketuḥ vṛścīvaḥ śvetamūlakaḥ // VAnigh_8 //
varṣābhūḥ dīrghapattrā ca vikasas tu kaṭhillakaḥ /
sunāḍiko raktapuṣpo viśākho maṇḍalacchadaḥ // VAnigh_9 //
sahadevā mahāgandhā devagandhā balāhvayā /
gāṅgerukī nāgabalā kharabandhā niśāhvayā // VAnigh_10 //
viśvadevā jhaṣā kālā tathā cāśvagavedhukā /
mudgaparṇī sahā sūpya- parṇī mārjāragandhikā // VAnigh_11 //
kākamudgā kṣudrarasā cāsrapittaharā sarā /
piśācī siṃhavinnā ca māṣaparṇī mahāsahā // VAnigh_12 //
markaṭī cātmaguptā ca kaṇḍūkṛt kapikacchurā /
vṛṣyabījā galekaṇḍū- karī śārdulavigrahā // VAnigh_13 //
phaṇijihvāparṇy abhīruḥ pīvarīndīvarī varī /
sūkṣmapattrā dvīpiśatruḥ śatamūlī śatāvarī // VAnigh_14 //
kākolī kavarī vīrā dhvāṅkṣolī kṣīraśuklikā /
jīvantī jīvanī jīvā śākaśreṣṭhā sumaṅgalā // VAnigh_15 //
payasyā payasī poṭa- galā jñeyārkapuṣpikā /
jīvakaḥ kūrcanibhas tu vṛṣāṇī vṛṣabho vṛṣaḥ // VAnigh_16 //
pṛśniparṇī pṛthakparṇī dhāvanī kalaśī guhā /
śṛgālavinnā lāṅgūlī sthirā kroṣṭukapucchikā // VAnigh_17 //
vidārigandhāṃśumatī śālaparṇī sthirā dhruvā /
triparṇy atiguhā saumyā mahākṣī tanvikā matā // VAnigh_18 //
vyāghrī nidigdhikā kṣudrā drāvaṇī kaṇṭakārikā /
siṃhā ca kṣudravārttākī bṛhatī bahuputrikā // VAnigh_19 //
vārttākī hiṅgulī siṃhī bhāṇṭākī duṣpradharṣiṇī /
gokaṇṭako gokṣurakaḥ śvadaṃṣṭrā ca trikaṇṭakaḥ // VAnigh_20 //
kanyā gopī kṛṣṇavallī sārivā phāṇijihvikā /
sugandhimūlā bhadrā ca sugandhā gopavally api // VAnigh_21 //
haṃsapādī raktapādī tripādī kīṭamārikā /
dhṛtarāṣṭrapadī caiva mṛtamandātiparṇikā // VAnigh_22 //
sārivośīrakāśmarya- madhūkaśiśiradvayam /
yaṣṭī paruṣakaṃ hanti dāhapittāsratṛḍjvarān // VAnigh_23 //
sārivādigaṇaṃ vakṣye purā proktā tu sārivā /
vīraṇyābhayalāmajja- kośīram amṛṇālakam // VAnigh_24 //
vīraṃ vīraṇamūlaṃ ca bahumūlaṃ raṇapriyā /
kāśmaryabhīruḥ śrīparṇī kāśmaryaṃ kaṭphalaṃ tathā // VAnigh_25 //
ḍolāphalas tīkṣṇasāro madhūko guḍapuṣpakaḥ /
madhupuṣpo lodhrapuṣpo vānaprastho madhudrumaḥ // VAnigh_26 //
jñeyo madhūlasaṃjño 'pi madhūko vārisaṃsthitaḥ /
chade hrasvas tailapuṣpas tulyas tu rasavīryataḥ // VAnigh_27 //
bhadraśriyaṃ malayajaṃ gośīrṣaṃ śvetacandanam /
kucandanaṃ tāmravarṇaṃ lohitaṃ raktacandanam // VAnigh_28 //
yaṣṭī madhukayaṣṭyāhvā madhukaṃ klītakāhvayam /
paruṣako mṛduphalo roṣajo dhanvanacchadaḥ // VAnigh_29 //
kṛṣṇāgranthikakākamācicavikāviśvauṣadhājājibhiḥ pāṭhārāmaṭhareṇukāgajakaṇāsiddhārthacitroṣaṇaiḥ /
spṛkkā jātyajamodahiṅgutruṭibhiḥ bhārṅgīvilaṅgānvitaiḥ ebhir viṃśatibhiḥ kaphāmayaharaḥ kṛṣṇādiko 'yaṃ gaṇaḥ // VAnigh_30 //
pippalī māgadhī kṛṣṇā vaidehī capalā kaṇā /
upakulyā kaulanāmā śauṇḍī syāt tīkṣṇataṇḍulā // VAnigh_31 //
kākamācī gucchaphalā svaryā maricikā phalā /
kākolī cavikā cavyaṃ granthilā kolavallikā // VAnigh_32 //
śuṇṭhī mahauṣadhaṃ viśvaṃ nāgaraṃ viśvabheṣajam /
ajājī jīrakaṃ mātā medhyaṃ syād auttarāpatham // VAnigh_33 //
kṛṣṇajīreti kākolī kālikodgāraśodhanī /
jīraṇā kārabhī yoni- śūlaghnī copakuñcikā // VAnigh_34 //
mālavī triśirā pāṭhā prācīnā vṛttaparṇikā /
ambaṣṭhā sthāpanī vīrā bodhakī ca kucelikā // VAnigh_35 //
jantughnaṃ jaraṇaṃ hiṅgu bhūtaghnaṃ vastihiṃsakaḥ /
kapilā reṇukā kauntī rājaputrī hareṇukā // VAnigh_36 //
śreyasī syād gajakaṇā- kṛtrimācavikāphalā /
āsurī sarṣapo rājī nāsāsaṃvedanaḥ kaṭuḥ // VAnigh_37 //
siddhārthako bhūtanāśo rakṣoghnaḥ śvetasarṣapaḥ /
tilā kaṭvī matsyapittā kaṭukā śakulādanī // VAnigh_38 //
vallījaṃ yavaneṣṭaṃ syān maricaṃ tīkṣṇam ūṣaṇam /
spṛkkā spṛk brāhmaṇī devī piśunā ca latā satī // VAnigh_39 //
jātīphalaṃ majjasāraṃ jātī madanaśauṇḍikau /
ajamodā kharāhvā ca bastamodā ca markaṭī // VAnigh_40 //
elā tu drāviḍī tutthā sūkṣmailā bahulā truṭiḥ /
bhārṅgī gardabhaśākaṃ ca padmā brāhmaṇayaṣṭikā // VAnigh_41 //
padmakapuṇḍrau vṛddhitugarddhayaḥ śṛṅgy amṛtā daśa jīvanasaṃjñāḥ /*
stanyakarā ghnantīraṇapittaṃ prīṇanajīvanabṛṃhaṇavṛṣyāḥ // VAnigh_42 //*
padmakādigaṇaṃ vakṣye hemapadmaṃ tu padmakam /
prapauṇḍarīkaṃ śrīpuṣpaṃ puṇḍrāhvaṃ mūlasādhanam // VAnigh_43 //
vṛddhis tu śrāvaṇī puṣṭiḥ mahāvṛddhiḥ parocyate /
tavakṣīrī tuṣā śubhrā vaṃśākhyā vaṃśarocanā // VAnigh_44 //
śṛṅgī smṛtā mahāghoṣā jñeyā karkaṭaśṛṅgikā /
guḍūcī kuṇḍalī chinna- ruhā kāṇḍodbhavāmṛtā // VAnigh_45 //
madhuparṇī vayaḥsthā ca maṇḍalī tantrikā smṛtā /
śalyaparṇī maṇicchidrā medā medaḥsamudbhavā // VAnigh_46 //
mahāmedā vṛkṣaruhā mahāpuruṣadantikā /
daśānāṃ jīvanīyānāṃ saṃjñā tu parikīrtitā // VAnigh_47 //
paruṣakaṃ varā drākṣā kaṭphalaṃ katakāt phalāt /
rājāhvaṃ dāḍimaṃ śākaṃ tṛṇmūtrāmayavātajit // VAnigh_48 //
paruṣādigaṇaṃ vakṣye purā proktaṃ paruṣakam /
varottamā ca triphalā śreṣṭhā cāpi phalatrayam // VAnigh_49 //
prāṇadā pūtanāmoghā harītaky abhayā jayā /
pathyāmṛtā haimavatī kāyasthā rohiṇī smṛtā // VAnigh_50 //
akṣaḥ kaliḥ karṣaphalo vindhyajāto vibhītakaḥ /
koraṅgako mṛduphalo dhātrī cāmalakī śivā // VAnigh_51 //
rohiṇī khaṭvalā proktā drākṣā mṛduphalā tathā /
mṛdvīkā tūttamaphalā gostanī cauttarāpathā // VAnigh_52 //
hemavalko mahāvalko bhadravṛkṣaś ca kīrtitaḥ /
katakasya phalaṃ kātyaṃ jñeyaṃ vāriprasādanam // VAnigh_53 //
rājādanaṃ kṣīraśuklaṃ rājāhvaṃ vānarapriyam /
śukeṣṭaṃ dāḍimaṃ caiva raktabījaphalāhvayam // VAnigh_54 //
svādvamlaṃ rocanaṃ caiva dvitīyam amladāḍimam /
bṛhacchadas tathā śāko varadāruḥ kharacchadaḥ // VAnigh_55 //
añjanaṃ phalinī māṃsī padmotpalarasāñjanam /
sailāmadhukanāgāhvaṃ viṣāntardāhapittanut // VAnigh_56 //
smṛtaṃ srotoñjanaṃ vīram añjanaṃ yāmunaṃ tathā /
srotodbhavam atho nādyaṃ sauvīraṃ netrabhūṣaṇam // VAnigh_57 //
phalinī kolagirikā śyāmā kāntā priyaṅgukā /
piśācī naladaṃ māṃsī jaṭilā bhūtakeśinī // VAnigh_58 //
nalinaṃ puṣkaraṃ padmam aravindaṃ kuśeśayam /
paṅkeruhaṃ tāmarasaṃ sārasaṃ sarasīruham // VAnigh_59 //
bisaprasūnarājīva- jalajāmbhoruhāṇi ca /
indīvaraṃ kuvalayaṃ nīlaṃ nīlotpalaṃ tathā // VAnigh_60 //
saugandhikaṃ tu kalhāraṃ raktotpalasugandhike /
dravāhvam amṛtāsaṅga- kṛtaṃ tārkṣyo rasāñjanam // VAnigh_61 //
elā tu drāviḍī proktā bahulā truṭisaṃjñakā /
hemapuṣpaṃ tu nāgāhvaṃ kesaraṃ nāgakesaram // VAnigh_62 //
paṭolakaṭurohiṇīcandanaṃ madhusravaguḍūcīpāṭhānvitam /
nihanti kaphapittakuṣṭhajvarān viṣaṃ vamim arocakaṃ kāmalām // VAnigh_63 //
paṭolādis tu rājīmat kulakaṃ ca paṭolakam /
kharacchadaḥ pāṇḍuphalo rājamānyo 'mṛtāphalaḥ // VAnigh_64 //
pīluparṇī madhurasā mūrvā cātirasā smṛtā /
madhusravā pīlupattrā moraṭī kṣīramoraṭam // VAnigh_65 //
guḍūcīpadmakāriṣṭa- dhānakāraktacandanam /
pittaśleṣmajvaracchardi- dāhatṛṣṇāghnam agnikṛt // VAnigh_66 //
nimbo 'riṣṭo guḍūcyādau picumāndaḥ śukapriyaḥ /
dhānyā kustumburuḥ dhānyaṃ dhanikā dhānyakaṃ tathā // VAnigh_67 //
āragvadhendrayavapāṭalikākatiktā- nimbāmṛtāmadhurasāsruvavṛkṣapāṭhāḥ /
bhūnimbasairyakapaṭolakarañjayugma- saptacchadāgnisuṣavīphalabāṇaghoṇṭāḥ // VAnigh_68 //
āragvadhādir jayati chardikuṣṭhaviṣajvarān /
kaphaṃ kaṇḍūṃ pramehaṃ ca duṣṭavraṇaviśodhanaḥ // VAnigh_69 //
āragvadho rājavṛkṣaḥ śamyākaś caturaṅgulaḥ /
ārevato vyādhighātaḥ pragrahaḥ kṛtamālakaḥ // VAnigh_70 //
kaliṅgakas tv indrayavo vatsakaḥ kauṭajaṃ phalam /
pāṭalī dīrghavṛttā ca sthalyāmoghāmbuvāsinī // VAnigh_71 //
vṛttatuṇḍā kākatiktā śārṅgeṣṭāṅgāravallikā /
vyāghrapādaḥ sruvataruḥ svādukaṇṭo vikaṅkataḥ // VAnigh_72 //
kirātatikto bhūnimbaḥ kattṛṇaḥ kāṇḍatiktakaḥ /
sairyakas tu sahacaraḥ saryako mṛdupuṣpakaḥ // VAnigh_73 //
bāṇaḥ smṛto nīlapuṣpaḥ dhīraśauryakaghośvarāḥ /
pūtikarañjaḥ kaiḍaryaḥ prakīryaś cirabilvakaḥ // VAnigh_74 //
udakīryo naktamālaḥ karañjo lājapuṣpakaḥ /
saptacchado 'yugmapattraḥ saptāhvo gucchapuṣpakaḥ // VAnigh_75 //
citrako dvīpisaṃjñas tu vahniparyāyavācakaḥ /
raktacitras tathānyas tu mahāṅgaḥ kālamūlakaḥ // VAnigh_76 //
pānīyavallī suṣavī bṛhadvally utpalacchadā /
gālo rāṭho 'tha madanaḥ piṇḍītaḥ karahāṭakaḥ // VAnigh_77 //
śalyakaiḍaryavṛkṣaḥ syāc chardanas tagaraḥ phalam /
ghoṇṭo muṇṭhagopaghoṇṭau padmakī markaṭāhvayā // VAnigh_78 //
asanatiniśabhūrjaśvetavāhaprakīryā khadirakadarabhaṇḍīśiṃśapāmeṣaśṛṅgyaḥ /
trihimatalapalāśāḥ joṅgakaḥ śākaśālau kramukadhavakaliṅgacchāgakarṇāśvakarṇāḥ // VAnigh_79 //
asanādir vijayate śvitrakuṣṭhakaphakrimīn /
pāṇḍurogaṃ pramehaṃ ca medodoṣanibarhaṇaḥ // VAnigh_80 //
asanādau pītasāraḥ priyako bījako 'sanaḥ /
syandanaḥ stimito nemiḥ rathadruḥ sarvasādhakaḥ // VAnigh_81 //
bhūrjo bhurjo bahupuṭo mṛdutvak cāsthiracchadaḥ /
pārtho 'rjunaḥ śvetavāhaḥ kakubhaḥ phālgunāhvayaḥ // VAnigh_82 //
gāyatrī khadiro gītā kuṣṭhaghno bālapattrakaḥ /
kadaraḥ khadiraḥ sāraḥ koṭarī śyāmasārakaḥ // VAnigh_83 //
bhaṇḍī śukadruḥ plavaṃgaḥ śirīṣo mṛdupuṣpakaḥ /
kapilā śiṃśapā kṛṣṇa- sāro maṇḍalapattrakaḥ // VAnigh_84 //
bastāntrī meṣaśṛṅgī ca cakṣuṣyā bahulāṅgikā /
kāleyakaṃ pītasāraṃ tṛtīyaṃ varṇakṛddhimam // VAnigh_85 //
tāḍas tālo dīrghatarus tṛṇarājas tribījakaḥ /
palāśaḥ kiṃśuko vāta- rodho brahmataruḥ paṭuḥ // VAnigh_86 //
joṅgakaḥ śītaśamano lohanāmāgaruḥ smṛtaḥ /
sajahviḥ śrīkaraḥ śālo raso niryāsarālakau // VAnigh_87 //
dhavo dṛḍhatarur gauraḥ śakaṭākṣo marūdbhavaḥ /
kramukaṃ kaivukaṃ pūgaṃ kaṣāyaṃ madhur āhvayam // VAnigh_88 //
śvetaghnaḥ śītaśamanaḥ bastakarṇo 'jakarṇakaḥ /
śasyasaṃvaraṇaḥ śūraḥ kuśikaś cāśvakarṇakaḥ // VAnigh_89 //
varuṇasairyakayugmaśatāvarī- dahanamoraṭabilvaviṣāṇikāḥ /
dvibṛhatīdvikarañjajayādvayaṃ bahalapallavadarbharujākarāḥ // VAnigh_90 //
varuṇādiḥ kaphaṃ medo mandāgnitvaṃ niyacchati /
āḍhyavātaṃ śiraḥśūlaṃ gulmaṃ cāntaḥ savidradhim // VAnigh_91 //
varuṇādau śvetapuṣpo varuṇo varaṇaḥ smṛtaḥ /
śaṭālavṛkṣo bilvo 'strī pūtivāto mahāphalaḥ // VAnigh_92 //
mālūraḥ śrīphalaḥ śaivaḥ śāṇḍilyaḥ śrīnivāsakaḥ /
mahākālyajaśṛṅgī ca kūrcaparṇī viṣāṇikā // VAnigh_93 //
jayāgnimantho 'raṇikā takkārī vaijayantikā /
śigruḥ śobhāñjanas tīkṣṇa- gandho bahalapallavaḥ // VAnigh_94 //
muraṅgī śigruko rakta- puṣpo madhuraśigrukaḥ /
tṛtīyo madhuraḥ siṃśa- kesaro madhuśigrukaḥ // VAnigh_95 //
sitaṃ tīkṣṇaṃ śigrubījaṃ śvetāṅgaṃ maricāhvayam /
darbhaḥ kuśo lavaḥ sthūlaḥ sūkṣmo vedapavitrakaḥ // VAnigh_96 //
rujākaras tv ārtagalo huṃkāro bhīṣaṇāhvayaḥ /
jālavṛkṣo duṣpradharṣaḥ svādutiktaphalaḥ smṛtaḥ // VAnigh_97 //
ūṣakas tutthakaṃ hiṅgu kāsīsadvayasaindhavam /
saśilājatu kṛcchrāśma- gulmamedaḥkaphāpaham // VAnigh_98 //
ūṣakādau tu vṛṣako vūṣako rucakāhvayaḥ /
ūṣo niḥsārakaḥ siṃho mūtravṛddhikaraḥ smṛtaḥ // VAnigh_99 //
kaṭhinaṃ tutthakaṃ dvedhā karparaṃ barhikaṇṭakam /
jantughnaṃ jaraṇaṃ hiṅgu rāmaṭhaṃ bhūtanāśanam // VAnigh_100 //
kāsīsaṃ pāṃśudhāvākhyaṃ dvitīyaṃ puṣpasaṃjñakam /
saindhavaṃ māṇimanthaṃ ca nādeyaṃ lavaṇottamam // VAnigh_101 //
śilājaṃ dhātujaṃ jñeyaṃ mandarotthaṃ śilājatu /
pārvataṃ śailaniryāsaḥ girijaṃ ca śilāhvayam // VAnigh_102 //
vellantarāraṇikabūkavṛṣāśmabheda- gokaṇṭakotkaṭasahācarabāṇakāśāḥ /
vṛkṣādanīnalakuśādvayaguṇṭhagundrā- bhallūkamoraṭakuraṇṭakarambhapārthāḥ // VAnigh_103 //
vargo vīratarādyo 'yaṃ hanti vātakṛtān gadān /
aśmarīśarkarāmūtra- kṛcchrāghātarujāharaḥ // VAnigh_104 //
vellantaro vīratarur gaṇe vīratarādike /
vasukaḥ sthūlapuṣpaś ca bukaś ceśvaramallikā // VAnigh_105 //
siṃhāsyaḥ karkaṭaś caiva vṛṣakaś cāṭarūṣakaḥ /
veṇupatrī vṛṣā pārvī parvaṇī vaṃśapatrikā // VAnigh_106 //
aśmabhedī śilābhedī jñeyā pāṣāṇabhedikā /
utkaṭā sūkṣmapatrā ca dīrghalohitayaṣṭikā // VAnigh_107 //
śarekṣukusumau bāṇaḥ sa kāṇḍekṣunibhāṅghrikaḥ /
śvetacāmarakaḥ kāśo gundrā syād gucchapuṣpikā // VAnigh_108 //
vṛkṣādanī tu śikharo vandākaḥ kāmavṛkṣakaḥ /
mṛdupuṣpo 'tha suṣiro nadīstho nalako nalaḥ // VAnigh_109 //
guṇṭho vṛttatṛṇaḥ śuṇṭhaḥ śṛṅgaverābhamūlakaḥ /
bhallūko bhūtavṛkṣaś ca śyonākaś caiva ṭuṇṭukaḥ // VAnigh_110 //
śrīhastinī kuraṭakā picukaḥ śitivārakaḥ /
kṛṣṇasūkṣmaphalā yukta- puṣpā mastakamañjarī // VAnigh_111 //
karambhaḥ karkaśo yugma- phalā cottamakanyakā /
kapotavaṅkā varadā ravibhaktā suvarcalā // VAnigh_112 //
rodhraśābarakarodhrapalāśāḥ jiṅgiṇīsaralakaṭphalayuktāḥ /
kutsitāmbakadalīgataśokāḥ sailavāluparipelavamocāḥ // VAnigh_113 //
eṣa rodhrādiko nāma medaḥkaphaharo gaṇaḥ /
yonidoṣaharaḥ stambhī varṇyo viṣavināśanaḥ // VAnigh_114 //
lodhrādau tilvako lodhras tirīṭaḥ paṭṭikāhvayaḥ /
dvitīyaḥ śābaraḥ śveto ghanatvak cākṣibheṣajaḥ // VAnigh_115 //
jiṅgiṇī jhiṅgiṇī jñeyā mocakī guḍamañjarī /
pūtikāṣṭhaṃ devavṛkṣaḥ saralo devadārukaḥ // VAnigh_116 //
surakāṣṭhaṃ bhadradāruḥ devaparyāyavācakaḥ /
sugandhā suvahā rāsnā yuktāhvā gandhanākulī // VAnigh_117 //
surabhiś ca kadambaś ca kuñcitāṅgo haripriyaḥ /
rambhā tu kadalī mocā vṛttapuṣpāṃśumatphalā // VAnigh_118 //
aśoko vigataśokaḥ subhagas tāmrapallavaḥ /
elavālukam aileyaṃ bāleyaṃ harivālukam // VAnigh_119 //
kuṭannaṭaṃ plavaṃgaṃ ca vitunnaṃ paripelavam /
surabhiḥ sallakī mocā mahārambhā gajapriyā // VAnigh_120 //
arkālakau nāgadantī viśalyā bhārṅgī rāsnā vṛścikālī prakīryā /
pratyakpuṣpī pītatailodakīryā śvetāyugmaṃ tāpasānāṃ ca vṛkṣaḥ // VAnigh_121 //
ayam arkādiko vargaḥ kaphamedoviṣāpahaḥ /
kṛmikuṣṭhapraśamano viśeṣād vraṇaśodhanaḥ // VAnigh_122 //
arkādau tu sadāpuṣpā sūryāhvārkas tu rūpikā /
mandāraḥ śvetakusumo 'larko vikaraṇaḥ smṛtaḥ // VAnigh_123 //
nāgadantī śvetaghaṇṭā nāginī pūrvapuṣpikā /
viśalyā halinī vahmi- jihvā lāṅgalikā smṛtā // VAnigh_124 //
bhārṅgī phañjī ca pālindī dvijayaṣṭiḥ sugandhikā /
apāmārgaḥ śaikharikaḥ pratyakpuṣpī mayūrakaḥ // VAnigh_125 //
kākādanī pītatailā vegā kākāṇḍakī tathā /
jyotiṣmatī pītatailā vegā kaṅguṇikā smṛtā // VAnigh_126 //
śvetā sunābhiḥ kaṭabhī kiṇihī madhureṇukā /
kaṭaṃbharā mahāśvetā kālindī kaṭabhī sitā // VAnigh_127 //
kumāryākhyā mahāśvetā vandhyā karkoṭakī tathā /
iṅgudas tiktamañjā ca pīlukas tāpasadrumaḥ // VAnigh_128 //
surasayugaphaṇijjaṃ kālamālā viḍaṅgaṃ kharabusavṛṣakarṇī kaṭphalaṃ kāsamardaḥ /
kṣavakasarasibhārṅgīkārmukāḥ kākamācī kulahalaviṣamuṣṭī bhūstṛṇo bhūtaveśī // VAnigh_129 //
surasādir gaṇaḥ śleṣma- medaḥkṛminiṣūdanaḥ /
pratiśyāyāruciśvāsa- kāsaghno vraṇaśodhanaḥ // VAnigh_130 //
surasādau gaṇe dvedhā surā kṛṣṇagarur ataḥ /
svādugandhicchadā caiva kāyasthā tulasī tathā // VAnigh_131 //
phaṇijjako mañjarīkas tīkṣṇagandhaḥ sugandhikaḥ /
kṛṣṇasarjakaḥ kālamālaḥ vaṭhiñjarakuṭherakau // VAnigh_132 //
viḍaṅgaṃ kṛmijid balyaṃ kirīṭaṃ śvetataṇḍulam /
śūkātmakaḥ kharabusau maruvaḥ kharapattrakaḥ // VAnigh_133 //
vṛṣakarṇyākhukarṇī ca tathā bhūmipariśrayā /
rājakṣavaḥ pītapuṣpaḥ kāsaghnaṃ kāsamardakaḥ // VAnigh_134 //
udvegajananas tīkṣṇaḥ kṣavakaḥ kṣudvibodhakaḥ /
kapitthapattrī jharasī nirjharā jharapattrikā // VAnigh_135 //
prācīnā bodhakī kāntā kāmukā raktamañjarī /
mādhavī syād amuktaś ca suvasanto 'timuktakaḥ // VAnigh_136 //
kākamācī gūḍhaphalā kākāhvā mācikāpi ca /
volo vṛddhaḥ kulahalo jambūlo bhūkadambakaḥ // VAnigh_137 //
viṣamuṣṭiś ca karkoṭī kṣayāhvā keśamuṣṭikā /
putrāñjaliḥ bhūtakeśī bhūstṛṇo guhyabījakaḥ // VAnigh_138 //
bhūtāveśī bhūtakeśī nirguṇḍī tinduvārakaḥ /
śephālikā śvetapuṣpā śvetanirguṇḍikā smṛtā // VAnigh_139 //
muṣkakasnugvarādvīpi- palāśadhavaśiṃśapāḥ /
gulmamehāśmarīpāṇḍu- medo 'rśaḥkaphaśukrajit // VAnigh_140 //
muṣkakādau tu śikharī muṣkako mokṣakas tathā /
kālamuṣkaḥ kṣāravṛkṣaḥ kṣīṇavāriphalaḥ smṛtaḥ // VAnigh_141 //
sudhā vajrī mahāvṛkṣo granthilā snug guḍā snuhī /
samantadugdhā śvajihva- patraś ca yugmakaṇṭakaḥ // VAnigh_142 //
vatsakamūrvābhārṅgīkaṭukā marīcaṃ ghuṇapriyā ca gaṇḍīram /*
elā pāṭhā jājī kaṭvaṅgaphalājamodasiddhārthavacāḥ // VAnigh_143 //*
jīrakahiṅguviḍaṅgaṃ paśugandhā pañcakolakaṃ hanti /*
calakaphamedaḥpīnasagulmajvaraśūladurnāmnaḥ // VAnigh_144 //*
vanatikto vatsakādau kuṭajo girimallikā /
vṛkṣakaḥ śakravṛkṣaś ca vatsakaḥ kuṭajas tathā // VAnigh_145 //
bhaṅgurātiviṣā mādrī śuklakandā ghuṇapriyā /
dvitīyā tu prativiṣā śvetaraktaviṣā matā // VAnigh_146 //
dīrghavṛnto mahānimbaḥ kaṭvaṅgo 'ralutiktakaḥ /
dīpyakaṃ tv ajamodas tu yavānī jaraṇāhvayā // VAnigh_147 //
vacogragandhā jaṭilā ṣaḍgranthā haimavatyapi /
śuklā yā sā svādukandā suvāsā himasaṃbhavā // VAnigh_148 //
vacājaladadevāhva- nāgarātiviṣāmayāḥ /
haridrādvayayaṣṭyāhva- kalaśīkuṭajodbhavāḥ // VAnigh_149 //
vacāharidrādigaṇāv āmātīsāranāśanau /
medaḥkaphāḍhyapavana- stanyadoṣanibarhaṇau // VAnigh_150 //
vacādau prāg vacā proktā mustā tu jaladāhvayā /
gāṅgeyī kuruvindā ca devāhvā bhadramustakam // VAnigh_151 //
haridrādigaṇaṃ vakṣye gaurī śyāmā ca nirviṣā /
niśā kṣapā ca rātriś ca varā lomaśamūlikā // VAnigh_152 //
svarṇavarṇā haridrā tu niśāhvā rajanī tathā /
dārvī kaṭaṃkaṭerī ca parjanyā ca pacampacā // VAnigh_153 //
priyaṅgupuṣpāñjanayugmapadmāḥ padmādrajo yojanavallyanantā /
mānadrumo mocarasaḥ samaṅgā punnāgaśītaṃ madanīyahetuḥ // VAnigh_154 //
ambaṣṭhā madhukaṃ namaskarī nandīvṛkṣapalāśakacchurā /
rodhraṃ dhātakibilvapeśike kaṭvaṅgaṃ kamalodbhavaṃ rajaḥ // VAnigh_155 //
gaṇau priyaṅgvambaṣṭhādī pakvātīsāranāśanau /
sandhānīyau hitau pitte vraṇānām api ropaṇau // VAnigh_156 //
priyaṅgvādigaṇe pūrvaṃ priyaṅguḥ samudāhṛtā /
padmāsitāravindā ca cāraṭī padmacāriṇī // VAnigh_157 //
rajaḥ parāgaṃ kiñjalkaṃ kesaraṃ padmasaṃbhavam /
mañjiṣṭhā vijayā raktā samaṅgā vikasāruṇā // VAnigh_158 //
mañjukā raktayaṣṭī ca tāmrā yojanavally api /
anantā dīrghamūlā ca samudrānto yavāsakaḥ // VAnigh_159 //
sāradruḥ śālmalī mocā purāṇī raktapuṣpikā /
niryāso yas tu śālmalyāḥ sa mocarasasaṃjñakaḥ // VAnigh_160 //
samaṅgā śatapattrā ca tathaivāñjalikārikā /
namaskārī raktamūlā tathā puṣpāvarodhikā // VAnigh_161 //
puṃnāgaḥ puruṣāhvaś ca tuṅgākhyo raktakesaraḥ /
namerur devapuṃnāgaḥ skandhapuṣpaḥ surāhvayaḥ // VAnigh_162 //
madahetuḥ sindhupuṣpī dhātakī madayantikā /
kuñjarā harisārā ca madavīryā madapriyā // VAnigh_163 //
ambaṣṭhādau smṛtāmbaṣṭhā sahasrī bahumūlakaḥ /
madhuparṇī kekiśikhā mayūrāhvā śikhī tathā // VAnigh_164 //
nandīvṛkṣaḥ prarohī ca jayavṛkṣendravṛkṣakau /
kacchurā paṇihārī ca tīkṣṇapattrā marudbhavā // VAnigh_165 //
mustāvacāgnidviniśādvitiktā- bhallātapāṭhātriphalīviṣākhyāḥ /
kuṣṭhaṃ kuṭī haimavatī ca yoni- stanyāmayaghnā malapācanāś ca // VAnigh_166 //
mustādike gaṇe mustā pūrvam eva prakīrtitā /
tiktā ca kaṭukā jñeyā rohiṇī kaṭurohiṇī // VAnigh_167 //
sphoṭaśophakṣatakaraṃ bhallātakam aruṣkaram /
pākalaṃ vāri bhāvyaṃ ca vāpyaṃ kuṣṭhaṃ gadāhvayam // VAnigh_168 //
nyāgrodhapappalasadāphalarodhrayugmaṃ jambudvayārjunakapītanasomavalkāḥ /
plakṣāmravañjulapiyālapalāśanandī- kolīkadambaviralāmadhukaṃ madhūkam // VAnigh_169 //
nyagrodhādir gaṇo vraṇyaḥ saṃgrāhī bhagnasādhanaḥ /
medaḥpittāsratṛḍdāha- yoniroganibarhaṇaḥ // VAnigh_170 //
nyagrodhādau yakṣavāso nyagrodho bahupād vaṭaḥ /
aśvatthaḥ pippalo bodhiś caityadruś calapattrakaḥ // VAnigh_171 //
udumbaraḥ kṛmiphalaḥ supratiṣṭhaḥ sadāphalaḥ /
bṛhatphalā rājajambūḥ kākajambvalpasasyakā // VAnigh_172 //
phalaśreṇī varaḥ proktaḥ kapicūtaḥ kapītanaḥ /
plakṣaḥ kupippalaḥ plāvo gardabhāṇḍaḥ kapītanaḥ // VAnigh_173 //
āmraś cūtaś cāvatalaḥ kāntaḥ piṇḍaphalas tathā /
vasantadūtī mākandā bhṛṅgeṣṭā kokilapriyā // VAnigh_174 //
rasāladruḥ sahakāraḥ saurabhaḥ kokilapriyaḥ /
nādeyo vañjulaḥ prokto vidulo vetaso 'paraḥ // VAnigh_175 //
priyālas tu kharaskandhaś cāro drākṣārasapriyaḥ /
karkandhūḥ kāṣṭhakṛt kolī badarī yugmakaṇṭakaḥ // VAnigh_176 //
visphūrjanī vikaraṇī tindukī viralā smṛtā /
kālaskandho nīlasāro dvitīyaḥ kākatindukaḥ // VAnigh_177 //
vakraśalyā kṛṣṇaphalā viralā gṛdhranakhy api /
gandhayuktā sāravastrā durdharṣā kuṇḍalī smṛtā // VAnigh_178 //
elāyugmaturuṣkakuṣṭhaphalinīmāṃsījaladhyāmakaṃ spṛkkācorakacocapattratagarasthauṇeyajātīrasāḥ /
śuktivyāghrinakho 'marāhvamaguruḥ śrīvāsakaḥ kuṅkumaṃ caṇḍāgugguladevadhūpakhapurāḥ puṃnāganāgāhvayam // VAnigh_179 //
elādiko vātakaphau viṣaṃ viniyacchati /
varṇaprasādanaḥ kaṇḍū- piṭikākoṭhanāśanaḥ // VAnigh_180 //
elādike pūrvam uktā sūkṣmailānyā tu kathyate /
bhadrailā bṛhadelā tu sthūlailā tripuṭodbhavā // VAnigh_181 //
suhelā ca suṣeṇī ca reṇukā kāntanāmikā /
piṇḍī turuṣkajaṃ tailaṃ pirāyākaṃ kṛtrimaṃ kapiḥ // VAnigh_182 //
hrīveraṃ vāri keśāhvam udīcyaṃ bālakaṃ jalam /
dhyāmakaṃ śabalaṃ gandhaṃ spṛkkā devī latā satī // VAnigh_183 //
corako granthiparṇī syāt śaṭī somasamudbhavā /
varāṅgaṃ carmanāmā ca cocaṃ tvak ca varāṅgakam // VAnigh_184 //
romaśaṃ chadanaṃ pattraṃ tamālaṃ romaśīphalam /
bahiṣṭhaṃ tagaraṃ vakraṃ nataṃ kālānusāri ca // VAnigh_185 //
cāraṭī śukabarhākhyaṃ sthauṇeyaṃ tailapītakam /
jātīraso raso bolaṃ śuktiḥ kararuho nakhaḥ // VAnigh_186 //
badarīpattrakaṃ caiva jñeyo nāgahanus tathā /
samudrajo vyāghranakho vijñeyo vyāghranāmakaḥ // VAnigh_187 //
śrīveṣṭako vāyasako dadhināmā ca kīrtitaḥ /
kāśmīraṃ kuṅkumaṃ raktaṃ vāhlīkaṃ ghusṛṇaṃ varam // VAnigh_188 //
krodhanā piśunā caṇḍā caurī śaṅkhinikā matā /
mahiṣākṣo niśācārī kauśiko gugguluḥ puraḥ // VAnigh_189 //
rālas tu devadhūpaḥ syāt śālaḥ sarjarasāhvayaḥ /
kundurur medakaḥ kundro vijñeyaḥ khapuras tathā // VAnigh_190 //
śyāmādantīdravantīkramukakuṭaraṇāśaṃkhinī carmasāhvā svarṇakṣīrīgavākṣīśikharirajanakacchinnarohākarañjāḥ /
bastāntrī vyādhighāto bahalabahurasas tīkṣṇavṛkṣāt phalāni śyāmādyo hanti gulmaṃ viṣamarucikaphau hṛdrujaṃ mūtrakṛcchram // VAnigh_191 //
masūravidalā śyāmā śyāmādo kālameṣikā /
suṣeṇikā śaśāhvā ca kālindī kālikā smṛtā // VAnigh_192 //
citrā mukūlako dantī nikumbhaḥ śambaras tathā /
udumbaracchadā hasti- dantī syād upacitrakā // VAnigh_193 //
nyagrodhāhvā sutatreṇī dravanty undurukarṇikā /
kumbhastrī bhaṭṭinī sūtrā śyāmā kuṭaraṇā trivṛt // VAnigh_194 //
śaṅkhinī tiktalā vakrī yavatiktā kiśorikā /
śaṅkhāvartā śaṅkhapuṣpī viśikhā nāhikā smṛtā // VAnigh_195 //
sātalā saptalā carma- kaṣāhvāvartakī smṛtā /
anyeṣāṃ tu tathā brāhmī brahmanāmā tu kīrtitā // VAnigh_196 //
svarṇakṣīrī haimavatī kaṅkuṣṭhas tīkṣṇadugdhikā /
indravāruṇikā caindrī gavākṣī gajacirbhiṭī // VAnigh_197 //
viśālā ca viśalyā ca saiva proktā gavādanī /
girikarṇy aśvakṣurakaḥ sthāṇukarṇī gavādanī // VAnigh_198 //
nīlasyandā nīlapuṣpī nīlākhyā girikarṇikā /
tilvakaḥ śikharī śveta- tvak tirīṭo bṛhacchadaḥ // VAnigh_199 //
kampillako rañjanako recano raktacūrṇakaḥ /
bastāntrī vṛṣagandhākhyā meṣāntrī vṛṣapattrikā // VAnigh_200 //
ghanabhūrirasas tv ikṣuḥ guḍamūlo 'sipattrakaḥ /
tīkṣṇavṛkṣaḥ śaṇaḥ pīluḥ prokto 'nyaḥ sthāṇukas tathā // VAnigh_201 //
gaṇeṣu yāni dravyāṇi saṃgrahe vālpasaṃgrahe /
tāny uktāny abhidhīyante viprakīrṇāny ataḥ param // VAnigh_202 //
pavitrapattrā maṅgalyā śamī lakṣmī ca keśanut /
sohalā rudatī tanvī sūkṣmamūlāparājitā // VAnigh_203 //
pānīyo bījavṛkṣas tu jīvavṛkṣas tu pāśikaḥ /
śuklapuṣpā bhūmilagnā hrasvāṅgā śaṅkhapuṣpikā // VAnigh_204 //
sūkṣmapattrā sarpagandhā sarpākṣī raktapuṣpikā /
anyā tu sumahākandā nākulī nakulapriyā // VAnigh_205 //
viṣṇukrāntā nīlapuṣpī satīnā chardikā tathā /
vāṭyālakaḥ pītapuṣpo vāṭyā bhadraudanī balā // VAnigh_206 //
mahābalā varṣapuṣpī śītapākī subījakaḥ /
vāṭyāyanī tv atibalā bhāradvājī suparṇikā // VAnigh_207 //
rāmānyācchādanaphalā vāṭyā kārpāsasaṃjñakā /
ajaṭā bahupattrā ca bhūdhātrī tāmalaky api // VAnigh_208 //
śītavīryaḥ parpaṭakaḥ tṛṣṇāghnaḥ sūkṣmapattrakaḥ /
trāyantī trāyamāṇā ca pālinī bhayanāśinī // VAnigh_209 //
durālabhā dhanvayāso yāso duḥsparśakas tathā /
kalyāṇalocano jñeyo nādeyo jalajambukaḥ // VAnigh_210 //
mahākadambo niculo 'napāyī jalanūpuraḥ /
kiṅkirātaḥ karṇikāro gauraḥ kanakapuṣpakaḥ // VAnigh_211 //
mandāraḥ pāribhadrāhvo jñeyaḥ kaṇṭakīkiṃśukaḥ /
pārijātaś ca rohītaḥ plīhaghno raktapuṣpakaḥ // VAnigh_212 //
śukanāsā tu nalikā śukaghrāṇo 'lpanālikā /
śākarājo bhūtavāso gojihvā karkaśacchadā // VAnigh_213 //
ajākṣī vraṇanāśinī kuṣṭhaghnī phalguvāṭikā /
siṃhāsyaḥ karkaṭaś caiva vṛṣo vāsāṭarūṣakaḥ // VAnigh_214 //
aśmantako 'mlayoniś ca jñeyo yamalapattrakaḥ /
vaṃśo veṇur yavaphalaḥ suparvā ca tṛṇadhvajaḥ // VAnigh_215 //
karīraḥ kīcako mṛtyu- phalāṅkura iti smṛtaḥ /
vāraṇas taralī kumbhi- karañjas tīravṛkṣakaḥ // VAnigh_216 //
sindhuraḥ sindhuvāraś ca śvetapuṣpāvarohitaḥ /
kākodumbarikā phalguḥ bhadrodumbaravāyasī // VAnigh_217 //
kālāntradārī kanthārī phaṇī khadiravally api /
sitā kumārikā mallī mohinī vaṭapattrikā // VAnigh_218 //
phenilo hastikarkoṭaḥ kāṇḍo bāṇaḥ śaṇaḥ smṛtaḥ /
śleṣmāntako bahuphalaḥ śailūṣaḥ kāntavṛkṣakaḥ // VAnigh_219 //
kuddālakaḥ kovidāras tāmrapuṣpo yugacchadaḥ /
kālakarṇī bhūtavallī balyā gandhāśvagandhikā // VAnigh_220 //
tintiḍīkas tu vṛkṣāmlo badarī kolasaṃjñakaḥ /
karkandhūḥ hrasvabadarī vasuvṛkṣas tu dhanvanaḥ // VAnigh_221 //
sahasravīryas tīkṣṇāmlo varāmlas tv amlavetasaḥ /
godhāpadī godhavallī paṭvamlādityanāmikā // VAnigh_222 //
pattrabhaṅgo mahāśyāmā kharāśvā vṛddhadārukaḥ /
dāvāgnidamanī mātā kṣudrakaṇṭarikā tathā // VAnigh_223 //
barhiśikhāhvayā guñjā raktikā kākaṇantikā /
śvetakāmbhojikā dhvāṅkṣī śvetapākī śikhaṇḍikā // VAnigh_224 //
tṛtīyā kṛṣṇakāmbhojī kuṇapokaḥ susādanī /
jyotiṣmatī kaṅguṇikā pārāvatapadī ca sā // VAnigh_225 //
īśvarī nāgadamanī kīṭāriḥ sarpagandhikā /
adhomukhā tv avākpuṣpī vārāhī vanamālikā // VAnigh_226 //
ārāmaśītalo devo gandhāḍhyaḥ kurumardakaḥ /
nāgajihvā śvetaphalā kṣīriṇī cārkapuṣpikā // VAnigh_227 //
nimbacchadendravallī ca karabhī rucirā smṛtā /
likhikā bhaktikā bhūrī navanītā prakīrtitā // VAnigh_228 //
jñeyā badarikāparṇī parṇakaḥ pūtikarṇakaḥ /
malayūḥ vākucī caiva candrarekhā tv avalgujaḥ // VAnigh_229 //
cakṣuṣyā cāraṭī jñeyā tathāraṇyakulatthikā /
ahimāro 'rimedas tu pītadārur haridrumaḥ // VAnigh_230 //
śvetatvak tīkṣṇasāraś ca vibudhas tīkṣṇasārakaḥ /
vāpyāhvaṃ pauṣkaraṃ śūla- haraṃ bījāhvayaṃ matam // VAnigh_231 //
śarī tu suvratā jñeyā gandhāhvā somasambhavā /
sahasravīryā golomī sitā dūrvā ca śādvalaḥ // VAnigh_232 //
kṣudravārī dugdhayutā ghaṭikā chatrapattrakā /
āghoṭako brahmaphalo raktabindus tilacchadaḥ // VAnigh_233 //
ajākṣī lomaparṇī ca jñeyo meṣavilocanaḥ /
mahāvṛkṣo mahānīlo bhṛṅgāhvo mārkavaḥ smṛtaḥ // VAnigh_234 //
keśarañjanako jñeyo bhṛṅgarāḍ bhṛṅgareṇukaḥ /
rāmāhvārkalatārāmā taruṇī puṣpavaty api // VAnigh_235 //
sūryabhaktā sukhodbhāvā sūryāvartā ravipriyā /
hiraṇyapuṣpī kharjūrī tāḍapattrī musaly api // VAnigh_236 //
ikṣvālikā tu kākekṣuḥ kāṇḍekṣur vāyasekṣukaḥ /
śvetacāmarakaḥ kāśas tathekṣukusumaś ca saḥ // VAnigh_237 //
adhyaṇḍekṣurakaḥ sthūla- kaṇṭakaḥ kokilākṣakaḥ /
uccaṭā caṭakā jñeyā śikhaṇḍy āsphotakaḥ smṛtaḥ // VAnigh_238 //
unmattako mātulako dhuttūro hemanāmakaḥ /
tripuṣpaḥ kṛṣṇadhuttūraḥ kṛṣṇapuṣpī ca mohinī // VAnigh_239 //
devadālī ca karkoṭī veṇī jīmūtakaḥ smṛtaḥ /
dhāmārgavaḥ kośaphalo rājakośātakī smṛtā // VAnigh_240 //
kaṭukośātakī kṣveḍā jālinī kṛtavedhanaḥ /
kaṭukālāmbunī tumbā- lāmbur ikṣvākusaṃjñikā // VAnigh_241 //
nīlinī cāraṭī jñeyā nīlinī nīlapuṣpikā /
sūkṣmapādas tāmracūḍo jñeyaḥ kukkuṭapādikaḥ // VAnigh_242 //
godhūlikā ca gojihvā gojī kroṣṭukamūlakaḥ /
aṅkolo girikolaś ca pītasāro nikocakaḥ // VAnigh_243 //
jālārir mehaśatruś ca bakulī talapoṭakaḥ /
svarṇavarṇākaraḥ pīta- puṣpako dohakāhvayaḥ // VAnigh_244 //
śaṇapuṣpī bṛhatpuṣpī śaṇaḥ ghaṇṭaśaṇaḥ smṛtaḥ /
ubhātasī rudrapattrī gopikā bāṇakaḥ smṛtaḥ // VAnigh_245 //
saumyā suvarcalā brāhmī somā brahmasuvarcalā /
maṇḍūkaparṇī vikrāntā cānyā brāhmī vanauṣadhiḥ // VAnigh_246 //
sutajīvaḥ putrajīvaḥ pavitraḥ putrasiddhikṛt /
āvartakī carmaraṅgā mahājālī vibhāṇḍikā // VAnigh_247 //
prasāraṇī suprasarā sāraṇī supratānikā /
hiṅgupattrī tu pṛthvīkā bāṣpikā kavarī smṛtā // VAnigh_248 //
tumburus tīkṣṇavalkaś ca tīkṣṇapattraḥ kutumburuḥ /
akṣoḍaḥ parvatīyaś ca phalasneho guḍāśrayaḥ // VAnigh_249 //
kīreṣṭaḥ karparālaś ca svādumañjā pṛthucchadaḥ /
agastiko munināmā kumbhayoniś ca sa smṛtaḥ // VAnigh_250 //
adhicchattrā kumbhayoniḥ droṇapuṣpī kutumbikā /
kauṇḍinyaś ca mahādroṇaḥ smṛto devakutumbakaḥ // VAnigh_251 //
adhicchattrā gautamasthā bālagranthiḥ prakīrtitā /
vatsādanī sudaśākhyā cakrāṅgī jalaśoṣakaḥ // VAnigh_252 //
prapunnāṭas tv eḍagajo dadrughnaś cakramardakaḥ /
lakṣmaṇā putrajananī raktabinducchadā tathā // VAnigh_253 //
nāginī śūlinī nāga- vallī matsyārjakaḥ smṛtaḥ /
śṛgālaghaṇṭā vajrākṣī vajravallī tu śṛṅkhalā // VAnigh_254 //
palaṃkaṣā mūlakaṃ ca hiṃgunā puṣkaracchadaḥ /
dadhipuṣpī tu khaṭvāṅgī khaṭvā paryaṅkapādikā // VAnigh_255 //
bimbī go hā tuṇḍikerī tilākhyā phalanābhikā /
urvāruḥ karkaṭī proktā lomaśā ca prakīrtitā // VAnigh_256 //
khūrjarikas tu kāliṅgaḥ mūtralaṃ trapusaṃ smṛtam /
kūṣmāṇḍakī puṣpalatā kakubhāṇḍā phalottamā // VAnigh_257 //
gorakṣatumbī gorakṣī kumbhālāmbur ghaṭābhidhā /
cirbhiṭikā citraphalā cīnāraṃ cirbhaṭaṃ smṛtam // VAnigh_258 //
lambā piṇḍaphalekṣvākuḥ kaṭukā kṣatriyātmajā /
mahāphalekṣurā caiva tumbikā tiktabījakā // VAnigh_259 //
cukrikā cāmlikā ciñcā jīvantī tintiḍī smṛtā /
cukrikā tv amlacāṅgerī suniṣaṇṇadalā tathā // VAnigh_260 //
upodakam upodī ca kṣudrakā podakī tathā /
jīvantiko raktaśākaḥ kalambī vallyupodakaḥ // VAnigh_261 //
taṇḍulīyo meghanādaḥ cillī tu lomaśā smṛtā /
śitivāraḥ sūcipattraḥ svastikaḥ suniṣaṇṇakaḥ // VAnigh_262 //
matsyākṣikas tu matsīraḥ pattūraḥ priyasaty api /
śīghraśākhā śākhinī ca mahāśākaś ca vāstukī // VAnigh_263 //
śrāvaṇī syāt muṇḍitikā bhikṣuḥ śravaṇaśīrṣakā /
saumyagandhā barbarikā tilaparṇī ca sā smṛtā // VAnigh_264 //
sarpaś citras tu nīlābho bhūśāko bhūmikandakaḥ /
rasono laśuno jñeyaḥ palāṇḍur mukhadūṣaṇaḥ // VAnigh_265 //
śatapuṣpā śatacchattrā miśiḥ ghoṣā śatāhvayā /
miśreyā śālinī śīta- śivāraṇyā miśiḥ smṛtā // VAnigh_266 //
pṛthvīkā vāripattrā tu bāṣpikā ca sthalodbhavā /
kapittho 'tha dadhitthaś ca durmadaḥ surabhicchadaḥ // VAnigh_267 //
toyakṣobhakaraḥ kumbhī vāruṇo vṛkṣadhūmakaḥ /
mūṣikāriś citraphalaḥ karaṇḍaphalakaś ca saḥ // VAnigh_268 //
cocaṃ ciṣu nārikelaḥ tuṅgadruḥ kūrcaśekharaḥ /
nīrapūrṇaphalaḥ śṛṅgī mocaṃ tu kadalīphalam // VAnigh_269 //
rambhā tu kadalī mocā vṛttapuṣpāṃśumatphalā /
karamardī kṣīraphalā śvetapuṣpaphaleti ca // VAnigh_270 //
kṛṣṇapākaphalāvigna- karāmlāḥ karamardakaḥ /
mātuluṅgo bījapūro luṅgaś ca phalapūrakaḥ // VAnigh_271 //
jambīro jambhalo jambhaḥ jambo dantaśaṭhaḥ smṛtaḥ /
nāraṅgas tvaksugandhākhya airāvatamukhapriyau // VAnigh_272 //
bhavyaṃ bhaviṣyaṃ cāmlaṃ ca bhavaṃ romaphalaṃ matam /
pārāvataṃ raivatakaṃ likuco lakuco ḍahuḥ // VAnigh_273 //
panasaḥ kaṇṭakiphalaḥ coco dīrghaphalaḥ smṛtaḥ /
nalikā suṣirā śūnyā kapotacaraṇā naṭī // VAnigh_274 //
snigdhavṛkṣastu sakṣīraḥ plakṣaḥ syād guḍabījakaḥ /
kālavṛntā kuberākṣī kuliṅgākṣī ca yakṣadṛk // VAnigh_275 //
ugrakāṇḍaḥ kāravallī toyavallī sukāṇḍakā /
pañcāṅgulī liṅgabījā rājikā piṇḍavatphalā // VAnigh_276 //
turyatuṇḍī śilācchedī pūtikā nityapuṣpikā /
parvamañjarikā kīṭa- hantrī vṛścikahāriṇī // VAnigh_277 //
kumārī vyāghracaraṇā kanyā sthūladalā ca sā /
bandhūko bandhujīvaś ca pārvako vṛkadhūmakaḥ // VAnigh_278 //
kṛṣṇanīlaḥ kālaśākhaḥ kaiḍaryaḥ surabhicchadaḥ /
viśvarūpā rūpyagaṇḍā rūpyo haritatumbilī // VAnigh_279 //
arśoghnaś cākhukandaś ca vanyakandaś ca śūraṇaḥ /
raktapādī śamīpattrā lajjā lohitayaṣṭikā // VAnigh_280 //
durārohā kharaskandhā kharjūrī svādumastakā /
hintālī tu mahātālī kutālī tilapuṣpikā // VAnigh_281 //
bahuskandhā mṛtyuphalā gūḍhapākī śilāphalā /
jatuvṛkṣo ghanaskandhaḥ krimivṛkṣaḥ kuśāmrakaḥ // VAnigh_282 //
nīlapattrī kālanīlī nīlinī nīlapuṣpikā /
kākajaṅghā dhvāṅkṣajaṅghā dāsī kāntā pracībalā // VAnigh_283 //
śarapuṅkhā bāṇapuṅkhā maṇikā cekṣupuṅkhikā /
putradātrī vṛttapattrā vātāriḥ śvetapuṣpikā // VAnigh_284 //
tālīśapattraṃ tālīśaṃ tālamāmalakīdalam /
śvāsadrumaḥ kākataruḥ rugyogyo vyāghraparṇyapi // VAnigh_285 //
kubjapuṣpā kṛṣṇavallī mahānīlā pratānikā /
mṛdukāntiḥ mahāśvetā śvetā tu khaṭikā smṛtā // VAnigh_286 //
raktapāṣāṇako dhātuḥ girimṛd gairikaḥ smṛtaḥ /
stanyākhyo dugdhapāṣāṇaḥ saudhaḥ pāṣāṇako lavaḥ // VAnigh_287 //
saugandhiko gandhakastu vaigandho gandhako baliḥ /
manaḥśilā manoguptā manohvā kunaṭī śilā // VAnigh_288 //
haritālamālaṃ tālaṃ godantaṃ naṭabhūṣaṇam /
pārado rasadhātuś ca rudraretā mahārasaḥ // VAnigh_289 //
rasendraś capalaḥ sūto harayonī rasottamaḥ /
abhrakaṃ pārvatībījaṃ śailodbhūtaṃ tathāmbaram // VAnigh_290 //
mayūragrīvikaṃ tu syāt śikhikaṇṭhaṃ ca tutthakam /
anyat karparikā tutthaṃ vāmanaṃ tutthameva tu // VAnigh_291 //
hiṅgulaṃ daradaṃ mlecchaṃ rasabhūḥ carmarañjanam /
sindūraṃ raktareṇu śrī- bhūṣaṇaṃ nāgasambhavam // VAnigh_292 //
sauvarcalaṃ tu rucakam akṣāhvaṃ kṛṣṇasaṃjñakam /
viḍaṃ tu kṛtrimaṃ proktaṃ pṛthvīsambhavam audbhidam // VAnigh_293 //
samudrajaṃ ca sāmudraṃ lavaṇaṃ paṭunāmakam /
yāvaśūko yavakṣāraḥ srotoghnastu suvarcikaḥ // VAnigh_294 //
saubhāgyaṃ ṭaṅkaṇaṃ kṣāraḥ mālatīrasasambhavaḥ /
tāpīsamudbhavaṃ tāpyaṃ mākṣikaṃ haimamākṣikam // VAnigh_295 //
jatvaśmajaṃ dhātujaṃ ca śilākarpūrasaṃjñakam /
gorocanā badarikā saurāṣṭrī rocanā śivā // VAnigh_296 //
lākṣā dīptir drumavyādhiḥ krimijā lohitā jatu /
[padmottaras] tālakumbho yāvako 'laktakaḥ smṛtaḥ // VAnigh_297 //
mṛganābhir mṛgamadaḥ kastūrī darpasaṃjñakaḥ /
latākastūrikā rālī gandhaveṇī mukhapriyā // VAnigh_298 //
ghanasāro himarājaḥ karpūraṃ himanāmakam /
mṛgasvedo mṛgajalaṃ pūtiḥ pūtyaṇḍajaḥ smṛtaḥ // VAnigh_299 //
jātīphalaṃ majjasāraṃ jātikā jātipattrakaḥ /
kakkolakaṃ kośaphalaṃ kolakaṃ bahubījakam // VAnigh_300 //
phalaṃ dvīpamarīcaṃ ca kaṭukaṃ kaṭukīphalam /
lavaṃgaṃ devakusumaṃ kusumaṃ śekharaṃ lavam // VAnigh_301 //
niṣpattraṃ ca mahāpuṣpaṃ svargapuṣpaṃ varālakam /
śilāpuṣpaṃ tu śaileyaṃ śilājaṃ sthaviraṃ tathā // VAnigh_302 //
puṣpāñjanaṃ rītipuṣpaṃ puṣpaketuś ca rītijam /
samudraphenaṃ śuṣkaṃ ca phenaṃ vāridhijaṃ malam // VAnigh_303 //
śaṅkho vāribhavaḥ kambuḥ jalajo dīrghaniḥsvanaḥ /
pravālaṃ vallijaṃ raktaṃ vidrumaṃ ca prakīrtitam // VAnigh_304 //
rūpyakaṃ rajataṃ tāraṃ suvarṇaṃ kanakaṃ smṛtam /
jātarūpaṃ tathā hema śātakumbhaṃ ca hāṭakam // VAnigh_305 //
jāmbūnadaṃ hiraṇyaṃ ca tapanīyaṃ ca kāñcanam /
tāmramaudumbaraṃ śulbaṃ mihiraṃ harināmakam // VAnigh_306 //
rītikā pittalaṃ pūti pītalohaṃ ca saiṃhalam /
trapusaṃ trapusaṃjñaṃ ca tagaraṃ rūpyaśatrukaḥ // VAnigh_307 //
sīsakaṃ nāgamuragaṃ kāṃsyaṃ kāśaṃ ca ghoṣakam /
vārttālohaṃ vartalohaṃ trilohaṃ pañcalohakam // VAnigh_308 //
kṛṣṇalohamayaḥ sāra- māyasaṃ ca śilodbhavam /
ayorajo loharajas tat kiṭṭaṃ syād ayomalam // VAnigh_309 //
cipiṭaṃ cippaṭaṃ ciṭṭaṃ vālukā sikatā smṛtā /
lohakāntamayaskāntaṃ kāntaṃ bhrāmaracumbakam // VAnigh_310 //
mṛdulohaṃ tīkṣṇalohaṃ tīkṣṇākhyaṃ sūkṣmalohakam /
kālakūṭo mahāmusto vatsanābho halāhalaḥ // VAnigh_311 //
vatsadantī mahāśṛṅgī lelihas tālapattrakaḥ /
viṣaṃ ca mūlakaṃ śṛṅgī garaṃ kṛtrimasaṃjñakam // VAnigh_312 //
toyacchadā vāriparṇī kumbhikā jalakumbhikā /
dīrghamūlaṃ jalāvāsaṃ śaivālaṃ jalasambhavam // VAnigh_313 //
paṅkajaṃ puṇḍarīkaṃ ca śatapattraṃ kuśeśayam /
bisaprasūnarājīva- jalajāmbhoruhāṇi ca // VAnigh_314 //
śaśipriyaṃ ca gandhāḍhyaṃ kumudaṃ kokanandanam /
kākotpalaṃ tu kākotthaṃ kākākhyaṃ hrasvamutpalam // VAnigh_315 //
teṣāṃ phalaṃ tu kumbhīkaṃ mūlaṃ śālūkakandakam /
kaśerukaḥ sugandhiś ca sukando mustakandakaḥ // VAnigh_316 //
śṛṅgāṭako jalaphalaṃ jalakandas trikoṇakaḥ /
karavīro 'śvamārastu bakulaṃ madyakesaram // VAnigh_317 //
alaktā mālyaśephālī rūpikā tāmrapuṣpikā /
raktapuṣpī jayā rudrā- -mlāyanī vanamālikā (?) // VAnigh_318 //
āmlāyano rājasairyaḥ koraṇḍo nakharañjanaḥ /
tilakaḥ pūrṇakaḥ śrīmān sudyutiḥ śuklapuṣpakaḥ // VAnigh_319 //
mālatī sumanā jātī yūthikā gandhanāmikā /
mallikoktā vicakilā dvipuṣpī puṣpaṭī tathā // VAnigh_320 //
kuñjaraḥ śatapattraś ca kaṇṭakāḍhyaś ca kubjakaḥ /
aṭṭahāsaḥ śaṅkhaśuklā nāmnā sā śaṅkhayūthikā // VAnigh_321 //
ṛṣir damanako dānto vinītaḥ kulapattrakaḥ /
damanaḥ pāṇḍurāgaḥ syāt tathā gandhotkaṭo muniḥ // VAnigh_322 //
pānīyam ambu salilaṃ toyaṃ codakavāriṇī /
payaḥ kīlālamamṛtaṃ jīvanaṃ bhuvanaṃ vanam // VAnigh_323 //
kṣīraṃ svādu payo dugdhaṃ stanyaṃ vāri stanodbhavam /
dadhi māṅgalyakaṃ caiva saṃtānaṃ stanikā smṛtā // VAnigh_324 //
ghoṣaṃ daṇḍāhataṃ takraṃ kālaśeyamudāhṛtam /
ghṛtamājyaṃ haviḥ sarpiḥ navanītaṃ ghṛtālayaḥ // VAnigh_325 //
guḍastvikṣuvikāraḥ syāt khaṇḍaṃ phullamiti smṛtam /
sitopalā śarkarā ca sitā matsyaṇḍikā smṛtā // VAnigh_326 //
mākṣikaṃ sāraghaṃ kṣaudraṃ madhu puṣparasodbhavam /
madhūcchiṣṭaṃ ca madanaṃ sikthakaṃ makṣikāmalam // VAnigh_327 //
tailam abhyañjanavaraṃ tilajaṃ tilasambhavam /
prasannā vāruṇī jñeyā parisvinnā ca sā smṛtā // VAnigh_328 //
kādambarī ghanā surā maireyo hy āsavo madaḥ /
mārdvīkaṃ madhu vijñeyaṃ mādhvīkaṃ madhunā kṛtam // VAnigh_329 //
guḍena gauḍaṃ sitayā śārkaraṃ saindham aikṣavam /
khaṇḍena khaṇḍavāsaḥ syāt paiṣṭakaṃ piṣṭasambhavam // VAnigh_330 //
avantisomo dhānyāmlam āranālaṃ ca kāñjikam /
śuktaṃ sauvīrakaṃ ceti tuṣodaṃ tu tuṣodakam // VAnigh_331 //
yavotthaṃ taṇḍulodaṃ ca rasāmlaṃ śuktakāñjikam /
brahmāmbu gombu gomūtraṃ gomalaṃ gomayaṃ smṛtam // VAnigh_332 //
śālir vrīhir varaś caiva dhānyakaṃ raktaśūkaraḥ /
yavaś ca sthūlamadhyaś ca varuṇo munibhikṣitaḥ // VAnigh_333 //
akṛṣṭapacyo nīvāraḥ śakuntamunibhojanam /
caṇakastu kalāyaḥ syād godhūmo mlecchabhojanaḥ // VAnigh_334 //
camasī cātibījā syāt koradūṣastu kodravaḥ /
kaṅguḥ saṃdhyanthisaṃbandhī priyaṅguḥ pītataṇḍulaḥ // VAnigh_335 //
gavedhukā ca gojihvā karśanīyā sitā tathā /
uddālakastu jūrṇāhvo yāvanālaḥ śukapriyaḥ // VAnigh_336 //
vāsantaḥ kṛṣṇamudgastu mādhavaś ca surāṣṭrajaḥ /
makuṣṭho vanamudgaś ca masūraḥ pittabheṣajam // VAnigh_337 //
harimanthāḥ sugandhāś ca caṇakāḥ kṛṣṇakañcukāḥ /
kulatthaḥ kālavṛttaś ca tāmravarṇo 'nilāpahā // VAnigh_338 //
māṣastu picchilarasaḥ kuruvindo vṛṣākaraḥ /
rājamāṣo 'lasāndraḥ syāt khañjakākhyaḥ kalāyakaḥ // VAnigh_339 //
āḍhakī tuvarī proktā niṣpāvā śimbikā smṛtā /
tilaḥ snehaphalaḥ sneha- pūrṇaś ca kṛṣṇatailakaḥ // VAnigh_340 //
phalatrayaṃ tu triphalā varā śreṣṭhā tathottamā /
dvipaṃ ca mūlaṃ daśakaṃ daśamūlaṃ daśāṅghrikam // VAnigh_341 //
trikaṭu tryūṣaṇaṃ vyoṣaṃ kaṭutrayam ihocyate /
pañcakolaṃ pañcakaṭu trisugandhi trijātakam // VAnigh_342 //
auṣadhaṃ bheṣajaṃ pathyam agadaṃ ca bhiṣagjitam /
kalabho vāraṇo dantī mātaṃgo dvirado dvipaḥ // VAnigh_343 //
gajo hastī karībhaś ca kareṇur hastinī smṛtā /
hayo 'śvas turago vājī saptir vāhas tu bāḍavaḥ // VAnigh_344 //
bāleyo rāsabho jñeyo dhūsaro gardabhaḥ kharaḥ /
karabho dīrghagaś coṣṭraḥ kṣamī vesarako balī // VAnigh_345 //
śārdūlaś citrakāyastu vyāghraḥ syāt puṇḍarīkaḥ (?) /
pañcāsyo mṛgarāṭ siṃho haryakṣaḥ kesarī hariḥ // VAnigh_346 //
kaṇṭhīravaś ca vijñeyaḥ piṅgadṛṣṭir mṛgādanaḥ /
mṛge kuraṅgavātāyu- hariṇājinayonayaḥ // VAnigh_347 //
tāmrābho hariṇaḥ kṛṣṇas tv eṇas tvakkomalaḥ smṛtaḥ /
kṛṣṇasāraś citramṛgaḥ romaśā camarī smṛtā // VAnigh_348 //
varāhaḥ śūkaraḥ kīṭī daṃṣṭrī ghoṇī ca romaśaḥ /
stabdharomā pṛthuskandhaḥ kroḍaḥ kolastathā kiriḥ // VAnigh_349 //
kapiḥ plavaṃgaplavaga- śākhāmṛgavalīmukhāḥ /
markaṭo vānaraḥ kīśaḥ vanaukāḥ phalabhakṣakaḥ // VAnigh_350 //
śṛgālo jambukaḥ kroṣṭā gomāyur mṛgadhūrtakaḥ /
pārāvataḥ kalaravo gehapakṣī kapotakaḥ // VAnigh_351 //
kṛkavākus tāmracūḍaḥ kukkuṭaś caraṇāyudhaḥ /
mayūro barhiṇo barhī nīlakaṇṭho bhujaṃgabhuk // VAnigh_352 //
śikhāvalaḥ śikhī kekī kalāpī meghanādinī /
ulūko vāyasāristu kauśiko rajanīcaraḥ // VAnigh_353 //
kākastu karaṭo 'riṣṭaḥ balipuṣṭaḥ sakṛtprajaḥ /
parabhūr balibhug dhvāṅkṣaś cirajīvī ca vāyasaḥ // VAnigh_354 //
ekadṛṣṭiś cātmaghoṣaḥ droṇakākastu kṛṣṭalaḥ /
caṭakaḥ kalaviṅkaś ca kuliṅgaś caṭakāpi ca // VAnigh_355 //
vijñeyaś carmapathikaḥ jātuṣaś carmasāhvayaḥ /
bharadvājo dvijo brāhmo vyāghrāṭaḥ khañjarīṭakaḥ // VAnigh_356 //
sāraṅgaḥ khañjanaś caiva meghavṛttistu cātakaḥ /
vanapriyaḥ parabhṛtaḥ kokilaḥ susvaraḥ pikaḥ // VAnigh_357 //
gūḍhapāt kacchapaḥ kūrmaḥ kulīraḥ karkaṭaḥ smṛtaḥ /
śambūko vṛttaśaṅkhaś ca śaṅkhako mātṛgehakaḥ // VAnigh_358 //
mīno matsyo 'ṇḍajaś caiva jalaukā jalaśāyanaḥ /
maṇḍūko darduro bhekaḥ kākāhis toyasarpakaḥ // VAnigh_359 //
sarpaḥ pṛdākurbhujago bhujaṃgo 'hir bhujaṃgamaḥ /
āśīviṣo viṣadharaś cakrī vyālaḥ sarīsṛpaḥ // VAnigh_360 //
kuṇḍalī gūḍapāc cakṣuḥ śravāḥ kākodaraḥ phaṇī /
darvīkaro dīrghapṛṣṭho jihmagaḥ pavanāśanaḥ // VAnigh_361 //
lelihāno dandaśūko dvijihvaś ca bileśayaḥ /
kṛkalāso mayūrādī kāleyo bahupannagaḥ // VAnigh_362 //
śatapāt saraṭā cakrī nakulaḥ sarpabhakṣakaḥ /
nālinī nālahūlīkā talāṭā sthūladantikā // VAnigh_363 //
ākhūndurur mūṣakaś ca vṛkaś ca dūṣakaḥ smṛtaḥ /
chuchundarī rājaputrī vijñeyā gandhamūṣikā // VAnigh_364 //
purohitā kuḍyamatsyā gaurī ca gṛhagodhikā /
gaudherakākṛtir godhā prāgbāhur yugmajihvakaḥ // VAnigh_365 //
otur biḍālo mārjāro vṛṣadaṃśaka ākhubhuk /
udaṅghā kapijaṅghā tu lohitāṅgaḥ pipīlakaḥ // VAnigh_366 //
gaṇḍūpadā bhūmilatā bhūnāgo varṣajālakaḥ /
madhuyuto madhukaro madhuliṭ madhupastathā // VAnigh_367 //
dvirephaḥ puṣpaliḍ bhṛṅgaḥ ṣaṭpadabhramarāvaliḥ /
indindiraś cañcarīkaḥ saraghā madhumakṣikā // VAnigh_368 //
lambaromā makṣikā ca parā dīpanivāraṇī /
pataṃgikā puttikā syāt daṃśastu vanamakṣikā // VAnigh_369 //
bhṛṅgārī cīrukā cīrī jhillikā ghargharasvanā /
pataṃgaḥ śalabho jñeyaḥ svadyoto jyotiriṅgaṇaḥ // VAnigh_370 //
lulāyo mahiṣo vāha- dveṣī kāsarasairibhau /
vanyastu gavayo jñeyaḥ kakudmān gopatir vṛṣaḥ // VAnigh_371 //
ukṣān aḍvān balīvardaḥ surabhir gopakaḥ smṛtaḥ /
sakṛtprasūtā gṛṣṭiḥ syāt baṣkayaṇy ekahāyanī // VAnigh_372 //
annasāro raso rakta- yoniḥ syād dṛḍhadhātukaḥ /
raktaṃ śoṇaṃ māṃsakaraṃ śoṇitaṃ kṣatajam asṛk // VAnigh_373 //
palaṃ māṃsaṃ śoṇitotthaṃ piśitaṃ kravyam āmiṣam /
picchā māṃsodbhavaṃ medo vasā medaḥsamudbhavā // VAnigh_374 //
medaḥsambhavam asthi syād dehasaṃdhānadhāraṇam /
asthisārastathā majjā snehasāro 'sthisambhavaḥ // VAnigh_375 //
śuklaṃ tejo bījapuṃstve reto vīryāntyadhātuke /
ojastu dhātusāraḥ syāt saumyo hṛdayadīpanaḥ // VAnigh_376 //
anilo māruto vāyuḥ marutprāṇaḥ prabhañjanaḥ /
samīraṇo mātariśvā pavanaś ca sadāgatiḥ // VAnigh_377 //
māyuḥ pittaṃ vahnikāntaṃ kaphaḥ śleṣmā ca picchilaḥ /
kardamaḥ paṅkajambālau mṛtsā mṛtsnā ca mṛttikā // VAnigh_378 //
hasantikāṅgāradhānī tailapātraṃ kutūḥ smṛtā /
pāṣāṇaprastaragrāvo- -palāśmānaḥ śilā dṛṣat // VAnigh_379 //
pṛthvī vasuṃdharākhyā ca gaur bhūmir medinī mahī /
dharā dharitrī dharaṇī kṣoṇī jyā kāśyapī kṣitiḥ // VAnigh_380 //
sarvaṃsahā vasumatī vasudhorvyacalā smṛtā /
viśvambharā rasānantā gotrā kuḥ pṛthivī kṣamā // VAnigh_381 //
avanī bhūtadhātrī ca vipulā sāgarāmbarā /
sūro haṃso ravir bhānuḥ pataṃgo 'rko divākaraḥ // VAnigh_382 //
pradyotano dinamaṇiḥ khadyoto dyumaṇistathā // VAnigh_383 //
bradhnaḥ prabhākaro bhāsvān dvādaśātmā divākaraḥ /
savitā ca sahasrāṃśur mārtaṇḍaś ca vikartanaḥ // VAnigh_384 //
karmasākṣī jagaccakṣur aṃśumālī trayītanuḥ /
vibhāvasur grahapatis tviṣāṃpatir aharpatiḥ // VAnigh_385 //
śītāṃśur induś candramāḥ śaśī candro niśākaraḥ /
vidhuḥ sudhāṃśuḥ śubhrāṃśur oṣadhīśo niśāpatiḥ // VAnigh_386 //
abjo jaivātṛkaḥ somo glaur mṛgāṅkaḥ kalānidhiḥ /
dvijarājaḥ śaśadharo nakṣatreśaḥ kṣapākaraḥ // VAnigh_387 //
aṅgārakaḥ kujo bhaumo rauhiṇeyo budho dvijaḥ /
gurur bṛhaspatir mantrī cośanā bhārgavaḥ kaviḥ // VAnigh_388 //
śaniḥ paṅguḥ sūryaputraḥ saiṃhikeyo vidhuṃtudaḥ /
tamastu rāhuḥ svarbhānuḥ ketustu dhvajanāmakaḥ // VAnigh_389 //
uḍu nakṣatramṛkṣaṃ bhaṃ doṣā naktaṃ niśā kṣapā /
kṣaṇadā yāminī rātris triyāmā coravallabhā // VAnigh_390 //
dināhanī vāsaraś ca ghasro bhāskaravallabhaḥ /
śambhur īśaḥ paśupatiḥ śivaḥ śūlī maheśvaraḥ // VAnigh_391 //
īśvaraḥ śarvaḥ īśānaḥ śaṃkaraś candraśekharaḥ /
bhūteśaḥ khaṇḍaparaśur girīśo giriśo mṛḍaḥ // VAnigh_392 //
mṛtyuṃjayaḥ kṛttivāsāḥ pinākī pramathādhipaḥ /
ugraḥ kapardī śrīkaṇṭhaḥ śitikaṇṭhaḥ kapālabhṛt // VAnigh_393 //
vāmadevo mahādevo virūpākṣastrilocanaḥ /
kṛśānuretāḥ sarvajño dhūrjaṭir nīlalohitaḥ // VAnigh_394 //
haraḥ smaraharo bhargas tryambakastripurāntakaḥ /
gaṅgādharo 'ndhakaripuḥ kratudhvaṃsī vṛṣadhvajaḥ // VAnigh_395 //
vyomakeśo bhavo bhīmaḥ sthāṇū rudra umāpatiḥ /
umā kātyāyanī gaurī kālī haimavatīśvarī // VAnigh_396 //
śivāparṇā bhavānī ca pārvatī caṇḍikāmbikā /
ajo harir vāsudevo daityāriḥ puruṣottamaḥ // VAnigh_397 //
viṣṇur nārāyaṇaḥ kṛṣṇo vaikuṇṭho viṣṭaraśravāḥ /
dāmodaro hṛṣīkeśaḥ keśavo mādhavaḥ svabhūḥ // VAnigh_398 //
pītāmbaro 'cyutaḥ śārṅgī viṣvakseno janārdanaḥ /
upendra indrāvarajaś cakrapāṇiś caturbhujaḥ // VAnigh_399 //
lakṣmī padmālayā padmā kamalā śrīr haripriyā /
indirā lokamātā mā kṣīrābdhitanayā ramā // VAnigh_400 //
netraṃ pādaḥ śiphā cāṅghriḥ mūlaṃ śālūkakandakau /
tvak carma valkalaṃ proktaṃ viṭapaḥ śikharaṃ śiraḥ // VAnigh_401 //
pattraṃ dalaṃ chadaḥ parṇaṃ palāśaś chadanaṃ tathā /
pallavastu pravālaḥ syāt mukulaṃ korakaṃ smṛtam // VAnigh_402 //
kalikā jālakaś caiva korakakṣārakuḍmalāḥ /
prasūnaṃ sumanaḥ sūnaṃ puṣpaṃ ca kusumaṃ smṛtam // VAnigh_403 //
āmaṃ śalāṭusaṃjñaṃ tu pakvaṃ phalamudāhṛtam /
makarandaḥ puṣparasaḥ dalottho dalajo rasaḥ // VAnigh_404 //
auṣadhaṃ bheṣajaṃ pathyam agadaṃ ca bhiṣagjitam /
kriyā cikitsitaṃ śastraṃ prāyaś cittaṃ samāhitam // VAnigh_405 //
rogahāro 'gadaṃkāro bhiṣag vaidyaś cikitsakaḥ /
rogajño jīvano vidvān āyur vedī gadāntakaḥ // VAnigh_406 //
śītāṃśvamṛtalakṣmībhir juṣṭo 'sau dhanasaṃyutaḥ /
kṣīrodhijaś cābjayoniḥ pāyād dhanvantaristathā // VAnigh_407 //
nāsatyāv aśvinau dasrāv āśvineyau ca tāv ubhau /
rakṣatāṃ devabhiṣajau vaidyaputrān svarociṣā // VAnigh_408 //
