śivaḥ śaktyā yukto yadi bhavati śaktaḥ prabhavituṃ
na ced evaṃ devo na khalu kuśalaḥ spanditum api 
atas tvām ārādhyāṃ hariharavirañcyādibhir api
praṇantuṃ stotuṃ vā katham akṛtapuṇyaḥ prabhavati  Saul 
tanīyāṃsaṃ pāṃsuṃ tava caraṇapaṅkeruhabhavaṃ
virañciḥ saṃcinvan viracayati lokān avikalam 
vahaty enaṃ śauriḥ katham api sahasreṇa śirasāṃ
haraḥ saṃkṣubhyainaṃ bhajati bhasitoddhūlanavidhim  Saul 
avidyānām antastimiramihiradvīpanagarī
jaḍānāṃ caitanyastabakamakarandasrutijharī 
daridrāṇāṃ cintāmaṇiguṇanikā janmajaladhau
nimagnānāṃ daṃṣṭrā muraripuvarāhasya bhavatī  Saul 
tvadanyaḥ pāṇibhyām abhayavarado daivatagaṇas
tvam ekā naivāsi prakaṭitavarābhītyabhinayā 
bhayāt trātuṃ dātuṃ phalam api ca vāñchāsamadhikaṃ
śaraṇye lokānāṃ tava hi caraṇāv eva nipuṇau  Saul 
haris tvām ārādhya praṇatajanasaubhāgyajananīṃ
purā nārī bhūtvā puraripum api kṣobham anayat 
smaro 'pi tvāṃ natvā ratinayanalehyena vapuṣā
munīnām apy antaḥ prabhavati hi mohāya mahatām  Saul 
dhanuḥ pauṣpaṃ maurvī madhukaramayī pañca viśikhā
vasantaḥ sāmanto malayamarudāyodhanarathaḥ 
tathāpy ekaḥ sarvaṃ himagirisute kām api kṛpāṃ
apāṅgāt te labdhvā jagad idam anaṅgo vijayate  Saul 
kvaṇatkāñcīdāmā karikalabhakumbhastanabharā
parikṣīṇā madhye pariṇataśaraccandravadanā 
dhanur bāṇān pāśaṃ sṛṇim api dadhānā karatalaiḥ
purastād āstāṃ naḥ puramathitur āhopuruṣikā  Saul 
sudhāsindhor madhye suraviṭapivāṭīparivṛte
maṇidvīpe nīpopavanavati cintāmaṇigṛhe 
śivākāre mañce paramaśivaparyaṅkanilayāṃ
bhajanti tvāṃ dhanyāḥ kati cana cidānandalaharīm  Saul 
mahīṃ mūlādhāre kam api maṇipūre hutavahaṃ
sthitaṃ svādhiṣṭhāne hṛdi marutam ākāśam upari 
mano 'pi bhrūmadhye sakalam api bhittvā kulapathaṃ
sahasrāre padme saha rahasi patyā viharasi  Saul 
sudhādhārāsāraiś caraṇayugalāntarvigalitaiḥ
prapañcaṃ siñcantī punar api rasaāmnāyamahasā 
avāpya svāṃ bhūmiṃ bhujaganibham adhyuṣṭavalayaṃ
svam ātmānaṃ kṛtvā svapiṣi kulakuṇḍe kuhariṇi  Saul 
caturbhiḥ śrīkaṇṭhaiḥ śivayuvatibhiḥ pañcabhir api
prabhinnābhiḥ śaṃbhor navabhir iti mūlaprakṛtibhiḥ 
trayaś catvāriṃśad vasudalakalāśratrivalaya
trirekhābhiḥ sārdhaṃ tava caraṇakoṇāḥ pariṇatāḥ  Saul 
tvadīyaṃ saundaryaṃ tuhinagirikanye tulayituṃ
kavīndrāḥ kalpante katham api viriñciprabhṛtayaḥ 
yad ālokyautsukyād amaralalanā yānti manasā
tapobhir duṣprāpām api giriśasāyujyapadavīm  Saul 
naraṃ varṣīyāṃsaṃ nayanavirasaṃ narmasu jaḍaṃ
tavāpāṅgāloke patitam anudhāvanti śataśaḥ 
galadveṇībandhāḥ kucakalaśavisrastasicayā
haṭhāt truṭyatkāñcyo vigalitadukūlā yuvatayaḥ  Saul 
kṣitau ṣatpañcāśad dvisamadhikapañcāśad udake
hutāśe dvāṣaṣṭiś caturadhikapañcāśad anile 
divi dviḥṣattriṃśan manasi ca catuḥṣaṣṭir iti ye
mayūkhās teṣām apy upari tava pādāmbujayugam  Saul 
śarajjyotsnāśubhrāṃ śaśiyutajaṭājūṭamukuṭāṃ
varatrāsatrāṇasphaṭikaguṭikāpustakakarām 
sakṛn na tvā natvā katham iva stāṃ saṃnidadhate
madhukṣīradrākṣāmadhurimadhurīṇā bhaṇitayaḥ  Saul 
kavīndrāṇāṃ cetaḥkamalavanabālātaparuciṃ
bhajante ye santaḥ kati cid aruṇām eva bhavatīm 
virañcipreyasyās taruṇataraśṛṅgāralaharī
gabhīrābhir vāgbhir vidadhati satāṃ rañjanam amī  Saul 
savitrībhir vācāṃ śaśimaṇiśilābhaṅgarucibhir
vaśinyādyābhis tvāṃ saha janani saṃcintayati yaḥ 
sa kartā kāvyānāṃ bhavati mahatāṃ bhaṅgisubhagair
vacobhir vāgdevīvadanakamalāmodamadhuraiḥ  Saul 
tanucchāyābhis te taruṇataraṇiśrīsaraṇibhir
divaṃ sarvām urvīm aruṇimanigmagnāṃ smarati yaḥ 
bhavanty asya trasyadvanahariṇaśālīnanayanāḥ
sahorvaśyā vaśyāḥ katikati na gīrvāṇagaṇikā  Saul 
mukhaṃ binduṃ kṛtvā kucayugam adhas tasya tadadho
harārdhaṃ dhyāyed yo haramahiṣi te manmathakalām 
sa sadyaḥ saṃkṣobhaṃ nayati vanitā ity atilaghu
trilokīm apy āśu bhramayati ravīndustanayugām  Saul 
kirantīm aṅgebhyaḥ kiraṇanikurambāmṛtarasaṃ
hṛdi tvām ādhatte himakaraśilāmūrtim iva yaḥ 
sa sarpāṇāṃ darpaṃ śamayati śakuntādhipa iva
jvarapluṣṭān dṛṣṭyā sukhayati sudhādhārasirayā  Saul 
taḍillekhātanvīṃ tapanaśaśivaiśvānaramayīṃ
niṣaṇṇāṃ ṣaṇṇām apy upari kamalānāṃ tava kalām 
mahāpadmāṭavyāṃ mṛditamalamāyena manasā
mahāntaḥ paśyanto dadhati paramāhlādalaharīm  Saul 
bhavāni tvaṃ dāse mayi vitara dṛṣṭiṃ sakaruṇāṃ
iti stotuṃ vāñchan kathayati bhavāni tvam iti yaḥ 
tadaiva tvaṃ tasmai diśasi nijasāyujyapadavīṃ
mukundabrahmendrasphuṭamukuṭanīrājitapadām  Saul 
tvayā hṛtvā vāmaṃ vapur aparitṛptena manasā
śarīrārdhaṃ śaṃbhor aparam api śaṅke hṛtam abhūt 
tathā hi tvadrūpaṃ sakalam aruṇābhaṃ trinayanaṃ
kucābhyām ānamraṃ kuṭilaśaśicūḍālamukuṭam  Saul 
jagat sūte dhātā harir avati rudraḥ kṣapayate
tiras kurvann etat svam api vapur īśas tirayati 
sadāpūrvaḥ sarvaṃ tad idam anugṛhṇāti ca śivas
tavājñām ālambya kṣanacalitayor bhrūlatikayoḥ  Saul 
trayāṇāṃ devānāṃ triguṇajanitānāṃ tava śive
bhavet pūjā pūjā tava caraṇayor yā viracitā 
tathā hi tvatpādodvahanamaṇipīṭhasya nikaṭe
sthitā hy ete śaśvan mukulitakarottaṃsamukuṭāḥ  Saul 
virañciḥ pañcatvaṃ vrajati harir āpnoti viratiṃ
vināśaṃ kīnāśo bhajati dhanado yāti nidhanam 
vitandrī māhendrī vitatir api saṃmīlitadṛśā
mahāsaṃhāre asmin viharati sati tvatpatir asau  Saul 
japo jalpaḥ śilpaṃ sakalam api mudrāviracanā
gatiḥ prādakṣiṇyakramaṇam aśanādy āhutividhiḥ 
praṇāmaḥ saṃveśaḥ sukham akhilam ātmārpaṇadṛśā
saparyāparyāyas tava bhavatu yan me vilasitam  Saul 
dadāne dīnebhyaḥ śriyam aniśam āśānusadṛśīṃ
amandaṃ saundaryaprakaramakarandaṃ vikirati 
tavāsmin mandārastabakasubhage yātu caraṇe
nimajjan majjīvaḥ karaṇacaraṇaiḥ ṣaccaraṇatām  Saul 
sudhām apy āsvādya pratibhayajarāmṛtyuhariṇīṃ
vipadyante viśve vidhiśatamakhādyā diviṣadaḥ 
karālaṃ yat kṣveḍaṃ kavalitavataḥ kālakalanā
na śaṃbhos tanmūlaṃ tava janani tāṭaṅkamahimā  Saul 
kirīṭaṃ vairiñcaṃ parihara puraḥ kaiṭabhabhidaḥ
kaṭhore koṭīre skhalasi jahi jambhārimukuṭam 
praṇamreṣv eteṣu prasabham abhiyātasya bhavanaṃ
bhavasyābhyutthāne tava parijanoktir vijayate  Saul 
catuḥṣaṣṭyā tantraiḥ sakalam abhisaṃdhāya bhuvanaṃ
sthitas tattatsiddhiprasavaparatantraiḥ paśupatiḥ 
punas tvannirbandhād akhilapuruṣārthaikaghaṭanā
svatantraṃ te tantraṃ kṣititalam avātītarad idam  Saul 
śivaḥ śaktiḥ kāmaḥ kṣitir atha raviḥ śītakiraṇaḥ
smaro haṃsaḥ śakras tad anu ca parāmāraharayaḥ 
amī hṛllekhābhis tisṛbhir avasāneṣu ghaṭitā
bhajante varṇās te tava janani nāmāvayavatām  Saul 
smaraṃ yoniṃ lakṣmīṃ tritayam idam ādau tava manor
nidhāyaike nitye niravadhimahābhogarasikāḥ 
japanti tvāṃ cintāmaṇigunanibaddhākṣavalayāḥ
śivāgnau juhvantaḥ surabhighṛtadhārāhutiśataiḥ  Saul 
śarīraṃ tvaṃ śaṃbhoḥ śaśimihiravakṣoruhayugaṃ
tavātmānaṃ manye bhagavati bhavātmānam anagham 
ataḥ śeṣaḥ śeṣīty ayam ubhayasādhāraṇatayā
sthitaḥ saṃbandho vāṃ samarasaparānandaparayoḥ  Saul 
manas tvaṃ vyoma tvaṃ marud asi marutsārathir asi
tvam āpas tvaṃ bhūmis tvayi pariṇatāyāṃ na hi param 
tvam eva svātmānaṃ pariṇamayituṃ viśvavapuṣā
cidānandākāraṃ śivayuvati bhāvena bibhṛṣe  Saul 
tavājñācakrasthaṃ tapanaśaśikoṭidyutidharam
paraṃ śaṃbhuṃ vande parimilitapārśvaṃ paracitā 
yam ārādhyan bhaktyā raviśaśiśucīnām aviṣaye
nirāloke loko nivasati hi bhālokabhavane  Saul 
viśuddhau te śuddhasphaṭikaviśadaṃ vyomajanakaṃ
śivaṃ seve devīm api śivasamānavyasaninīm 
yayoḥ kāntyā yāntyā śaśikiraṇasārūpyasaraṇiṃ
vidhūtāntardhvāntā vilasati cakorīva jagatī  Saul 
samunmīlatsaṃvitkamalamakarandaikarasikaṃ
bhaje haṃsadvaṃdvaṃ kim api mahatāṃ mānasacaram 
yadālāpād aṣṭādaśaguṇitavidyāpariṇatir
yad ādatte doṣād guṇam akhilam adbhyaḥ paya iva  Saul 
tava svādhiṣṭhāne hutavaham adhiṣṭhāya nirataṃ
tam īḍe saṃvartaṃ janani mahatīṃ tāṃ ca samayām 
yadāloke lokān dahati mahati krodhakalile
dayārdrā dṛṣṭis te śiśiram upacāraṃ racayati  Saul 
taḍitvantaṃ śaktyā timiraparipanthisphuraṇayā
sphurannānāratnābharaṇapariṇaddhendradhanuṣam 
tava śyāmaṃ meghaṃ kam api maṇipūraikaśaraṇaṃ
niṣeve varṣantaṃ haramihirataptaṃ tribhuvanam  Saul 
tavādhāre mūle saha samayayā lāsyaparayā
navātmānaṃ vande navarasamahātāṇḍavanaṭam 
ubhābhyām etābhyām ubhayavidhim uddiśya dayayā
sanāthābhyāṃ jajñe janakajananīmad jagad idam  Saul 
gatair māṇikyatvaṃ gaganamaṇibhiḥ sāndraghaṭitaṃ
kirīṭaṃ te haimaṃ himagirisute kīrtayati yaḥ 
sa nīḍeyacchāyācchuraṇaśabalaṃ candraśakalaṃ
dhanuḥ śaunāsīraṃ kim iti na nibadhnāti dhiṣaṇām  Saul 
dhunotu dhvāntaṃ nas tulitadalitendīvaravanaṃ
ghanasnigdhaṃ ślakṣṇaṃ cikuranikurambaṃ tava śive 
yadīyaṃ saurabhyaṃ sahajam upalabdhuṃ sumanaso
vasanty asmin manye balamathanavāṭīviṭapinām  Saul 
vahantī sundūraṃ prabalakabarībhāratimira
tviṣāṃ bṛndair bandīkṛtam iva navīnārkakiraṇam 
tanotu kṣemaṃ nas tava vadanasaundaryalaharī
parīvāhasrotaḥsaraṇir iva sīmantasaraṇiḥ  Saul 
arālaiḥ svābhāvyād alikalabhasaśrībhir alakaiḥ
parītaṃ te vaktraṃ parihasati paṅkeruharucim 
darasmere yasmin daśanarucikiñjalkarucire
sugandhau mādyanti smaramathanacakṣurmadhulihaḥ  Saul 
lalāṭaṃ lāvaṇyadyutivimalam ābhāti tava yad
dvitīyaṃ tan manye mukuṭaśaśikhaṇḍasya śakalam 
viparyāsanyāsād ubhayam api saṃbhūya ca mithaḥ
sudhālepasyūtiḥ pariṇamati rākāhimakaraḥ  Saul 
bhruvau bhugne kiṃcid bhuvanabhayabhaṅgavyasanini
tvadīye netrābhyāṃ madhukararucibhyāṃ dhṛtaguṇe 
dhanur manye savyetarakaragṛhītaṃ ratipateḥ
prakoṣṭhe muṣṭau ca sthagayati nigūḍhāntaram ume  Saul 
ahaḥ sūte savyaṃ tava nayanam arkātmakatayā
triyāmāṃ vāmaṃ te sṛjati rajanīnāyakamayam 
tṛtīyā te dṛṣtir daradalitahemāmbujaruciḥ
samādhatte saṃdhyāṃ divasaniśayor antaracarīm  Saul 
viśālā kalyāṇī sphuṭarucir ayodhyā kuvalayaiḥ
kṛpādhārādhārā kim api madhurā bhogavatikā 
avantī dṛṣṭis te bahunagaravistāravijayā
dhruvaṃ tattannāmavyavaharaṇayogyā vijayate  Saul 
kavīnāṃ saṃdarbhastabakamakarandaikarasikaṃ
kaṭākṣavyākṣepabhramarakalabhau karṇayugalam 
amuñcantau dṛṣṭvā tava nvarasāsvādataralāv
asūyāsaṃsargād alikanayanaṃ kiṃcid aruṇam  Saul 
śive śṛṅgārārdrā taditaramukhe kutsanaparā
saroṣā gaṅgāyāṃ giriśacarite vismayavatī 
harāhibhyo bhītā sarasiruhasaubhāgyajayinī
sakhīṣu smerā te mayi janani dṛṣṭiḥ sakaruṇā  Saul 
gate karṇābhyarṇaṃ garuta iva pakṣmāṇi dadhatī
purāṃ bhettuś cittapraśamarasavidrāvaṇaphale 
ime netre gotrādharapatikulottaṃsakalike
tavākarṇākṛṣṭasmaraśaravilāsaṃ kalayataḥ  Saul 
vibhaktatraivarṇyaṃ vyatikaritanīlāñjanatayā
vibhāti tvannetratritayam idam īśānadayite 
punaḥ sraṣṭuṃ devān druhiṇaharirudrān uparatān
rajaḥ sattvaṃ bibhrat tama iti guṇānāṃ trayam iva  Saul 
pavitrīkartuṃ naḥ paśupatiparādhīnahṛdaye
dayāmitrair netrair aruṇadhavalaśyāmarucibhiḥ 
nadaḥ śoṇo gaṅgā tapanatanayeti dhruvam amuṃ
trayāṇāṃ tīrthānām upanayasi saṃbhedam anaghe  Saul 
tavāparṇe karṇejapanayanapaiśunyacakitā
nilīyante toye niyatam animeṣāḥ śapharikāḥ 
iyaṃ ca śrīr baddhacchadapuṭakapāṭaṃ kuvalayam
jahāti pratyūṣe niśi ca vighaṭayya praviśati  Saul 
nimeṣonmeṣābhyāṃ pralayam udayaṃ yāti jagatī
tavety āhuḥ santo dharaṇidhararājanyatanaye 
tvadunmeṣāj jātaṃ jagad idam aśeṣaṃ pralayataḥ
paritrātuṃ śaṅke parihṛtanimeṣās tava dṛśaḥ  Saul 
dṛśā drāghīyasyā daradalitanīlotpalarucā
davīyāṃsaṃ dīnaṃ snapaya kṛpayā mām api śive 
anenāyaṃ dhanyo bhavati na ca te hānir iyatā
vane vā harmye vā samakaranipāto himakaraḥ  Saul 
arālaṃ te pālīyugalam agarājanyatanaye
na keṣām ādhatte kusumaśarakodaṇḍakutukam 
tiraścīno yatra śravaṇapatham ullaṅghya vilasan
apāṅgavyāsaṅgo diśati śarasaṃdhānadhiṣaṇām  Saul 
sphuradgaṇḍābhogapratiphalitatāṭaṅkayugalaṃ
catuścakraṃ manye tava mukham idaṃ manmatharatham 
yam āruhya druhyaty avaniratham arkenducaraṇaṃ
mahāvīro māraḥ pramathapataye svaṃ jitavate  Saul 
sarasvatyāḥ sūktīr amṛtalaharīkauśalaharīḥ
pibantyāḥ śarvāṇi śravaṇaculukābhyām aviratam 
camatkāraślāghācalitaśirasaḥ kuṇḍalagaṇo
jhaṇatkārais tāraiḥ prativacanam ācaṣṭae iva te  Saul 
asau nāsāvaṃśas tuhinagirivaṃśadhvajapaṭi
tvadīyo nedīyaḥ phalatu phalam asmākam ucitam 
vahann antar muktāḥ śiśirataraniśvāsaghaṭitāḥ
samṛddhyā yas tāsāṃ bahir api ca muktāmaṇidharaḥ  Saul 
prakṛtyā raktāyās tava sudati dantacchadaruceḥ
pravakṣye sādṛśyaṃ janayatu phalaṃ vidrumalatā 
na bimbaṃ tadbimbapratiphalanalābhād aruṇitaṃ
tulām adhyāroḍhuṃ katham iva vilajjeta kalayā  Saul 
smitajyotsnājālaṃ tava vadanacandrasya pibatāṃ
cakorāṇām āsīd atirasatayā cañcujaḍimā 
atas te śītāṃśor amṛtalaharīm amlarucayaḥ
pibanti svacchandaṃ niśiniśi bhṛśaṃ kāñcikadhiyā  Saul 
aviśrāntaṃ patyur guṇagaṇakathāmreḍanajapā
japāpuṣpacchāyā tava janani jihvā jayati sā 
yadagrāsīnāyāḥ sphaṭikadṛṣadacchacchavimayī
sarasvatyā mūrtiḥ pariṇamati māṇikyavapuṣā  Saul 
raṇe jitvā daityān apahṛtaśirastraiḥ kavacibhir
nivṛttaiś caṇḍāṃśutripuraharanirmālyavimukhaiḥ 
viśākhendropendraiḥ śaśiviśadakarpūraśakalā
vilīyante mātas tava vadanatāmbūlakabalāḥ  Saul 
vipañcyā gāyantī vividham avadānaṃ paśupates
tvayārabdhe vaktuṃ calitaśirasā sādhuvacane 
tvadīyair mādhuryair apalapitatantrīkalaravāṃ
nijāṃ vīṇāṃ vāṇī niculayati colena nibhṛtam  Saul 
karāgreṇa spaṣṭaṃ tuhinagiriṇā vatsalatayā
girīśenodastaṃ muhur adharapānākulatayā 
karagrāhyaṃ śaṃbhor mukhamukuravṛntaṃ girisute
kathaṃkāraṃ brūmas tava cibukam aupamyarahitam  Saul 
bhujāśleṣān nityaṃ puradamayituḥ kaṇṭakavatī
tava grīvā dhatte mukhakamalanālaśriyam iyam 
svataḥ śvetā kālāgarubahalajambālamalinā
mṛṇālīlālityam vahati yadadho hāralatikā  Saul 
gale rekhās tisro gatigamakagītaikanipuṇe
vivāhavyānaddhatriguṇaguṇasaṃkhyāpratibhuvaḥ 
virājante nānāvidhamadhurarāgākarabhuvāṃ
trayāṇāṃ grāmāṇāṃ sthitiniyamasīmāna iva te  Saul 
mṛṇālīmṛdvīnāṃ tava bhujalatānāṃ catasṛṇāṃ
caturbhiḥ saundaryaṃ sarasijabhavaḥ stauti vadanaiḥ 
nakhebhyaḥ saṃtrasyan prathamamathanād andhakaripoś
caturṇāṃ śīrṣāṇāṃ samam abhayahastārpaṇadhiyā  Saul 
nakhānām uddyotair navanalinarāgaṃ vihasatāṃ
karāṇāṃ te kāntiṃ kathaya kathayāmaḥ katham ume 
kayā cid vā sāmyaṃ bhajatu kalayā hanta kamalaṃ
yadi krīḍallakṣmīcaraṇatalalākṣāruṇadalam  Saul 
samaṃ devi skandadvipavadanapītaṃ stanayugaṃ
tavedaṃ naḥ khedaṃ haratu satataṃ prasnutamukham 
yad ālokyāśaṅkākulitahṛdayo hāsajanakaḥ
svakumbhau herambaḥ parimṛśati hastena jhaṭiti  Saul 
amū te vakṣojāv amṛtarasamāṇikyakutupau
na saṃdehaspando nagapatipatāke manasi naḥ 
pibantau tau yasmād aviditavadhūsaṃgamarasau
kumārāv adyāpi dviradavadanakrauñcadalanau  Saul 
vahaty amba stamberamadanujakumbhaprakṛtibhiḥ
samārabdhāṃ muktāmaṇibhir amalāṃ hāralatikām 
kucābhogo bimbādhararucibhir antaḥ śabalitāṃ
pratāpavyāmiśrāṃ puravijayinaḥ kīrtim iva te  Saul 
tava stanyaṃ manye dharaṇidharakanye hṛdayataḥ
payaḥpārāvāraḥ parivahati sārasvata iva 
dayāvatyā dattaṃ draviḍaśiśur āsvādya tava yat
kavīnāṃ prauḍhānām ajani kamaniyaḥ kavayitā  Saul 
harakrodhajvālāvalibhir avalīḍhena vapuṣā
gabhīre te nābhīsarasi kṛtasaṅgo manasijaḥ 
samuttasthau tasmād acalatanaye dhūmalatikā
janas tāṃ jānīte janani tava romāvalir iti  Saul 
yad etat kālindītanutarataraṅgākṛti śive
kṛśe madhye kiṃ cij janani tava tad bhāti sudhiyām 
vimardād anyoanyaṃ kucakalaśayor antaragataṃ
tanūbhūtaṃ vyoma praviśad iva nābhīkuhariṇīm  Saul 
sthiro gaṅgāvartaḥ stanamukularomāvalilatā
kalāvālaṃ kuṇḍaṃ kusumaśaratejohutabhujaḥ 
rater līlāgāraṃ kim api tava nābhīti girije
biladvāraṃ siddher giriśanayanānāṃ vijayate  Saul 
nisargakṣīṇasya stanataṭabhareṇa klamajuṣo
namanmūrter nābhau baliṣu śanakais truṭyatae iva 
ciraṃ te madhyasya truṭitataṭinītīrataruṇā
samāvasthāsthemno bhavatu kuśalaṃ śailatanaye  Saul 
kucau sadyaḥ svidyattaṭaghaṭitakūrpāsabhidurau
kaṣantau dormūle kanakakalaśābhau kalayatā 
tava trātuṃ bhaṅgād alam iti vilagnaṃ tanubhuvā
tridhā naddhaṃ devi trivali lavalīvallibhir iva  Saul 
gurutvaṃ vistāraṃ kṣitidharapatiḥ pārvati nijān
nitambād ācchidya tvayi haraṇarūpeṇa nidadhe 
atas te vistīrṇo gurur ayam aśeṣāṃ vasumatīṃ
nitambaprāgbhāraḥ sthagayati laghutvaṃ nayati ca  Saul 
karīndrāṇāṃ śuṇḍāḥ kanakakadalīkāṇḍapaṭalīm
ubhābhyām ūrubhyām ubhayam api nirjitya bhavatī 
suvṛttābhyāṃ patyuḥ praṇatikaṭhinābhyāṃ girisute
vijigye jānubhyāṃ vibudhakarikumbhadvayam api  Saul 
parājetuṃ rudraṃ dviguṇaśaragarbhau girisute
niṣaṅgau jaṅghe te viṣamaviśikho bāḍham akṛta 
yadagre dṛśyante daśaśaraphalāḥ pādayugalī
nakhāgracchadmānaḥ suramukuṭaśāṇaikaniśitāḥ  Saul 
śrutīnāṃ mūrdhāno dadhati tava yau śekharatayā
mamāpy etau mātaḥ śirasi dayayā dhehi caraṇau 
yayoḥ pādyaṃ pāthaḥ paśupatijaṭājūṭataṭinī
yayor lākṣālakṣmīr aruṇaharicūḍāmaṇiruciḥ  Saul 
namovākaṃ brūmo nayanaramaṇīyāya padayos
tavāsmai dvandvāya sphuṭarucirasālaktakavate 
asūyaty atyantaṃ yad abhihananāya spṛhayate
paśūnām īśānaḥ pramadavanakaṅkelitarave  Saul 
mṛṣā kṛtvā gotraskhalanam atha vailakṣyanamitaṃ
lalāṭe bhartāraṃ caraṇakamale tāḍayati te 
cirād antaḥśalyaṃ dahanakṛtam unmūlitavatā
tulākoṭikvāṇaiḥ kilikilitam īśānaripuṇā  Saul 
himānīhantavyaṃ himagiritaṭākrānticaturau
niśāyāṃ nidrāṇāṃ niśi ca parabhāge ca viśadau 
paraṃ lakṣmīpātraṃ śriyam atisṛjantau samayināṃ
sarojaṃ tvatpādau janani jayataś citram iha kim  Saul 
padaṃ te kāntīnāṃ prapadam apadaṃ devi vipadāṃ
kathaṃ nītaṃ sadbhiḥ kaṭhinakamaṭhīkarparatulām 
kathaṃ vā bāhubhyām upayamanakāle purabhidā
yad ādāya nyastaṃ dṛṣadi dayamānena manasā  Saul 
nakhair nākastrīṇāṃ karakamalasaṃkocaśaśibhis
tarūṇāṃ divyānāṃ hasata iva te caṇḍi caraṇau 
phalāni svasthebhyaḥ kisalayakarāgreṇa dadatāṃ
daridrebhyo bhadrāṃ śriyam aniśam ahnāya dadatau  Saul 
kadā kāle mātaḥ kathaya kalitālaktakarasaṃ
pibeyaṃ vidyārthī tava caraṇanirṇejanajalam 
prakṛtyā mūkānām api ca kavitākāraṇatayā
yad ādhatte vāṇīmukhakamalatāmbūlarasatām  Saul 
padanyāsakrīḍāparicayam ivārabdhumanasaś
carantas te khelaṃ bhavanakalahaṃsā na jahati 
suvikṣepe śikṣāṃ subhagamaṇimañjīraraṇita
cchalād ācakṣāṇaṃ caraṇakamalaṃ cārucarite  Saul 
arālā keśeṣu prakṛtisaralā mandahasite
śirīṣābhā citte dṛṣad iva kaṭhorā kucataṭe 
bhṛśaṃ tanvī madhye pṛthur urasijārohaviṣaye
jagat trātuṃ śaṃbhor jayati karuṇā kā cid aruṇā  Saul 
purārāter antaḥpuram asi tatas tvaccaraṇayoḥ
saparyāmaryādā taralakaraṇānām asulabhā 
tathā hy ete nītāḥ śatamakhamukhāḥ siddhim atulāṃ
tava dvāropāntasthitibhir aṇimādyābhir amarāḥ  Saul 
gatās te mañcatvaṃ druhiṇaharirudreśvarabhṛtaḥ
śivaḥ svacchacchāyāghaṭitakapaṭapracchadapaṭaḥ 
tvadīyānāṃ bhāsāṃ pratiphalanalābhāruṇatayā
śarīrī śṛṅgāro rasa iva dṛśāṃ dogdhi kutukam  Saul 
kalaṅkaḥ kastūrī rajanikarabimbaṃ jalamayaṃ
kalābhiḥ karpūrair marakatakaraṇḍaṃ nibiḍitam 
atas tvadbhogena pratidinam idaṃ riktakuharaṃ
vidhir bhūyobhūyo nibiḍayati nūnaṃ tava kṛte  Saul 
svadehodbhūtābhir ghṛṇibhir aṇimādyābhir abhito
niṣevye nitye tvām aham iti sadā bhāvayati yaḥ 
kim āścaryaṃ tasya trinayansamṛddhiṃ tṛṇayato
mahāsaṃvartāgnir viracayati nīrājanavidhim  Saul 
kalatraṃ vaidhātraṃ katikati bhajante na kavayaḥ
śriyo devyāḥ ko vā na bhavati patiḥ kair api dhanaiḥ 
mahādevaṃ hitvā tava sati satīnām acarame
kucābhyām āsaṅgaḥ kuravakataror apy asulabhaḥ  Saul 
girām āhur devīṃ druhiṇagṛhiṇīm āgamavido
hareḥ patnīṃ padmāṃ harasahacārīm adritanayām 
turīyā kāpi tvaṃ duradhigamaniḥsīmamahimā
mahāmāye viśvaṃ bhramayasi parabrahmamahiṣi  Saul 
sarasvatyā lakṣmyā vidhiharisapatno viharate
rateḥ pātivratyaṃ śithilayati ramyeṇa vapuṣā 
ciraṃ jīvann eṣa kṣapitapaśupāśavyatikaraḥ
parabrahmābhikhyaṃ rasayati rasaṃ tvadbhajanavān  Saul 
pradīpajvālābhir divasakaranīrājanavidhiḥ
sudhāsūteś candropalajalalavair arghyaghaṭanā 
svakīyair ambhobhiḥ salilanidhisauhityakaraṇaṃ
tvadīyābhir vāgbhis tava janani vācāṃ stutir iyam  Saul 
samānītaḥ padbhyāṃ maṇimukuratām ambaramaṇir
bhayād antarbaddhastimitakiraṇaśreṇimasṛṇaḥ 
dadhāti tvadvaktraṃ pratiphalitam aśrāntivikacaṃ
nirātaṅkaṃ candrān nijahṛdayapaṅkeruham iva  Saul 
samudbhūtasthūlastanabharam uraś cāru hasitaṃ
kaṭākṣe kandarpaḥ kusumitakadambadyutivapuḥ 
harasya tvadbhrāntiṃ manasi janayām āsa madano
bhavatyā ye bhaktāḥ pariṇatir amīṣām iyam ume  Saul 
nidhe nityasmere niravadhiguṇe nītinipuṇe
nirāghātajñāne niyamaparacittaikanilaye 
niyatyā nirmukte nikhilanigamāntastutipade
nirātaṅke nitye nigamaya mamāpi stutim imām  Saul 
