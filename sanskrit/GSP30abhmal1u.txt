Abhinavagupta
Mālinīślokavārttika
prathamaḥ kāṇḍaḥ
vimalakalāśrayābhinavasṛṣṭimahā jananī
bharitatanuś ca pañcamukhaguptarucir janakaḥ
tadubhayayāmalasphuritabhāvavisargamayaṃ
hṛdayam anuttarāmṛtakulaṃ mama saṃsphuratāt   
yadīyabodhakiraṇair ullasadbhiḥ samantataḥ
vikāsihṛdayāmbhojā vayaṃ sa jayatād guruḥ   
sābhimarśaṣaḍardhārthapañcasrotaḥsamujjvalān
yaḥ prādān mahyam arthaughān daurgatyadalanavratān   
śrīmatsumatisaṃśuddhaḥ sadbhaktajanadakṣiṇaḥ
śambhunāthaḥ prasanno me bhūyād vākpuṣpatoṣitaḥ   
gurubhyo 'pi garīyāṃsaṃ yuktaṃ śrīcukhalābhidham
vande yatkṛtasaṃskāraḥ sthito 'smi galitagrahaḥ   
tato gurutaraḥ śrīmān bhūtirājo mahāmatiḥ
jayatād bhaktajanatāsamuddharaṇasāhasaḥ   
śrīsomānandasaṃbodhaśrīmadutpalaniḥsṛtāḥ
jayanti saṃvidāmodasaṃdarbhā dikprasarpiṇaḥ   
taddṛṣṭisaṃsṛticchedipratyabhijñopadeśinaḥ
śrīmallakṣmaṇaguptasya guror vijayate vacaḥ   
apy asaṃkhyanavāsvādacamatkāraikadurmadā
yenānuttarasaṃbhogatṛptā me matiṣaṭpadī   
tadekamayatām āpya svātmany eva tathā sthitā
tad asyāḥ pronmiṣanty eva vividhā nādasaṃpadaḥ   
sacchiṣyakarṇamandrābhyām arthito 'haṃ punaḥ punaḥ
vākyārthaṃ vartaye śrīmanmālinyāṃ yat kva cit kva cit   
aucityenetaratyāgād vācyavācakayor mithaḥ
vartanāvarta etasmin sādhu śāstraṃ ca vārttikam   
ye 'harniśaṃ prakāśante sarvasya ca na gocare
numo 'bhinavaguptāṃs tāñ śivacandrāṃśusaṃcayān   
jayanti jagadānandavipakṣakṣapaṇakṣamāḥ
parameśamukhodbhūtajñānacandramarīcayaḥ   
aniyantritasadbhāvād bhāvābhedaikabhāginaḥ
yat prāg jātaṃ mahājñānaṃ tadraśmibharavaibhavam   
tataṃ tādṛk svamāyīyaheyopādeyavarjitam
vitatībhāvanācitraraśmitāmātrabheditam   
abhimarśasvabhāvaṃ tad dhṛdayaṃ parameśituḥ
tatrāpi śaktyā satataṃ svātmamayyā maheśvaraḥ   
yadā saṃghaṭṭam āsādya samāpattiṃ parāṃ vrajet
tadāsya paramaṃ vaktraṃ visargaprasarāspadam   
anuttaravikāsodyajjagadānandasundaram
bhāvivaktrāvibhāgena bījaṃ sarvasya yat sthitam   
hṛtspandadṛkparāsāranirnāmormyādi tan matam
etat paraṃ trikaṃ pūrvaṃ sarvaśaktyavibhāgavat   
atra bhāvasamullāsaśaṅkāsaṃkocavicyuteḥ
svānandalīnatāmātramātricchākarmadṛktrayam   
tathā ca guravaḥ śaivadṛṣṭāv itthaṃ nyarūpayan
sa yad āste cidāhlādamātrānubhavatallayaḥ   
tad icchā tāvatī jñānaṃ tāvat tāvat kriyā hi sā
susūkṣmaśaktitritayasāmarasyena vartate   
cidrūpāhlādaparamas tadābhinno bhaved iti
nanu cedṛśi viśvātmabhūte saṃkocavarjanāt   
vikalpakalpanāmūlāḥ kathaṃ śāstrādisaṃpadaḥ
ucyate sarva evāyaṃ bodhaḥ saṃvitprabhāmayaḥ   
prakāśarūpatāyogāc cidāmarśaghanātmakaḥ
tatrāmarśasvabhāvo 'yaṃ yaḥ prakāśaḥ prakāśate   
sa eva kiṃ na śāstraughaḥ kim anyair yuktiḍambaraiḥ
paravāgdevatāviddhas tatrāsau kevalaṃ bhavet   
na tu laukikamāyīyavarṇapuñjavicitritaḥ
uktaṃ śrīpratyabhijñāyām ātmasaṃsthasya bhāsanam   
asty eva na vinā tasmād icchāmarśaḥ pravartate
svabhāvam avabhāsasya vimarśaṃ vidur anyathā   
prakāśo 'rthoparakto 'pi tulyo ratnādikair iti
kiṃca yaḥ kaś canāmarśaś ciccamatkāragocaraḥ   
hlādatāpādiviṣayas tadāsau bhavati sphuṭaḥ
tadvimarśāntarālambasamucchalanayogataḥ   
paścāt susphuṭatām eti tathā ca gurur ūcivān
yathā svasaṃvidā siddhaṃ sukhādi vyavatiṣṭhate   
na hi vyavasthāsamaye vedyate tat svasaṃvidā
tathāvaśyopagantavyaṃ svasaṃvitsādhanād iti   
evam atrāpi paścād yaj jñānādyullāsavartmani
sarvābhedamayī bhūmir yāvad āmṛśyatāṃ vrajet   
tāvat taducitodāravimarśāṃśasphuṭatvataḥ
tādṛk sa eva śāstratvaṃ prāgvisargaḥ prapadyate   
etad eva tu yuktaṃ syāt tathā hy anupadhau pare
śāstrārthe 'pi samācāraleśaḥ ko 'pi vibhāvyate   
sa nūnaṃ sphuṭatādhāmabhāvijñānādiśaktimān
uparāgāt tatas tattadvaicitryaparibṛṃhitaḥ   
yathā mukhasya tadvyaktisthāne 'psu mukure maṇau
khaḍge cañcalasadvṛttasūkṣmadīrghādikā sthitiḥ   
tad itthaṃ parame rūpe prodbhūtā jñānasaṃpadaḥ
anavacchinnahṛdayabījātmatrayasundarāḥ   
yadā tūcchaladākārasvataraṅgāntarātmakān
visisṛkṣati bhāvaughān bhairavaḥ śaktibṛṃhitaḥ   
tadā tā eva vijñānasaṃpadas tadupādhijām
īṣatkriyāsamācārayantraṇāṃ saṃśritā iva   
paritas tattaraṅgaughasātmatāṃ samupāśrite
tathāpi jagadānandasundare bodhabhairave   
bhāvanirbharatāmātrasaṃtṛpte śaktiśālini
pūrṇayā nijaśaktyaiva nyakkṛte śaktimatpade   
tādṛg eva vimarśātmā jñānadhārā vijṛmbhate
yasyāṃ bhogopadeśena ko 'pi hlādaḥ pravartate   
yadīyasaṃvidācāracaryāvisrambhabhāvitaḥ
bhogavrāto 'pi dhanyānāṃ niḥśreyasapadāyate   
yatrocyate svaśaktyādikṣobhasaṃraṃbhanirbharā
devasya yāgapriyatā viśeṣān mātṛmadhyataḥ   
aiśvaryaśaktyudrekeṇa labdheśvarapadābhidhaḥ
devo vijñānamahimā prodbhūto 'yaṃ prapañcitaḥ   
atrāpy anantabhāvāṃśasaṃyojanaviyojane
prāgdaśābhedasaṃdhānād asaṃkhyatvam upāśrite   
tadupādhivaśād eva saṃvijjñānapadojjhitāḥ
tāyante vividhāḥ śāstrakriyājñānavibhūtayaḥ   
mukhyas tv eṣa prapañco 'yaṃ pañcātmatvena carcitaḥ
tathā ca vakṣyate tattvam abhinnam api pañcadhā   
savyāpārādhipatvena taddhīnaprerakatvataḥ
icchānivṛtteḥ svasthatvād ityādyair vākyasaṃcayaiḥ   
nanv etāvati sandarbhe deśakālakalākṛtāḥ
bhedā na saṃbhavanty eva bāḍham om iti vacmahe   
na hy atra kālatattvasya nāmamātraṃ vibhāvyate
vaibhavy api mahākālī śaktir nātra vijṛmbhate   
tarhy abhinne svasaṃpūrṇe tadā paścāt punar yadā
parataś ceti ko nv eṣa vācoyuktiparigrahaḥ   
atra brūmaḥ satyam eva vastutas tu sphuṭātmani
jṛmbhite tattvasarge 'pi kāle 'py unmiṣitātmani   
bodhasya naiva santy etāḥ pūrvāparavikalpanāḥ
kālo viśeṣaṇatvena yasmād bhavati bhedakaḥ   
viśeṣaṇaṃ ca tat proktaṃ samaśīrṣikayaiva yat
bhedena vedyatām eti yathā nīlaṃ saroruhaṃ   
na ca bodhasya vedyatvaṃ kadācid upapadyate
vedyatvaṃ bhāsamānatvaṃ tat prakāśaprasādataḥ   
prakāśaḥ sa sa bodhaś ca na ced bodhāntarasthiteḥ
prakāśaniyamān nūnam anavasthā pravartate   
ata eva vimūḍhā ye bodham aprathamānakam
arthaprathātmakaṃ brūyuḥ svavacovañcitās tu te   
tasmāt kālo na bodhasya bhedakatvāya kalpate
nāpi vedyasya kālo 'sau bhedakībhavituṃ kṣamaḥ   
viśvaṃ hi bodhābhinnaṃ tad atathātve na bhāsate
prakāśena samāviṣṭaś citraṃ bhāvaḥ prakāśate   
viśvaprakāśa evaṃ syāt sarvasyaiva sadātanaḥ
sati prakāśe bodhākhye sa prakāśatvam aśnute   
aprakāśo 'pi bhāvaś cet prakāśātmā sa vedyate
aprakāśas tv asau bhāva ity atra śaraṇaṃ tamaḥ   
yaś cāprakāśo bhāvātmā prakāśātmā sa cet kṛtaḥ
nūnaṃ sa bhāvo naṣṭaḥ syāt svāprakāśatvavicyuteḥ   
nātadrūpaṃ prakāśaṃ ca kartuṃ vidhir api kṣamaḥ
nanv etāvad idaṃbhāvaḥ prakāśe sati bhāsate   
astv etad eva kiṃtv ittham aprakāśaḥ prakāśatām
bhāvasya cāprakāśatve prakāśībhāvite sati   
naivaṃ prakāśito bhāva iti vastusthitir bhavet
tad alaṃ vyatiriktena prakāśena śivas tathā   
tasmāt prakāśa evāsau gīto yaḥ paramaḥ śivaḥ
sa evācintyamahimā svātantryoddāmaghūrṇitaḥ   
prakāśate tathā tais taiḥ svabhāvair acyutasthitiḥ
nātra sarvatra sarvajñabhāvaḥ kaś cana śaṅkyate   
ahaṃ caitro ghaṭaṃ vedmi na paṭaṃ
veda taṃ tv ayaṃ
nāyaṃ vetti paṭaḥ
so 'haṃ jāne ghaṭapaṭāv iti   
vediṣyāmi na vā
pūrvam ajānāṃ naiva vā kva cit
krameṇa vedmi yugapad dvābhyām ubhayavarjitam   
sarvaṃ vedmi
na kiṃ cic ca jāne naivāsmi kaś cana
bhāvātmā nanu naivāham ahaṃ sarvaṃ ca sarvadā   
sarvam asmy aham evaikaḥ kiṃ sarvam itarad bhavet
ityādir eka evāyaṃ prakāśaḥ pravijṛmbhate   
nanv eko yady asaḥ kaś cit
prakāśo na tadā paraḥ
kathaṃ bhaved aho mūḍhaḥ kathaṃ vyutpādyatām ayam   
ekaḥ prakāśaḥ svātantryāc citrarūpaḥ prakāśate
vastutaś ca na citro 'sau
nācitro bhedadūṣaṇāt   
ghaṭaprakāśe vastrasya prakāśo yadi saṃbhavet
nāsau ghaṭaprakāśaḥ syād dviprakāśo hy asau bhavet   
so 'pi cāstv eva
no nāsti tad idaṃ tvatpracoditam
ghaṭātmanā prakāśo 'sya mā bhūd ity avatiṣṭhate   
tac cāyuktaṃ prakāśasya bodhatvāt svātmajṛmbhaṇam
lakṣaṇaṃ yadi tat ko 'yaṃ vṛthā vāgjālaḍambaraḥ   
paricchinnaprakāśatvaṃ jaḍasya kila lakṣaṇam
jaḍād vilakṣaṇo bodho yato na parimīyate   
tasmād arkasya sadbhāve siddhe kaḥ khalu bāliśaḥ
brūyāt katham ayaṃ svāṃśuśubhritāśeṣabhūr iti   
tasmāt siddhe prakāśe 'smin yāḥ prakāśavikalpanāḥ
sarvās tāḥ sarvasaṃbhuktayoṣiccāritrapālanāḥ   
asiddhau ca prakāśasya ko 'haṃ kiṃ tvaṃ tamo 'pi kim
na kiṃ cid api vā kiṃ syāt tūṣṇīṃ syād api vā katham   
tasmāt prakāśatādātmyalabdhabhairavabhāginām
bhāvānām api kālo 'yaṃ na kiṃ cit kartum arhati   
hanta tarhi kathaṃkāraṃ tadetyādivacaḥkramaḥ
śrūyatām uktam apy etat punar nirbhajya bhaṇyate   
yaḥ prakāśaḥ sa evāyaṃ pratibhāti tathā tathā
naiva cānyasya kasyāpi sa tu bhāty eva kevalam   
sa eva paramodāraḥ sarvasyaivāvabhāsakaḥ
svatantra iti tasyecchāśaktiḥ svātantryasaṃjñitā   
sa ca svātmani viśrāntas tadanyābhāvayogataḥ
svātmaviśrāntir evaiṣā devasyānanda ucyate   
svātantryamahimaivāsya svarūpād apṛthaksthitiḥ
svaprakāśe nije dhāmni bhāsayed bhāvavibhramān   
bhāsanā ca kriyāśaktir iti śāstreṣu kathyate
yayā vicitratattvādikalanā pravibhajyate   
bhāsanānavabhāte ca kathaṃ nāma prakalpate
tad asyāntaḥsthitaṃ bhānaṃ jñānaśaktir ahaṃ smṛtā   
etāvad asya devasya yad rūpaṃ svātmamātrataḥ
sa unmeṣa iti proktaḥ pañcaśaktis tato vibhuḥ   
triśaktir ekaśaktir vā devo vā kevalaḥ sthitaḥ
śaktir evātha devī sā sāraśāstre nirūpyate   
vakṣyate ca jagaddhātuḥ kathitetyāditaḥ param
saivaikā saty anekatvaṃ gacchatīti maheśinā   
sa cāyaṃ nirbharānandaviśrāntisvātmasusthitaḥ
sodaryaiḥ śabdasaṃdarbhair bhāṣyate bhairavādibhiḥ   
savidhaṃ dūragaṃ vāpi yady apy asya na vastutaḥ
śabdajātaṃ bhavet kiṃ cid anyad apy atha vā prabhoḥ   
tathā ca bhāsayaty eva deva eṣa tathā tathā
tatas tadanusāreṇa sarvo 'yaṃ kalpanākramaḥ   
na ca tat kalpanāmātraṃ tathātve 'py atha kā kṣitiḥ
tathā saṃkalpatāṃ devo yad vā kalpayatāṃ tathā   
evaṃ caiṣa prakāśātmā saptatriṃśātmakāt paraḥ
vaicitryabhāsanāṃ kurvan kālaṃ bhāsayati prabhuḥ   
vaicitryabhāsanaiveyaṃ kālaśaktir udāhṛtā
tato 'vabhāsamānaitatkālaśaktyanurodhataḥ   
āsmākīnāt tadetyādir uparāgaḥ pravartate
na cāsau tatra nāsty eva tatra yan nāsti tat kutaḥ   
anyatra tanyatāṃ nāma tat prakāśavaśaṃ sthitam
nanv evam apare tattvajāle śuddhetarasthitau   
śuddhāśuddhapade vāpi vidyādau tattvamaṇḍale
śuddhabhairavasadbhāvād aviśeṣo bhaviṣyati   
narīnṛtyāmahe hanta yatnād vyākhyeyam eva naḥ
āyuṣmato yad dhṛdaye svayaṃ viparivartate   
śuddhāśuddhavibhedo hi paramārthakathāsu no
sa tu tatkṛta evāste mūḍhānāṃ dhiyi niścalaḥ   
nanu śuddhetaratvākhyo yadi bhedo na vāstavaḥ
vyācikīrṣitam evaitac chāstraṃ vivadate tataḥ   
aśuddhatvaṃ hi tattvānāṃ dīkṣayā śodhanaṃ tataḥ
ityādi bahudhā bhedapradhānātra yataḥ sthitiḥ   
ucyate nādvaye 'muṣmin dvaitaṃ nāsty eva sarvathā
uktaṃ hi bhedavandhye 'pi vibhau bhedāvabhāsanam   
tad eva khalu saṃsāre māyāvidyādibhiḥ padaiḥ
bandha ity ucyate tatra rūḍhāḥ saṃsāriṇo matāḥ   
taccintānusṛter eṣāṃ śuddhāśuddhādiniścayaḥ
kiṃ ca śāstram idaṃ samyag bhagavadyogadeśakam   
bhagavadyogam advaitaṃ nirdvandvaṃ ca pracakṣate
tasyopadeśa itthaṃ syād yadi yāvadvibhedavat   
saṃbhāvyate tan nirbhajya nirbhajyaiva nirūpyate
advaite bhairavavibhau yat praveśopaveśayoḥ   
ābhyāsikī sthitir nāsti tau hi bhedaikajīvitau
ataḥ saṃbhāvyanikhiladvaitaśaṅkāvyapohane   
gurūṇāṃ ca śiśūnāṃ ca yatnaḥ sarvo vijṛmbhate
ato dvaitam ihāśaṅkyāśaṅkya sarvaṃ pratanyate   
tad yāvadgati saṃbhāvya na tu kutrāpy udāsyate
tathā hi yadi nāmṛṣṭaṃ dvaitaṃ tarhy ekam eva sat   
cidbrahma tad alaṃ tattvasaṃkhyākalpananirṇayaiḥ
pañcatriṃśatitā kasmāt tattvānāṃ tan nirūpyate   
tasmād dvaitasya bhedātmasthiter yāvadgati graham
kṛtvā yas tatpratikṣepas tena niḥśaṅkatā bhavet   
etad eva ca vijñāne nirbhidyaivopadeśanam
yathāsaṃbhavi yad vajrapakṣāṇāṃ tad vidāraṇam   
tathā hi śrīmatā stotre bhaṭṭanārāyaṇena tat
namas te bhavasaṃbhrāntabhrāntim udbhāvya bhindate   
jñānānandaṃ ca nirdvandvaṃ deva vṛtvā vivṛṇvate
nirdvandvam iti nirdvaitaṃ prakaṭīkriyate padam   
udbhāvyante bhramāś ceti cakāro 'trādbhutāvahaḥ
iha cādvaitam eveti purataḥ prataniṣyate   
adhvaśuddhyādikaṃ dvaite 'nupapattīti vakṣyate
abhedena vinā naitan nanu bhedaṃ vināpi kim   
satyaṃ kiṃtv advaye tattve bhedo 'pi na na yujyate
idaṃ hi tat parādvaitaṃ bhedatyāgagrahau na yat   
bhede tu viśvabhāvānāṃ svasvabhāvavyavasthiteḥ
abheda iti śabdo 'yaṃ manye bhedayate rasāt   
tad alaṃ prakṛtaṃ nirūpyate
parameśaḥ kila bhedakalpanām
prakaṭīkurute yathā tathā
nanu kālo 'pi vijṛmbhate tathā   
na tathāpi ca yāti bhinnatāṃ
paramārthena kadācid eva saḥ
yugapat sa hi saṃvidātmakaḥ
nanv ittham ekaghanabhāvavimarśasāre
saṃvedane yad aham eṣa karomi citraḥ
jānāmi vā tad apare 'pi na maitracaitra
prāyā vidadhyur athavāpi kathaṃ na vidyuḥ   
aho māyāgranthir nibiḍatama eṣo 'tra bhavatām
idaṃ hi prabrūmaḥ svaparam iha nāsty ekam abhidam
ahaṃ vedmīty eṣā ghaṭatanuviśeṣaprakaṭatā
prathāś citrākārāḥ paramahasi bhāntīti kathitam   
tasmād ghaṭaṃ vedmy aham ity amutra
bhedo na kaścin nanu me ghaṭo 'yam
bhātīti bhedapratibhānam asti
naitan na tasyaiṣa śivas tathāyam   
ata eva dvaipāyanamukhyās teṣu svaśāstradeśeṣu
mamakāram eva mṛtyuṃ khaṇḍanadāyitvataḥ prāhuḥ   
tad evaṃ kālakalanopādhijātoparāgajāḥ
tadetyādi pratāyante paratattve 'pi saṃvidaḥ   
tatra pūrṇaikarūpatvāt sarvaṃ sarvatra cāpi tat
anyathā khaṇḍanāyogān na pūrṇā pūrṇatā bhavet   
tataḥ pūrṇatayā sarvaṃsahabhairavadhāmani
pañcātmako 'yaṃ śāstrārthaḥ śāmbhavaḥ śaktyaṇusthitim   
nyakkṛtyaiṣa parāṃ devīṃ svātmany udrecya vartate
itthaṃ sa visisṛkṣuḥ san bhāvān visraṣṭṛtāpadāt   
pūrvam ucchalitānandaghanām abhajata sthitim
visraṣṭṛtāpade tv eṣa visargāveśabhāg api   
riktībhaviṣyann ānandaghanayā pūrṇayā citā
tāvad ānandaśaktyaṃśavisargāveśanirbharaḥ   
vartamānaḥ svaśaktyoghapūrṇaś cābhūd bhaviṣyati
riktaśaktir iti tryātmacitrasaṃvedanātmakaḥ   
tadāsau devadevaḥ syād visraṣṭari pade sphuṭam
nanu kiṃ vartamānāṃśe saṃsto bhūtabhaviṣyatī   
kiṃ nāma bhavatā jñātaṃ te svatantre 'pi ke cana
vartamānāvadher bhūtaṃ bhaviṣyac ca vibhajyate   
yac ca yatra na viśrāntaṃ tad vibhajyeta vai kutaḥ
kathaṃ cāvadhibhāvaḥ syād vartamānasya te prati   
tayor avadhimattvaṃ vā tat praty api kathaṃ bhavet
viśvasya viśvam avadhis tadvad vā jāyate na kim   
tasmād bhūtaṃ bhaviṣyac ca vartamānākhyasaṃvidi
rūḍham eveti tatraiva yadi viśrāntim āvahet   
yadi cātraiva nikhilakalpanāraśmimaṇḍalam
avisphārya kṣaṇaṃ tiṣṭhet saṃniruddhanijasthitiḥ   
tan nijāmṛtavisphāracamatkāraikacarvaṇām
labhate paramānandasudhāsandohavāhinīm   
tathā hi sūryaraśmyoghapūrṇaḥ syāc candramā yadā
tadā sūryakarān bhūyo yāvan na visisṛkṣati   
tāvat svamaṇḍalābhoge kṣaṇaṃ viśrāntisusthitaḥ
antaḥsthaviśvadevāṃśatarpaṇāpātram ucyate   
evaṃ bhāvaprakāśārkamarīcinicayāñcite
svabodhacandramahasi vartamāne hṛdantare   
viśrānto 'ntaḥsthitodāracitsudhāsārasundare
antaḥsthasvāmṛtāpūro vamyate na bahir yataḥ   
tata evāntar evāsau ghūrṇamānaḥ samucchalan
svāntaḥsthadevatācakratarpaṇāhaṃvidātmakaḥ   
jāyate yāvad uddāmyet tāvat svakaraṇakramaḥ
niruddhe raśmipaṭale vibhavābhāvayogataḥ   
na bhūtaṃ na bhaviṣyac ca vartamānād vibhajyate
avibhāgas tayor yāvat tāvat kā vartamānatā   
bhūtabhāvisvabhāvābhyāṃ sā hi yāti vibhāgitām
tad asmin saṃvidavadhau viśramya tuṭimātrakam   
kālagrāsaparo yogī jāyate khecaraḥ kṣaṇāt
uktaṃ hi bhāvābhāso yaḥ kālaḥ sa kalanātmakaḥ   
svasaṃvidraśmisaṃsphāro bhāvābhāvaḥ sa nāparaḥ
tasmāt svaraśmisaṃrodhadvāraruddhādhvamaṇḍalaḥ   
kālagrāsaikarasiko jāyate khecaraḥ svayam
tad uktaṃ parameśena tantre śrīḍāmarābhidhe   
niruddhya raśmicakraṃ svaṃ pītvāmṛtam anuttamam
kālobhayāparicchinne vartamāne sukhī bhavet   
rodho 'pi nāma naitasmin saṃkocaparivarjite
tadabhāvān na visphāro grāsatṛptī tathātra ke   
kiṃ tūktanītyā saṃrodhasphāragrāsādi bhāsate
na tathābhāsanāc cānyad vastu viśvatra kiṃ cana   
ity alaṃ khecarīcakragoṣṭhyālāpena bhūyasā
ko vābhinavagupte 'smin yogaḥ saṃvedanakrame   
prakṛtaṃ brūmahe devīvisṛṣṭāś citrasaṃvidaḥ
yāvat tāvad tad ūrdhvordhvaṃ sroto yad bhedavarjitam   
saurabhargaśikhādīni tataḥ śāstrāṇi tenire
uktaṃ bhargaśikhāyāṃ ca devena parameṣṭhinā   
ūrdhvasrotodbhavaṃ jñānam idaṃ tat paramaṃ priye
paramadhvaninordhvordhvasaṃvidrūpābhidhāyinā   
īśānavaktraniryātāt siddhāntād bhedam ādiśat
atrāpi pūrvabhedāṃśavyāmiśrībhāvacitritāḥ   
vijñānasaṃpadas tāṃs tāṃs tanvate śāstravibhramān
iha yāvat tu mukhyeyaṃ ṣaḍātmā śāstrasaṃtatiḥ   
etatpūrvārdhabhāgīni trikaśāstrāṇi yāni tu
ṣaḍardhasaṃjñayā tāni gurubhir bhāṣitāny alam   
na tu gūḍharahasyatvād evaiṣa vacanakramaḥ
evaṃ hi dvādaśārdhārdham ityādy api na kiṃ bhavet   
atra śaktitrayaṃ mukhyaṃ saṃpūrṇasthiti kalpate
ananyonyoparodhena pūrṇaṃ pūrṇacidātmakam   
tataḥ paraṃ tu tritayaṃ kasyāṃcid guṇitājuṣi
anyasyāṃ guṇatābhāji yāmalaṃ paribhāṣyate   
paścād visṛṣṭe 'rthaughe tadvaicitryopādhiyogataḥ
pṛthagbhāvaviyogāsu svātmaśaktiṣu pañcasu   
citspandecchāvidākarmarūpāsu svaucitīvaśāt
pañcabrahmāṅgasubhagāt sphuradbhāvāṃśabodhajam   
rūpaṃ śāstrātmatāṃ prāptaṃ pañcadhaiva vijṛmbhate
tathā hi prāg anantāntaḥsthitabhāvaughajṛmbhaṇam   
yāvat karoti bhagavāṃs tāvad īśamukhasthitiḥ
antaḥsthāyā abhinnāyāḥ kriyāśakter vijṛmbhaṇe   
kramād unmiṣite tāvān eṣa sphāraḥ pratāyate
kriyāśakteḥ sphuṭaḥ sphāro māyātvaṃ pratipatsyate   
māyātattvasvarūpe hi śiveśānīti vakṣyate
śuddhaśuddhetarāśuddhaviśvanirmāṇakāriṇaḥ   
pañcamantratanoḥ śambhor nirmeyāśuddhasaṃgatiḥ
asty eva pūrvakoṭyāṃ hi sarvam eva vyavasthitam   
tathā hi svagṛhāt kvāpi yiyāsoḥ prathamakṣaṇe
yāvat kiṃ cana gantavyaṃ yac ca tanmadhyavṛtti tu   
tuṭipāte 'pi sarvajñasarvakartṛtvalabdhṛtā
tata eva viśeṣāṃśaniṣkampakuśalātmanām   
tathā hi jātyakhaḍgāgradhārāsaṃsparśasaṃmitā
sphurattvasamakālaṃ dhīr viśeṣāṃśān prakarṣati   
ratnatattvasphuṭaprajño vidyuttatkāladarśitān
tāṃs tān viśeṣāṃś cinute ratnānāṃ bhūyasām api   
anekasvarasaṃbhārasparśalāghavayojite
vīṇāyām ekavistāre vaicitryaṃ vetti tanmayaḥ   
nibiḍābhyāsadhārāgraviśrāntaśravaṇendriyaḥ
vetty eva tatsvarāṃśāntaḥśrutyūnādhikatām api   
āstām abhedavāde 'sminn ayatnenaiva siddhyati
etad yatra vibhāte 'pi bhede vāstavam advayam   
bhedaikajīvite śāstre yāvad etad sthitaṃ sphuṭam
tathā hi pātañjalinā pāde vaibhūtanāmani   
nyarūpyata prātibhād vā sarvam' atra mayāpi ca
prātibhe prathamonmeṣe saṃvidrūpiṇy akhaṇḍite   
sthitaḥ sarvasphurattātmā sarvasiddhiphalodayaḥ
evaṃ jagati nirmeye nirmitsāsvīkṛtaṃ balāt   
aśuddham api tadrūpanānāvaicitryayogy api
sāmānyākārarūpeṇa dalaṃ bhedātmasundaram   
āste pronmiṣitaṃ saiṣā bhedābhedātmikā sthitiḥ
ata eva hi sādākhye jñānaśaktisvarūpiṇi   
aśuddhileśakāluṣyāt parāparatayā sthitiḥ
teneśabhuktād etasmād apy ūrdhvapadabhāginaḥ   
māyāprakaṭanautsukyāt tatsaṃskārajuṣas tathā
bahukriyāsamārambhamayaṃ vividhamantraṇam   
prādurbhūtaṃ mahājñānasantateś ca śivapradam
sa hi tatrāparo bhāvaḥ parabhāvanimīlitaḥ   
na tu rūḍhim upāgacched aśuddhordhvavidhāv iva
tena vaiṣṇavabauddhādiśāsanāntaraniṣṭhitāḥ   
yathā samyaṅ na mucyante na tathā śaivasaṃskṛtāḥ
atimārgakramakulatrikasrotontarādiṣu   
parameśānaśāstre tu ye samyag dīkṣitā narāḥ
teṣāṃ naivāpavargasya lābhe bhedo 'sti kaś cana   
na caitadatirikto 'pi mokṣopāyo 'sti kaś cana
kevalaṃ kvāpy anāyāsāj jīvanmuktikrameṇa ca   
śīghram eva parā siddhir yathāsmaddarśaneṣv iti
kvāpi tattvāvalīyogaparipāṭīkramāc cirāt   
tais taiḥ kriyākalāpaiś ca labhyate paramaṃ phalam
ata evāsti saṃhāradṛśām kauliky apīha dṛk   
yathoktaṃ kālapādādau dīkṣayec chvapacān iti
cidunmeṣādikāḥ pañca yāḥ pūrvaṃ prāgabhedataḥ   
proktāḥ parasmiṃś cinnāthe bhairave samavāyataḥ
tā eva bhāvopādhyaṃśalabdhabhedavibhāvitāḥ   
bhedāṃśam eva puṣṇanti prāgabhedajuṣo 'py alam
tathā hy odanasaṃbhogo yo dehasyopacāyakaḥ   
kaphasaṃcayapātena sa dehasyāpacāyakaḥ
nanu devasya viśvātmābhede 'pi svāparicyuteḥ   
vikāriṣv eva yogyānām upādhīnāṃ gatiḥ kutaḥ
tadupādhivaśād bhedo bhairave bhāvasaṃbhavāt   
iti nāsmanmanobhūmāv upāroḍhum ivārhati
tūṣṇīṃ vikāriṇo bhāvāḥ santīti hy atisāhasam   
devaḥ sa eva viśvātmā tathārūpeṇa bhāsate
anupādher abhinnasya bhinnam aupādhibhāsanam   
nanv itthaṃ tad asatyaṃ syāt kathaṃ satyaṃ tad eva hi
tathāvabhāsanād anyat kva kiṃ satyaṃ nirūpyatām   
nanv evaṃ svapnasaṃsāraḥ kiṃ satyaṃ kiṃtv asau kila
abhīṣṭārthakriyāvandhyo 'satyo vyavahṛtaḥ param   
etac cāgre prapañcena yuktiyuktaṃ nirūpyate
tasmād unmeṣaśaktir yā pūrvam āsīd abhedinī   
bhāvonmeṣasvarūpāsau yātā tatpuruṣasthitim
yad abhinnaṃ tad agrāhyaṃ yac ca grāhakam īśvaram   
adhunā tat sthitaṃ grāhyaṃ bhedāt tadgrāhakaṃ bhidaḥ
puruṣākhyaṃ tataḥ proktaṃ sṛṣṭeḥ prārambhayogataḥ   
susphuṭapratyabhijñānān mukhyaṃ vaktraṃ ca bhaṇyate
ata evātra visarabhāvasthitivighātakam   
nānāruggrahasaṃghātaviṣādi paricarcyate
anekayuktidalitavyādhisaṃśāntasusthitāḥ   
atra susphuṭatāṃ yānti bhāvā bhedaikavṛttayaḥ
bhāvatvam eva yat sarvaṃ tat tv idaṃ pūrvajaṃ mukham   
sarvataś ca guṇotkarṣād īśānasyordhvavaktratā
dikkālakalanāśūnye na tu digbhedakalpanāḥ   
yo hi yasmād guṇotkṛṣṭa iti cordhvo bhaviṣyati
tato bhāvān yadā samyag icchatīcchāvibhūtitaḥ   
tadecchāyāṃ samārūḍhāḥ sā cecchā caiva nirmalā
yena tanmayatāyogāt saṃvidaikyaṃ spṛśanty amī   
kiṃtūpādhyuparaktecchāsaṃchādanatirohitāḥ
te tadānīṃ sthitā bhāvā devas tu svaiṣaṇāsthitaḥ   
parācīnitasaṃvittivaktro na ca parāṃ sthitim
pūrṇām adhyuṣitas tena suṣupta iva bhāsate   
asuptaś ca prabuddhatvāt tasya svāpo nimīlanam
na hy asti paramārthena bhairavānandasaṃvidaḥ   
tasmin paraprakāśe hi nimīlattvam upāgate
pralayāt tannimīlattvamitir vā kutra bhāsatām   
anābhātaṃ ca no vastu vyomasadmagavākṣavat
so 'pi vā kalpitākāraś citprakāśe prakāśate   
tad amīlita evāyaṃ nimīlann iva tiṣṭhati
prabhūṇām avikalpyā hi śaktir durghaṭakāriṇām   
idaṃ sukhena ghaṭate duḥkhena ghaṭate tv idaṃ
ity ābhāsanavaicitrye svatantro hi sa eva naḥ   
tad eva tasya svātantryaṃ śaktir niyatināmikā
yayā ruddhaḥ paśur jātu svātantryaṃ naiva vindati   
tadapekṣābalāt proktā patyau durghaṭakāritā
na hi viśvātmanaḥ kiṃ cit sughaṭaṃ vātha durghaṭam   
kiṃ muhur muhur etenāsakṛn nanu nirūpitam
hantāvismṛtiśīlaṃ tvāṃ praty etat syād apārthakam   
ekam uddiśya kiṃtv etatsaṃrambho na virājate
kiṃ hy ekāṅkurasaṃpattyai prāvṛṣeṇyāḥ payomucaḥ   
marmasthānam idaṃ cātra vyutpādyo hi janaḥ sa ca
vyāpto hṛdbhuvi karmaughakṛṣṭāyāṃ saukumāryataḥ   
māyābījotthitānantavikalpāṅkurakandalaiḥ
bhedābhimānajanitavācanaucityasevitaiḥ   
yāvad vidyāmahādāvajvālayaiṣā punaḥ punaḥ
nālabdhā tāvad asyaitad dvaitaṃ rohet punaḥ punaḥ   
tīkṣṇayuktikuṭhāraughaiḥ sadvidyāvahnidīpitaiḥ
nirbhinno bhedaviṭapī punar naiva prarohati   
evaṃ deve suṣuptāṃśamadhyāsīne sthitā api
asaddeśīyatāṃ yānti bhāvāḥ śvabhrakapitthavat   
atra tādṛśam eva svaṃ jñānaṃ vairāgyanirbharam
nirupākhyaṃ nirālambaṃ vyajṛmbhata vibhāgataḥ   
kapālamālābharaṇāḥ śmaśānapadavāsinaḥ
asmātparāṅmukhībhūtā bhūtasaṃghātagocarāḥ   
bhogyaṃ jugupsāvadhi sarvam eva
bhoktā hy ahaṃ kaḥ kila deha eṣaḥ
carmāsthimātraṃ na ca sāram atra
leśāṃśabhāge 'pi kadācid asti   
ittham abhyasyamānās te parāṃ vairāgyasampadam
pratikṣaṇam upāruhya nimīlanti tadāhatāḥ   
kim etad iti dhāvanti duḥkhe 'pīndriyavṛttayaḥ
etad evam iti prāyo virajyante sukhād api   
dṛṣṭānuśravikārthaughavaitṛṣṇye vaśatādhiyaḥ
tatparaṃ puruṣakhyāter guṇavaitṛṣṇyam ity api   
nanv akāṇḍe 'pi pṛcchāmaḥ kiṃ cid yadi na kupyate
 kim akāṇḍe bhedakāṇḍabhedakāṇḍaghaṭāvadhau   
tarhi saṃvid iyaṃ śuddhā svabhāvād eva cet katham
aśucibhyo 'pi bhogebhyo rasāt spṛhayatetarām   
nanv avismṛtiśīlatvābhimānaḥ kvādhunā gataḥ
alaṃ vā buddhyupālabdhair uktam apy etad ucyate   
svabhāvād eva saṃvittiḥ prakāśaparamārthikā
viśvāvabhāsayogena bhātīti hi vipañcitam   
ataś ca saṃvido devyā viśvasmin bhāvamaṇḍale
svātmany evocchalattvaṃ kiṃ khaṇḍanādāyi jāyate   
yadāpi parameśānaśaktyā bhedo 'vabhāsyate
tadāpi saṃvid bhāveṣu dhāvatīti vivicyate   
yathā loṣṭahradajvālāśvāsakumbhaviyatsthitiḥ
dharāmbudhimahātejaḥsamīrānantakhātmatām   
yāty eva mitirūpeyaṃ saṃvit svocchalitā kramāt
saṃvidrūpasajātīyān bhāvān evānudhāvati   
nyarūpyata tathā caitat kenāpi parameśinā
nimnaṃ taḍāgapānīyaṃ kaḥ pravartayituṃ kṣamaḥ   
paripūrṇe punas tasmin pravāhāḥ sarvatomukhāḥ
nanu kiṃ kāṃś cid evetthaṃ saiṣā svaniyater balāt   
itthaṃ dhāvati tac cāsyā rāgatattvātmakaṃ vapuḥ
tatrāpi ca tathā rāgābhāsa eva sa dhāryatām   
cidātmani tu rāgo 'stu ko 'py anyārūṣaṇātmakaḥ
nanv itthaṃ cet kathaṃ nāma sā kutrāpi virajyate   
hanta prakṛta evāyaṃ vādaḥ saṃgatim āgataḥ
yadā hi citir evaiṣā sarvataḥ saṃkucatsthitiḥ   
krameṇa bhogopāyebhyo bhogyebhyo dehato bhujaḥ
bhogād bhoktus tathā śūnyā mahāpralayabhāg iva   
jāyate rudrarūpaiṣā daśā sāṃhārikī yataḥ
sadyojātaś ca yad rudraḥ puruṣaś ceśvarātmakaḥ   
śrīmān sadāśivo deva īśānaś ceti gīyate
viṣṇur vāmaḥ kajy aghora iti caitad bhaviṣyati   
antaḥsthasarvaśaktitvenaikaikasyāpi bṛṃhaṇāt
brahmāṇy etāni kathyante bṛhattvād viśvabṛṃhaṇāt   
tadanyaśaktyudrekāṃśe hy ata eva vivakṣite
pratyekam asti brahmādihetupañcakayogitā   
saiva śāstreṣu bhedena teṣu teṣu pratanyate
ataś ca sadyojāte 'smin mukhyā raudradaśā sthitā   
sā ca saṃkocarūpāpi cidvikāse bhaviṣyati
yallīnau brahmaviṣṇvaṃśau tenādhaḥkurute balāt   
vastvabhāvamayītyādidaśā rudrādhidevatā
bhinnaprameyeti śrīmadutpalena nyarūpyata   
jāto 'pi bhedatanmātre saṃkocaṃ yad upāgataḥ
tato vyatinimīlete bhoktṛbhogyāv iha sphuṭam   
ajātam iva tad viśvam atra sadyo 'vabhāsate
sadyojātapadaṃ tena śūnyasaṃvedanātmakam   
tataḥ śūnyapadasyāntar yāvat sa ca vivikṣati
devas tāvat svayaṃ bodhe viśvaṃ procchalati sthitam   
jānāti seyaṃ nāthasya jñānaśaktir vikāsinī
tayor vikāsiciddhāmni līnatvam upapāditam   
saṃvidaḥ śūnyarūpāyā vikāso viśvam eva tat 
tathā hi ghanasauṣuptaviśrāntivaśanirbharaḥ   
tāṃs tān gṛhāpaṇādyaṃśān vetti svapnapadābhidhān
ata eva na sā sṛṣṭiḥ sthitir eva tu sā tathā   
pūrvasṛṣṭeṣu bhāveṣu tad dhi vijñānamātrakam
tathā ca jāgrato rūpāt svapno bhedena jāyate   
kiṃtu jāgratpadādīnāṃ pratyekaṃ bahubhedatā
nirṇeṣyate tato yuktaṃ sṛṣṭirūpeṇa bhāsanam   
ato nijavibodhena tān bhāvān vyāpnuvan vibhuḥ
etais tyājayate tāṃ svām audāsīnyadaśāṃ vibhuḥ   
jñānaśakter iyaṃ jṛmbhā tajjñānasthitibhāvinaḥ
bhāvāḥ prayānti pūrṇatvaṃ vikāsinijatejasaḥ   
paramaḥ khalu saṃkocaḥ sadyojātapade bhavet
yad eṣāṃ svasvarūpasya niṣṭhā naiva sma jāyate   
vinā saṃvidupārohaṃ sattāsattā jaḍo 'jaḍaḥ
anīlaṃ nīlam ityādivyavasthā kalpatāṃ katham   
yad uvācotpalagurur yathā sadasatāṃ tathā
jaḍājaḍānāṃ na svātmaviśeṣa iti niścitam   
tasmād bodhabharollāsavisṛṣṭasvaparasthitim
cidanuprāṇanāṃ viṣvag vamann ānandasundarām   
cidekavapuṣā viśvaṃ svīcikīrṣaṃś cidātmani
svabodhaśaktivamanāt sa devo vāma ucyate   
svabodhaśaktyudrekeṇa yady apy eṣa prayacchati
bhāvānāṃ svavapus tādṛk tathāpi paramārthataḥ   
svīkartum icchan saṃhāram eṣāṃ kalpayate bhidaḥ
ato bhedavyavasthāyāṃ vāmo 'sau parameśvaraḥ   
atra saubhāgyaniḥṣyandi tādṛg jñānaṃ pratāyate
saubhāgyaṃ socyate teṣāṃ bhinnānāṃ svīkriyaiva yā   
bhāvānāṃ ca vicitrāṇāṃ bhogāṅgānāṃ svaśaktitaḥ
svakautukakalālokād ucchalanty eva yā citiḥ   
saiva svabhāvarāgeṇa viśvaṃ rañjayate yataḥ
vyakto hi rañjayed viśvaṃ vyaktiś cāsya svarūpataḥ   
yaiva procchalitāvasthā svīkārecchābharodayaḥ
tadraśmisārasarvasve kṣaṇaṃ tiṣṭhaty ananyadhīḥ   
kiṃ nākarṣati kiṃ naiṣa ca bhāvayati yogavit
tata evocyate śāstre nārakto rañjayed iti   
kāmasthaṃ kāmamadhyasthaṃ kāmāṅkuśapuṭīkṛtam
kāmena sādhayet kāmān kāmaṃ kāmeṣu yojayet   
kāmaḥ svīkartum icchaiva tadācchādanayogataḥ
viśvaṃ sādhayate kāmī kāmatattvam idaṃ yataḥ   
tathā hi parame svātmany adhyāsya sthairyam añjasā
taducchalitasaṃbodhakalāsaṃchādanakramāt   
viśvaṃ kāmāṅkuśādhīnaṃ kiṃkaratvena bhāsate
adhyātmasiddhayā yuktyā tv anayaiva nijodaye   
prāṇaḥ puryaṣṭakaṃ dehaṃ vyāpya viśvaṃ prakarṣati
tattvasya kāmatattvasya prakaṭīkriyayā yataḥ   
siddhacakreṣv idaṃ gopyaṃ kiṃ vā na prakaṭīkṛtam
śūnyānandāt prasṛtyaiva devaḥ procchalitātmakaḥ   
vartamāno nijāḥ śaktīr vikāsyaiva pravartate
yatrāsya pravivikṣāsti yataś ca prāvṛtad vibhuḥ   
sarvāḥ śaktīr asau bhāvaḥ svātmany udrecya vartate
tataś cidātmako devo nyagbhūta iva bhāsate   
udbhūtās tu vibhānty etāḥ pronmeṣecchāvidikriyāḥ
ataś catuṣkayukto 'sau yady api pratibhāsate   
tathāpi śaktigaṇanā vastuto 'sya bhavet kutaḥ
atraiva bhāvabhedāṃśanirmūlanakalā yataḥ   
sthitas tataḥ samācāro lokātikrāntagocaraḥ
anantaśaktivaicitryād atrāpy uccāṭanādayaḥ   
saṃhāralīlābhūyiṣṭhā api tās tāḥ kriyāḥ sthitāḥ
tad itthaṃ jñānaśaktyante bhāvānāṃ vapuṣi sthite   
kriyāśaktir athāntyaiva tān saṃharati sādaram
yathā sūkṣmatamā śaktir unmeṣākhyā parāvadhau   
sraṣṭavyabhāvasthaulyena sthūlākāreva bhāsate
tathaivaiṣā kriyāśaktir yasyāṃ bhāvā nimeṣitāḥ   
svasvarūpasthitā kāpi pūrṇeva pravijṛmbhate
nanv asty eva kriyā yasyāṃ bhedaḥ pratyavabhāsate   
maivaṃ sarvā kriyā bhedaṃ praty uta prāg vyapohati
tathā hi bhedabhūmau ye kāṣṭhajvalanataṇḍulāḥ   
ta eva pākāviṣṭatve bhedaṃ projjhanti sādaram
yadi bhinnasvarūpās te pākaikyaṃ tat kathaṃ bhavet   
bhinnaṃ svarūpam aṅgānāṃ na hi yuktyopapadyate
nanu pāko na kaś cit sa yat tan nānāsvarūpakam   
jvalanakledadāhādi tat pāka iti śabdyate
bhinnā eva kriyāḥ sarvāḥ phalam ekaṃ prati sthitāḥ   
pāka ity ucyate nānyā kriyā nāmāsti kācana
etad eva kathaṃ bahvya ekaṃ phalam abhīpsitam   
kathaṃ saṃpādayeyus tāḥ pūrvoktād eva hetutaḥ
nanu locanadīpārthamanaskārair api sphuṭam   
janyate jñānam ekaṃ tat tathaivātra bhaviṣyati
so 'yaṃ kardamasaṃmardamalinībhūtavigrahaḥ   
marau marīcikāmbhobhiḥ snānecchur abhidhāvati
bhinnasvarūpād yady ekam asti vastv iti saṃbhavaḥ   
tarhi kāraṇabhedena na bhedaḥ pāramārthikaḥ
atha bhinnasvarūpaṃ tad ekaṃ cety upagamyate   
svabhāvabhedo bhedāyety etat tyaktaṃ vrataṃ bhavet
nanv itthaṃ sā kriyā mā bhūd ekā kāṣṭhādi kārakam   
phalaṃ janayatām evam apy astu na hi naḥ kṣatiḥ
kriyā hi nāma nāsmākam anyā śaktis tv asau yataḥ   
śaktiś ca phalabhitkḷptyā bhāvātmaivāvibhedataḥ
sā ca śaktir vibhor eva sa ca viśvātmavigrahaḥ   
phalakārakabhedena na bhinnā paramārthataḥ
svātmany abhinne 'pi vibhor evaṃ bhedāvabhāsanāt   
kriyāśaktir iti proktā yayā kartā maheśvaraḥ
nanu yat paśavaḥ kuryuḥ kathaṃ tad upapadyatām   
te hi bhedaikajīvatvāt kuryur bhedavatīṃ kriyām
alam etena paśavaḥ kathaṃ kuryur iti sphuṭam   
sa eva svavacaśchinno vādo vandhyāsutādivat
na hi kumbhakṛtaḥ kvāpi kadācit kartṛtā bhavet   
yadi nāsau maheśākhyāt kartur avyatirekabhāk
nanu kiṃ svit kulālena kumbho 'pi kriyate tataḥ   
īśasya viśvakartṛtve kiṃ paṭe 'pi na kartṛtā
yady evaṃ tat kulālena paṭo 'pi kriyate na kim   
nanv evaṃ sati no kartā ko 'py anya iti karmaṇām
śubhāśubhānāṃ svaphalaṃ kartuṃ kaṃ prati hetutā   
evam evaitad āyuṣmaṃs tathāhy evaṃ vijānatām
na kiṃ cana phalaṃ kvāpi śubhāśubhasamudbhavam   
itthaṃ ye tu na jānanti bhuñjate te 'vipaścitaḥ
tad eva karmasaṃjñaṃ tu malam ajñānamūlakam   
etad evānumanyaiva kecit saṃvittimātrakam
saṃmanyante hy akartāraṃ kartṛtvānupapattitaḥ   
citsvarūpādhikaṃ hy asya yat tat kartṛtvam ucyate
taj jāḍyam arpayed asmai cidādhikyaprasaṅgataḥ   
prakṛteḥ kartṛtā puṃsi nanu nāmopacaryate
etan nyāyapathāpetair vṛthā jegīyate gṛhe   
upacāro hi no vastutathātvaṃ pratipadyate
vyapadeśaḥ paraṃ tādṛg vastuśūnyo 'stu tāvatā   
nopacārikavahnitvavyapadeśe 'pi mānavaḥ
himānīśīkarāsārivātotthaśiśirāpahaḥ   
draṣṭuḥ puṃsaś ca na draṣṭrī prakṛtiḥ parigīyate
na cānyo 'sti varāko 'taḥ kartṛbhāvopacārakaḥ   
kiṃ ca prayojanaṃ tasya kartṛtvavyavahārajam
vyapadeśas tu nāvastu parivartayituṃ kṣamaḥ   
ye 'py ātmānaṃ nayavidaḥ kartāraṃ samupāgaman
te 'pi praśnam imaṃ tāvad asmākaṃ pratibhārpitam   
kiṃ yādṛglokasaṃsiddhakartṛtvaṃ karmayogataḥ
spandātma tad vibhau spandahīne samupapadyate   
nanu jñānaṃ cikīrṣā ca yatnaś ceti guṇatrayam
samavaiti yad atrāsya tat kartṛtvam udāhṛtam   
itthaṃ bālamatīnāṃ dhīr vipralabhyeta vañcakaiḥ
dārakā api vā vidyur na saṃvedanavarjitāḥ   
tatra jñānaṃ na kartṛtvaṃ sarvatrāsty eva tad yataḥ
icchāyatnāv api prāyaḥ saṃstaḥ sarvasya sarvataḥ   
kumbhakāro gṛhābhāvaparitāpitacetanaḥ
jānann icchan sayatno 'pi kiṃ kuryān nātmano gṛham   
nanu kartuṃ na jānāti tataḥ kartuṃ na cecchati
tasmāt kartuṃ na yatate tad gṛhaṃ kurutāṃ kathaṃ   
kartum ity eva yad rūpaṃ jñānādīnāṃ viśeṣaṇam
karotes tatra ko 'rthaḥ syād yadi saspandatā kila   
tadāsau spandituṃ vetti prepsatīti bhaved vacaḥ
tac ca svātmagataṃ nāsya spanditaṃ vaibhavodbhavāt   
anyad aspanditaṃ jñānaṃ śarvasyāpi na saṃbhavet
jñānecchāyatnavattvaṃ ca karaṇaṃ tasya bhāṣitam   
ātmanaḥ kartum ity asya tato 'rthapravivecane
jānātīcchan prayatate jñātuṃ yatitum eṣitum   
pratyekam iti yo 'rthaḥ sa kartuṃ vettīti śabditaḥ
cikīrṣitṛtvaṃ caitat syān na kartṛtvaṃ punar bhavet   
tathātve mānasaiḥ sāmyaṃ bhaved vākkāyakarmaṇām
vākkāyakarmabhir vāsya kathaṃ kartṛtvam āpatet   
mānasāny api karmāṇi kathaṃ tasyeti gīyatām
tadguṇatrayasadbhāve manovākkāyasambhuvām   
karmaṇāṃ saṃciter eṣa karmabhāgīti cen nanu
upacāro 'yam evaṃ syāt sa cāvastv iti varṇitam   
kiṃ cātmagamahattvādidravyāntaguṇasaṃnidhau
tāni santīti kiṃ so 'pi kartṛtvāyatano bhavet   
na cāstv ity upagantavyaṃ muktāv api hi tad bhavet
anyātmaguṇasāṃnidhye samaś caiṣa vidhir yataḥ   
ātmasv ataḥ pravarteran kṛtanāśākṛtāgamāḥ
kiṃ ceśvareṇa sarvatra buddhimattāvyapekṣiṇi   
saṃniveśādhike kārye nimittatvaṃ kṛtaṃ yadi
svaiḥ svaiś ca samavāyānyakāraṇāṃśaiḥ prapūrite  
kam aṃśaṃ kumbhakārādeḥ prātuṃ bhavatu hetutā
na hi so 'sty aṃśaleśo 'pi sarvakartari yaṃ prati   
na jñānecchāyatnam asti kartṛtvaṃ nānyad ity api
tasmān nānyasya kartṛtvaṃ kadācid api saṃbhavet   
īśvarād īśvarasyāpi svātantryaṃ kartṛtāṃ viduḥ
tad itthaṃ parameśānāṃ bhede bhede 'pi vātmanām   
prabhavanti na karmāṇi bandhanāya svabhāvataḥ
tasmād idam amuṣmāt syāt karmaṇo vā śubhāśubham   
tad aiśvaryam amuṣyaiva vihitaṃ parameśituḥ
nirṇītam etad anyatra mayaiva vitataṃ yataḥ   
tad alaṃ prakṛtaṃ brūmaḥ kriyāśaktir iyaṃ parā
aghoratvena devasya tata eva prakīrtitā   
dākṣiṇyam ata evāsyā bhāvānāṃ śivasaṃśraye
yato 'ñjasaiva mārgo 'yaṃ yā kriyā ca na sātmikā   
nanu nātra sthitāḥ kecid bhāvā ye śivatāśritāḥ
kartāraḥ satyam itthaṃ tu bodhyamāno 'vadhārayet   
deśakālakriyākārakalpanāpathavarjitaḥ
devadevas tathaivāsya śaktiḥ sā viśvarūpiṇī   
tad viśvam api kālādikalaṅkāṅkakalojjhitam
hspacecm bhairavābhedavartinam   
tatsvātantryāt svatantraṃ tat svātmani procchalat sthitam
yato bhāti tato 'py astaśivāveśabahiṣkṛtam   
ata eva parā seyaṃ dakṣiṇāghorarūpiṇī
yad vakṣyate jantucakre śivadhāmaphalapradāḥ   
parāḥ prakathitās tajjñair aghorāḥ śivaśaktayaḥ
anyatrāpi kriyāśaktiḥ śivasya paśuvartinī   
bandhayitrī svamārgasthā jñātā siddhyupapādinī
akārādihakārāntaḥ prasaro yaḥ pragīyate   
sa eva bindunilayād asvaratvam upāśritaḥ
kriyāśaktivijṛmbheyaṃ samastavarṇamālikā   
kroḍīkṛtāv aham iti parāmarśasvarūpiṇī
tiṣṭhaty eva tataḥ pūrṇaparāhaṃkārasasphuraḥ   
anantādiviriñcāntapaśusaṃghātaghasmaraḥ
nijodaradarīnītacarācarajagadvrajaḥ   
svacaitanyavimarśāntar grastapudgalasaṃcayaḥ
yāvad ullasitas
tāvat kriyāśaktisvarūpataḥ   
asaṃvijñānaniḥsaṃkhyavaicitryacarcitasthiteḥ
anantakāryaśāntyādisaumyaraudrabhidātmanaḥ   
api svagrāsamāhātmyaprakaṭīkṛtasusthiteḥ
aucityād vividhākārā api bhairavatejasaḥ   
riktapūrṇobhayabhavapunarāvṛtticitritāḥ
śāktasvarūpaviśvākhyasvāṃśagrāsaikalampaṭāḥ   
lokakālacirārūḍhabhāvonmūlanabhāvitāḥ
śaktayo nijavisphārād raśmipuñjaṃ nijaṃ nijaṃ   
prasārayantyaḥ saṃkalpasatyabhāvasamāśrayāt
svocitāny eva lokotthavāmācārabahiṣkṛteḥ   
ghaṭayanty eva śāstrāṇi yātāni paripūrṇatām
yādṛk prathamasaṃbhūto lokātikrāntigocare   
samācāraḥ sa evātra grastabhedadaśo bhavet
pūrṇeyaṃ parameśasya mahāsṛṣṭir iha sthitā   
yasyāṃ saṃhārasṛṣṭyaṃśā viśve te madhyavartinaḥ
sā cādyā sṛṣṭir ity eva naiva vaktuṃ bhavet kṣamam   
adeśakāle tattve hi katham ādyādisaṃbhavaḥ
jāgraddaśeyaṃ sā mukhyā pronmeṣapadabhāginī   
brahmaiṣa nijaśaktyaṃśasaṃbodhakamalāsanaḥ
tā etāḥ sauśivād rūpāt prabhṛti brāhmam antataḥ   
rūpaṃ kṛtvā vijṛmbhante saṃvinnāthasya śaktayaḥ
etāvān eva devo 'yam iti yady api śakyate   
na vaktum aprameyatvāc cidrūpasya maheśituḥ
prabodhapañcadaśikāmadhye tādṛṅ mayā sphuṭam   
uktaṃ mitaprakāśatvaṃ jaḍasya kila lakṣaṇam
jaḍād vilakṣaṇo bodho yato na parimīyate   
tathāpi svayam etādṛg devo mānavivarjitaḥ
nijasvātantryayogena kṛtvātmānaṃ carācaram   
īśatatpuruṣājātair udbhūtair udbubhūṣubhiḥ
ekakaiḥ ṣaḍbhir
ekena trikeṇa
dvyātmakais tribhiḥ   
jāyate śivabhedānāṃ daśānāṃ vividhā sthitiḥ
ata eva vicitrābhyaḥ saṃvidbhyo miśratāvaśāt   
citrāṇy atra śivākhye 'pi bhedajñānāni tenire
yadā trayāṇāṃ vaktrāṇāṃ vāmadakṣiṇasaṃgatiḥ   
tadā pratyekaśaktitvaṃ bhaviṣyadbhavadudbhavaiḥ
ṣaṇṇāṃ tritve rudrabhedas tenāṣṭādaśadhā sthitaḥ   
ekaikaṃ pañcavaktraṃ ca vaktraṃ yasmāt pragīyate
daśāṣṭādaśabhinnasya tato bhedair asaṃkhyatā   
pūrvoditayathāsvasvajñānakarmavicitritāḥ
nirṇīyante yatas teṣu tena no punaruktatā   
anyānya eva bodho hi samācāraḥ kriyākramaḥ
tatra tatra tathā proktaḥ sarvas tu śivadhāmagaḥ   
yathā jalakaṇāh sarve viśrāmyanti mahāmbudhau
tathā jñānakriyāḥ sarvāḥ saṃvitsindhau maheśvare   
mitam api jalaṃ bhūmau sūryāṃśubhiḥ kila pīyate
tad api ca punar vṛṣṭidvāraiḥ prayāti mahārṇavam
jagati nikhilaṃ jñānaṃ karma sphuṭaṃ kim api svayaṃ
kim api ca paraiḥ pāramparyāc chivārṇasi majjati   
yac cānte dakṣiṇe hārdaṃ liṅgaṃ hṛt paramaṃ matam
tad apy antaḥkṛtāśeṣasṛṣṭabhāvasunirbharam   
bhedabhāvakamāyīyatejoṃśagrasanāc ca tat
sarvasaṃhārakatvena kṛṣṇaṃ timirarūpadhṛt   
vijñānaśāstre kathitam ata eva maheśinā
līnaṃ mūrdhni viyat sarvam ityādi timiraṃ vibhoḥ   
evam eva durniśāyāṃ kṛṣṇapakṣāgame ciram
bhāvayed bhairavaṃ rūpaṃ bhāvayadbhir durābhidam   
uktaṃ ca yatra svar duḥkhaṃ tamo vādvayasaṃvṛte
nāvidyākarmasaṃbandhaḥ pāratantryādidarśanāt   
tad atra timirākāre bhairavīye vapuṣy alam
antarlīnatayā bhāti yāvad vaktracatuṣṭayam   
udbubhūṣu tathodbhūtaṃ tirodhitsu tirohitam
tato yugapad evaitadbhidā ṣoḍaśakātmakam   
dakṣe vaisargike hārde svatantre ca śive viśat
aṣṭāṣṭakātmakaṃ śāstraṃ yugapad bhairavābhidham   
itthaṃ tantraṃ rudraśivabhairavākhyaṃ sthitaṃ tridhā
vastuto hi tridhaiveyaṃ jñānasattā vijṛmbhate   
bhedena bhedābhedena pūrṇenābhedasandhinā
tathā ca mukhyāḥ śāmbhavyas tisra icchādiśaktayaḥ   
tatraiva tu prapañcena pañcaśaktyādiyojanam
itthaṃ madhye vibhinnaṃ tat trikam eva paraṃ tathā   
śāstram asmadgurugṛhe saṃpradāyakramāt sthitam
ata eva hi naikaṭyād vāmadakṣiṇaśāstrayoḥ   
dhārā prāntadharāprānte kaulikī pravijṛmbhate
tato 'pi saṃhṛtāśeṣabhāvopādhisunirbharaḥ   
bhairavaḥ paramārthodyadravabṛmhitavṛttikaḥ
īśānavāmadakṣāsu tāsu śaktitrayaṃ kramāt
aparādiparāprāntaṃ kroḍīkṛtyāvatiṣṭhate   
tad vibhāvayati bhedavibhāgaṃ
tatsphuṭatvakṛd atho tam anantam
saṃgrasiṣṇu parameśvararūpaṃ
vastutas triśira eva nirāhuḥ   
ūrdhvavāmatadanyāni tantrāṇi ca kulāni ca
rūḍhāny amuṣyāṃ dhārāyāṃ bhedasaṃkocahānaye   
paraprakāśaviṣayas trikārthas traidham āsthitaḥ
sa eṣa parameśena jñānacandrākhyayoditaḥ   
sa eva sarvaḥ śāstrārthaḥ paravāgvṛttisaṃśritaḥ
anullasitatadvācyavācakādivibhaktikaḥ   
paścāt tu jñānaśaktyaṃśaprādhānyasphuritātmani
kriyāśaktau susūkṣmāyāṃ sādākhyaiśvaryasaṃpadi   
paśyantīmadhyamādhāmni sañjalpollekhayogataḥ
padavākyasvarūpeṇa vartate varṇarūpiṇā   
svacchandaśāstre tenoktaṃ svayaṃ devaḥ sadāśivaḥ
pūrvottarapadair vākyais tantraṃ yojitavān iti   
tathā ca tatraivoktaṃ tatsuśivāvaraṇe 'dhvani
suśivāvaraṇaṃ pūrvaṃ tatra jñeyaḥ sadāśivaḥ   
śivadaśakasaṃyukto rudrāṣṭādaśakānvitaḥ
adhikāro hīśatattve tajjighṛkṣā tu sauśive   
varaṇe binduto bhogadhāmni vibhavato vibhoḥ
bhairavākhyasya bodhasya śaktitattve paraṃ trayam   
sthitis tasmād īśvarordhve sadāśivapadād adhaḥ
suśivāvaraṇenoktā śrīmatsvacchandaśāsane   
tadanantaram etāsu śivarudrabhidāsv alam
māyīyādhvani kḷptāsu śivair uktaḥ śivābhidhaḥ   
bhedo rudraiś ca rudrākhya iti prāpto vicitratām
tataḥ prodyatkriyāsāraprollāsāt kramaśaḥ sphuṭam   
sarvagocaramāyīyaśrutavaikharyupāśritāḥ
varṇavākyapadātmānaḥ śāstrārthā lokagocarāḥ   
samāśritya pravartante tāṃs tāṃs tantrāvatārakān
tena prathamato yāvan māyīyāṃ vaikharīṃ darīm   
māyīyavarṇasaṃdṛbdhaḥ śāstrārtho nāyam āgataḥ
antaḥ sāravibodhaikaparavāṅmayavarṇakaḥ   
akṛtrimaparāveśamūlasaṃskārasaṃskṛtaḥ
śāstrārtho laukikānto 'sti saptatriṃśe pare vibhau   
tatrāsatāṃ hi bhāvānāṃ kvāpi nāsty eva satyatā
svāminy avinayākrāntaprakṛtau vinayaḥ kutaḥ   
tasmāt samastaśāstrārthaḥ paratattvātmanā sthitaḥ
ato vedādayo 'py ete māyīyāḥ śāsanāṃśavaḥ   
sphuranti bhairavādityaprabhāvād eva nānyataḥ
na hi saṃvidvimarśāt syād anyat kvāpy eva kāraṇam   
saṃvinnāthasya saṃvit syāt saṃvid eva tathā yataḥ
kāryaṃ ca kāraṇaṃ ceti tathātva upacāryate   
pariṇāme hi bhāvasya kramād vitatadharmaṇaḥ
ādyantayoḥ saṃvid eva rūpatvenāvabhāsate   
saṃvic ca kālakalanāṃ saheta yadi tat sphuṭam
bhuñjīmahi niśātāsicchinnā vyomāṃśaśarkarāḥ   
ataḥ samagraśāstrāṇi saṃvidrūpāparicyuteḥ
saṃvidaḥ svaprakāśatvāt svaprakāśāni vastutaḥ   
na ca vācyaṃ pṛthag jātu vācakād vyavatiṣṭhate
svātantryād abhidhātaiva bhāvivācyatayā yataḥ   
kadācid vācakāṃśas tu svarūpagrastavācyakaḥ
nirbhāsate kadācit tu sāmānyollāsavācakaḥ   
jātucin nikaṭānantaviśeṣaṇaviśeṣitaḥ
sphuṭasvarūpavācyāṃśasamudrekeṇa bhāsate   
tenārthaparatā jātu svarūpaparatā tathā
bubhūtsitārthā kvāpi kvacid rasamayī daśā   
śabdānāṃ lakṣyate citrā saṃvidrūpānapāyataḥ
saṃvidvicitrakacanaiḥ kacatīti kim adbhutam   
itthaṃ śivātmakavimarśapadād abhinnaḥ
śabdaḥ sphuṭatvata iha svaparaprakāśaḥ
mānaṃ tad eva citisāravimarśamātram
anyat punas tadupacāravaśāt tathā hi   
svaprakāśātmikā yeyaṃ saṃvittiḥ pāramārthikī
tat svasaṃvedanaṃ proktaṃ yato viśvavyavasthitiḥ   
sā caiṣā na vimarśātmasvarūpam ativartate
vimarśo 'syāḥ paro bhogaḥ pūrṇaḥ paśyanty udāhṛtā   
parāparā saiva devī mānam ity avadhāryatām
yatrāparāṃśagaṃ meyaṃ tādātmyād vyavatiṣṭhate   
na hi bhinnena mānena meyasya syād vyavastitiḥ
na hi haṃsasya śuklatve kākaḥ śvetatvam arhati   
etad eva tathā cāha guruḥ śaṅkaranandanaḥ
na mānatvāt tato 'nyatvān na bādhād asthiteḥ sthitiḥ   
prakāśenāvinābhūtaiḥ sattāyāṃ niyatātmabhiḥ
dharmair bhāvo bahirbhāvān na bhāvaḥ siddhim ṛcchati   
tena saṃvittikātmaiva mātṛmānaprameyatā
gṛhṇatī svaprakāśatvaṃ svabhāvād eva bhāsate   
sā cāntaḥsthitamantrātmaśabdanāmarśasundarā
anapekṣānyavirahāt pramāṇaṃ svata eva hi   
tasyā eva vicitrāṇi nāmāni bahubhaṅgibhiḥ
tatprasādotthitāny eva vādinaḥ paryacīkḷpan   
tathā ca cakṣurādyakṣamaṇḍalīṭaṅkaniṣṭhitam
pratyakṣam iti yad gītaṃ tat tāvat pravivicyate   
saṃvittivyatirekeṇa yady akṣāṇāṃ vyavasthitiḥ
na syād arthapramāṇaikyaṃ tarhi bāhyaghaṭādivat   
nanv ātmanaś cakṣurādi karaṇaṃ na ghaṭādikam
tasmāt tenaiva bhāvānāṃ mānaṃ na tu ghaṭādibhiḥ   
vyāpakābhimatasyāsya saṃyoge cāviśeṣiṇaḥ
bhautikatvāviśeṣeṇa ghaṭādyaiś cakṣurādinā   
ātmanaḥ karaṇākāṅkṣāpūraṇaṃ niyataṃ kutaḥ
viśiṣṭa eva saṃyogaḥ karaṇatve nibandhanam   
viśeṣaḥ karmabhis tais tair dharmādharmagiroditaiḥ
tad etad yuktisadbhāvapratibhāvikalātmakaḥ   
bruvan vañcayate mugdhān palāyanaparāyaṇaḥ
yac cāśeṣākṣasaṃyogivyāpakātmavaśotthitām   
yugapaj jñaptim ācchettuṃ mano nāma nigadyate
tatrāpi brumahe pūrvaṃ manasātmaiva yujyate   
tatrāpy ātmamanoyogaṃ kaḥ kuryād iti carcyatām
vyāpakatvād asau syāc cet sarvair eva mano vrajet   
ekasya jāte saṃyoge sarvaḥ sarvajñatām iyāt
yadi svāntam adhiṣṭhātṛ cakṣurādyam apekṣate   
tenādhiṣṭhānam arthānāṃ tāvato 'kṣāṃśavartmanaḥ
akṣādhiṣṭhitasūkṣmāṃśabhāgasaṃparkabhāsitaḥ   
bāhyasyārthasya kuṇḍāder aṇur eko 'vabhāsatām
athāpi mānasādhiṣṭhā jātā ced akṣagocare   
tad etasya svaviṣaye śaktataivopajāyate
tarhi sūkṣmatamacchidranissṛtā netraraśmayaḥ   
viśvavartini bhāvaughe na pramāṃ kurvate kutaḥ
yogyadeśasthitān bhāvān gṛhṇate 'kṣāṇi nanv alam   
yogyataiva hi deśasya kīdṛśīti vicāryatām
yatrasthasya bhaved vittiḥ sa deśo yogya ucyate   
kutrasthasya bhaved vittir iti kiṃ vā na darśyate
tad amī tārkikammanyā yuktyupanyāsavarjitāḥ   
pūrvam eva kathaṃ tūṣṇīṃ nātiṣṭhan kiṃ vikatthanaiḥ
ātmanaś cābhisaṃdhānavandhyasyaiva balādayam   
manokṣajālasaṃyogo bhavet kiṃ nāsamañjasaḥ
abhisandhir athaitasya viṣayaṃ prati jāyate   
ajñāte ko 'bhisandhiḥ syāj jñāte ko 'rtho 'kṣasaṃyujā
prajñāte smaryamāṇe ced abhisandhātṛbhāvitaḥ   
anyad evābhisandhātuḥ prayatno 'nyatra jāyate
mmanoyuktātmasaṃbaddhacakṣurādyakṣasaṃśritāḥ   
viṣayāḥ savidhībhūtanetrādyullaṅghanakramāt
ātmany eva kathaṃkāraṃ pramātṛtvaṃ pratanvatām   
nanu jñānakṛto mātṛbhāvo vijñānam ātmani
samavaiti tato 'nyasya kathaṃ mātṛtvaśaṅkanam   
etad eva vayaṃ brūmo jñānaṃ tatraiva vai kutaḥ
bhayāt svapakṣapātāndhas tad evottaram abhyadhāt   
yathendriyātmasaṃyoge manaḥ kāraṇam ucyate
tathaivātmamanoyoge kāraṇāntaram ucyatām   
tathātve cānavasthaiva mūlakṣatikarī ca sā
atha svāntātmasaṃyogo dhruva evābhyupeyate   
jñātāraḥ syuḥ sadā suptamattamūrchitadurbhagāḥ
na caitad bhavatāṃ jñānam abhīṣṭaṃ śākyaśiṣyavat   
tasmāt pratyakṣatā nāma katham indriyagocarāt
atha pratyekam eteṣāṃ parīkṣeyaṃ pratanyate   
tatrāṇu nityaṃ sarvārthaṃ vegavallaghv abhautikam
manas tac cāpi naiveha yuktisiddhatvam aśnute   
aṇu cec chīgrasaṃcāri mano yad viṣayān muhuḥ
spṛśet tadaiva dehasya bhavec chavaśarīratā   
dehasthe 'pi manoyoge tatraiva jñānayogataḥ
ekāṇumātraṃ jīvaḥ syāc chiṣṭaṃ syād ghaṭakuḍyavat   
atha svāntena yogaś cej jātaḥ kvāpy ātmagocare
tad vibhor ātmano jñānaṃ samavāyīti mātṛtā   
jāteti sarvadehasthaṃ jīvanaṃ kiṃ na siddhyati
enayaiva na kiṃ yuktyā ghaṭāder jīvanaṃ bhavet   
vibhāv ātmani jātaṃ hi jñānaṃ tatraikadeśataḥ
dehamātre punaḥ svānte bhavet sāvayavā sthitiḥ   
vibhutve mānasasya syād yugapat sarvavedanam
nitye ca manasi jñānaṃ sarvadaiva bhavet tataḥ   
mokṣāvasthāpi vijñānayoginy evopajāyate
muktau cātmamanoyogo nāstīty etan mahādbhutam   
kiṃ hi vyāpakatā mokṣe svātmano vinirudhyate
abhautikaṃ cet sarvārthaṃ kathaṃkāraṃ mano bhavet   
viśiṣṭaviṣayavyaktikauśalād eva cakṣuṣaḥ
taijasatvam abhīṣṭaṃ hi tan mano bhautikaṃ na kim   
sarvarthatve ca manasaḥ kim anyair akṣaḍambaraiḥ
nanu bāhye 'sya viṣaye prāg asty akṣopayogitā   
tathā hīndriyasaṃdṛṣṭe pāścātyā manasaḥ sthitiḥ
atrocyate yathaiva prāg indriyeṇa na gṛhyate   
tac cet svalakṣaṇaṃ paścād anuyantr iti kā kathā
atha sāmānyamātraṃ tad gṛhītaṃ prāk tadindriyaiḥ   
vyaktiniṣṭhaṃ tadānīṃ ca manasā vyaktiniścayaḥ
nāstīti manasā kasmāt sāmānyagrahaṇaṃ bhavet   
vinā vyaktigraheṇaiva sāmānyagrahaṇaṃ yakutaḥ
sāmānyagrahaṇe cāsya sarvārthatvaṃ nirudhyate   
viśeṣagrahavandhyasya sarvaśabdavilopataḥ
āśugāmitvam etasya yac coktaṃ tatra vastuni   
puraḥsthite svahastādau kiṃcid dūragate ghaṭe
atidūre ca mervādau kathaṃ tulyaiva gantṛtā   
āśusaṃcāriṇāṃ yasmāt kvāpi pūrvakatejasām 
savidhāsavidhatvena viśeṣaḥ pravibhāvyate   
kathaṃ cābhautikaṃ sūkṣmaṃ gṛhṇīyāt parvatādikam
abhivyaktiḥ samānasya samānena vidhīyate   
nanv astu prākṛtī buddhis tato 'haṃkṛt tato manaḥ
ittham apy aṇutā naiva manasaḥ saṃprasiddhyati   
vyāpakatvena pūrvoktadūṣaṇāni sthitāny alam
itthaṃ mano na yuktyaṃśair mānasāvarjanāya naḥ   
yādṛg vādyantarair iṣṭaṃ dvaitavyāmūḍhadṛṣṭibhiḥ
cidātmanaḥ prakāśasya tathābhāsanabhāginī   
yā śaktis tan manas tv astu svasvātantryopakalpitam
yatra śrotraṃ nabhas tatra sarvaśabdaśrutir bhavet   
cakṣurādyaiś ca sarvatra nirvibandhaṃ yato nabhaḥ
dharmādharmair vibandhaś ca yuktyupanyāsavaikalī   
bādhiryādi kathaṃ ca syāt kathaṃ vā taccikitsanam
bandhāśrayavighātena tadanugrahas tathā   
akṣaṃ svāvayaveṣv eva x x x samavāyinaḥ
viśeṣeṇa nabho naiva kvāpy āśritam iti sthitiḥ   
saṃyogitā tu ldots sākaṃ bhāvena vartate
tadanugrahaghātābhyām api vikriyatāṃ tataḥ   
yad anugrahas tad anugrahaḥ sa tadāśrayaḥ
itīyaṃ svavacaḥkḷptir niḥsāraiva vibhāti naḥ   
āśrayadvārako 'kṣāṇām anugraha iti sphuṭam
abhidhatsva ka eteṣām āśrayo 'stv iti codite   
yad anugrahayogo 'sya sa evāśraya ity ayam
nyāyo 'nyonyasamālambī cakrakaṃ nātivartate   
vāyuprakṛti yac coktaṃ sparśanaṃ tad vivicyate
vāyor vegavatī tāvad aniruddhā sthitiḥ sthitā   
dehadeśe tataḥ sparśaḥ na kuḍya iti kaḥ kramaḥ
cakṣuś ca taijasaṃ tejaḥ prasṛtaṃ bāhyagocare   
arthān rūpapradhānāṃś ca vettīty etan nirūpyate
adṛśyaṃ yadi tat tejaḥ preryate manasā katham   
preraṇaṃ na hy avijñānaṃ kadācid upapadyate
indriyeṇa na ca jñātaṃ kadācic cākṣuṣaṃ mahaḥ   
na cāpīndriyavijñāte svatantraṃ bhavatāṃ manaḥ
apreritaṃ ca tat paśyet sarvataḥ sarvathā sadā   
āsamañjasyam eva syāt pravṛttau vā nivartane
kiṃ ca golakasaṃsthānaṃ tāvac ca yadi tan mahaḥ   
tāvatas tadgatasyaiva grahaḥ syān nānyataḥ kvacit
tathaitad viparītaṃ tu golake 'pi nimīlite   
unmīlite vā sarvatra vastuni grahaṇaṃ bhavet
unmīlite cakṣuṣi ca prasṛte raśmimaṇḍale   
tasyāsti na paṭasyeva saṃvṛtir netramīlane
tato nimīlitākṣasya vastudṛṣṭir na kiṃ bhavet   
ghane cātapamadhye 'sti vinimīlitacakṣuṣaḥ
citratejovabhānaṃ tatpīḍitākṣayugasya ca   
yogināṃ bindudṛg dhvānte kathaṃ tad vā bhaviṣyati
bhaved unmīlite 'py akṣṇi na vastugrahaṇaṃ kvacit   
manodhiṣṭhānayogena paramāṇvadhikaprathā
dīpāpekṣā ca yāmuṣya sāpi kiṃ na vibādhyate   
dīpaprakāśaḥ svāntātmanetrārtheṣūpakārakaḥ
na pratyekaṃ manovṛtteḥ saṃskāras tena ced bhavet   
dīpe saṃkalpyamane syād rātrau rūpaparigrahaḥ
ātmanaḥ saṃskriyā cet syāt tasya sarvagatatvataḥ   
sarvadā rūpasaṃvit syāt saṃyogaḥ saṃskriyā yataḥ
amūrtasypi nityasya ko 'nyaḥ saṃskāra ucyate   
netropakāraś cet tarhi netradeśasthite 'rciṣi
tejomadhyagataṃ rūpaṃ na bhāseta kadācana   
nanu tad vedyadeśe 'sau nāyanaḥ kiraṇavrajaḥ
hanta tatraiva vijñānam ātmadeśe na kiṃ bhavet   
tatraivātmā vibhutvena tatraiva karaṇaṃ yataḥ
tasmād bhogāśrayo deho jīvann iti vṛthoktayaḥ   
nāyanānāṃ mayūkhānāṃ gantṛtve 'vasite sati
anāvṛte 'raṇyamārge svahastāt prabhṛti sphuṭam   
arkacandrādisaṃdṛṣṭiḥ kathaṃ nāmopajāyatām
śīghratve 'pi yataḥ proktabhedo dūrāvidūragaḥ   
dīpanetrāvabhāsābhyāṃ channe tasmin kathaṃ matiḥ
śuddha eva bhaved bhāve tābhyāṃ vyāmalatājuṣi   
andhatvaṃ tac cikitsā ca na yuktāśrayadūṣaṇā
rasanā ca jalātmā cet taj jalaṃ srutimadyataḥ   
tataḥ sthairyaṃ kathaṃ tasya kā ca nānārasaprathā
tasyaikarasatāyoge tasyā naikarasasthiteḥ   
na syād ekarasajñaptir yathā pittabhare sati
tiktā rasanavṛttir no mādhuryaṃ viditaṃ kṣamā   
nanu pittagataṃ taiktyaṃ na tv evaṃ rasanāgatam
tarhi pittagūḍau tulyaṃ rasanāpathagāminau   
iti syād yugapaj jñaptis tiktamādhuryagocarā
nīrasā rasanā cet sā rasābhivyañjikā kutaḥ   
svabhāvād iti ced asyāḥ ko 'yam āmbhasatāgrahaḥ
ghrāṇaṃ ca pārthivaṃ tasya kāṭhinyaṃ kiṃ na dṛśyate   
nanu gandhaguṇodreki kiṃ sa gandho na bhāsate
nāsti tatrendriyavyaktagandhavattve tathā pramā   
nirgandham apṛthivyātmā mano gandhagrahakṣamam
asty eva bhavatāṃ tena nānumā tādṛśā kṣamā   
tasmād indriyasaṃghāto bhautiko nopapadyate
āhaṃkārikatāyāṃ tu vyāptṛtvam avibhinnatā   
dehāśrayavirodhaś ca karaṇatvena cāsthitiḥ
vāgādi yac ca karmākṣapañcakaṃ tad vivicyatām   
ānābher mūrdhaparyantaṃ yaḥ samīrābhighātajaḥ
viśeṣaḥ ko 'pi vāgātmā sa tādṛg iha kathyate   
tasya kāryaṃ bhavec chabdaḥ kartā ko 'tra vicāryatām
ātmano naiva kartṛtvaṃ tathātve 'pi vibhutvataḥ   
mayā proccārite śabde tvaṃ vaktā kiṃ na jāyase
prakṛtāv api doṣo 'yaṃ kartryāṃ kartṛtvavarjitā   
karaṇasya sthitir nāsti tulye vāgindriye sati
kathaṃ cāsphuṭasuspaṣṭabhāvaḥ śabdeṣu jāyate   
kathaṃ copāṃśusaṃjalpasmṛtyādau śabdagā bhidā
prayatnāc cet prayatno 'pi yady utpattis tataḥ katham   
viśeṣo jāyate hy anyo na hy anyaguṇasaṃbhavaḥ
prayatnamāndyāmāndyābhyāṃ yena pratividhīyate   
pāṇīndriyaṃ cādadānaṃ mukhādyair grahaṇaṃ kutaḥ
grahaṇaṃ ca kim ucyeta svīkāro yadi saṃmataḥ   
asvasya svasya karaṇaṃ svīkāra iti bhaṇyate
svaśabdaś cātmavācī cet tatrātmā prakṛtir yadi   
tan nāsty aprākṛtaṃ kiṃcid ity asvatatvaṃ kathaṃ kila
ahaṅkāro 'py athātmā syān nāhaṃkārī kṛtir ghaṭe   
ātmīyo 'yam anenaitad dūṣaṇenaiva dūṣitam
ahaṃkārasya saṃbandhi sarvam eva hi tat svakam   
ātmano vyāpakasyāsti na svaṃ nāsvaṃ ca kiṃcana
evaṃ pādendriyasyāpi samo 'yaṃ yuktivikramaḥ   
deśād deśāntaraprāptyā gamanaṃ ca yad ucyate
tattyāgarūpaṃ svīkārābhāvenaiva prasiddhyati   
svīkāro dūṣitaś caiṣa svīkārāṃśo 'pi yo gatau
tasya pāṇīndriyaṃ yuktaṃ karaṇaṃ nāṅghrināmakam   
indriyāṇāṃ hi sāṃkāryam evaṃ kāryeṣu jāyate
ata eva mahānyāyavedibhiś carame naye   
prokto gatiniṣedhāya bhūyān sadvākyaḍambaraḥ
gataṃ na gamyate tāvad agataṃ naiva gamyate   
gatāgatavinirmuktaṃ nāstītyādi svake naye
pāyvindriyaṃ ca na cchidramātraṃ koṣṭhyamarutkramāt   
utsargaḥ kila sāṃkāryaṃ tena syād iyatī sthitiḥ
upastham indriyaṃ yac ca tasya kāryaṃ nigadyate    
śāmyatīti na yuktettham anumānapramāṇatā
tadbhedavādināṃ tāvad dve māne naiva saṃgate   
śabdādes tv anumānena sudhībhiḥ pariniścitam
tasmāt svasaṃvid evaiṣā svaprakāśatayā sthitā   
mātṛmānaprameyādiprapañcaiḥ sāvabhāsate
samullāsaḥ sindhor bahalalaharīvibhramamayaḥ
prakāśaḥ śāśāṅkaḥ kumudadalanirbhedasacivaḥ
parasyāḥ saṃvitter mitiviṣayamātṛvyatikarair
vikāso yaḥ seyaṃ jagati vividhā kalpanakalā   
tasmāt prakāśa evāyaṃ citraśaktisunirbharaḥ
svayaṃ vicitrarūpeṇa bhāti viśvatra viśvataḥ   
tad ayaṃ prasphuṭābhāso lokarūpādivartmanā
svaśaktyaṃśād vikalpākhyāt pratyakṣavyapadeśabhāk   
tathā hi devadevāṃśas tat samunmīlanaṃ dṛśaḥ
prāṇaspandas tadaikāgryaṃ bhāvas taddharmasaṃcayaḥ   
ityādi sarvaṃ yad bhāti tat pratyakṣam iti sphuṭam
na tv atra kartṛkarmāṃśakaraṇatvādinā gatiḥ   
nanv asāv asti pāścātye vaikalpikapathe tataḥ
yato dehaghaṭābhāso sphuṭaḥ paścāt tu so 'sphuṭaḥ   
sa eva cchannarūpas tu śuddhāṃśasvātmasaṃvidam
tato dehaghaṭābhāsas tatrāpy eṣaiva vartanī   
yāvatsahasradehaughabhāvakoṭyavabhāsanam
tatrāpi ca purā paścān na tu tādṛkprathā yadi   
āmarśapadavīṃ yāti tat spuṭāsphuṭacitritaḥ
tāvān asāv eka eva svarūpaprasphuṭātmakaḥ   
śivaprakāśa āyāti
            vicitro 'yaṃ na vastutaḥ
tatrātadrūpasaṃveśād vaicityraṃ paricarcyate   
śivaprakāśe 'tadrūpapraveśas tu na saṃgataḥ
yadi vā kathitanyāyabalāt kvāpi na citratā   
kiṃtu citratayābhāsaś citrabhāvaṃ prasūyate
evaṃ caitro 'yam asmākaṃ citravadbhavann īdṛśaḥ   
maitreṇa tanmatenālaṃ dṛṣṭo māṃ bhāvadarśinam
paśyan paśyati yaḥ so 'yaṃ samādhau pariniṣṭhitaḥ   
prāk tv eṣa janmakoṭīṣu tattattāpādy abhuṅkta vai
mokṣyate dhyānacaryādyair yo 'py etena pathāgataḥ   
so 'py anyo mokṣabhāg īttham aparyavasitodayaḥ
prakāśa eka evāyaṃ yaś cirān na vibhidyate   
ata eva hi bhedo 'sti na kaścid yo maheśvaram
advayaṃ saṃprabindhīta prakāśānandasundaram   
deśakālākṛtijñānadharmopādhyantarādayaḥ
saṃmatā bhedakatvena bhānti cet sā vibhā tathā   
na ced vibhaiva sā tādṛk tad advaitam idaṃ sphuṭam
bheda ity eṣa śabdas tu kevalaṃ pratibhojjhitaḥ   
astu vā bhedakalanā pratibhāsaṃprarohiṇī
uktanītyā tu tatraiva sapratiṣṭhā bhaviṣyati   
ayaṃ ghaṭaḥ paṭaś cāyaṃ tāv anyonyavibhedinau
pramātrantarabhinnau ca tau matto 'pi vibhedinau   
iti prakāśa eko 'yaṃ tathāmarśasvarūpakaḥ
nanv evaṃ pakṣapāto 'yam advaitaṃ bhavatāṃ katham   
bhedo 'py astu sa āhatya kiṃ nāma na viṣahyate
seyaṃ badhiragoṣṭhīṣu gītavādyaprarocanā   
na hy advayaṃ dvayāveśabādhenāsmābhir ucyate
tvatpakṣopagamo hy eṣa syād dvayaṃ taddhi susphuṭam   
idaṃ dvaitam idaṃ neti tad idaṃ ca dvayādvayam
iti yatra samaṃ bhāti tad advayam udāhṛtam   
nanv ittham astu bhedo 'pi na vayaṃ śabdakāmukāḥ
astv asau na hi no heyam ādeyaṃ vā yathātra vaḥ   
sarvānugrāhakaṃ pakṣam ālilambiṣase yadi
paramādvayadṛṣṭiṃ tat saṃśrayeḥ śaraṇaṃ mahat   
etad aṣṭādaśe tattvam adhikāre bhaviṣyati
yat tad ante paraprāpyaṃ tad astu paramārthataḥ   
atra ye na hi viśrāntās te mitāṃ saṃvidaṃ śritāḥ
sarvathaivāpabādhyante janmamṛtyūtthavibhramaiḥ   
tasmāt sa eka evāsau prakāśaḥ parameśvaraḥ
pratyakṣam iti tenaiva prakāśenaiva bhāsate   
tatra tā dṛṣṭayaḥ sarvā mahānadya ivārṇave
viśanty avaśyaṃ nāviṣṭāḥ prayānti kṛtakṛtyatām   
tathā hi mānasāmagrī rūpālokamanokṣajā
sākaṃ mātṛprameyābhyāṃ tadvarjaṃ vāpy anekaśaḥ   
jñātaṃ ca gamayen mānaṃ na cāpi ujjhati mānatām
pratyakṣapādotprekṣeyam idānīm upapadyate   
kiṃ cānadhigatagrāhi mānaṃ navanavaṃ yataḥ
bhairavecchāvaśād etad viśvaṃ bhāti tathā tathā   
vastu pradarśayan mānaṃ pravṛttiṃ vidadhat sphuṭam
prāpayaty eva tad vastu tathābhāsanayogataḥ   
sad apy ekāntato nedaṃ nāsac cetyādisaṃvidaḥ
bhānty eva paramārthena tad anekāntadṛk sphuṭā   
eko bhāvaḥ sarvabhāvasvabhāvaḥ
sarve bhāvā ekabhāvasvabhāvāḥ
arhadvādaḥ so 'yam asmadsudṛṣṭau
yuktaś ca śrīsāraśāstre 'pi coktaḥ   
idaṃ mānaṃ meyaṃ tad idam iti saṃkhyāṃ kalayituṃ
svarūpaṃ vā śaktaḥ ka iva jagatīty etad api sat
mataṃ vācāṃ patyur bhagavati cidānandasubhage
yatas tūṣṇīṃbhāvād apara iha kaḥ kiṃ prakurutām   
ahetor bhāne syād yadi na tanudikkālaniyamas
tato hetor īdṛṅ niyama iti kasyaiṣa mahimā
svabhāvo 'yaṃ hetor atha vivṛtakaṇṭhaṃ katham asau
na bhāvasyaivokto yamayati pare kena hi paraḥ   
svabhāvāc cātmāsau paramaśiva ity āgamakathā
nirukto viśvātmā jagati nikhile jṛmbhata iti
dharādeś cānanyo bhavatu tad iyaṃ bhūtacititā
sa vandhyo dikkālair jananamaraṇāpāyarahitaḥ   
tad asyāyaṃ lokas tadanu paraloko 'py ayam iti
grahaḥ kasmād dhetoḥ spṛśati na hi taṃ kālakalanā
tataḥ svātantryodyatsukharasaparānandamahimā
bhavadbhasmībhūtākhilakaluṣapāśaughasubhagaḥ   
sāṃkhyadṛk punar ihaiva bhūyasā
carcyate nikhilatattvagocarā
dṛśyate dharaṇīprabhṛty alaṃ
tac ca sūkṣmatamakāraṇotthitam   
tadgṛhītikaraṇodyataṃ punar
bāhyataḥ karaṇakaṃ daśātmakam
āntaraṃ trividham asya kāraṇaṃ
saukhyaduḥkhaparimohadarpaṇaḥ   
tādṛśaṃ triguṇam eva yad bhavet
tat punar jaḍatayātha bhedataḥ
mūlakāraṇam apekṣate paraṃ
sā niśeyam iha bhogyam ucyate
tac ca bhoktṛ paratantratāmayam
no parasparam upaiti bhoktṛtām   
bhogyabhoktṛvapur ekam eva no
jāghaṭīti hi viruddhadharmataḥ
tena bhoktṛ citiśaktimātrakam
tac cidātmamayatāvaśān manaḥ   
vyāptṛ sarvagatam īśvaraṃ kathaṃ
bhoktṛtāṃ vrajatu bhedasaṃgatām
tena tannijavaśitvanirmitāṃ
saṃkucatsthitijuṣaṃ daśāṃ śrayet   
anyakāraṇakalādyabhāvataḥ
so 'yam asya sahajo malaḥ smṛtaḥ
sa tridhā samavabhāti tadvaśād
eṣa eva sa pumān udāhṛtaḥ   
bhoktṛbhāvaparatantratāvaśān
nāntarīyakatayāsya kañcukam
bhāti naivam iti kālavitkalā
rāgasanniyatināmadheyakam   
yady ātmaiṣa punar nirargalanijasvātantryasaṃchāditaṃ
svaṃ rūpaṃ vivṛṇoty alaṃ nijabalāt tacchuddhavitsaṃbhavaḥ
kartṛtvaṃ kila kāryavargam akhilaṃ bodhe nidhāya svake
paśyann īśvaratāṃ vrajed aham idaṃ sarvaṃ sadety uddhuraḥ   
jñātṛtvaṃ hṛdayāntarasphuritadṛg dṛṣṭvā sphuṭābhāsini
jñeye bhedatirodhitāṃ nijacitau yasmāt sa saṃpaśyati
tenāsyedam ahaṃvidoḥ sarabhasaṃ bhedaikyam ājagmuṣī
sāmānādhikaraṇyadhīḥ prakaṭayet sādāśivīṃ saṃsthitim   
jñeyaṃ kāryaṃ sarvam antar vibodhe
yāval līnaṃ tāvad udriktavṛtteḥ
bodhajvālāsaṃcayasyāntarāle
tatprastyānaṃ svaṃ vapuḥ projjhatīva   
idaṃbhāvaḥ so 'yaṃ vigalitumanā no vigalito
bhavet prākkakṣyāyām api sa samakāntis tad adhunā
ahaṃbhāgodreke vidhir anavadhir bhāvavisare
tad eṣā śāktī bhūriṣir iti svasiddhātmani parā   
īhate galitumanvato galet tatra pūrvapararūpasaṃgateḥ
śāktabhūmir akhileyam ucyate citracinnicayacarcitā satī   
tattve tattve svecchayā devadevaḥ
sarvāṃ sarvāṃ bhūmim ālambamānaḥ
pūrṇaikātmā pūrṇasaṃvitsvarūpaḥ
śrīmāñ śāstre bhairavo niruktaḥ   
śaktipātadṛg iyaṃ nirucyate
mandamadhyaparatīvrabhedataḥ
tatparasparabhidābhir apy alaṃ
yā svarūpaparidṛṣṭir ātmanaḥ   
nanu kiṃ kadācid ayam īśvaro nijarūpaṃ prakāśayati pūrṇacitiḥ
kiṃ vā kadācid atha saṃvṛṇute nirhetuko hi niyamaḥ kila kaḥ   
uktam atra kila pūrvam anantaṃ
nānyad asti niyameṣu nimittam
laukikeṣv api sa eva maheśaś
citracitraparibhāsanaśīlaḥ   
tatsvātantryād adhikam adhunā nottaraṃ bambhaṇīmaḥ
saṃvitsindhoḥ prathitalaharīharmyadhārādhirūḍhiḥ
śāntis tasyās tadanu tad ayaṃ bandhanāmnāpadiṣṭas
tenaivetthaṃ parigataraso mokṣa ity uktarūpaḥ   
sadā kadācid adhunā tadetyādi ca saṃvidaḥ
tatsvātantryāvabhāsīyakālakelivikalpanāḥ   
na ca kālakalābhiḥ sa spṛśyate parameśvaraḥ
na hi tāsāṃ svatantrāsti sthitis tatkalpanāṃ vinā   
tena svasṛṣṭe bhāvāṃśe svarūpātmany api sphuṭam
pāratantryāvabhāso 'yaṃ devenaivāvabhāsyate   
pāratantryaṃ kalayati svatantraḥ parameśvaraḥ
svātantrye pāratantrye ca nānyal lakṣaṇam ucyate   
paricchinnaprakāśo hi jaḍas tenātra yaḥ sthitaḥ
paricchedaka eṣo 'pi paricchedyo yadi sphuṭam   
tad asya rūpagrahaṇe na prakāśaḥ prakāśate
tathā hi bāhyo bhāvāṃśaḥ svayaṃ naiṣa prakāśate   
jñānam arthaprakāśātma tac cānābhātam eva hi
tasyāpi samavāyy ātmā naiva bhāti svarūpataḥ   
tadīyakaraṇaṃ netraprabhṛty api na bhāsate
ālokādeś ca vijñānād ṛte naivāvābhāsanam   
nanu jātaṃ yadi jñānam arthasyāsau prakāśatā
śaktir dharmo yadi prāptaṃ sārvajñyaṃ viśvamaṇḍale   
anyad evātha tat kiṃcit prakāśatvābhiśabditam
tan meyamātṛmāneṣu naiva kutrāpi saṃgatam   
tataś cāprakaṭaṃ viśvaṃ sarvadaiva bhaved idam
aprakāśasya bhāvasya yadi ca syād prakāśanam   
tāvataivāsya hīyeta svarūpaṃ parihānitaḥ
jñānotpattiś ca bhāvasya svarūpasthasya cet prathā   
aviśiṣṭe svarūpasthabhāve viśvasya sā na kim
tasmāt prakāśo viśvasya paricchedakaniṣṭhitaḥ   
tatsvātantryāvabhāsotthacitrākāravibheditaḥ
paricchedaka itthaṃ cet paricchedyo bhavet tataḥ   
mūlakṣatikarī seyam anavasthā patiṣyati
ataś ca so 'paricchinnaḥ paricchedaka ucyate   
akālpyas tena śāstreṣu tan na kālasya gocaraḥ
tenāsya vedyadharmatvaṃ kālasya paribhāṣitam   
yadi kālaś ca mātāraṃ paricchindyāt tato dhruvam
mātṛlagnaiva kālasya sthitir nirvāham icchati   
na ca mātrantaraṃ kiṃcit saṃbhaved anavasthiteḥ
tāṃ hantuṃ vopagamyo 'sau mātā kālakalojjhitaḥ   
ya eva tu paricchedyo mātā tallagna eva cet
sa kālo mātṛmeyatve tarhy ekasya kathaṃ tava   
bhedavāde hi bhavatāṃ niṣṭhitā matir īdṛśī
abhedavādināṃ nas tu naiva kāpy astu khaṇḍanā   
viśvaṃ mātṛmayaṃ yeṣāṃ mātā viśvamayas tathā
tan na kālakalājālajambālaiḥ parameśvaraḥ   
citiśaktiprakāśo hi mālinyam avalambate
atas tadā saṃvṛto 'sau paścāt prakaṭarūpakaḥ   
iti tasyaiva jṛmbheyaṃ tathātvavyapadeśinī
kalanaivāsya sā kācit svarūpāmarśanātmikā   
śivayogārham ātmānaṃ yasyām ātmābhimanyate
yato vaicitryayogena tathātmānaṃ sa manyate   
śaktipātasya tenoktā navadhātra vyavasthitiḥ
anyathā neśvarasyāsti rāgo dveṣo 'tha vā kvacit   
yena kvāpy eṣa niyatāṃ svāṃ śaktiṃ pātayed vibhuḥ
animittas tathā cāyaṃ śaktipāto maheśituḥ   
tena rāgakṣayāt karmasāmyāt sukṛtagauravāt
malapākāt suhṛdyogād bhakter bhāvāc ca sevanāt   
abhyāsād vāsanodbhedāt saṃskāraparipākataḥ
mithyajñānakṣayāt karmasaṃnyāsāt kāmyavicyuteḥ   
sāmyāc cittasya sā śaktiḥ patatīti yad ucyate
tad asan
nanu tatrāpi nimittāntaramārgaṇāt   
anavasthātiprasaṅgasaṃbhavābhāvayogataḥ
anyonyāśrayaniḥśreṇicakrakādyupapātataḥ   
asmiṃs tu pakṣe sarveṣāṃ pravādānām api sthitiḥ
yuktā sarvaṃsahe pakṣe na kiṃcit kila duṣyati   
yuktiḥ sudhībhiḥ svayam eva tatra
śakyeta saṃyojayitum tato na
pṛthaktayā yojanam uktam atra
yad granthato vistara eṣa mithyā   
upajagmur ato 'napekṣiṇīṃ
śivaśaktiṃ na ca tāṃ vinā bhavet
apavargapadaṃ yato mudhā
paraśāstreṣu vimokṣasaṃkathāḥ   
śaktipātasamaye vicāraṇaṃ
prāptam īśa na karoṣi karhicit
śrīmadutpalagurur nyarūpayat
tatra tatra nijaśāstra īdṛśam   
tasyaiva hi prasādena bhaktir utpādyate nṛṇām
yayā yānti parāṃ siddhiṃ tadbhāvagatamānasaḥ   
itthaṃ purāṇaśāstrādau śaktiḥ sā pārameśvarī
nirapekṣaiva kathitā sāpekṣatve hy anīśatā   
kevalaṃ bhedavādāndhyasthagitālasadṛṣṭibhiḥ
duḥsamarthatvam etasyā niyamena kvacitsthiteḥ   
paryālocyāniśaṃ karmamalasāmyaprapākataḥ
ityādihetujāleṣu vṛthātmā parikhedyate   
tat teṣāṃ nopakārāya kuśakāśāvalambanam
tasmāt sa eva tādṛkṣasvasvātantryopabṛṃhitaḥ   
tadā tathā tathetyādivaicitryeṇāvabhāsate
tad itthaṃ sarvadṛṣṭīṇām atraiva parameśvare   
anupraveśa ity anyair alaṃ vā yuktiḍambaraiḥ
tad itthaṃ devadevena svasvarūpam ihoditam   
pratyakṣaṃ tatra tanmānaṃ sarvamānadhuroddhuram
ekam evedṛśaṃ mānam iti kecit prapedire   
dhūmād agnir iti prāyas tasyaivaitad vijṛṃbhitam
yathā ghaṭasya pūrvāṃśadṛṣṭaikapariniṣṭhitaḥ   
mātā sphuṭāsphuṭākāratāvadarthāvalehinīm
sphuṭām eva matiṃ matvā pratyakṣatvaṃ prapadyate   
na cānumānam antyāṃśe saṃvid ekaiva sā yataḥ
dhūmādhyakṣapratītyantarniviṣṭāgniprathā tathā   
ekaiva tāvad arthāṃśalehinī jāyate matiḥ
tāvaty āṃśe sphuṭākārā pratyakṣam iti bhāṣyatām   
yathā ratnādivaicityraṃ tathā saṃskārasaṃsthiteḥ
netrātmamānasālokaviṣayādiṣu saṃvidi   
pratyakṣam eva saṃvittau sphuṭatvenāvabhāsate
tathā tathāvidhavyāptidhāmasaṃkārasaṃsthiteḥ   
ante tathaiva sā vittir dhūmāgnyākārarūpiṇī
yathā ca dṛḍhasaṃskārāḥ sollekhāḥ sapadi svayam   
ratnāditattvaṃ paśyanti vighnāntaratirodhitaḥ
tathā bubhukṣitātmānaḥ śīghram evātiniścitam   
annādi gṛhṇate bhoktuṃ vyāptyādyavyavadhānataḥ
tena pratyuktam eva syād yad āhuḥ parikalpanam   
abhyasteṣv avinābhāvasvabhāvavyāptisaṃvidaḥ
kiṃ hi tatkalpanāvyāptivitter iti na manmahe   
āśūtpattivaśād asyā na khalv asty upalakṣaṇam
anumīyata evaṃ sā tad eva parikalpanam   
aho svapakṣapātāndhāḥ svam apy upagataṃ muhuḥ
amī vismartum ārabdhās tārkikammanyabuddhayaḥ   
kṣaṇāpavargiṇī buddhiḥ sarvaiva hi bhavanmatā
utpattimātrayogena viṣayasyāvabhāsikā   
na kṣaṇāc cāparaṃ kiṃcid āśubhāvitvam ucyate
tat sarvam āśubhāvy eva vijñānam iti tattvataḥ   
sarvatra bhāvajāteṣu bhaved anupalakṣaṇam
athāvicchinnadṛṣṭīnāṃ drāghīyaḥkālagocaram   
jñātaṃ tenāpi tarhy artho janmamātreṇa bhāsyate
yac cotpattivaśād eva viṣayasphuṭatātmakam   
tasya śīghratarasthāsnubhāvo bhedāvahaḥ katham
yat tat kila grahāpekṣaṃ svaprakāśam athāpi sat   
anyatropāyatāṃ yāti vidyuddīpādivat tathā
tatraiva ciraśīghrasthabhāvo bhedāya bhāsate   
na ca kvāpy anumāneṣu vyāptyāder grahaṇaṃ bhavet
punaḥ punaḥ sphuṭībhāvaṃ yāti yenopalakṣyate   
kiṃ ca kramikadhūmādijñānamālātmani sphuṭam
uditāpi kathaṃ kuryād ekabhāvāvabhāsanam   
athāntyam anusandhānajñānam evaṃ kariṣyati
tad api prāksthasaṃvittisamaṃ bhinnaṃ kathaṃ tathā   
tena prāktanavijñānamālāmanvasyate yadi
tad asan na hi saṃdhānaṃ naṣṭāyām upapadyate   
atha smaraṇam eveha saṃdhānaṃ saṃvidāṃ bhavet
tad apy anubhavābhāve kathaṃ nāma bhaviṣyati   
na ca jñāneṣv anubhavo yujyate saṃvidaḥ kvacit
yugapaj jñānayugalaṃ nāstīti hi bhavanmatam   
jñānajñeyātmatā dṛṣṭā yugapatsthitatājuṣoḥ
na tu pūrvāparākārasamutpannavirodhinoḥ   
tasmād vyāptyanusārāvabhāsapūrvāpi yā matiḥ
tatrāpy akramam evedaṃ pratyakṣamānavedanam   
yathā jhaṭiti sauṣuptaprabuddhaḥ pronmiṣaddṛṣiḥ
pratyakṣam iti bhāvāṃśadhyāmalatvanivṛtaye   
netrasaṃmārjanādīni vidadhannābhimanyate
bhāvān anuminomīti tathaivātrāpi buddhyatām   
yathā ca ghanasauṣuptamohāvyutthitadarśanaḥ
svātmānam atha tatsthānaṃ vismaraty eva tat kṣaṇaṃ   
atha prayatnasaṃbhāraprabuddhavimalasvadṛk
so 'ham asmīti manvānaḥ saṃvitteḥ paramārthataḥ   
tatra sarvatra nātho 'yaṃ bhairavaś citsvarūpakaḥ
svātantryāt svaṃ vapur yāvad gūhate vivṛṇoti ca   
tāvad ajñānam etasya vijñānaṃ copajāyate
tac ca sphuṭatayā sarvapratyakṣam iti manyatām   
ghaṭaśabde śrute yā ca pṛthubudhnodarādidhīḥ
tatrāpi khalu samketasmaraṇādi tathāvidham   
yathā ratnaparīkṣāyāṃ svāṃ saṃvittiṃ sphuṭātmikām
samvidantarasaṃghātais tiṣṭhati pratibodhayan   
tataḥ prabuddhacaramasphuṭasaṃvittiyogataḥ
ratnatattvaṃ vibhāty atra nopayoge 'nyasaṃvidām   
tāḥ paraṃ tatprabodhāya kāraṇatvaṃ vitenire
tasyaivāvabhāsayoge hi na tāsām upayogitā   
bālavaikaṭikajñānadṛṣṭāntād īdṛśāt svayam
śābde 'pi khalu vijñāne sphuṭaivaikā prakāśadhīḥ   
atas tathāvidhe śabde śrute yat samanantaram
arthāvabhāsane seyam iyatī matir īdṛśī   
arthaḥ sa tāvāṃs tatrāste ghaṭapūrvāparāṃśavat
nanv asau ghaṭa ekaḥ syād avayavyātmakas tathā   
na tu śabdārthayor aikyaṃ tat kathaṃ sāmyam īdṛśam
aho bhedagrahābhyāsatimirāvilalocanaḥ   
sadyuktyañjanayoge 'pi na dṛṣṭiṃ vimalāṃ gataḥ
abhinno bhagavān eṣa bhairavo bhogyabhoktṛtām   
ātmany evānusandhāya sarvadā pūrṇavigrahaḥ
iti prasādhite pūrvaṃ kaḥ praśnasyāsya saṃbhavaḥ   
tad evam upamānādāv api mānāntare sphuṭam
saṃvitpratyakṣarūpaiva sarvatra pratibhāsate   
andho 'pi sparśaśabdādyais tattadrūpaṃ vilokayan
sphuṭatām eva tāṃ tāvat saṃvetti sa tathāvidhām   
evaṃ jātijaḍā rūpasparśādyair abhimanvate
sphuṭam eva hi bhāvāṃśaṃ teṣāṃ nājñātadhīḥ kvacit   
iyaṃ lāvaṇyasarasī tāruṇyodyānakaṇḍalī
iti tuṣyati jātyandhas tadaṅgaparimarśanāt   
aho nu sadalaṃkāraṃ gāyatīti jaḍo janaḥ
gātur mukhaṃ vilokyaiva tāvatā parituṣyati   
iti pratyakṣam evaikaṃ niḥsapatnaṃ vijṛmbhate
tad asya phalacintādi kartuṃ prastūyate manāk   
tad eva khalu vijñānaṃ parimarśarasātmakam
tasmād bhedakathā naiva phalaṃ prati susaṃgatā   
hānādidhīḥ phalaṃ vāstu tasyā apy atha bhāsanāt
yadi vā svaprakāśaiva saṃvittiḥ pāramārthikī   
tad eva paryanthaphalaṃ sarvatraiva suniścitam
hlādādikaṃ phalaṃ mukhyaṃ yat sarvatreha gīyate   
tatsvasaṃvidi viśrāntim abhyeti bharitātmani
tad evam idam adhyakṣaṃ sarvataḥ pravijṛmbhate   
etadabhyāsaniṣṭḥasya keva siddhir na jāyate
brahmādibhāṣitaśrautapraunmukhyena kalādikāt   
dūrāc chravaṇavijñānam acirāt saṃpravartate
manodṛṣṭe 'pi bhāvāṃśe sphuṭavṛttyudayo hy alam   
svavimarśabalākrānte kiṃ citraṃ yadi jāyate
spandaśāstre tathā coktaṃ sāvadhāne 'pi cetasi   
bhūyaḥ sphuṭataro bhātīty alaṃ bahulavistaraiḥ
itthaṃ pratyakṣam evedaṃ viśvaṃ yat parameśituḥ   
tat tato 'py avibhinnasya mātṛvargasya tat tathā
na ca pratītisāṃkāryaṃ tathā bhāsanayogataḥ   
pratyakṣe 'pi same sāmyaṃ no ghaṭāghaṭasamvidoḥ
itthaṃ pratyakṣam evedaṃ niḥsapatnaṃ vijṛmbhate   
tato na bhidyate cārthaḥ pratyakṣādvaitam īdṛśam
idaṃ sandhānakalikāpariniṣṭhitabuddhinā   
ācāryanarasiṃhena pratyakṣādvaitam ucyate
anumānapramāṇatvaṃ viśvasmin kaiś cid ucyate   
tathā hi devaḥ sarvajño nirvikalpasvabhāvakaḥ
sa cādhyakṣasvabhāvo 'pi nāyāti vyavahāryatām   
avikalpe vikalpātmā vyavahāraḥ kathaṃ kila
vikalpena ca sarvo 'yaṃ vyavahāro 'vatanyate   
sa eva cānumānaṃ syāt tasyaitāḥ parikalpanāḥ
pakṣataddharmatadvyāptitatpratītyādayo 'khilāḥ   
vastutas tv eka evāsau pratyayaḥ pāramārthikaḥ
nanv adhyakṣaviyoge syād anumānaṃ kathaṃ yataḥ   
tatpratyakṣaparicchinnapratibandhanibandhanam
satyaṃ kiṃtu ya eko 'sau devaḥ sarvajñatāspadam   
tadāveśavaśād eṣā vyāptir bodhe 'vakalpate
anyathā vahnidhūmādi tadabhāvādivedanam   
anvayavyatirekātmā na syād yugaśatair api
ata eva hi mukhyasya mānasya sadṛśatvataḥ   
anumānam iti proktaṃ vyavahārapravartanam
tad evam ete mātāraḥ sarvatreśvarasaṃvidam   
upajīvitum āyānti mātṛbhāvaṃ na cānyathā
ajño hi jantuvargo 'yaṃ kathaṃ tadaniveśataḥ   
jñasvarūpatvam āpnoti tad vinā mātṛtā kutaḥ
tasmād saṃvidi yogo 'sya sa ca nānena durlabhaḥ   
vastuto hi na kaś cit sa savinnātho hy asau tathā
tad evaṃ pakṣam īśānapratyakṣākṣiptavṛttikam   
sāpekṣaṃ paratantre ca pāśavaṃ mānam ucyate
ajño jantur anīśo 'yam ātmanaḥ sukhaduḥkhayoḥ   
īśvaraprerito yātīty ata eva munir jagau
evam īśvarasāpekṣānumānaikapramāṇatā   
nirṇītā lolaṭākhyena guruṇā lokasaṃmatā
anyas tadgṛhya evāha satyaṃ vādhyakṣasaṃvidaḥ   
vyavahāre 'sti mānatvam anumā tu kathaṃ pramā
sulabhavyabhicārāyām anumāyāṃ viniścitaḥ   
viśaṃśramītu ko nāma parīkṣakatayā sthitaḥ
anvayo vyatirekaś ca yaḥ sapakṣetarasthitiḥ   
ādidṛṣṭas tadātve no viniścayavidhāyinau
yais tu tasmād apāsyeta pakṣadharmādidūṣaṇāt ṇam   
varcaskakūṭe śuddhiṃ te kuryuḥ pāṃsukaṇoccayaiḥ
tasmāt saṃśaya evāyaṃ pravṛttyaṅgatayā sthitaḥ   
sa eva bhedābhāsitvān māyeti paribhāṣyate
māyeva ca paśūnāṃ syān mānaṃ māyācidātakam   
tarko vāpy ekapakṣāṃśasthitisaṃbhāvanātmakaḥ
arthānarthabalīyastvāt pravṛttau ttyai vā nivṛttaye   
prabhaviṣṇuḥ sa eveti kim anyair mānaḍambaraiḥ
pramātā śiva evaiko yasyedaṃ svāṅgam īdrśam   
meyatvena samābhāti sarvato niścayātmakam
anyaḥ punaḥ paśuḥ sarvaḥ saṃśayadhvāntamadhyagaḥ   
saudāmanīdyutiprāyasaṃvitsamanurañjitaḥ
pakṣadvitayasatyānyabhāvānyatamaniścayam   
vindāna eva labhate nātra rūḍhiṃ kathaṃ cana
tad evaṃ tarkataḥ sarvo vyavahāra iti sthitam   
aśuddha saiva vidyeyam iti mānaṃ vidhīyatām
aśuddhir iyatī tasyā yad vastv ananusāritā   
anye tv anarthino nāsti pravṛttir iti niścitāḥ
arthitvam eva sacivam ity evaṃ paryacūcudan   
rāgasya mānatām itthaṃ prāhur anyātmavedinaḥ
anye tv āhuḥ saṃśayo 'pi na nāmāniścite gaje   
śaktatve sati jāyeta rāgo vāpi pravṛttaye
tataḥ svāṃ kartṛtām īṣad ālocya janatāḥ sadā   
pravartanta itītthaṃ syāt kalāyā eva jṛmbhitam
tenārthaḥ sa tathā vāstu mā vābhūt svātmanas tayā   
manvānaḥ kartṛtām eṣa sarvatraiva pravartate
anye tv āhur anādir yo vyavahāraḥ kriyātmakaḥ   
niyatiḥ saiva viśvasya pravartakatayā sthitā
sa eva cāgamo nāma vṛddhavyavahṛtikramaḥ   
tataḥ samagra evāyaṃ dharmādipariniścayaḥ
na pratyakṣān nānumānād bhūyasā vipralambhakam   
matir abhyeti viśvāsaṃ parīkṣāpakṣaśālinām
annaṃ kṣudhaṃ śamayate tṛṣaṃ vārīti bālakāḥ   
anyataḥ pariniścitya tathātvānatiśaṅkinaḥ
anyadākṣādike 'py arthe tata evādyamānataḥ   
labhante niścayaṃ samyag āgamākhyāt parīkṣakāḥ
tathā ca munir āhedaṃ puṇyaṃ pāpam iti dvaye   
śāstraprayojanaṃ svalpaṃ nāgamasya prayojanam
āgamo hi na nāmaiṣa pustakagranthasaṃcayaḥ   
kevalaṃ prathitābhikhyo 'nādir vedādikaḥ kila
kiṃ tu prasiddhir evāsau sā ca śabdasvarūpiṇī   
yā sarvadarśaneṣv eva na jātv āyāty apohyatām
chāgaiś caityo jaṭā bhasma bhikṣā daṇḍaḥ kamaṇḍaluḥ   
jālaṃ taptaśilā śmaśrukeśalomaviluñcanam
agnir edhā iṣṭakaughacayanaṃ gṛhamedhitā   
ityādisarvaśabdānāṃ prasiddhiprakramād ṛte
ko 'bhyupāyo 'rthataḥ kḷptatadanyārthāvabodhayoḥ   
ittham āgama evāyaṃ pramāṇam iti dhīdhanaiḥ
uktaṃ satyaiva vāg aiśī prasiddhir avigānataḥ   
prasiddha āgamo loke yuktimān athavetaraḥ
vidyāyām apy avidyāyāṃ pramāṇam iti tat sthitam   
prāmāṇyaṃ niyateḥ śrīmadbhūtajāntanivāsinām
anye tv āhur viśeṣo 'yaṃ kālo nāmābhivartate   
sphuṭabhāvasvabhāvo 'sau vartamāno 'bhivartate
vṛttasphuṭasvabhāvāṃśas tadā tv asphuṭatāmayaḥ   
bhūtaḥ kāraṇakḷptyā tu bhāvy asau parikalpyate
sa cāyaṃ na svatantro 'sti kaś cid anyonyasaṃśrayāt   
anavasthānato rūpaparāvṛttyavalokanāt
iyattārūḍhyabhāvāc ca mātṛmeyobhayāśrayāt   
nirupādhikatadrūpapratibhānaviyogataḥ
ekānekadhruvānityasvarūpānupapattitaḥ   
ekasyaikopadher aikyāt tirodher 
upadherapi
kriyāyāḥ svagate bhede kālasyānupayogataḥ   
tatkṛte 'nyonyasaṃśrityānyakṛte 'py anavasthiteḥ
aupādhikabhidāvṛtter asatyatvād avāstavāt   
kāryasyānupapattitvād ekasyānupayogataḥ
citaś ca sphuṭatādattavartamānasadātvataḥ   
bhūtabhāvilayāt tasmād vartamānalayād api
cinnātha eva devo 'sau kālam ābhāsayaty alam   
tad asya kālābhāsākhyā citsvarūpasya saṃsṛtiḥ
svabhāvasvābhāsagarbhā bhāveṣu bhāvābhāvamayī svake   
rūpe sthitiḥ pramātṛtvasamullāso 'bhidhīyate
idaṃ na yad ahaṃ cāhaṃ yan nedam idam apy adaḥ   
yan nedam iti citreyam abhāvaābhāsasyaiva mānatā
parā pramātṛtā yāsau śuddhā tasyāṃ pṛthaksthiti   
na mānam astīty atrāṃśe kiṃ tayā praviviktayā
yas tu sāṃsāriko mātṛbhāvaḥ sarvo 'yam īdṛśaḥ   
tatrābhāvasasya mānatvaṃ sa ca kālaprasādataḥ
tathā hi paripūrṇo 'sau sarvasarvātmarūpadhṛt   
kva mātā kva ca vā mānaṃ kva ca meyo 'vatiṣṭhatām
mātrādīnāṃ hi satyatve na syād āpekṣikī sthitiḥ   
meyād eva ca mātrāder bhāvo jātu prakalpate
anyonyarūpasyālābhe lābhe vā tadayogataḥ   
sarvatrātiprasaṅgāc ca sarvajñatvādiyogataḥ
yugapac cāpy anullāsāt tattvasyānupakāriṇām   
anyameyādijanite mātṛtvādau tadanyataḥ
tadbhāvasyāpy anutpannasamatvenaiva saṃsthiteḥ   
tasmād pūrṇaś cidātmāsau śivaḥ svāṃśaṃ vikhaṇḍayan
nāham ityādibhedāṃśa idam apy avakalpayet   
tadanyasarvapūrṇatvam aham ātmani tāvati
tato 'nyato 'pi saṃhartā jāyate nāham ity api   
ubhau tau idam aṃśau cāpy apohati parasparam
buddhistham idam aṃśaṃ svaṃ svāham aṃśe tirodadhat   
āste na drāvayaty enaṃ vastrāvṛtaghaṭādivat
tad eva buddhisaṃsthāt tu samayāgrathitād atho   
idam antarasaṃghātād ahamaṃśavyapohinaḥ
ahamaṃśād idantaughavyapohād aham antarāt   
vyapohātsvāhamo 'nyānyāhaṃvyapohasya bhāsanam
ṣaḍdevatāḥ śūnyarūpā yadāśritya pravartate   
tad evedam iti jñānaṃ vikalpa iti gīyate
sa kālaḥ kalyate yena viśvaṃ nijakalodayāt   
tad atrāṃśe ya eṣo 'sti bhāsāṃśaḥ svaprakāśakaḥ
bhāvarūpatayā so 'yaṃ sarvānuprāṇanātmakaḥ   
na mātāsau na vā mānaṃ na ca meyaṃ nirucyate
yas tv asau śūnyatāyogād abhāvo rudradaivataḥ   
sa eva mānatām eti yadyogān mātṛtābhāvivataḥ
mānāc ca pṛthaṅmeyam ity evam upapāditam   
itthaṃ kālasya mānatvaṃ pratipede 'tra kaiś cana
ye śrīmadbhavatītyākhyagurupādopasevinaḥ   
tad itthaṃ puṃsi ciddharmavibhavāmodaśālini
mātṛtvadāyi yat proktaṃ ṣaṭkaṃ kañcukasaṃjñitam   
tad ekaikasya mānatvaṃ ke cana pratipedire
anye tv ekasya sarvānyasacivasyeti manvate   
anye kadāpi kasyāpi kathaṃcit kva canetyādi
anye dvayor dvayor anye trikadvayaniyogataḥ   
anyonyānugrahād anye bodhenānyonyato 'pare
anye tu guṇasāmyātmaprakṛtim eva mānatām   
mukhyatvena viduḥ suptamattamūrcchādidarśanāt
sa yatraiva pramātāyaṃ yataḥ supta iva sthitaḥ   
saivāsya mātṛtā mānameyayor apravedanāt
anyonyam avikāryatvāt prasupte 'pi tathāvidhe   
kevalaṃ prakṛtiḥ seyaṃ jānāmīty abhimanyate
tatra mukhyaṃ tu yan mānaṃ yatpuṃsaivānudarśanam   
tac ca śuddhaṃ nirvikāraṃ sadasadrūpatojjhitam
itthaṃ ke 'py abhimanyante sāṃkhyakañcukasaṃśrayāt   
vayyābhidhānasya guror gṛhe jñānopajīvinaḥ
anye dhībhūmim evāhur draṣṭṛdṛśyoparāgiṇīm   
pramāṇaṃ pāramarṣeyāḥ kecit tadvṛttisaṃcayam
dharmādikāṣṭasaṃkhyātaṃ dharmajātaṃ pare viduḥ   
anye 'haṃkāram evāhuḥ kecid dhiyam atho manaḥ
kecid tritayam evedaṃ samaṃ sarvatra manvate   
anye daśānām ekaikam indriyāṇām prapedire
kecit samastāny etāni sarvatrākūṭavṛttitaḥ   
andhasyāpi hi tat kiṃcidrūpāyatanam asti yat
vikāram ekaśrotraspṛg akṣāntarasamasthiti   
prabhātaṃ pravilīnābhranabhomaṇḍalamaṇḍitam
ity ākarṇya parāṃ tūṣṭiṃ yāty andho haimane dine   
yady apy anumimīte 'sau śītavāraṇajaṃ sukham
tathāpy asya svasaṃvittir na rūpānavabhāsinī   
anye tanmātrarūpāṇāṃ mānatvaṃ pratipedire
cakṣūraśmis tv asaṃsparśa ityādividhiyogataḥ   
adṛśyatvaṃ cakṣurāder ata evopapadyate
yoginaḥ praty adṛśyatvaṃ jātucin nopapadyate   
anye tu sthūlabhūtānāṃ jyotiṣāṃ mānatāṃ jaguḥ
meyasyāpi pramāṇatvam apare pratipedire   
yato bhavati mātṛtvaṃ tatpramāṇam iti sthitiḥ
tadghaṭādyaiś ca yat tasmāt te 'pi mānam iti smṛtāḥ   
laukiko vyapadeśaś ca naiva vastvanusārataḥ
sa hīcchāmātrakḷptatvāt prāyeṇaivopacārikaḥ   
kathaṃ jānāsi bhoḥ so 'haṃ jānāmīti ca coditaḥ
ghaṭenānena dṛṣṭena jānāmīty abhibhāṣate   
tasmān meye 'pi mānatvaṃ na hi nāma na laukikam
abhedavāde mūlasthe virodho 'pi na dūṣaṇam   
ye tu pramāṇam āhus tatsāmagrīṃ tair api sphuṭam
arthāder mānatābhīṣṭā sā saṅghe 'py anyathā kutaḥ   
anye tu sarvasyaiveyattāttabhedasya mānatām
kramoditāṃ hi sarvatra kvacic cāpy akramoditām   
kvacit kramākramagrāsaparipūrṇatvabandhurām
manvate tanmataṃ tāvad diṅmātreṇopadarśyate   
prathamaṃ meyayogena jhaṭiti pratibhāsinā
anyārthadṛśyabhiprāyapracchanenaiva sarvataḥ   
mātṛtvaṃ caramaṃ tatra cakṣuṣaḥ pravijṛṃbhaṇam
tato mano 'haṃdhīvargavijṛṃbhāntaḥsamujjvalam   
tataḥ pauṃsnābhisaṃśuddhasaṃvidullāsaśālitā
tataḥ kālakalārāgayatyavidyāniśāḥ kramāt   
anyathā vā samaṃ vāpi dvandvayogena vā triśaḥ
sarvaśo vā catuṣpañcayogenāpy āṇave pade   
abhāvakartṛtāsaṅgasiddhitarkākhyasaṃśayāḥ
tatrāpi nanu jāyante tattatkramavicitritāḥ   
tatpṛṣṭe cāvikalpāsau śuddhaiśvaryāvabhāsikā
vidyā pramāṇatām eti paryantapramitisthitau   
tataḥ sadāśivodārajñānecchāśaktisaṃśraye
sa mātā pūrṇatām eti śaktyantādhvasunirvṛtaḥ   
itthaṃ pūrṇaṃ pramātṛtvaṃ yataḥ samavabhāsate
tadanyatamabhāgāṃśatirodhānaviyogajāḥ   
saṃvidaḥ sphuṭatānyatvabhedān niḥsaṃkhyatāṃ gatāḥ
ata eva hy ajānānaiḥ śivaśāstroditāṃ sthitim   
sphuṭāsphuṭādisaṃvitsu smṛtyasmṛtyādigocare
sauṣuptādiṣu śīghratve yuktyāmarśādyasaṃbhavāt   
manovadhānaṃ saṃskāro dharmādyadṛṣṭakalpanam
ity ete hi sphuṭaṃ śabdā nātra ko 'rthas tatri  mā   
ūrdhvordhvatattvavrātasya mānatve ca nirūpite
adharādharatattvāṃśo meyatām avalambate   
na cātrāsti kramaḥ kaś cid vyavadhāne hi saṃbhavāt
na hi vidyā na bauddhī tām ālocayati saṃvidam   
vidyā vivektrī proktā hi buddhipṛṣṭasamāśritā
prakāśātmavapur bāhyam akṣam ālocanātmakam   
saṃkalpārthaṃ manaḥ prāhur abhimantrīm ahaṅkṛtim
niścetrīṃ ca dhiyaṃ tatra vidyāṃ cāpi vivecikām   
tatraiva rañjakaṃ rāgaṃ kalāṃ śaktatvadarśinīm
kālaṃ vyavacchit kartāraṃ niyatiṃ ca niyāmikāṃ   
āmṛśantīm anyamātṛsādhāraṇyāvabhāsikām
grāhyamaṇḍalatadgrāhinānārūpāvamarśinīm   
māyāṃ pūrṇatvasaṃbhogapracyutikṣobhakāriṇīm
sadvidyāṃ pūrṇaviśrāntidāyinīṃ suśivātmikām   
jñānanirbharabhāvāṃśasvarūpaparimarśikām
icchāśaktiṃ pramātraṃśapūrṇabhāvāvabhāsikām   
āśritya paripūrṇo 'yaṃ mātṛbhāvo vijṛmbhate ṝ
prakāśālocane pūrvaṃ saṃkalpābhimate tataḥ   
niścayānudṛśau paścād vivekāsaṅgitādvayam
kartṛtāsthāvyavacchedaḥ sādhāraṇyāvabhāsanam   
nānāvimarśāprakṣobhapūrṇameyapravedanam
pūrṇamātṛtvasaṃvittir bhairavībhāva eva ca   
itthaṃ ṣoḍaśadhā meyamayaṃ yāvat prakāśayet
tāvad vijñānacandro 'sau prokto dvyaṣṭakalāsthitiḥ   
anuttarā sthitiḥ pūrvam ānandeccheśanāny ataḥ
udayaś conatāveśa iti ṣaṭkaṃ vyavasthitam   
anuttarāt samārabhya jñānaśaktyantam īdṛśam
icchaiva tu kriyāśaktim īśanena samāsthitā   
prakāśasthitileśāṃśaṃ gṛhṇatī ṣaṇṭhatāṃ gatā ṝ
icchādi yac ca tatpūrvānuttarānandasaṃgateḥ   
tadādiśleṣayogena saṃdhyakṣaracatuṣṭayam ṝ
tataḥ svarūpasaṃvittilābhād bindvādikā sthitiḥ   
tataḥ samagrasaṃdarbhabharitākārarūpiṇi
visargaḥ kila śākto 'sau vikṣepa iti yaḥ smṛtaḥ   
visargasyaiva viśleṣa iti saptadaśī kalā
kvacid aṣṭādaśī saiva punaḥ prakṣobhayogataḥ   
anuttarasyākārasya parabhairavarūpiṇaḥ
akulasya parā yeyaṃ kaulikī śāktir uttamā   
sa evāyaṃ visargas tu tasmāj jātam idaṃ jagat ṝ
tasya prakṣobhayogyatvaṃ prakṣobhakalanodayaḥ   
prakṣobhapūrṇatābhāvāt tadakulakramonatā
iti ṣaṭkasvarūpātmavimarśāndolanoditam   
anuttarasvabhāvatvād ādyasyaiva vijṛmbhitam ṝ
sa eva bhagavān antar nityaṃ prasphuradātmakaḥ   
antaḥsthasarvabhāvaughapūrṇamadhyamaśaktikaḥ
svecchākṣobhasvabhāvodyajjagadānandasundaraḥ   
nityaṃ sphurati saṃpūrṇavisargarasasundaraḥ ṝ
śivaśaktyoḥ sa saṃghaṭṭaḥ sneha ity abhidhīyate   
atraiva pūrṇavaisargapade labdhuṃ praveśanam
lehanāmanthanetyādisaṃpradāyam upāsate   
tathā hi madhyamāṃ nāḍīm adhiṣṭhāyākhilaṃ vapuḥ
prāṇayat paramaṃ tejaḥ prakṣubdhāmṛtamadhyataḥ   
visṛṣṭirūpatāṃ gacched yāty ānandacamatkriyām
apūrṇā kevalaṃ sā tu pūrṇā tu bhagavanmayī   
tena vaisargikī śaktir ekaiveyaṃ prajṛmbhate
visarga eva prakṣubdhaḥ prayatnadviguṇatvataḥ   
hakāro nāma viśveṣāṃ vyañjanānāṃ prasūtikṛt ṝ
sa eva ca punarbinduyogāt svām eva bhūmikām   
anuttarām āśrayate so 'haṃbhāva iheṣyate ṝ
atraivāvarṇajaḥ kākhyas tadanyaś ca ivarṇajaḥ   
tata eva hi rephāṃśacchāyopādher ṛvarṇataḥ
ṭavargas tata evātha dharāc chāyopadhikramāt   
tavargas tatparaḥ paścād uvarṇādyaralāś ca vaḥ
ivarṇavargāc covarṇāt krameṇety ata eva hi   
antaḥsthā ity aśītāś ca ivarṇād dviprabhedaśaḥ
śaṣasānāṃ samudbhūtiḥ śuddhopādhikalāyujaḥ   
icchāyā eva viśvo hi prasavo bahudhā sthitaḥ ṝ
ata eva hi sasthānabhāvo yuktatvam arhati   
jīvasyaiveyam āśyānasthitir yonyatmikā yataḥ
saivānuttaradevasya śaktir atra nirucyate   
tatraivantaḥsthatattvāni parāvāgbhūmikākramāt
avarge śivatattvaṃ tu kādau hānte śivāntakam   
iti saṃpuṭayogo 'yaṃ triṃśakārtho nirūpitaḥ ṝ
evaṃ pūrṇānavacchinnā ciddevī syād yadi sphuṭam   
sarvam asyāṃ bhaved eṣā sarvatra ca tathā bhavet ṝ
yo māṃ paśyati sarvatra sarvaṃ ca mayi paśyati   
tasyāhaṃ na praṇaśyāmi sa mametyapi tan muniḥ
abhāṣatārjunācāryavacasā tatra tatra ca   
saṃvidātmā hi vicchinno yadi syāt sarvabhāvataḥ
bhāva eva bhaved eṣa svalakṣaṇaghaṭādivat   
ataś ca saṃvitsaṃvittvahāner eṣā praṇaśyati
palāyate hi cit sā ced vyavacicchedayiṣyate   
nijottamāṅgcchāyeva svapadākramaṇakrame
yac ca sarvaṃ mayi proktaṃ na paśyati mahājanaḥ   
sa sarvamadhyavartitvān mayi tāvat pratiṣṭhitaḥ
evaṃ prakāśāniṣṭhatvād asyāsatsamatājuṣaḥ   
praṇāśa eveti muniḥ provācobhayavartmanā
eṣa vastukramas tāvad yo 'yaṃ saṃpuṭa ucyate   
tata eva samastādhvakalitāsanasadmani
saṃvid ādheyatāṃ prāptā punar ādhāratāṃ gatā   
uktaṃ cānuttare yāge punar evāsanaṃ
hspacecm tataḥ
atra tu pravivikṣūṇāṃ jñaptikramavaśān muniḥ   
ūcivān bhagavān eva viśvaṃ tan nānyatheti yat
abhinnasaṃvitsvātantryaṃ bhāsate bhedavartmani   
upadeśyopadeṣṭṛtvavyavastheyaṃ pratāyate
svātmaiva hi gurur devaḥ para ity abhimanyate   
svodīritāni vākyāni paroktānīti manyate
pratipādyaṃ ca yad vastu yena ca pratipādyate   
tat sarvam ātmarūpaṃ hi bhedenaivābhimanyate
yathā svapnapadāvasthām upadeśaparamparām   
ākarṇayaj jaḍo jantur anyoktam abhimanyate
tathaiva jāgradgarbho 'yaṃ vyavahāraḥ samastakaḥ   
ko bhedaḥ svapnajāgratsu tarhi syād iti cet punaḥ
bhaṇiṣyate 'tha vā nāthe svatantre kin na bhāṣitam   
evaṃ jñaptikrameṇaiva bhedo vidhyanuvādayoḥ
sarvaṃ devo 'tha vā devaḥ sarvam ity ekam eva hi   
vastutaḥ kumbhaghaṭavad viśvaṃ paryāyamātrakam
vācya eṣāṃ tvam eveti tac chrīnārāyaṇo 'bhyadhāt   
nanv abhede kathaṃkāraṃ kḷptir vidhyanuvādayoḥ
yo danturaḥ sa caitro 'yam iti danturam āditaḥ   
anūdya caitra ityaṃśo yadi nāma vidhīyate
tad danturo 'nyaś caitrāc caitraś cānyas tataḥ katham   
ghaṭaś caitra itīdṛkṣā na syād vidhyanuvādatā
tasmād ya eva caitro 'sau sa dantura iti sthitiḥ   
vāstavī jñaptimātrottho vidhir vidhyanuvādayoḥ
ajñātaparyāyapadasthitīn prati
prayujyate pādapa eṣa bhūruhaḥ
kumbho ghaṭaś ceti tathaiva bhaṇyate
maheśvaraḥ sarvam idaṃ jagat tv iti   
itthaṃ saṃpuṭayogena paripūrṇā hi yā sthitiḥ
yasyāṃ saṃhārasṛṣṭyaṃśaśatāny antaḥsthitāny api   
tām eva bhāgaśaḥ ke cid upāsitumanas tayā
ekādidviguṇatvotthacatuḥṣaḍdvādaśādibhiḥ   
saṃviccakramayair bhedair bhindate vividhaiḥ kramaiḥ
ekā saṃvid dvidhā saiva dṛkkriyātmā tridhātha sā   
pronmeṣaśaktisācivyāc caturdhāpy atha gīyate
cicchaktyānandarūḍhyā tu pañcadhāsau prabhāṣyate   
ṣoḍhā tu svaraṣaṭkoktasaṃviccarcāvicāraṇāt
yāvad dvādaśadhā saṃvitsṛṣṭyādau tulyagocare   
ekaikaśas tryātmakatvāt traye vā cāturātmyataḥ
sṛṣṭiṃ kalayate saṃvit tatrābhyeti ca raktatām   
sthitināśaṃ kalayate kvāpi śaṅkāṃ prakalpayet
tāṃ saṃhṛtya ca bhāvāṃśaṃ saṃhārāt svātmanaḥ punaḥ   
saṃhartrītvaṃ carcayate tadantaḥ puṇyapāpayoḥ
na drutaṃ na nirodhaṃ vā svasvātantryeṇa vāñchati   
evaṃ bodhāṃśakaraṇamarīcīcakram ātmani
grasamānā saṃharate pramāṇāṃśasthitān ravīn   
tataḥ kalpitamātraṃśaṃ saṃhṛtyākalpite hṛdi
tatsarvātītam apy antar anavacchinnadhāmani   
nayet tan nayanadvārād viśvaṃ yāvat tathā nayet
tataḥ sṛṣṭiṃ ca kalayed ityādikramayogataḥ   
dvādaśāram idaṃ cakraṃ sarvadā parivartate
yasyaitāḥ sthūlamātratvaṃ māsarāśyādisaṃpadaḥ   
akramakramavaśād dviśas triśo
bhūriśo 'tha vividhaiḥ kramākramaiḥ
cakram etad uditaṃ vijṛmbhate
meyamānamitimātṛbhakṣakam   
etaccakragatānantakiraṇārāsamāśrayāt
cakrabhedo na saṃkhyātuṃ kadācid api śakyate   
yathā hi varhiṇaḥ patre sitapītāruṇādikam
pronmiṣan nimiṣac cātra bhāsate 'py atathātmakam   
tathānunmiṣitālīnasūkṣmasaṃvitsunirbharaḥ
cakreśo bhāti nimiṣatpronmiṣadvṛtticitritaḥ   
tat kasyāpi nimeṣeṇa kasyāpy unmeṣayogataḥ
ekāracakrāt prabhṛti sahasrāraṃ vivartate   
tad asaṃkhyānam atha vāpy anyonyāśritagarbhakam
na vā tac cakram atha kiṃ vyomaivaikaṃ vijṛmbhate   
tad apy anantasaccakragarbhaṃ vāpi vibhāsate
anantavyomagarbhaṃ vā mahāvyomaikam ucyate   
yathā vyomaivaikaṃ kacati sitanīlāruṇatayā
yathā caite meghāḥ punar atha tathā bhānti bahudhā
tathā saṃvittattvaṃ kalanaparisaṃkhyāvirahitaiḥ
svatantraṃ svākāraiḥ sphurati na ca te ke cana tataḥ   
iti tattvam idaṃ nyarūpayan
mama nātho hṛdayasthitaḥ svayam
pratipadya vicitrarūpakam
gurusaṃtānaparamparāyitam   
tad amutra naye na ye prarūḍhiṃ
pratipattuṃ kṣamatām upāśrayante
nanu tatpratibodhanāya devo
vividhāṃ maṇḍalakalpanām avocat   
bālo yadvat rekhayā varṇajāte
svaiḥ saṃketair yojyate tatkrameṇa
tadvanmudrāmaṇḍalair mantratantraiḥ
pūrṇe svasmin yojyate dhāmny anarghe   
atrāpi kiñcana vibhāti tadicchayaiva
dūraṃ tathā savidham āśritatāratamyam
asaṃspṛg apy atha niraṃśapadapratiṣṭham
itthaṃ kriyāpaṭalago bahudhaiva bhedaḥ   
itthaṃ pramāṇatābhāgi yat tattvaṃ hi nyarūpyata
parāparā bhagavatī seyaṃ bhāti tathā tathā   
tad atraiva parāṃśo yaḥ sa mātraṃśo 'paraḥ punaḥ
meyāṃśa iti tat pūrvam evāsmābhiḥ prakāśitam   
mātraṃśo 'pi pare bhāge bahudhā yat sthitas tataḥ
parāparatayodriktaḥ paro mantreśarūpakaḥ   
udriktāparabhāvas tu mantra ity abhidhīyate
parāparas tu yo mātā samudriktaparāparaḥ   
sa vijñānākalaḥ proktaḥ prabuddhaparabhāvakaḥ
aparodrekayogena sa eva pralayākalaḥ   
aparaḥ kila yo mātā sakalaḥ sa tu bhāṣyate
parāparādibhedena tasyāpi bahudhā sthitiḥ   
vicāryamāṇā niḥsaṃkhyān mātṛbhedāṃs tanoty alam
mukhyatvena tu saptaiva mātṛbhedāḥ prakīrtitāḥ   
pramāṇāṃśe patanty eva teṣām eva svaśaktayaḥ
vyāpārayogitaivaiṣā śaktitvam iti manmahe   
yac ca vyāpriyamāṇatvaṃ karaṇatvaṃ tad eva hi
evaṃ ca śaktimacchakktibhedān mātṛpramāṇajāḥ   
caturdaśasvarūpaṃ ca prameyam iti bhāṣyate
mātā mānaṃ ca meyaṃ ca yata ekaṃ prakīrtitam   
tataḥ pañcadaśātmaikam ekaṃ prakṛtipañcitam
tatrāpy ekaikaśo bhede nijatattvasvarūpiṇi   
saṃkṣepavistarakṛtaṃ bhedānantyaṃ pratāyate
punar jalādimūlāntabhedasaṃkalanakramāt   
bhūyān bhedaprabhedottho vaicitryavisarodayaḥ
evaṃ dharātaḥ prabhṛti pradhāna
tattvāntam uktaṃ daśapañcadhaiva
puṃsaḥ kalāntaṃ sakalaḥ svarūpa
bhūto na mātā na ca mānarūpaḥ   
trayodaśātmatvam ato 'tra niṣṭhitaṃ
niśi svarūpaṃ tu bhavel layākalaḥ
madhye tu vijñānakalasvarūpatā
vidyāpade mantragatasvarūpatā   
aiśe mantreśavargasthitir atha suśive dhāmni tannāthaniṣṭhā
pūrvaṃ pūrvaṃ ca tatra prakaṭayati nijāṃ mātṛmānavyavasthām
tenānanyapramātṛ sphurati śivapadaṃ svaprakāśaṃ sadaikaṃ
mantreśeśānatas tu triśaramuninavatryakṣasaṃkhyāvibhedāḥ   
śaktiś ca no śaktimato vibhinnā
tenaiti no bhedam iyaṃ pṛthaktvam
amātṛtāyāṃ na ca śaktir asti
tena svarūpaṃ na hi śaktiyuktam   
dharātattvāvibhedena yaḥ prakāśaḥ prakāśate
sa eva śivanātho 'tra pṛthivī brahma tatparam   
dharātattvagatāḥ siddhīr vitarītuṃ samudyatān
prerayanti śivecchāto ye te mantramaheśvarāḥ   
preryamāṇās tu mantreśā mantrās tadvācakāḥ sphuṭam
dharātattvagataṃ yogam abhyasya śivavidyayā   
na tu pāśavasāṃkhyīyavaiṣṇavādidvitādṛśā
aprāptadhruvadhāmāno vijñānakalatājuṣaḥ   
tāvattattvopabhogena ye kalpānte layaṃ gatāḥ
sauṣuptāvasthitau yadvat te 'tra pralayakevalāḥ   
sauṣupte tattvalīnatvaṃ sphuṭam eva hi lakṣyate
anyathā niyatasvapnasaṃsṛṣṭir iyatī kutaḥ   
sauṣuptam api citraṃ ca svacchāsvacchādi bhāsate
asvāpsaṃ sukham ityādismṛtivaicitryadarśanāt   
māyākarmasamullāsasaṃmiśritamalābilāḥ
dharādhirohiṇo jñeyāḥ sakalā iha pudgalāḥ   
asyaiva saptakasya svasvavyāpāraprakalpane
prakṣobho yas tad evoktaṃ śaktīnāṃ saptakaṃ tataḥ   
śivo 'vicyutacidrūpas tisras tacchaktayas tu yāḥ
tāḥ svātantryavaśopāttagrahītṛgrāhyarūpikāḥ   
grahītṛbhāgodrekeṇa grāhyabhāgocchalatvataḥ
sapta sapteti yat tv ekaṃ jaḍamātraṃ narātmakam   
tatsvarūpaṃ tatas traidhaṃ pratitattvaṃ vyavasthitam
kiṃ cārthe khalu nirgrāhye tuṭayaḥ ṣoḍaśa kṣaṇāḥ   
sapādadvyaṅgulāveśāt pratyekaṃ parikalpitāḥ
tatrādyaḥ paramādvaitanirvibhāgarasātmakaḥ   
antyas tu grāhyatādātmyān na pṛthak pravibhāvyate
upāntyas tatsvarūpasya grāhakaḥ paribhāvvyate   
ādyaṃ ca saptakaṃ tatra nirvikalpakatāṃ gatam
kramonmiṣadvikalpāṃśacchāyācchādanakovidam   
tad eva śivarūpaṃ hi paraśaktyātmakaṃ viduḥ
dvitīyaṃ saptakaṃ tatra parāparapadātmakam   
vikalpa iti saṃgītam iti bhedo 'vabhāsyate
tad asyāṃ sūkṣmasaṃvittau kalanāya samudyatāḥ   
saṃvedayante yadrūpaṃ tatra kiṃ vā vikatthanaiḥ
kramāt tu bhedanyūnatve tuṭīnām api yo mataḥ   
vikalpasya ca nirhrāso nirvikalpopalakṣaṇam
yathā hi ciraduḥkhārtaḥ paścād āttasukhasthitiḥ   
vismaraty eva tadduḥkhaṃ sukhaviśrāntivartmanā
tathā gatavikalpe 'pi rūḍhāḥ saṃvedane janāḥ   
vikalpaviśrāntibalāt tāṃ vṛttiṃ nābhimanvate
vikalpanirhrāsavaśena yāti
vikalpavandhyā paramārthasatyā
saṃvitsvarūpaprakaṭatvam itthaṃ
tatrāvadhāne yatatāṃ subuddhiḥ   
grāhyagrāhakasaṃvittau saṃbandhe sāvadhānatā
iyaṃ sā bhaṇyate tatra yatheṣṭaphalayogataḥ   
ata eva hi tadbhedabāhulyād bhuvanāny api
vicitratvaṃ prayāntīti na cātikrama iṣyate   
sakramākramam evedaṃ kālasya prākpradūsaṇāt
diśaś ca paramārthatvaṃ naiva yuktyopapadyate   
pūrvāparapratītiṃ hi naikā sā kurute tathā
upādhibhedo no vastu tat kathaṃ sā prakalpyatām   
yo hi yasmādguṇotkṛṣṭa ity ataḥ parameśvaraḥ
abhāṣata nijānandakḷptadikkālamaṇḍalaḥ   
tad evaṃ tattvarūpe 'smin vicitre pravivikṣatām
upāyabhedāt traividhyaṃ samāveśeṣu varṇitam   
anupāyaḥ śāṃbhavo 'sau cidupāyas tataḥ param
jaḍopāyas tv āṇavaḥ syāt sa cāpi bahudhā mataḥ   
ajaḍe 'pi jaḍābhāsaḥ pārameśvaryayogataḥ
nāḍīkaraṇabāhyādes tena saṃvidupāyatā   
tatrākṣavṛttim āśritya bāhyākāragraho hi yaḥ
tajjāgratsphuṭam āsīnam anubandhi punaḥ punaḥ   
ātmasaṃkalpanirmāṇaṃ svapno jāgradviparyayaḥ
layākalasya yo bhogaḥ layakarmavaśān na tu   
sthiro bhaven niśābhāvāt suptaṃ saukhyādyavedane
jñānākalasya malataḥ kevalād bhogamātrataḥ   
bhedavantaḥ svato bhinnāś cikīrṣyante jaḍājaḍāḥ
turye tatra sthitā mantratannāthādhīśvarās trayaḥ   
yāvad bhairavabodhāṃśapraveśanasahiṣṇavaḥ
bhāvā vigaladātmīyasārāḥ svayam abhedinaḥ   
turyātītapade saṃsyur iti pañcadaśātmake
yasya yad yad sphuṭaṃ rūpaṃ taj jāgrad iti manyatām   
tad evāsthiram ābhāti svarūpaṃ svapna īdṛśaḥ
asphuṭaṃ tu yad ābhāti suptaṃ tat tat puro 'pi yat   
tritayasyānusaṃdhis tu yadvaśād upajāyate
sraksūtratulyaṃ tatturyaṃ sarvabhedeṣu gṛhyatām   
yat tv advaitabharollāsi drāvitāśeṣabhedakam
turyātītaṃ tu tat prāhur itthaṃ sarvatra yojayet   
layākale hi svaṃ rūpaṃ jāgrattatpūrvavṛtti tu
svapnādīti kramaṃ sarvaṃ sarvatrānusared budhaḥ   
ekatrāpi prabhau pūrṇe citturyātītam ucyate
ānandas turyam icchaiva bījabhūmiḥ suṣuptatā   
jñānaṃ tu svapnavṛttitvaṃ kriyā jāgrad iti smṛtā
atraiva yogabhūmyutthāḥ saṃjñāḥ piṇḍasthatādayaḥ   
sarvatobhadratādyās tu prasaṃkhyājñāninirmitāḥ
ekaikatra catūrūpasadbhāvād vitate tataḥ   
catūrūpatvam ekatra tritvaṃ paścād athaikatā
ekas tu bhairavo nāthaḥ prollasadviśvarūpakaḥ   
ekaḥ śivādisakalaparyantasthitisaṃgataḥ
so 'yaṃ samasta evādhvā bhairavābhedavṛttimān   
tatsvātantryāt svatantratvam aśnuvāno 'vabhāsate
so 'yaṃ mātṛsvarūpastho mantrādhveti vibhāvyate   
pramārūpatayā so 'yaṃ varṇādhveti nirucyate
pramāṇarūpatām etya prayāty eṣa padādhvatām   
pramāṇarūpatāveśam aparityajya meyatām
gacchan saṃkalpanayogāt kalādhvā mātṛsaṃgataḥ   
śuddhe prameyatāyoge sa tattvādhveti gṛhyatām
tatsthaulyādhāratāyogād bhuvanādhveti varṇitaḥ   
tathā hi cidvimarśena grastā vācyadaśā yadā
śivajñānakriyāyattamananatrāṇatatparā   
aśeṣaśaktipaṭalīlīlālāmpaṭyapāṭavāt
mantrādhvā rabhasena drāk prāg udbhūtaḥ śivātmakaḥ   
ucchalatsaṃvidāmātraviśrāntyāsvādayoginaḥ
sarvābhidhānasāmarthyād aniyantritaśaktayaḥ   
sṛṣṭāḥ svātmasahotthārthadharāparyantavṛttayaḥ
svātmīye cidvilasite tāvato 'rthān nijātmani   
āmṛśantaḥ pramārūpāṃ satyāṃ bibhrati saṃvidam
bālās tiryakpramātāro ye 'py asaṃketabhāginaḥ   
te 'py akṛtrimasaṃskārasārām enāṃ svasaṃvidam
bhinnabhinnām upāśritya yānti citrāṃ pramātṛtām   
asyām akṛtrimānantavarṇasaṃvidi rūḍhatām
saṃketā yānti cet te 'pi yānty asaṃketavṛttitām   
anayā tu vinā sarve saṃketā bahuśaḥ kṛtāḥ
naiva cetasi viśrāntiṃ saṃketāntarayogataḥ   
vrajeyur anavasthānān mūlakṣatikaratvataḥ
tatrāpi khalu saṃkete bālo vyutpādyatāṃ kutaḥ   
tenānantas tv amāyīyo yo varṇagrāma īdṛśaḥ
sa cidvimarśasacivaḥ sadaiva pravijṛmbhate   
tata eva ca māyīyā varṇāḥ sūtiṃ vitenire
teṣāṃ te khalv amāyīyā vīryam ity avadhāryate   
tathā hi paravākyeṣu śruteṣv āvṛṇute nijā
pramā yasya jaḍo nāsau tatrārthe yāti mātṛtām   
yasya tu svapramā bodhe praviśed bhedagarbhagā
māyīyavarṇapuñje sve sa pramātṛtvam ṛcchati   
yathā yathā cākṛtakaṃ tadrūpam atiricyate
tathā tathā camatkāratāratamyaṃ prakalpyate   
tadudrekamahattve tu pratibhātmani niṣṭhitāḥ
dhruvaṃ kavitvavaktṛtvaśālitāṃ yānti sarvataḥ   
ata eva hi vāksiddhau varṇānāṃ samupāsyatā
teṣām eva tatas tena guptā guptena bhāṣitāḥ   
tato yāvadvibhoḥ śaśvadviśrāntir yugapadbahūn
varṇān udṛṅkya bhogāṃśaparipūraṇasusthitān   
tāvad eva padādhvāsau meyabhūmim upāśritaḥ
saṃsāramṛtasaṃketasaṃghāte prathamāṅkuraḥ   
evaṃ prameyatā mātṛbhāvo mānatvam apy atha
ṣaṭtriṃśadātmanas tattvakalāpasyeti niścitam   
tatra sarvaṃ vibhāty etat parameśitari dhruve
pratibimbasvarūpeṇa na tu bāhyatayā yataḥ   
cidvyomny eva śive tattaddehādimatir īdṛśī
bhinnā saṃsāriṇāṃ bhāti rajjau sarpādikā yathā   
yataḥ prāgdehamaraṇasiddhāntaḥ svapnagocaraḥ
dehāntarādir maraṇāt kīdṛg vā dehasaṃbhavaḥ   
svapne tu pratibhāmātrasāmānyaprathanād balāt
viśeṣāḥ pratibhāsante na bhāvyante 'pi te tathā   
sāligrāmopalāḥ kecic citrākṛtihṛdo yathā
tathā māyādibhūmyantalekhāś citrahṛdayaś citaḥ   
nagarārṇavaśailādyās tadicchānuvidhāyinaḥ
na svayaṃ sadasadrūpakāraṇākaraṇātmakāḥ   
ciraprarūḍhe niyame samucchedāt pravartanāt
arūḍhe 'pi svatantro 'yaṃ sthitaś cidvyomabhairavaḥ   
ekacinmātrasaṃpūrṇabhairavābhedabhāgini
evam asmīty anāmarśo bhedako bhāvamaṇḍale   
sarvapramāṇair no siddhaṃ svapne kartrantaraṃ yathā
svasaṃvidaḥ svatantrāyās tathā sargo 'pi budhyatām   
cittacitrapurodyāne krīḍann evaṃ hi vetti yaḥ
aham eva sthito bhāvair bhūtaiś cinmātrakair iti   
evaṃ jāto mṛto 'smīti janmamṛtyuvicitratāḥ
ajanmany amṛtau bhānti cittabhittau svakalpināḥ   
parehasaṃvidāmātraṃ paralokehalokatā
kiṃtv akālakalāsaṃviddeśabhede 'py abhedinī   
abhaviṣyad ayaṃ sargo mūrtaś cen na tu cinmayaḥ
tad avekṣyata tanmadhyāt kenaiko 'pi dharādharaḥ   
bhūtatanmātravargāder ādhārādheyacarcane
ante saṃvinmayī śaktiḥ śivarūpaiva dhāriṇī   
tasmāt pratītir evetthaṃ kartrī sā pratibhā śivaḥ
atra svātmani te tena śaktiḥ sādhārasaṃjñitā   
sāṃkalpikaṃ nirādhāram api naiva pataty adhaḥ
svādhāraśaktau viśrānter viśvam itthaṃ vimṛśyatām   
asyā ghanāham ityādirūḍher eva dharāditā
yāvad ante cidasmīti nirvṛttā bhairavātmatā   
maṇāv indrāyudhe bhāsa iva nīlādayaḥ śive
paramārthata eṣāṃ tu nodayavyayayogitā   
deśe kāle 'tra vā sṛṣṭir ity etad asamañjasam
cidātmano hi devasya sṛṣṭir dikkālayor api   
jāgarābhimate sārdhahastatritayagocare
prahare ca pṛthaksvapnāś citradikkālamāninaḥ   
ata eva kṣaṇaṃ nāma na kiṃcid api manmahe
kriyākṣaṇe 'pi hy ekasmin bahvyaḥ santi drutāḥ kriyāḥ   
tena ye bhāvasaṃkocaṃ kṣaṇāntaṃ pratipedire
te nūnam anayā nālyā śūnyadṛṣṭyavalambinaḥ   
tad ya eva sato bhāvāñ śūnyīkatuṃ tahtāsataḥ
sphuṭīkartuṃ svatantratvād īśaḥ sa parameśvaraḥ   
tad itthaṃ parameśāno viśvarūpaḥ pragīyate
na tu bhinnasya kasyāpi dharāder upapannatā   
uktaṃ caitat puraiveti na bhūyaḥ pravivicyate
bahubhiś cāpi bāhyārthadūṣaṇā pravyaracyata   
nanv itthaṃ janmamaraṇe karmaṇaḥ phalayogitā
kathaṃ syāt kin nu pūrvoktaṃ citsvātantryaṃ suvisṛmtam   
tathā hi citsvatantreyaṃ yathā bhāsayate tathā
satyaṃ bhāty akhilākāragarbhā sā ceti niścitam   
ikṣau pratyaṇu mādhuryaṃ yathā sarvātmanā tathā
pratyekaparamāṇau hi sarvasṛṣṭimayī sthitiḥ   
ajñātatattvamūlās tu vivadante 'tra ye budhāḥ
nūnaṃ nijamanorājyarakṣāyai te samudyatāḥ   
prāṇe khe citi bāhye vā kutrāpīdam iti bhramaḥ
ajñatvāt tanniyatyutthasvātantryābhāvajṛmbhitaḥ   
ataḥ svasaṃvidāmarśo janmatveneha bhāsate
purastāt tu na saṃvittiḥ svātantryocitarūpiṇī   
prāktanī saṃvid eveha pūrvakarmeti bhāṣyate
tatsaṃvidbādhikā saṃvitkarmakṣayakarī tataḥ   
akṛtaṃ ca yathā svapne mayā kṛtam iti sphuret
phaladā dṛśyate saiva vārtā jāgrati karmaṇaḥ   
tathā ca prācyakarmaughaphalasaṃploṣaṇātmikā
yasyaikāpy uttarodeti saṃvit sa phalabhāṅ na hi   
kiṃ cānyadbahusaṃvitsusphurattvādayaśo yaśaḥ
bhūyaḥphalavadākāśanadyambhaḥsiktabījavat   
evam alpaphalaṃ karma svalpasaṃvedane sphurat
asphuran niṣphalaṃ tv eva nyāyaḥ so 'yaṃ svasaṃvidam   
tatrāpy alpatvabhūyastve saṃvidāṃ ye prakalpite
te karmakartuḥ saṃvittirūḍhyā tadrūpabhāginī   
yā ca yasya saṃvit svayaṃ tādṛkphalagarbhā na jāyate
nāpy anyaphalanirgrāhimātṛsaṃgatitas tathā   
phalaveditur anyasya pramātur api saṃvidi
anyapramātṛsaṃkalpād yāvadante sa ko 'py alam   
prabuddhaḥ sṛṣṭir akṣāyai sthitiśaktivijṛmbhakaḥ
vidāḥ sma saṃkocayati phalālambanakalpanāḥ   
matsyād amatsyadṛṣṭyeyaṃ sṛṣṭir ity āśayena te
paropakāraṃ kartavyam upādikṣan purātanāḥ   
evaṃ nāmopakāro 'yaṃ mṛtasyāpi pratanyate
piṇḍadānādinā bhūyo dīyate dehasaṃgamaḥ   
varaṃ svātmani saṃkleśāḥ paraṃ mā pīḍayan tv iti
iti kalpitam etasya kṛcchrādes tapasaḥ phalam   
laśunādāvabhakṣyatvam uktam ājñeya īdṛśī
akāraṇakam eveti gṛhṇantu kila jantavaḥ   
tad evaṃ haṃsapakṣyādibhakṣyābhakṣyatvanirṇaye
yujyeta bhinnabuddhitvam anyathā nna kathaṃ cana   
evaṃ dṛṣṭe 'py adṛṣṭe 'tha kalpitāṃśāṃśikākramāt
phalayogaḥ sa evādya rūḍhaḥ saṃvidbhuvi sthitaḥ   
dehaḥ piṇḍāt pare loke nānyatheti sthitiḥ kṛtā
anyonyānanuṣaktatvaṃ jantūnāṃ dehabhṛd iti    
tatsarvaśāstrapūgaiś ca śaṅkāśaṅkuḥ praropitāḥ
ajñacittadharārūḍhaḥ phalaparyantatāṃ gataḥ   
asti me piṇḍado 'dyāhaṃ piṇḍadānakkramāt tathā
prapnobhmyavayavābhogaṃ pūrṇadeho 'smi susthitaḥ   
adṛṣṭakriyayā putraśiṣyasvātmādikḷptayā
svargabhāgahamatyantamāttasaṃbhogasusthitaḥ   
nāsti me piṇḍadaḥ kaś cit svayaṃ cāsmy atiduṣkṛtī
na me trātāsti kutrāpi patāmi narakārṇave   
bhaviṣyati mama trātā kvāpi kāle kathaṃ cana
ityādiḥ saṃvidāṃ sphāras tathaiva phalati svayam   
tasyās tu piṇḍakartrādir mābhūd atha yathā sphuret
sa tāvat tatphalaṃ bhuṅkte svasaṃkalpena kalpitam   
śaṅkāvajrapralepāntardṛḍhabaddhāṃ tv imāṃ matim
bhairavānala evaikaḥ samūlaṃ pluṣyati kṣaṇāt   
aśeṣacitracidgarbhasaṃsārasvapnasadmanaḥ
ploṣakaḥ śiva evāham ityullāsī hutāśanaḥ   
tanmūḍhaḥ karmasaṃvitticitrībhūtacitis tathā
saṃkalpam eva saṃsāraṃ vicitram abhimanyate   
ata eva mṛto bālo vāsanāntaravarjitaḥ
śiśur eva bhavet suptadṛḍhasaṃsāravāsanaḥ   
tānyau tathā 
yāvadyauvanam abhyeti punas tadvāsanakramāt   
saṃskārasaṃvidā tās tāḥ saṃsṛtīr abhimanyate
kaścij jaḍatvasaṃskārāj jaḍībhūto 'pi khānilaiḥ   
saha bhūjalayogena yāti puṣpaphalātmatām
bhakṣito vīryarūpeṇa punar āyāti garbhatām   
yāvad punaḥ punaś citrān saṃsārān abhimanyate
ekatraiva svasaṃskāravāsanāvāsitaḥ śivaḥ   
bhuṅkte svarnarakādyāṃs tu bhogān svātantryakalpitān
kvacid bhūmimayī kvāpi jalātmā kvāpi miśritā   
evaṃ bhuvanamayy eṣā saṃvid bhāti svarūpataḥ
dhriyate yatra tatraiva svasaṃskārāt sukhādikam   
vetty anyena na dṛśyas tu sa tv anyān veda cānyathā
na deśaḥ paramārthena na ca kālo 'sti kaś cana   
bhedavāde hi gaganadeśāt sarvaikadeśatā
upādher eva deśād bhiddeśasyāpy upādher bhidā   
ity anyonyasamāśrityā deśabhedo na kaś cana
svarūpabheda evāto bhedakatve susaṃgataḥ   
sa ca nāsti prakāśaikasvarūpeṣv iti sādhitam
enayaiva parāmarśadṛśā ye parivarjitāḥ   
te śaṅkākāriśāstraughaśaṅkitās tanmayīkṛtāḥ
svasvapnanirmitānantajaḍajantuvikalpitaiḥ   
śāstrābhāsair vṛthā śaṅkāṃ grāhyante bodhavarjitāḥ
yathā prabuddhyante saṃvin nibhṛtāpi ciraṃ sthitā   
tathāpi phalatīty evaṃ prāyaś cittādikalpitaiḥ
evam ābhāsanānātvasvātantryaiśvaryaśālinā   
kḷptaṃ yad eva tat tasya yāti tanvādirūpatām
viparyayābhāsayoge śītādyābhāsadūṣite   
nāḍyādāv atha saṃkocasphoṭaghātādipīḍite
dehabhastrāmahāyantravātacakre 'nyathāgate   
prāṇo vighaṭate tena jaḍābhāsaṃ kalevaram
yasmin yāty adhikāre vā jāte prāg vāsanākramāt   
tatraiva kalpayed bhogaṃ paralokābhidhānakam
pāṣāṇatāṃ vā vetty eṣa punar vā pratibudhyate   
paro 'yaṃ loka iti ca rūḍhyāsya paralokitā
svargamokṣādi yasyeha yathārūḍhaṃ ca cetasi   
tathaivāsya bahir bhāti tatas tatrāpi citratā
bandho mokṣaḥ sukhaṃ svargo duḥkhaṃ jaḍamayī sthitiḥ   
saṃvid eva svatantretthaṃ śivarūpatā virājate
bhūyo 'vayavayuktasya yathā tāvaty ahaṃsthitiḥ   
tathā viśvātmake rūpe bhairavasyāpy ahaṃsthitiḥ
śiśuḥ śūnye 'pi vetālaṃ vetti satyārthakāriṇam   
dhyeyapūjyādivaicitryam ittham arthakriyākaram
mūrto bhinnaḥ samāhūto hitvā bhogān nijān kṣaṇāt   
deva etīti vārtaiṣā vacaneṣv eva śobhate
amūrtādisvarūpatvaṃ sarvam etat tu yujyate   
ātmaiva hi tathābhūtas tathā bhāty eva bhedataḥ
evaṃ svabhāva evaiṣa saṃvido yaḥ sa eva tu   
bhedagrastatayā kārmo malaḥ śāstre nirūpyate
dīkṣādikarmayoge tu na malatvaṃ pratāyate   
sa hi bhedamayāśeṣasaṃsāradahanavrataḥ
dīkṣā ca vastutas tādṛksatyasaṃvitsvarūpiṇī   
evaṃ yo veda tattvenety uktaṃ cānuttare naye
evaṃ vijñānayoge hi śamite bhedagocare   
ātmaiva śiva evaikaḥ ko bandhaḥ kā ca muktatā
etaddīkṣāmahāsaṃvidpraveśāya tu bhaṇyate   
kriyāsvabhāvadīkṣāsau karmādimalahānaye
svabhāvakḷptaniyatibalākṣipteṣu karmasu   
bhogo 'sya yugapadyasmāt kriyate mantraśaktitaḥ
tathā hi prāṇagā deśakalākālādhvaniścayāḥ   
jātayo 'sya pratāyante dharaṇyādiśivāntataḥ
tatraiva janmasaṃbhogādhikāralayabhājanam   
vidhāyotkṛṣyate tasmād anyatra ca vidhīyate
itthaṃ guror niścitasaṃvidātma
rūḍheś ca śiṣyasya paraspareṇa
niṣkarmacetor acitaiva dīkṣā
prākkarmaśaktīr akhilā ruṇaddhi   
tatrāpi taṇḍulatilājyacaruprabandha
ityādi śaivaniyatipratibhārakḷptam
tāvaty api sphuṭapade na niśāprapañco
nirmūlatām upagato 'pi vibhedavṛtteḥ   
bhede 'pi kiṃtv eṣa punar bhaviṣya
saṃsārakārisukṛtādivighātahetuḥ
śuddhas tatas tad ata eva hi tattvajālaṃ
śuddhetarasthititayā nikhilaṃ dvidhaiva   
śuddhaṃ triśaktikhacitaṃ nanu yāmalaṃ ca
bhāty eva tena bahudhaiṣa kṛtaḥ kriyāyāḥ
vyāpārakalpanāvaśān niyatiprapañcaḥ
svalpetaratvakṛtatādṛśabhogayogaḥ   
mudrāmaṇḍalasaṃghātaḥ samantratantracarcitaḥ
yatra yogādikaṃ sarvaṃ phaladānāya kalpate   
nirvṛtiphalasaṃprāptikāṅkṣāsaṃkocasusthitāḥ
anavacchinnatām eva phalatvenātra manvate   
na hy anantānav
yacchede kāpi yāgādikalpanā
anavacchinnavāñchā   
tatsarvottīrṇadṛṣṭayaḥ
tathāpi vidite hy arthe paramādvayasundare   
saṃvitsvabhāvasvātantryāt keṣāṃcit phalakāmatā
tāny evoddiśya tat sarvaṃ pūraṇāya dharāditaḥ   
śivāntaṃ bahudhā bhedair dhāraṇāgrantha ucyate
iha hi nānyanayeṣv iva kiñcana
sphuritam asti na yat kila satyataḥ
tad iha satyapade sthitibhāgināṃ
kim iva heyapade nipatiṣyati   
itthaṃ saptadaśādhikāracaramaṃ tattvaṃ yad ābhāsate
tan nirṇītam anuttaraṃ śivapadaṃ saṃprāptikāmān prati
etat sarvam ihoditaṃ ca jagadānande vipakṣātmakaṃ
bhedaprāṇatayā yato 'tra nikhilo 'py eṣa prapañcaḥ sthitaḥ   
