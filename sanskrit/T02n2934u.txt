abhayapaddhati  caryāpaṭala  ubhayakramāmukhībhave'pi nāntareṇa caryāṃ mahāmudrāsiddhir iti caryāpaṭalam āha athetyādi 
 kāyāvāṅmanasāṃ viśiṣṭo vyāpāraś caryā 
atikrāntaśāśvato cchedādyantatvena caryāntarotkṛṣṭavād atyantavarā
lokāti krāntatvena gatā 
kvacid atyantavarāṅganām iti pāṭhaḥ
tadā tām ādāyeti śeṣaḥ 
 na ceyam auddhatyāt sahasaiva kartavyety āha aṣṭasiddhītyādi 
pātālāñjanapādalepaguḍikāntardhā nakhaḍgarasarasāyanasiddhayaḥ
aṣṭaśvaryaguṇā vā 
anena labdhasāmarthyasya satyām icchāyāṃ caryānujñātā 
yato'yaṃ yogarucir apramatto bhavati
pratyarthikāś cainaṃ na prasa 
hante nigrahānugrahasamarthaś caiṣāṃ bhavati
śītātapādi bhiś ca nābhibhūyate 
 āṣṭalokadharmādibhir abādhitatvāt sarvāvaraṇavinir muktaḥ
yasmād ākāśatulyatāṃ gataḥ 
sar vadharmasamataikarasaḥ 
 śūnyatābhāvam iti
bhikṣāprārthanasamaye dātṛbhir neti pratiṣedhe kṛte sarvadharmaparamārthaśūnyatābhāvanāṃ kuryāt 
bhāvanety upāyabhāvanā 
 anuttaraṃ prajñopāyābhinnam 
dharmaparāyaṇaṃ tasminn advayadharme nirantarābhiyuktaḥ 
 dravyetyādi 
 yathāmilitāhāraparituṣṭyā yathāru cideśakālāvasthāviśeṣeṣv abhyāsaviśeṣato yogasya nirantarapravāhitayā pradīpakalikayā cirasaṃcitaguhātimiram  
iva cirarātrasaṃcitam api mahāntaṃ vikalpadoṣasaṃghātam apahṛtya mahāmudrāṃ sākṣātkuryād iti samudāyārthaḥ  
 caryāyogayuktasyeti prathamārthe ṣaṣṭhī 
 tantre dvādaśasāhasrike buddhakapālatantre 
  sahāveṃ śuddheti 
yadi svarūpeṇa śuddhaṃ jagat tadā sarva evāyatnato mahāmudrāṃ prāpnuyuḥ kiṃ yogābhyāsena 
nanūktaṃ viyappeṃ ṇāsiā iti 
ata evoktaṃ jñānapādaiḥ prākṛtavikalpavṛtter aparaṃ na hi kiṃcid asti bhavaduḥkham 
tasya viruddhaṃ caitat sākṣād avagamyate cetaḥ 
iti 
abhayapaddhatyāṃ navamaḥ paṭalaḥ 
  divyamahauṣadhivandhyāsnānavidhipaṭala  parānugrahaparasya tadupāyaṃ vaktum āha athetyādi 
sattvārthaikasuniścayam iti sattvānām artha ekaḥ suṣṭhu niścīyate yasmin 
hema kāyati prakāśayatīti hemakam 
 pravālasya pravālam 
yeneti hemnā 
muktādibhir dhanair dhanavanto yānti bhavanti 
na te tasya hemno na bāhyā oṣadhyas tantrāntaroktā ity uddeśaṃ nirdiśati na cāpītyādi 
aparalohasyety aparaloham 
kiṃtu siddhyauṣadhir āntarī 
 rajasya rajaḥ 
 ke te kā sā 
  paṭhitasiddheti paṭhito'ntarjalpena siddho mantro yasyāḥ sā tathā 
 sa ceti sā ca sidhyati 
bhājane prajñāpadme divyam auṣadham 
 rasam iti bodhicittam
madhye padmasya
rasaṃ nayaty ūr dhvasthānād adha iti rasanīr avadhūtī
tasyāṃ tiṣṭhati 
 tāruṇyeti taruṇī ṣoḍaśavarṣā 
sa ceti sā ca 
tathāgato buddhakapālayoginaḥ 
nirghṛṇasya
nirghṛṇāḥ
ghṛṇāsambhavas tu rajoyogāt 
 na sidhyatīti prajñopāyaśukrayoḥ samasamaye cyutiḥ siddhinibandhanam iti bhāvaḥ 
 buddhānām nāyakapadam iti saṃbandhaḥ 
ka tipayakṣaṇadhāraṇena samaṃ cyutyāpi mahauṣadhī hema sādhayati
niravadhidhṛtā tu mahāsukhamayaṃ buddhatvam iti tātparyārthaḥ 
dhīraś codayet
tataḥ sā mahauṣadhī kāryaṃ kāryā 
 candram śukram 
ālepitam raktenāpi 
tatra candre 
meruḥ suṃkāraḥ 
  kāryām samāpattim 
nikṣepayet
nikṣepaṃ kuryāt 
vastu bodhicittam 
vāmadakṣiṇam
nāḍīdvayam 
ākuñ citam kriyāviśeṣaṇam 
ākuñcanaṃ ca śīghracyutivāraṇopā ya uktaḥ
kiṃtūpadeśataḥ sphuṭaṃ jñātavyaḥ 
 tathā hi nābhāv ākuñcya prāṇāpānau yathopadeśaṃ cittasthairyād vaśīkṛta cittavṛtter bodhicittasya svasthānacyutibahirakṣaratāvṛddhayaḥ kramaśo  
bhavanti  
tad eveha vājīkaraṇam 
hemādiruces tu kṣa rati
ata evāha saheti yugapat prajñā copāyaś ca nikṣepayet 
saha tāmrapalaṃ vastv iti kaścit 
pāśe prajñāyā vāmapārśve 
padmāntar iti kaścid nirdiśati 
 paścāt karmeti samāpattim 
sumerv ityādi
prathamārthe ṣaṣṭhi
bījarājo hrīḥkāraḥ 
 guḍā tāmraguḍakam
prājño devatāyogavān
hṛdayādi mantrai rakṣāṃ kuryāt 
 ayam arthaḥsvayaṃ bhagavad rūpo bhagavatīrūpayuvatīsamāliṅgitaḥ svahṛdaye bodhicittaṃ candramaṇḍalākāraṃ nikhilasiddharasena raktena ca miśritaṃ  
tadupari suṃbījaṃ tadupari hrīḥkāraṃ vicintyedaṃ trayaṃ mahārāgeṇa drāvitasamaratotpannabodhicittena saha drutaṃ miśrībhūya padme patitaṃ prajñābodhicittarajobhyāṃ 
miśritaṃ tenoṣṇena tāmraṃ lohaṃ vā śīghraṃ lepayitvāgnau nikṣiped iti 
 na ca buddho'pramāṇaṃ
tasmād idam ityādi 
yad yad vastv iti
uktaṃ vakṣyamāṇaṃ ca 
 apramāṇam apramāṇādhyāropam 
na hīyante na tyājyan te narakāt 
 catur ityādi 
caturaśīter dharmaskandhasahasrāṇāṃ ra hasyaṃ niruttaram idaṃ yoginītantram 
 hema tāro'pīti tāmraṃ hema bhavati
kāntalohaṃ tāram
idam evoṣṇaṃ śuddharasaraktikayā saha pratyahaṃ ṣaṇmāsaṃ nasyaṃ kuryāt 
asyānuśaṃsaḥ
jīvatītyādi 
 saṃyoge vajrapadmayoḥ 
 catvāra iti vijayakalaśasya prādhānyenānuktasiddhatvāt 
 atra kalaśādhivāsanaṃ yathoktaṃ caturthapaṭale viśeṣam āha ātmana iti ātmānāmikāraktena vandhyāyāḥ pradhāna dhātumiśreṇa 
 kṛṣṇaraktamahāghoram iti kṛṣṇaś ca varṇo raktaś ca tābhyāṃ mahāghoraḥ 
kṛṣṇo bhagavān raktacit rasenāliṅgita ihāṣṭadevīprarikarita ity arthaḥ 
kecid guravas 
tv āhuḥ kṛṣṇaś ceṣadraktaś ceti niṣprajña eveti 
 ayam arthaḥ ihācāryaḥ saparikaraherukātmā yathāvidhivartita maṇḍalasya paṭamaṇḍalasya vā pañcopacārapūjitasya prāg dvāre dattadaśadigbaliḥ  
pañca kalaśān raktapradhānadhā tumrakṣitāntarmukhān adhivāsya vandhyāṃ maṇḍalābhi mukhīṃ rajo'nantaram ṛtusnānakāle svayam utthāya pra thamaṃ  
vijayakalaśena hṛdayamantraṃ hūṃkāraṃ ca sāṭo paṃ paṭhan snāpayet  
tadaiva hṛdbījakiraṇākṛṣṭāparim itavīravīraṇyaḥ karakisalayāvarjitabodhicittapūrṇakalaśaiḥ snapayanti 
 tadaiva ca caturbhiś caṇḍapuruṣair niṣprajñai kātmaherukarūpaiḥ khaḍgadharair yugapad ākāśaṃ khaḍ gena hanyate grahādimārāṇāṃ māraṇāśayena 
evaṃ krameṇā parakalaśaiḥ snapayet
tadanu kāmayet
tataḥ sā sutagarbhavatī bhavet 
evaṃ mṛtaputrā jīvatputreti 
abhayapaddhatyāṃ daśamaḥ paṭalaḥ 
  vidyādharakaraṇopadeśaniścayapaṭala  vidyādharakaraṇaṃ nirdeṣṭum āha athetyādi 
 caturthapaṭale śālikākaraṇavidheḥ pūrvaṃ sarvam atra boddhavyam 
viśeṣam āha anenaiveti vakṣyamāṇena 
 daṣṭaketyādi 
kālena daṣṭako bhūtaḥ sarvagāruḍibhir aśaktyā kāladaṣṭa iti tyakto yadā tadā karmārabhet 
 śukladehā tv iti bhagavān digdevyaś ca śuklāḥ
vidigdevyo raktāḥ 
vidhivad iti samādhitrayaniṣpādenena 
 khaḍgaṃ piṣṭaśālimayam 
 tasya vidyādharadvayasya 
likhet kṣipet 
patre bhūrjādau 
 pallavena śvetakaravīrasya 
  ekasminn ity eko vidyādharaḥ 
patati daṣṭopari 
tadaiva daṣṭa uttiṣṭhati 
 evaṃ śālikīkaraṇam udakakaraṇaṃ vidyādharakaraṇaṃ ca nirdiṣṭam 
aparapañcadaśakaraṇāni dvādaśasāhasrike buddhakapālatantre nirdiṣṭāni jñeyānīti 
abhayapaddhatyām ekādaśaḥ paṭalaḥ 
  nānāmantraprayogapaṭala  añjanasiddhim uddeṣṭum āha athetyādi 
 pradhānabhūtā caturviṃśatiyoginīnām 
 dṛṣṭā dṛṣṭāni 
ya iti yeṣu 
na bhāṣitaṃ tantrāntareṣu 
 mahābhāgā praśasyā nirāvaraṇabalavaiśāradyādimahāgu ṇabhajanāt 
sattvārthatātparyāt parārthasampad uktā 
hetvavasthāsvarūpatvāt sarvabuddhajananī 
phalarūpatvān mahāmudrā 
yogī yoginaḥ 
 sarve sarvair āścaryaṃ prāptam 
hāsasya śaktiniścayaṃ prāpyeti śeṣaḥ 
 dhvajaṃ dhvajam iva manuṣyam 
kuṇḍaṃ trikoṇam 
 tatraiva kuṇḍe 
śirasā śirasi kapāle 
tasya māṃsasya 
 aparo'parasmin kapāle 
  vighnasyeti vighnāḥ 
kajjalam iti niḥśeṣam 
 pivayed iti svayam 
 pivāpayed iti prajñām 
  iha buddhakapālayogī śmaśāne'valambitamānuṣasya ka ṭyasthikṛtatrikoṇakuṇḍopari tatkapāle tatkaṭimāṃsatailapūrite śmaśānakarpaṭavartīṃ śmaśānavahnijvalitāṃ  
saṃsthāpyopary aparāvalambitanṛkapāle kajjalaṃ mantraṃ japan pātayet 
 tatka jjalam aspṛṣṭabhūmikaṃ prathamaṃ karadvayenādāya tadanu vāmakare saṃsthāpya pītakelimālinīṃ kanyām akṣatayoniṃ rajaḥpravāhavatīm adhimuktacitrasenārūpāṃ  
śaniaḥ kāmayi tvā rajomiśrobhayabodhicittasya kiṃcid ubhābhyām āsvādya bhūyasāparāṃśena saha mardayed dakṣiṇānāmāṅguṣṭhābhyām  
 tatas tasyā eva rajasāṣṭottaraśatāni viṭikāḥ kṛtvā prativaṭikam aṣṭottaraśatenābhimantrya mantraṃ paṭhaṃs tenākṣiṇī añjayed iti samudāyārthaḥ 
 anenaivety asyāñjitetyādinā saṃbandhaḥ 
mahābāho vajrapāṇe nikhilasattvasaṃtarpaṇapravaṇabhujatvāt 
yoginī paraṃ yoginītantre'tra paraṃ sulabham 
  anāmāṅguṣṭheneti dakṣiṇena 
evam uttaratrāñjane dakṣiṇavyāpāraḥ 
 bhadra iti cakṣurmalanād anañjitanetrāvastha iva bhavet 
 saptatālapramāṇo bhavaty ativṛṣṭinivāraṇārthaḥ 
 mahātmana iti prabhāvād iti śeṣaḥ 
 svarūpaparivartanasyeti prathamārthe ṣaṣṭhī 
 prayogeti prayogā vidyādharatvādiniṣpattaye laghutantre noktā vistare tūktā jñātavyā guruvaktrāt 
 mantrajāpaviśeṣe'kṣasūtraviśeṣaṃ vaktum āha athetyādi 
 hastyasthikena hastyasthnābhicārārthaṃ japet 
 mahāsthi nrasthi 
 śakunāsthi gṛdhrāsthi 
 lohakena lohākṣasūtreṇa 
 sarvo'yam utpattikramapakṣe'pi prapañcas tathā tathā vineyajanānurodhād uktaḥ
utpannakrame tu kim anenety āha  citte ekkv ityādi 
cittam evaikaṃ nirmalādarśas traidhātu kasya
tena hi yac cintyate tat pratibimbam ivābhāti
sarvaṃ cedaṃ cittasamāropitam
tac ca cittaṃ paramārthataḥ svapna 
rūpaṃ sarvaprapañcavarjitam
ye na jānanti mūḍhās te santv avikalavikalpamahimānaḥ
ye'pi ca śrutādinā jānanti tathāpi ta evaṃvidhavikalpena gṛhyanta iti niṣprapañcatattvabhāva nāyām udyojanākūtena karuṇāyitam iti 
abhayapaddhatyāṃ dvādaśaḥ paṭalaḥ 
  cittaviśuddhipaṭala  kramadvaye'pi tattvam eva sarvāvaraṇamalaviśuddhir ity āha  athetyādi 
 viśuddhipaṭalam iti viśuddhaṃ tattvaṃ viśuddhiḥ
na tu tattvamātraṃ viśuddhiḥ
tattvasya sarvatra sarvadā ca bhāvāt sarveṣāṃ sarvadā ca viśuddhiprasaṅgāt 
  tat punar asukaram upāyatattvam antareṇa sākṣātkartum iti yathā tad upāyopetaṃ vajrayānāśrayeṇa sākṣātkartavyaṃ tad darśayitum āha bhaginītyādi 
 yathārutam adhimātrasya 
athavā bhaginī vajrayānasamāruḍhā 
tattanayā bhāgineyī 
abhiṣekadāyikā jananī 
duhitā vatsalā tatsthānīyā vā 
 prājño viśuddhijñānāt 
 mahāmudrām iti sākṣātkartum 
anenopeyatattvam uktam 
  ḍombinī dhyānapriyā 
nartakī paṭupracārā 
dhov viṇī śukladharmaratā 
caṇḍālinī nihatamānatvāt kṣamāśīlā 
trivajraśarīraśubhasaṃskāraratā carmakāriṇī 
 adhyātmaṃ tu prajñā bhaginī lalanā 
bhāgineyī rasanā 
jananī avadhūtī 
pūrvayor uttarayā gurūpadeśāt saṃyogo duhitā
tāsām eva prajñopāyādvayasvabhāvānāṃ tisṛṇāṃ nāḍīnāṃ saṃyogād utpadyamānaṃ mahāsukhaṃ bhāryā
tad uktam tatsukhaṃ kāminī smṛtam iti 
 śabdavijñānaṃ ḍombinī 
rasavijñānaṃ nartakī 
sparśavijñānaṃ dhovviṇī 
ghrāṇavijñānaṃ caṇḍālinī 
cakṣurvijñānaṃ carmakāriṇī 
 nītārthas tu niruttarā prajñā bhaginyādikā prathama paṭale vyākhyātā 
puṇyajñānasaṃbhārābhyāṃ bhriyata iti bhāryā 
śūnyataikarasatvād āgantubhiḥ sarvaprapañcair aspṛśyatvena ḍombinī 
bhavanirvāṇāpratiṣṭhitatvena kutracid apratiṣṭhitatayā cañcalatvāt
vicitramāyārūpanirmā 
ṇair vineyeṣu nartanāc ca nartakī 
mṛdumṛdvādyadhiga makrameṇādhimātrādhimātrādisavāsanāvaraṇamaladhāvanād dhovviṇī 
caṇḍā prajñā utpannasvarūpanirūpaṇam
ālir mahākaruṇā
te niratiśayapadaṃ nayatīti caṇḍālinī 
dvāda śabhavāṅgānugatāvidyācarmapāṭanāc carmakāriṇīti nirutta rā prajñā 
 bāhyānām ādhyātmikānāṃ ca prajñānām eteṣām eva nirut taraprajñāguṇānām anukaraṇāt prajñātvam anugantavyam 
ata eva vakṣyaty aśuddhacittaśodhanād iti 
 etenotpannakrame bāhyaprajñā karmamudrā 
adhyātma prajñā dharmamudrā 
niruttaraprajñā mahāmudrā
anayaiva śuddhiniṣṭhādhiṣṭhitatvāt 
dharmamudrā dharmakāyaḥ
mahāsukhacittasvabhāvatvāt tasya 
karmamudrāsaṃpuṭitaṃ tu lakṣaṇavyañjanavirājitaṃ vapuḥ saṃbhogakāyaḥ 
niravadhivicitrānantamaṇḍalacakrādyākāranirmāṇaṃ bhavyavineyajanānugrahavelānatikramaṇāt samayamudrā
nirmāṇakāyaś ca 
mahāmudrā tu vyāpinī svābhāvikaḥ kāyaś caturthaḥ 
  athavā mahāmudrā lakṣaṇavyañjano jjvalabhujamukhacihnādyupetarūpaḥ saṃbhogakāyaḥ 
samayamudrā cittasvabhāvaḥ pratyātmavedyo dharmakāyaḥ
samayo hi saṃbodha iti kṛtvā 
dharmamudrā dharmasaṃ bhogakāyādhiṣṭhānān nānākārā dharmatattvaprakāśanavāgāt mikā 
karmamudrā kṛtyānuṣṭhānarūpatvān nānānirmāṇaiḥ kṛtyasaṃpādanān nirmāṇakāyaḥ 
 utpattikrame tu bāhyaprajñaiva bhāvitābhimatadevīrūpā karmamudrā
svābhāṅganā jñānamudrety aparanāmā 
śarīre bhāvitahūṃkārādiś ca dharmamudrā 
samayamudrā tu bījādiniṣpannamaṇḍalacakre militadevatāḥ spharaṇasaṃ haraṇādikāriṇyaś cihnam api 
svayaṃ nāyakadevatāmūrtir mahāmudreti sūcitam 
 ādhyātmikaprajñām evendriyakleśaviṣayarūpāṃ vaktum āha  athetyādi 
 rasam iti rasanā 
 manam iti manasopalakṣitam iha kāyendriyam 
 bhaginī kathaṃ bhaved rūpam ityādivakṣyamāṇa vacanāc cakṣurādīnām upalakṣaṇatvena rūpādiviṣayā api bhaginyādirūpā jñeyāḥ 
 yeneti yad rūpaṃ tan mohahetutvān mohaḥ 
apeḥ  saṃbandhād dveṣādir api 
rāgaṃ rāgo'pi 
mānaṃ māno 'pi 
īrṣyāpi 
rūpādayo viṣayā mohādijanakatvān mohā divyapadeśyāḥ
na tu tattvata ity arthaḥ 
 cittasyeti cittasyaivāmy avasthāviśeṣāś cakṣurmo harūpādayaḥ
cittaṃ cāśuddham eva mohādimalaiḥ
tataś cakṣurādayo'py aśuddhā ity abhiprāyaḥ 
 kathaṃ tarhy eṣāṃ bhaginyādiprajñātvam uktam ity āha tasmād iti 
yasmād ete viśuddhā eva prajñāḥ
cittaviśuddhir evaiṣāṃ viśuddhis
tasmāc cittaṃ viśodhayet 
 ka ity āha mahāprājña iti 
mahatī prajñā mahāmudrā tadbhāvakaḥ
tayaiva nikhilamalakṣālanāt 
ata evāhātyantayogacetasa ity atikrāntabhāvābhāvādyantapra jñopāyādvayaikarasaḥ 
 yady evaṃ na bhāvayet tadā siddhir mahāmudrāsiddhir na bhavet 
yadā tv ādareṇa nirantarabhāvanayā svasaṃviditama hāsukhamayī śuddhir eva bhavet siddhir ihaiva manuṣyajan mani 
kṣaṇam apy anyacetāḥ san na tiṣṭhet siddhikāṅkṣakaḥ 
 iti bhagavadvacanād ādareṇa nirantarabhāvanāmayapuṇyajñā nasaṃbhāraparipūrau tv ekasmin 
 evaṃvidhabhāvanāvaidhurye punar bhavāntare aniyata saṃkhye janmāṣṭākṣaṇavinirmuktam abhyāsānukūlaṃ labhate tato'bhyāsād viśudhyati 
 pāramitānaye tu kriyāmayapuṇyasaṃbhārād upāyaviśeṣā bhāvāc ca tribhiḥ kalpāsaṃkhyeyair viśuddhir ukteti na viro dhaḥ 
 nanv iha na kiṃcid bhāvyam upadiṣṭam utpannarūpāṇām eva mudrāṇāṃ nirdeśāt
yogināṃ ca taddvāreṇaiva tathāsūcanāt 
satyam 
tattvato bhāvyabhāvakabhāvanānām anupapatter ādiśāntatvāt sarvadharmāṇām 
 tad darśayati abhāva ityādi 
abhāve bhāvādhyāro paniṣedhe'nutpāde paramārthasatye kathaṃ naiva bhāvo bhāvanā
ādhiśuddhatvāt 
 nanv anutpādas tattvaṃ
asti bhāvyam ity āha  kīdṛśam abhāva iti 
nāsty anutpādaḥ
paramārthādhigamānukūlatvāt tu paramārthas tattvam ucyate 
yo'pi saṃvṛtisatyātmā bhāvaḥ so 'py abhāvo na bhāvyaḥ satyatvāt 
 satyadvayādvaidhīkāradarśanamātreṇa mokṣād bhāvyaṃ bhāvako bhāvanety abhiniveśo yuganaddhakramādhigatānāṃ nāstīti bhāvaḥ 
tad uktaṃ śrīsamāje abhāve bhāvanābhāvo bhāvanā naiva bhāvanā 
iti bhāvo na bhāvaḥ syād bhāvanā nopalabhyate 
iti 
 ata evopasaṃharati kathaṃ bhaved iti bhāvanā
ato nopalabhyata iti bhāvaḥ 
 tat kim utpannakrame bhāvanāyā uccheda eva
nocchedhaḥ 
 tarhi kīdṛśī sā
vakṣyate yādṛśī sā 
 evaṃ paramārthato bhāvyādyabhiniveśaṃ nirākṛtya rūpā dyabhiniveśaṃ nirācikīrṣur āha bhaginītyādi 
 katham yato gaurādibhedabhinnaṃ rūpam
saṃyuktam indriyeṇa parasparopakāryopakārakabhāvāt saṃbaddham
drakṣyaty aśuddhacittaḥ
na tu śuddhacittaḥ
paramārthata indriyaviṣayatajjñānānāṃ naiḥsvābhāvyāt 
evam uttaratra 
  trividham iti manojñāmanojñodāsīnabhedāt 
 īdṛśayogayuktasyeti mahāmudrāyogayuktaḥ 
 ghrāyata iti ghrāṇaṃ gandhaḥ 
 adṛṣṭamānety adṛśyamānam ajñāyamānam
ata eva rāgo dveṣādir api na jāyate gandhādibhyaḥ 
 svādarūpasyeti svādasvarūpaṃ nāsti
rasanārasayor abhā vāt 
 manena manasopalakṣitena kāyendriyeṇa
sukhaṃ sparśaviṣayajam
upalakṣaṇād duḥkham upekṣāṃ ca bhuṅkte 
tad api kīdṛśam 
 manaindriyaṃ mānasam
sukham upalakṣaṇatvād duḥkhaṃ harṣaṃ viṣādam upekṣāṃ ca bhuṅkte 
tad api kīdṛśam iti saṃbandhaḥ 
 nanu kathaṃ rūpādayaḥ pañca viṣayās
tadviṣayāṇi pañca cakṣurādīndriyāṇi
tadvijñānāni ca pañca prajñāsvarūpāṇi vyavasthāpitāni
na ṣaṣṭhaviṣayendriyajñānāni
 ucyate manaindriyaṃ cakṣurādīndriyavat pṛthaṅ nāsti
anantarātītam eva tu vijñānam uttaraṣaḍvijñānaviśeṣotpattyā dhipatyān manaindriyam ucyate
tasya viśeṣaś cittacaittās tad viṣayaṃ ca manovijñānam 
  tatrāvikalpakau manaindriyatadviṣayau pañ cendriyajñānasvabhāvau
caittāś ca cittebhyo nānye
tad uktam cittebhyaś caitasā nānye 
iti 
 vikalpakau tu manovijñānasvabhāvau
manovijñānaṃ tu cedasandhānavairāgyahānicyutyupapattayaḥ 
manovijñāna eveṣṭāḥ 
iti nyāyāt pradhānatvād upabhoktr iti nopakaraṇopabhogyaṃ prajñārūpaṃ vyavasthāpitam 
niruttaraprajñātvaṃ tu prāg vya sthāpitaṃ manovijñānasyāsty eva 
yat tūktaṃ mana iti tad iha niḥśeṣabhāvagrāmavicāraprakramārtham 
 tathā hy anena prabandhenāṣṭādaśa dhātava uktāḥ 
ta eva samāsād dvādaśāyatanāni
atisaṃkṣepāt pañca skandhāḥ
trai dhātukaṃ ca ta eva
tac ca cittamātram 
tad uktaṃ laṅkāvatāre  
cittamātraṃ bho jinaputrā yad uta traidhātu kam 
iti 
 āryanāgārjunapādaiś coktaṃ bodhicittavivaraṇe ātmagrahanivṛttyarthaṃ skandhadhātvādide śanā 
sāpi dhvastā mahābhāgaiś cittamātravyava sthayā 
iti 
 tac ca cittaṃ sāṃvṛtam 
tad uktaṃ tatraiva cittamātram idaṃ sarvam iti yā deśanā muneḥ 
uttrāsaparihārārthaṃ bālānāṃ sā na tattvataḥ 
iti 
 katham atāttvikaṃ cittam ity āha ubhayavicāraṇād iti bhāvābhāvasvarūpanirūpaṇāt 
  tarhi vicārakaṃ cittaṃ pāramārthikam astīty āha vicāram iti vicārayatīty acā vicāraṃ vicārakaṃ vijñānaṃ tatrobhayavicāraṇe sati na
tad uktam ācāryaśān tidevapādaiḥ vicārite vicārye tu vicārasyāsti nāśrayaḥ 
nirāśrayatvān nodeti tac ca nirvāṇam ucyate 
 tathā yadā na bhāvo nābhāvo mateḥ saṃtiṣṭhate puraḥ 
tadānyagatyabhāvena nirālambā praśāmyati 
iti 
 rājaratnāvalyāṃ coktam vijñānāgner jagaddharmāḥ sarva evendhanaṃ matāḥ 
 tān yathāvatpravicayajvālair dagdhvopaśāmyati 
iti 
 katham ubhayavicāraṇam
ity āha bhāva ityādi 
bhāvābhāvayoḥ parasparaṃ tādātmyaṃ nāsti virodhāt 
 bhedo'stīty āha bhāvābhāva ubhayaśūnyam iti 
bhāvābhāvasvabhāvau śūnyau 
cittasyaikānekasvabhāvarahitatvena niḥsvabhāvatvāt 
 tathā hi na tad ekam
ekatve hi nīlapītarūpatayā citrāvabhā sinī saṃvittir na syāt
sakalasya pītāder nīlāntargatatvena pratī tiprasaṅgāt 
nīlasyāpi pūrvāparamadhyabhedena sthūlāvabhā sitayā ca pratītir na syāt 
digbhāgabhedo yasyāsti tasyaikatvaṃ na yujyate 
 iti nyāyāt paramāṇumātra eva pratibhāsaḥ syāt 
 nāpy anekam
anekatve hi cittasya paramāṇuśo bhedāt tadanyasamvedanābhāve ca pratiparamāṇusvasaṃvidrūpatayā sa eva pratiparamāṇu pratibhāsaprasaṅgaḥ 
 ubhayarūpatāpi na yujyate tathāvidhasaṃvedanābhāvāt 
sarvatra hy asmākaṃ darśanaṃ pramāṇam 
na cānugatavyāvṛt tirūpāṃ saha pṛthag vā pratyakṣāṃ saṃvittim upalabhāmahe
anumānātmikāṃ vā
tasyās tatpūrvakatvāt 
 anupalabhamānāś ca katham apramāṇām anugatavyāvṛt tirūpatāṃ parikalpayāmaḥ 
 atha citratayā sthūlākārā svasaṃvidrūpā saṃvittir aśakyāpahnutis tāvad asti 
sā cānugatavyāvṛttirūpatāṃ vinā na syād iti sā tadbhāvānyathānupapattyā parikalpyate 
 tan na 
anubhayarūpatayaiva niṣprapañcatayā sphuṭataram upapatter arthāpattikṣayāt 
 ata evotpādo'pi na yujyate 
kāryakāraṇabhāve pramā ṇābhāvāt 
paurvāparyeṇa hi pramāṇapravṛttau kāryakāraṇa bhāvavyavasthā 
na cākāradvayaviviktam advayasaṃvedanaṃ 
paurvāparyapravṛttimat 
na tadaparam api samvedanam asti pramāṇābhāvād iti pratipāditam 
 yadā caivam kāryakāraṇabhāve pramāṇābhāvād utpāda eva nāsti tadā kutaḥ svataḥ parata ubhayato'hetuto veti 
tad evam utpādābhāvāc cittasya bhāvarūpatāpi nāsti 
 bhavatīti hi bhāvo'sattāpūrvake prādurbhāva eva vyavasthā pyate 
ata eva tatpracyutirūpābhāvarūpatāpi nāsti 
bhāvābhā vasvabhāvābhāvāc ca sarvaprapañcābhāvas teṣāṃ bhāvābhāvā dhiṣṭhānatayā tābhyāṃ vyāptatvāt
vyāpakābhāve ca vyāpya syāpy abhāvāt 
tato'nena vicāreṇa nisprapañcatā śūnyatāva gamyate 
 idam eva ca tattvadarśanam 
yat prajñācakṣuṣā nirūpayataḥ samyagjñānāloke sati sarvadharmāṇām adarśanam iti 
yatho ktaṃ bhagavatyām katamad buddhānāṃ bhagavatāṃ jñāna cakṣuḥ
yena na kiṃcit paśyanti 
tathā katamat paramārthadarśanaṃ
yat sar vadharmāṇām adarśanam 
 iti 
 tatas tattvayogino'pi sarveryāpathavyavasthitāḥ sar vadharmān paśyanto'pi na paśyanti 
īdṛg evādarśanam abhi pretam
na tu suptanimīlitalocanayor iva yad amanasikāra taḥ 
 evaṃ hi vāsanāyā aprahāṇād asaṃjñisamāpattyādivyut thitasyeva punar api rūpādyabhiniveśamūlānāṃ rāgādīnām ut patter amukta eva yogī bhavet 
 na cānādikāliko rūpādyabhiniveśo manasikāra parivarjanamātrāt prahīyate asaṃjñisamāpannāder api prahāṇaprasaṅgāt 
na ca rūpādiviṣayasaṃśayaprahāṇaṃ vinā tanmanasikāraparivarjanam api śakyam
dahanāparivar jane dāhāparivarjanavat 
tasmāt saṃśayabījāpagamād eva rū pādyabhiniveśo'panetavyo na tu kaṇṭakavad utkīlyeti niś cayaḥ 
 tad evaṃ bhāvābhāvasvabhāvaparabhāvādimanaskārati raskāreṇa sarvato manaḥ saṃhṛtya na kiṃcid api cintayet 
tasyaivam acintayataḥ pūrvam eva cirakālaparyupāsitagu 
 ror yogino yā guruprasādādhigataiva bhagavatī prajñotpadya te samuparatapramāṇaprameyaphalavibhāgatayā svaprakāśa svabhāvāniṣprapañcatayā  
ca prapañcātmakasaṃsārasvabhāva duḥkhaughavigamāt paramānandasvarūpatām adarśanayogena sākṣād avetya 
tatprabhāvād aho bata mohasya sāmarthyam yenaite sattvā nirvāṇasvabhāvam apy ātmānaṃ nāvabudhyante
kathaṃ nāmaitān avabodhayeyam iti vicintya tadātmakam eva sakalaṃ jagad ālambyānālambanarūpā mahākaruṇotpadyate 
  tadātmakam evotpannamaṇḍalarūpam ātmānaṃ sarva bhāvasvabhāvaṃ mahākaruṇātmakaṃ bhagavatyā prajñayā mahāmudrāparanāmikayā tadātmakatvād  
abhinnasvabhāvaṃ paśyet  
tadā śūnyatākaruṇayos tādātmyam 
sa ca nirvikalpo yogaḥ 
 sa eva pratyāhāras tathā dhyānaṃ prāṇāyāmaś ca dhāraṇā 
anusmṛtiḥ samādhiś ca ṣaḍaṅgo yoga iṣyate 
iti samājottaroktah ṣaḍaṅgo yogaḥ 
  tathā hi kumāryāḥ pratisenādarśanam ivendriyāṇāṃ śūnyataikarasasvaviṣayagrahaṇaṃ pratyāhāraḥ 
 tato dhyānam 
tac ca vitarko bhāvanirūpaṇam 
vicāro bhāvasya śūnyatāsvarūpatvavicāraṇam 
evaṃ vicārayatas tattvapraveśābhimukhyena yat saumanasyaṃ sā prītiḥ 
tataḥ kāyapraśrabdhyādi mahāsukham 
evam abhyasyataḥ sarvadharmaśūnyataikaniṣṭhā prajñātmikā cittaikāgrateti pañcavidham 
 tato lalanārasanayor niruddhasyāvadhūtīmārgeṇaiva praveśasthitivyutthānātmikā prāṇavāyoḥ pravṛttiḥ prāṇāyāmaḥ 
 tato'vadhūtyā bahiranirgamo bodhicittabindau cit tavāhanaprāṇavāyor niveśanaṃ śūnyataikarasaṃ dhāraṇā 
tadā ca caṇḍālī nisargato jvalati 
śaśī ca taduddīpitaḥ sutarāṃ sravati 
tadā vajramaṇyantargatam acyutaṃ bodhicittaṃ krameṇa niṣyandādisukhāpūrṇaṃ vaimalyaṃ yāved eṣyati 
  tato dhāraṇāpraviṣṭe citte nimittapratibhāsapūrvakam utpa nnamaṇḍaladevatādarśanaṃ pratibimbākāraṃ nirvikalpakaṃ tato'nekaraśmispharaṇaṃ  
tatas traidhātukaspharaṇam ity anusmṛtiḥ  
  tataḥ sa eva nirvikalpo yogo'kṣaramahāsukhamayayugana ddhātmakajñānadehamahāvajradharasvabhāvaḥ samādhir iti 
  evaṃ ca yogī yadā niṣprapañcaprajñopāyayogātmā tadā sar vapuṇyamayaḥ sarvajñānamayaḥ samastamāṇḍaleyadevatāt makaḥ sakalapāramitāmayaś  
ca nāthair vyavasthāpyate  
 tad uktam ayaṃ sa paramo yogaḥ sarvasaṃkalpavarjitaḥ 
yogī yatra sthitaḥ sākṣāt sarvajño bhagavān bhavet 
idaṃ tat paramaṃ tattvaṃ prajñopāyamayaṃ śivam 
idam evādvayaṃ jñānaṃ bodhicittam idaṃ param 
iti 
 uktaṃ cāryanāgārjunapādaiḥ yaḥ pumān kṣaṇam apy ekaṃ bodhicittaṃ prabhāvayet 
aśakyo gaṇituṃ tasya puṇyarāśir iyān iti 
cittaratnam asaṃkliṣṭam idam ekāntam ucyate 
 asaṃhāryam anāhāryaṃ kleśamārāditaskaraiḥ 
iti 
 sarvam etad abhipretyāha ete cittasya śuddhateti 
eta eṣā 
 ata eva mahāsukharūpāyā vajradharabhūmer atraiva pra tipādanāt pāramitānayād asya viśeṣaḥ 
 nanv asāv advayajñānarūpaiva tat ko'sya viśeṣaḥ
 asti viśeṣas tādrūpyapratipādanam eva 
yathā vas tutaḥ śūnyataikarasānāṃ balavaiśāradyādīnāṃ śrāvakanaye pratipāditānām api śūnyatāyā apratipādanāt
pāramitānaye ca pratipādanān mahān viśeṣo gīyate 
 nanu ca prathamadhyānalābhino'pi cakravartina iva sukham upadiśyate
kiṃ punar ubhayanairātmyaprativedhe
tathāhi pramododrekād eva prathamā bhūmiḥ pramuditocyate 
 satyam 
na tv etat sahajaṃ sukham 
ata eva na mahāsukham
na copāyabhūtam ādikarmikāvasthāyām 
na hi sūcichidraṃ chidram ity evākāśenāpi sāmyam anubhavati 
 nanūktaṃ prajñāpāramitāyām 
yac cānuttaraṃ samyaksambodhisukham iti  uktam etat 
na tv asyopāyo darśitaḥ 
upāyabhūtasa hajamahāsukhānupadeśāt 
tasmāt tad apy anenaiva krameṇa boddhavyam 
 tat kiṃ pāramitānaye na bodhiḥ  naivam 
prajñāpāramitayā vinā kuto'nuttarāyāḥ samyak sambodher gandho'pi 
paraṃ paryante'py avaśyam etam upāyam apekṣata ity ucyata ity alam ativistareṇa 
viditopadeśair evaiṣa viśeṣaḥ parisphuṭaṃ vijñāsyate 
  mahāsukhasādhanatvena pradhānaṃ sparśaviṣayaṃ tadindriyaṃ tajjñānaṃ ca karuṇādirūpaṃ pañcaprajñārūpaṃ ca pratipādayitum āha ata ityādi 
 bāhyaprajñāyāḥ kāyasya viṣayasya tadyogād ādhyātmi kakāyajñānayoś ca śodhanād yad bhavati tad vakṣyāmi dṛṣṭi yuktam iti 
 dṛṣṭā varāṅganā karuṇā duḥkhaviyogaḥ 
āliṅgitā maitrī sukhasaṃyogaḥ 
dvīndriyasaṃgharṣaṇān muditā 
sukhāviyogaḥ 
bodhicittakṣaraṇād upekṣā sarvavikalpavira haḥ 
 evam ādhyātmikakāyajñāne karuṇādirūpe
evaṃbhāvayo gayuktasyeti
karuṇādirūpamahāmudrāyukto na rāgādibhir badhyate 
vinā tu mahāmudrāyogaṃ badhyate jagad ity āha  darśanād ityādi 
kiṃcid adhikaṃ tatphalam 
sarvaśeṣataḥ kṣaraṇāt 
 evaṃ harṣaviṣādaphalayuktaṃ
utpannaṃ traidhātu kam 
śūnyatayā vinā karuṇādayo'pi na muktihetava iti bhāvaḥ 
 upasaṃharati saṃśuddhetyādi 
trayavastv iti viṣayen driyavijñānaiḥ 
 evam abhyāsaparasya yathāmilitāhārasaṃskāram āha yad ityādi 
viṇmūtrādipañcāmṛtapradīpamayam amṛtaṃ parikalpayet 
 na kevalaṃ tad ratikrīḍādikaṃ ca mahāmudrāpi mahāmudrārūpaṃ draṣṭavyam
īdṛgbhāvanāyuktaḥ sidhyate 
 katham ity āha pañceti 
bhaginyādiyoginyaḥ 
lakṣmīmahāmudrāpradāyiketi  
svaparārthasampallakṣanā lakṣmīr mahāmudraiva 
tāṃ pra dadati pūjitāḥ
ata āha pūjayed iti 
 katham ity āha kāmate 
 nanv āsāṃ paramā pūjā kamanam eva sa ca doṣaḥ 
na doṣaḥ 
yato na lipyate 
 nanu kamanam eva lepaḥ 
na yasmāl lepa ucyate
īrṣyādibhir yogas tasya yoginaḥ
taiś cerṣyādidoṣair asau na bādhyate 
 nanu katham īdṛśī pūjā śreyo'nubandhinī
samāropaviśeṣāt 
dvividho hi samāropas tattvarūpo'tattvarūpaś ca 
tatra tattvarūpātmasamāropasya mātrādisamāropavat pāraṃparyeṇa bodhisādhanatvād adoṣaḥ 
 nanu keṣāṃcid anubhavasyāpi niṣiddhatvād virodhaḥ syāt 
na dvividhaṃ hi karma samutthāpyotthāpakabhedena 
tatra sarvaṃ kāyavākkarma samutthāpyam 
mānasaṃ tu samut thāpakam 
tac ca dvividham 
alobhādirūpaṃ taditaraṃ ca 
tatra lobhādisamutthitaṃ sarvakāyavākkarmākuśalam
tac ca pratiṣiddham 
alobhādisamutthaṃ tu sarvaṃ kuśalam eva 
  mahāmudrādvayayogayuktaś ca yogī sakalam alobhādyāt makaṃ jagad avalokayati 
tato'sau sarveryāpathasaṃyuto'py akuśalānupalambharūpatvāt kuśalātmaivety āha sa yogītyādi 
 tattvaṃ mahāmudrāsvabhāvaḥ 
ataḥ saṃsāradoṣair na cchupyate 
tasmāt prajñopāyasvabhāvādvayabodhicittabhāva naiva sarvapāpaviśodhanī sarvaśreyaskarī ca 
 tad uktam āryanāgārjunapādaiḥ mahāyānam idaṃ śreṣṭhaṃ bodhicittam idaṃ param 
utpādayantu yatnena bodhicittaṃ samāhitāḥ 
nānyopāyo'sti saṃsāre sva parārthaprasiddhaye 
bodhicittād ṛte buddhair dṛṣṭapūrvaḥ kadācana 
iti 
 evaṃ ca vijñātavyam ayaṃ sa paramo yogas tasmād vandyas tathāgataiḥ 
 tataḥ prasūtir yogānām anantānāṃ prakīrtitā 
tasmād eva samādhīnām anantānāṃ samudbhavaḥ 
mudrāmaṇḍalamantrāṇāṃ tato yogād viśuddhatā 
śāntikaṃ pauṣṭikaṃ karma yad anyad api mantrajam 
jāhnavīvālukāsaṃkhyā yāvatyaḥ kṣudrasiddhayaḥ 
mudrāsiddhaya evānyā yāvatyo bhuvi viśrutāḥ 
kathitāś cittavajreṇa etadyogasamutthitāḥ 
yac ca nirvedhabhāgīyaṃ caturdhā bhūmayo daśa 
phalāvasthā ca sarvaṃ tad yogād asmāt samut thitam 
bhūtā ye ca bhaviṣyanti bhavanti jinasūnavaḥ 
lokeśādyā mahāsattvās te'py atraiva vyavasthi tāḥ 
atītānāgatā buddhā vartamānā matāś ca ye 
khaḍgaśrāvakasaṃghāś ca te'py asmāt prabhaviṣṇavaḥ 
 yogacaryākriyābhedād yāvannirmāṇasaṃbha vaḥ 
tāvantaḥ sarva etasmād yogād eva vinirgatāḥ 
parikalpitarūpaś ca vāsanābalabhāvinaḥ 
yāvantaḥ sthiracalā bhāvās tāvantas tad apāśrayāḥ 
iti 
 pañcakāmān vinā nīrasaiva śūnyatā syād ity āha yāvetyādi 
yāvan na viṣayarasaiḥ paripālyate bodhicittāṅkuras tāvan na buddhakāyakalpataruḥ prādurbhavati
jalasekarahitāṅkurāt tarusaṃpattir iva 
 tad uktaṃ sarahapādaiḥ tanutaracittāṅkurako viṣayarasair yadi na sicy ate śuddhaiḥ 
gaganavyāpī phaladaḥ kalpatarutvaṃ kathaṃ labhate 
 iti paṇḍitābhayākaraguptakṛtāyām abhayapaddhatyāṃ śrībuddhakāpalamahātantraṭīkāyāṃ trayodaśaḥ paṭalaḥ 
   jāpamudrādhyeṣaṇāsarvatantranidānapaṭala  abhimataniruttarārthadeśanayā saṃjātaprasādātiśayā yathā stuvanti tad darśayitum āha athetyādi 
 mahāsukhavikrīḍanād devī 
 jananī mārgarūpā 
 lakṣmīr adhigamaprahāṇasaṃpatphalarūpā 
 agotrakāṇām uttrāsasthānatvād ghorā 
 mahāyaśā vighuṣṭakīrtiḥ 
 maitrīmayatvād vatsalā 
 maṇḍalacakrādyanantarddhivikurvaṇād devī 
 mahākṛpāmahāprajñābhyām abhinnatvān mahāmudrā 
svārthasampat 
 mahārthaphaladeśikā
mahārtho vajradharatvam
tad eva paramaṃ phalaṃ mārgābhyāsasya
tad vineyebhyo deśayatīti parārthasampattyā stuvanti 
 deśanāviṣayadvāreṇaiva stuvanti buddhetyādi 
 buddhair vairocanādibhiḥ 
 yeṣām iti yā siddhiḥ
bodhisattvānāṃ cāgocaraḥ 
 devīti devyā 
 ekaruteneti na tu prathamaṃ durbodham abhidhāya va canāntaraiḥ prakaṭitā 
 mahābhājanā
mahatīnāṃ laukikalokottarasiddhīnāṃ bhā janam 
 sarveti caturviṃśatiyoginīsvarūpā 
 ye te yā sā siddhiḥ 
 āha citrasenā 
 ayam ity asya 
 buddhaguṇā balavaiśāradyādayaḥ 
 te'pi māṃ kṣāmyantu
yatas teṣāṃ hetuphalātmako ji navarair vineyeṣu gopitaḥ sudurlabho'rthaḥ sugūḍhago care'smiṃs tantre mayā prakaṭīkṛtaḥ 
sa ca mayi jinavaraiḥ 
prakaṭīkṛtaḥ
ato manmukhena tair eva kṛtā deśaneyam iti bhāvaḥ 
 mayi ca viparītadeśanāparādhādhyāropād akṣamā na kartavyety āha kṣamaṃtu
kṣāmyantu jinavarā iti vibhaktivipariṇāmaḥ 
 sarvatantram uktvābhiṣiktānām evātrādhikāra iti darśayituṃ paryante'bhiṣekavidhim āhaathetyādi 
 adhyeṣyate
guhyaprajñājñānābhiṣekārtham 
 mahādevīti mahādevīm 
 cchinneti tvayā
cchanneti pāṭhe vyāpikā mayi 
 tasyeti tasyāḥ 
 kim evam prajñātoṣaṇe yatna ity āha sarvabuddhaiḥ pūjitā 
hetuphalāvasthayoḥ karmamudrāyogenaiva hi mahāmudrāsiddhir ity āmnāyaḥ 
 katham evam ity āha atraiva prajñāyāṃ sthitā buddhādayaḥ 
te hi mahāsukhasva bhāvāḥ
tadāśrayaś ca prajñā
tasyāṃ yathāvidhi prajñājñānā bhiṣekaṃ gṛhṇīyāt 
 ata eva prajñājñānasya svarūpaṃ pratipādayati  indītyādi 
 indriyam upalakṣaṇād viṣayādiś ca 
 appety ātmā cittam
cittam ātmeti kalpitam iti vacanāt 
atha vātmaprajñaptiviṣayāḥ pañcopādānaskandhā ātmā 
 sarvam idam asvabhāvaṃ yatra nopalabhyate sā paramā nandagatiḥ 
paramānando'tra sahajānanda eva prajñājñānā paranāmā
indriyādyadhyāropavigamāt 
 tad uktaṃ dvikalpatantre paramānande tu saṃprāpte nānātvavarjite kṣaṇe 
iti 
 udayakrameṇaivāsya saṃprāptiḥ pratipattavyā 
sa ca pratha mapaṭale nirūpitaḥ 
 paramānandam eva hetutvena namasyati tasmā ityādi 
 yadudayena
yasya sahajānandasyodayena 
  phalatayā namati 
 yaś cābhyāsān nirvedhabhāgīyā dyadhigamakrameṇābhinandā samantato'bhijñābala vaiśāradyādibhir atiśayaguṇaratnaiḥ samṛddhā jinānāṃ nikhilakleśakalaṅkāpagamāt  
sundarī samantabhadrā paramaprītivasatir mūrtiś caturthaḥ kāyo vajradharaḥ 
 paṇḍitānāṃ samyaksambuddhānāṃ hṛdi tādātmyena saka lavikalpavikṣepapratikṣepān nibhṛtaṃ ko'py avāgbuddhigo caraḥ ata evainam adhigamya citrasenādīnāṃ  
tūṣṇīṃbhāve na vyavasthānaṃ vakṣyati eko'dvayaḥ paramānandaḥ sar vāvaraṇavāsanāvaśeṣanidrāvirahāj jāgarti 
tasmai namaḥ 
 tad anena ślokena tad eva prajñājñānaṃ rūpaviśeṣeṇa jalam iva taraṅgarūpeṇotpannaṃ caturtho'bhiṣeka ity uktam 
sa punar ayaṃ mahāsukhamayo vajradharaḥ sarvatantranidā nam 
iti paṇḍitābhayākaraguptakṛtāyām abhayapaddhatyāṃ śrībuddhakapālamahātantraṭīkāyāṃ caturdaśaḥ paṭalaḥ samāptaḥ 
 śrīmaddherukavīravartmavivṛter uccairud añcacchubhāc chittvā saṃsṛtinirvṛtibhramam asau tan maṇḍale mīlatu 
loko'haṃ tu muner amuṣya bibhṛyāṃ mūrtīr anantāḥ prati prāṇiprahvam adabhraśarma vidadhad dhvas taprapañcaṃ ciram   
sūrir vikramaśīlasyā bhayo marmaspṛśaṃ girām 
rājyābde rāmapālasya pañcaviṃśe'karod imām   
 tribhavavijayalakṣmīkṣmābhir akṣīṇamūrtyā jagadatanuhitāyādvaitadharmorjitasya 
magadhapatisutaśrīyakṣapālasya dhāmnāṃ dhṛtipariṇataye tatprārthanād granthiteyam   
jīyād ānandakandādvayaparamarasollāsaviśrā mabhūmī vikrīḍadvajrakanyākalilamunighanavyūhaso pānapaṅktyām 
prajñāśrīr yadvihāryām iyam akṛ takṛtārthārthisatkalpavallyām asyāś cāsmākavṛttyāstv asamaśubhasudhāpū rapātheyatṛptiḥ   
sapādaṣoḍaśaślokaśatī saṃpiṇḍitā pramā paṇḍitair maṇḍanāyāsyāḥ prameva hṛdi vāstavī   
