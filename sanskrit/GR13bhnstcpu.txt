sugirā cittahāriṇyā paśyantyā dṛśyamānayā /
jayaty ullāsitānanda- mahimā parameśvaraḥ // BhStc_1 //
yaḥ sphītaḥ śrīdayābodha- paramānandasampadā /
vidyoddyotitamāhātmyaḥ sa jayaty aparājitaḥ // BhStc_2 //
prasaradbindunādāya śuddhāmṛtamayātmane /
namo 'nantaprakāśāya śaṃkarakṣīrasindhave // BhStc_3 //
dviṣmas tvāṃ tvāṃ stumas tubhyaṃ mantrayāmo 'mbikāpate /
ativāllabhyataḥ sādhu viśvaṅ no dhṛtavān asi // BhStc_4 //
saṃhṛtasparśayogāya sampūrṇāmṛtasūtaye /
viyanmāyāsvarūpāya vibhave śambhave namaḥ // BhStc_5 //
bhinneṣv api na bhinnaṃ yac chinneṣv achinnam eva ca /
namāmaḥ sarvasāmānyaṃ rūpaṃ tat pārameśvaram // BhStc_6 //
praṇavordhvārdhamātrāto 'py aṇave mahate punaḥ /
brahmāṇḍād api nairguṇya- guṇāya sthāṇave namaḥ // BhStc_7 //
brahmāṇḍagarbhiṇīṃ vyoma- vyāpinaḥ sarvatogateḥ /
parameśvarahaṃsasya śaktiṃ haṃsīm iva stumaḥ // BhStc_8 //
nirupādānasambhāram abhittāv eva tanvate /
jagaccitraṃ namas tasmai kalāślāghyāya śūline // BhStc_9 //
māyājalodarāt samyag uddhṛtya vimalīkṛtam /
śivajñānaṃ svato dugdhaṃ dehy ehi harahaṃsa naḥ // BhStc_10 //
ṣaṭpramāṇīpariccheda- bhedayoge 'py abhedine /
paramārthaikabhāvāya baliṃ yāmo bhavāya te // BhStc_11 //
api paśyema gambhīrāṃ pareṇa jyotiṣābhitaḥ /
unmṛṣṭatamasaṃ ramyām antarbhava bhavadguhām // BhStc_12 //
namas tebhyo 'pi ye soma- kalākalitaśekharam /
nāthaṃ svapne 'pi paśyanti paramānandadāyinam // BhStc_13 //
bhagavan bhava bhāvatkaṃ bhāvaṃ bhāvayituṃ ruciḥ /
punarbhavabhayoccheda- dakṣā kasmai na rocate // BhStc_14 //
yāvajjīvaṃ jagannātha kartavyam idam astu naḥ /
tvatprasādāt tvadekāgra- manaskatvena yā sthitiḥ // BhStc_15 //
śākhāsahasravistīrṇa- vedāgamamayātmane /
namo 'nantaphalotpāda- kalpavṛkṣāya śambhave // BhStc_16 //
vāṅmanaḥkāyakarmāṇi viniyojya tvayi prabho /
tvanmayībhūya nirdvandvāḥ kaccit syāmāpi karhicit // BhStc_17 //
jagatāṃ sargasaṃhāra- tattaddhitaniyuktiṣu /
ananyāpekṣasāmarthya- śālini śūline namaḥ // BhStc_18 //
vyatītaguṇayogasya mukhyadhyeyasya dhūrjaṭeḥ /
nāmāpi dhyāyatāṃ dhyānaiḥ kim anyālambanaiḥ phalam // BhStc_19 //
namo namaḥ śivāyeti mantrasāmarthyam āśritāḥ /
ślāghyās te śāmbhavīṃ bhūtim upabhoktuṃ ya udyatāḥ // BhStc_20 //
kaḥ panthā yena na prāpyaḥ kā ca vāṅ nocyase yayā /
kiṃ dhyānaṃ yena na dhyeyaḥ kiṃ vā kiṃ nāsi yat prabho // BhStc_21 //
arcito 'yam ayaṃ dhyāta eṣa toṣita ity ayam /
rasaḥ srotaḥsahasreṇa tvayi me bhava vardhatām // BhStc_22 //
namo niḥśeṣadhīpatri- mālālayamayātmane /
nāthāya sthāṇave tubhyaṃ nāgayajñopavītine // BhStc_23 //
ajñānatimirasyaikam auṣadhaṃ saṃsmṛtis tava /
bhava tattatpradānena prasādaḥ kriyatāṃ mayi // BhStc_24 //
nama īśāya niḥśeṣa- puruṣārthaprasādhakaḥ /
praṇantavyaḥ praṇāmo 'pi yadīya iha dhīmatām // BhStc_25 //
magnair bhīme bhavāmbhodhau nilaye duḥkhayādasām /
bhakticintāmaṇiṃ śārvaṃ tataḥ prāpya na kiṃ jitam // BhStc_26 //
nirāvaraṇanirdvandva- niścalajñānasampadām /
jñeyo 'si kila ke 'py ete ye tvāṃ jānanti dhūrjaṭe // BhStc_27 //
nirguṇo 'pi guṇajñānāṃ jñeya eko jayaty ajaḥ /
niṣkāmo 'pi prakṛtyā yaḥ kāmanānāṃ paraṃ phalam // BhStc_28 //
śrīratnāmṛtalābhāya kliṣṭaṃ yatra na kaiḥ suraiḥ /
tat kṣīrodadam aiśvaryaṃ tavaiva sahajaṃ vibho // BhStc_29 //
namo bhaktyā nṛṇāṃ muktyai bhavate bhava te 'vate /
smṛtyā nutyā ca dadate śambhave śaṃ bhave 'bhave // BhStc_30 //
sarvajñaḥ sarvakṛt sarvam asīti jñānaśālinām /
vedyaṃ kiṃ karma vā nātha nānantyāya tvayārpyate // BhStc_31 //
icchāyā eva yasyeyat phalaṃ lokatrayātmakam /
tasya te nātha kāryāṇāṃ ko vetti kiyatī gatiḥ // BhStc_32 //
brahmādayo 'pi tad yasya karmasopānamālayā /
upary upari dhāvanti labdhuṃ dhāma namāmi tam // BhStc_33 //
ayaṃ brahmā mahendro 'yaṃ sūryācandramasāv imau /
iti śaktilatā yasya puṣpitā pātv asau bhavaḥ // BhStc_34 //
bhramo na labhyate yasya bhrāntāntaḥkaraṇair api /
dūragair api yasyānto durgam astaṃ stumo mṛḍam // BhStc_35 //
namaḥ stutau smṛtau dhyāne darśane sparśane tathā /
prāptau cānandavṛndāya dayitāya kapardine // BhStc_36 //
kiṃ smayeneti matvāpi manasā parameśvara /
smayena tvanmayo 'smīti māmi nātmani kiṃ mudā // BhStc_37 //
cintayitvāpi kartavya- koṭīś cittasya cāpalāt /
viśrāmyan bhava bhāvatka- cittānande rame bhṛśam // BhStc_38 //
sūkṣmo 'pi cet trilokīyaṃ kalāmātraṃ kathaṃ tava /
sthūlo 'tha kiṃ sudarśo na brahmādibhir api prabho // BhStc_39 //
vācya eṣāṃ tvam eveti nābhaviṣyad idaṃ yadi /
kaḥ kleśaṃ deva vāgjāleṣv akariṣyat sudhīs tadā // BhStc_40 //
krameṇa karmaṇā kena kayā vā prajñayā prabho /
dṛśyo 'sīty upadeśena prasādaḥ kriyatāṃ mama // BhStc_41 //
namo nirupakāryāya trailokyaikopakāriṇe /
sarvasya spṛhaṇīyāya niḥspṛhāya kapardine // BhStc_42 //
aho kṣetrajñatā seyaṃ kāryāya mahate satām /
yayānantaphalāṃ bhaktiṃ vapanti tvayy amī prabho // BhStc_43 //
mahatīyam aho māyā tava māyin yayāvṛtaḥ /
tvaddhyānanidhilābhe 'pi mugdho lokaḥ ślathāyate // BhStc_44 //
ārambhe bhava sarvatra karma vā karaṇādi vā /
viśvam astu svatantras tu kartā tatraikako bhavān // BhStc_45 //
triguṇatriparispanda- dvandvagrastaṃ jagattrayam /
uddhartuṃ bhavato 'nyasya kasya śaktiḥ kṛpāthavā // BhStc_46 //
doṣo 'pideva ko doṣas tvām āptuṃ yaḥ samāsthitaḥ /
guṇo 'pi ca guṇaḥ ko nu tvāṃ nāptuṃ yaḥ samāsthitaḥ // BhStc_47 //
rāgo 'py astu jagannātha mama tvayy eva yaḥ sthitaḥ /
lobhāyāpi namas tasmai tvallābhālambanāya me // BhStc_47 //
aho mahad idaṃ karma deva tvadbhāvanātmakam /
ābrahmakrimi yasmin no muktaye 'dhikriyeta kaḥ // BhStc_48 //
ārambhaḥ sarvakāryāṇāṃ paryantaḥ sarvakarmaṇām /
tadantarvṛttayaś citrās tavaiveśo dhiyaḥ pathi // BhStc_49 //
yāvad uttaram āsvāda- sahasraguṇavistaraḥ /
tvadbhaktirasapīyūṣān nātha nānyatra dṛśyate // BhStc_50 //
upasaṃhṛtakāmāya kāmāyatim atanvate /
avataṃsitasomāya somāya svāmine namaḥ // BhStc_51 //
kim aśaktaḥ karomīti sarvatrānadhyavasyataḥ /
sarvānugrāhikā śaktiḥ śāṃkarī śaraṇaṃ mama // BhStc_52 //
guṇātītasya nirdiṣṭa- niḥśeṣātiśayātmanaḥ /
labhyate bhava kutrāṃśe paraḥ pratinidhis tava // BhStc_53 //
nirdvandve nirupādhau ca tvayy ātmani sati prabho /
vayaṃ vañcyāmahe 'dyāpi māyayāmeyayā tava // BhStc_54 //
aṇimādiguṇāvāptiḥ sadaiśvaryaṃ bhavakṣayaḥ /
amī bhava bhavadbhakti- kalpapādapapallavāḥ // BhStc_55 //
yā yā dik tatra na kvāsi sarvaḥ kālo bhavanmayaḥ /
iti labdho 'pi karhi tvaṃ lapsyase nātha kathyatām // BhStc_56 //
namaḥ prasannasadvṛtta- mānasaikanivāsine /
bhūribhūtisitāṅgāya mahāhaṃsāya śambhave // BhStc_57 //
hṛtoddhatatamastāntiḥ pluṣṭāśeṣabhavendhanā /
tvadbodhadīpikā me 'stu nātha tvadbhaktidīpikā // BhStc_58 //
visṛṣṭānekasadbīja- garbhaṃ trailokyanāṭakam /
prastāvya hara saṃhartuṃ tvattaḥ ko 'nyaḥ kaviḥ kṣamaḥ // BhStc_59 //
namaḥ sadasatāṃ kartum asattvaṃ sattvam eva vā /
svatantrāyāsvatantrāya vyayaiśvaryaikaśāline // BhStc_60 //
trailokye 'py atra yo yāvān ānandaḥ kaścid īkṣyate /
sa bindur yasya taṃ vande devam ānandasāgaram // BhStc_61 //
aho brahmādayo dhanyā ye vimuktānyasaṃkatham /
namo namaḥ śivāyeti japanty āhlādavihvalāḥ // BhStc_62 //
niṣkāmāyāpi kāmānām anantānāṃ vidhāyine /
anāditve 'pi viśvasya bhoktre bhava namo 'stu te // BhStc_63 //
stumas tribhuvanārambha- mūlaprakṛtim īśvaram /
lipseran nopakāraṃ ke yataḥ sampūrṇadharmaṇaḥ // BhStc_64 //
mahatsv apy arthakṛcchreṣu mohaughamalinīkṛtāḥ /
smṛte yasmin prasīdanti matayas taṃ śivaṃ stumaḥ // BhStc_65 //
prabho bhavata eveha prabhuśaktir abhaṅgurā /
yadicchayā pratāyete trailokyasya layodayau // BhStc_66 //
kukarmāpi yam uddiśya devaṃ syāt sukṛtaṃ param /
sukṛtasyāpi saukṛtyaṃ yato 'nyatra na so 'si bhoḥ // BhStc_67 //
eṣa muṣṭyā gṛhīto 'si dṛṣṭa eṣa kva yāsi naḥ /
iti bhaktirasādhmātā dhanyā dhāvanti dhūrjaṭim // BhStc_68 //
stumas tvām ṛgyajuḥsāmnāṃ śukrataḥ parataḥ param /
yasya vedātmikājñeyam aho gambhīrasundarī // BhStc_69 //
vidhir ādis tathānto 'si viśvasya parameśvara /
dharmagrāmaḥ pravṛtto yas tvatto na sa kuto bhavet // BhStc_70 //
namas te bhavasambhrānta- bhrāntim udbhāvya bhindate /
jñānānandaṃ ca nirdvandvaṃ deva vṛtvā vivṛṇvate // BhStc_71 //
yasyāḥ prāpyeta paryanta- viśeṣaḥ kair manorathaiḥ /
māyām ekanimeṣeṇa muṣṇaṃs tāṃ pātu naḥ śivaḥ // BhStc_72 //
vairāgyasya gatiṃ gurvīṃ jñānasya paramāṃ śriyam /
naiḥspṛhyasya parāṃ koṭiṃ bibhratāṃ tvaṃ prabho prabhuḥ // BhStc_73 //
brahmaṇo 'pi bhavān brahma kasya neśas tvam īśituḥ /
jagatkalyāṇakalyāṇaṃ kiyat tvam iti vetti kaḥ // BhStc_74 //
kim anyair bandhubhiḥ kiṃ ca suhṛdbhiḥ svāmibhis tathā /
sarvasthāne mameśa tvaṃ ya uddhartā bhavārṇavāt // BhStc_75 //
jayanti mohamāyādi- malasaṃkṣālanakṣamāḥ /
śaivayogabalākṛṣṭā divyapīyūṣavipruṣaḥ // BhStc_76 //
gāyatryā gīyate yasya dhiyāṃ tejaḥ pracodakam /
codayed api kaccin naḥ sa dhiyaḥ satpathe prabhuḥ // BhStc_77 //
aṣṭamūrte kim ekasyām api mūrtau na naḥ sthitim /
śāśvatīṃ kuruṣe yad vā tuṣṭaḥ sarvaṃ kariṣyasi // BhStc_78 //
vastutattvaṃ padārthānāṃ prāyeṇārthakriyākaram /
bhavatas tv īśa nāmāpi mokṣaparyantasiddhidam // BhStc_79 //
muhur muhur jagaccitrasy- -ānyānyāṃ sthitim ūhitum /
śaktir yā te tayā nātha ko manasvī na vismitaḥ // BhStc_80 //
duṣkaraṃ sukarīkartuṃ duḥkhaṃ sukhayituṃ tathā /
ekavīrā smṛtir yasya taṃ smarāmaḥ smaradviṣam // BhStc_81 //
jayanti gītayo yāsāṃ sa geyaḥ parameśvaraḥ /
yannāmnāpi mahātmānaḥ kīryante pulakāṅkuraiḥ // BhStc_82 //
bhavān iva bhavān eva bhaved yadi paraṃ bhava /
svaśaktivyūhasaṃvyūḍha- trailokyārambhasaṃhṛtiḥ // BhStc_83 //
mantro 'si mantraṇīyo 'si mantrī tvattaḥ kuto 'paraḥ /
sa mahyaṃ dehi taṃ mantraṃ tvanmantraḥ syāṃ yathā prabho // BhStc_84 //
bhārūpaḥ satyasaṃkalpas tvam ātmā yasya so 'py aham /
saṃsārīti kim īśaiṣa svapnaḥ so 'pi kutas tvayi // BhStc_85 //
tad abhaṅgi tad agrāmyaṃ tad ekam upapattimat /
tvayi karmaphalanyāsa- kṛtām aiśvaryam īśa yat // BhStc_86 //
kṣamaḥ kāṃ nāpadaṃ hantuṃ kāṃ dātuṃ sampadaṃ na vā /
yo 'sau sa dayito 'smākaṃ devadevo vṛṣadhvajaḥ // BhStc_87 //
māyāmayamalāndhasya divyasya jñānacakṣuṣaḥ /
nirmalīkaraṇe nātha tvadbhaktiḥ paramāñjanam // BhStc_88 //
nirbhayaṃ yad yad ānanda- mayam ekaṃ yad avyayam /
padaṃ dehy ehi me deva tūrṇaṃ tat kiṃ pratīkṣase // BhStc_89 //
aho nisargagambhīro ghoraḥ saṃsārasāgaraḥ /
aho tattaraṇopāyaḥ paraḥ ko 'pi maheśvaraḥ // BhStc_90 //
namaḥ kṛtakṛtāntānta tubhyaṃ madanamardine /
mastakanyastagaṅgāya yathāyuktārthakāriṇe // BhStc_91 //
aiśvaryajñānavairāgya- dharmebhyo 'py upari sthitim /
nātha prārthayamānānāṃ tvad ṛte kā parā gatiḥ // BhStc_92 //
tvayy anicchati kaḥ śambho śaktaḥ kubjayituṃ tṛṇam /
tvadicchānugṛhītas tu vahed brāhmīṃ dhuraṃ na kaḥ // BhStc_93 //
harapraṇatimāṇikya- mukuṭotkaṭamastakāḥ /
nameyuḥ kaṃ paraṃ kaṃ vā namayeyur na dhīdhanāḥ // BhStc_94 //
sarvavibhramanirmoka- niṣkampam amṛtahradam /
bhavajjñānāmbudher madhyam adhyāsīyāpi dhūrjaṭe // BhStc_95 //
citraṃ yac citradṛṣṭo 'pi manorathagato 'pi vā /
paramārthaphalaṃ nātha paripūrṇaṃ prayacchasi // BhStc_96 //
ko guṇair adhikas tvattas tvattaḥ ko nirguṇo 'dhikaḥ /
iti nātha numaḥ kiṃ tvāṃ kiṃ nindāmo na manmahe // BhStc_97 //
kīrtane 'py amṛtaughasya yatprasatteḥ phalaṃ tava /
tat pātum api ko 'nyo 'laṃ kim u dātuṃ jagatpate // BhStc_98 //
niḥśeṣaprārthanīyārtha- sārthasiddhinidhānataḥ /
tvattas tvadbhaktim evāptuṃ prārthaye nātha sarvathā // BhStc_99 //
namas trailokyanāthāya tubhyaṃ bhava bhavajjuṣām /
trilokīnāthatādāna- nirvināyakaśaktaye // BhStc_100 //
niḥśeṣakleśahānasya hetuḥ ka iti saṃśaye /
svāmin so 'sīti niścitya kas tvāṃ na śaraṇaṃ gataḥ // BhStc_101 //
bhuktvā bhogān bhavabhrāntiṃ hitvā lapsye paraṃ padam /
ity āśaṃseha śobheta śambhau bhaktimataḥ param // BhStc_102 //
nātha svapne 'pi yat kuryāṃ brūyāṃ vā sādhv asādhu vā /
tvadadhīnatvadarpeṇa sarvatrātrāsmi nirvṛtaḥ // BhStc_103 //
jyotiṣām api yaj jyotis tatra tvaddhāmni dhāvataḥ /
cittasyeśa tamaḥsparśo manye vandhyātmajānujaḥ // BhStc_104 //
manye nyastapadaḥ so 'pi kṣemye mokṣasya vartmani /
manorathaḥ sthito yasya seviṣye śivam ity ayam // BhStc_105 //
sthityutpattilayair loka- trayasyopakriyāsv iha /
ekaiveśa bhavacchaktiḥ svatantraṃ tantram īkṣase // BhStc_106 //
trilokyām iha kas trātas tritāpyā nopatāpitaḥ /
tasmai namo 'stu te yas tvaṃ tannirvāṇāmṛtahradaḥ // BhStc_107 //
kṛtrimāpi bhavadbhaktir akṛtrimaphalodayā /
niśchadmā ced bhaved eṣā kiṃphaleti tvayocyatām // BhStc_108 //
tac cakṣur īkṣyase yena sā gatir gamyase yayā /
phalaṃ tad aja jātaṃ yat tvatkathākalpapādapāt // BhStc_109 //
śreyasā śreya evaitad upari tvayi yā sthitiḥ /
tadantarāyahṛtaye tvam īśa śaraṇaṃ mama // BhStc_110 //
aho svādutamaḥ śarva- sevāśaṃsāsudhārasaḥ /
kutra kālakalāmātre na yo navanavāyate // BhStc_111 //
muhur muhur aviśrāntas trailokyaṃ kalpanāśataiḥ /
kalpayann api ko 'py eko nirvikalpo jayaty ajaḥ // BhStc_112 //
malatailāktasaṃsāra- vāsanāvartidāhinā /
jñānadīpena deva tvāṃ kadā nu syām upasthitaḥ // BhStc_113 //
nimeṣam api yady ekaṃ kṣīṇadoṣe kariṣyasi /
padaṃ citte tadā śambho kiṃ na sampādayiṣyasi // BhStc_114 //
dhanyo 'smi kṛtakṛtyo 'smi mahān asmīti bhāvanā /
bhavet sālambanā tasya yas tvadālambanaḥ prabho // BhStc_115 //
śubhāśubhasya sarvasya svayaṃ kartā bhavān api /
bhavadbhaktis tu jananī śubhasyaiveśa kevalam // BhStc_116 //
prasanne manasi svāmin kiṃ tvaṃ niviśase kim u /
tvatpraveśāt prasīdet tad iti dolāyate janaḥ // BhStc_117 //
niścayaḥ punar eṣo 'tra tvadadhiṣṭhānam eva hi /
prasādo manasaḥ svāmin sā siddhis tat paraṃ padam // BhStc_118 //
vacaś cetaś ca kāryaṃ ca śarīraṃ mama yat prabho /
tvatprasādena tad bhūyād bhavadbhāvaikabhūṣaṇam // BhStc_119 //
stavacintāmaṇiṃ bhūri- manorathaphalapradam /
bhaktilakṣmyālayaṃ śambho bhaṭṭanārāyaṇo vyadhāt // BhStc_120 //
