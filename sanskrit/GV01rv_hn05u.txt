Ṛgveda 5
RV_5,001.01a abodhy agniḥ samidhā janānām prati dhenum ivāyatīm uṣāsam /
RV_5,001.01c yahvā iva pra vayām ujjihānāḥ pra bhānavaḥ sisrate nākam accha //
RV_5,001.02a abodhi hotā yajathāya devān ūrdhvo agniḥ sumanāḥ prātar asthāt /
RV_5,001.02c samiddhasya ruśad adarśi pājo mahān devas tamaso nir amoci //
RV_5,001.03a yad īṃ gaṇasya raśanām ajīgaḥ śucir aṅkte śucibhir gobhir agniḥ /
RV_5,001.03c ād dakṣiṇā yujyate vājayanty uttānām ūrdhvo adhayaj juhūbhiḥ //
RV_5,001.04a agnim acchā devayatām manāṃsi cakṣūṃṣīva sūrye saṃ caranti /
RV_5,001.04c yad īṃ suvāte uṣasā virūpe śveto vājī jāyate agre ahnām //
RV_5,001.05a janiṣṭa hi jenyo agre ahnāṃ hito hiteṣv aruṣo vaneṣu /
RV_5,001.05c dame-dame sapta ratnā dadhāno 'gnir hotā ni ṣasādā yajīyān //
RV_5,001.06a agnir hotā ny asīdad yajīyān upasthe mātuḥ surabhā u loke /
RV_5,001.06c yuvā kaviḥ puruniṣṭha ṛtāvā dhartā kṛṣṭīnām uta madhya iddhaḥ //
RV_5,001.07a pra ṇu tyaṃ vipram adhvareṣu sādhum agniṃ hotāram īḷate namobhiḥ /
RV_5,001.07c ā yas tatāna rodasī ṛtena nityam mṛjanti vājinaṃ ghṛtena //
RV_5,001.08a mārjālyo mṛjyate sve damūnāḥ kavipraśasto atithiḥ śivo naḥ /
RV_5,001.08c sahasraśṛṅgo vṛṣabhas tadojā viśvāṃ agne sahasā prāsy anyān //
RV_5,001.09a pra sadyo agne aty eṣy anyān āvir yasmai cārutamo babhūtha /
RV_5,001.09c īḷenyo vapuṣyo vibhāvā priyo viśām atithir mānuṣīṇām //
RV_5,001.10a tubhyam bharanti kṣitayo yaviṣṭha balim agne antita ota dūrāt /
RV_5,001.10c ā bhandiṣṭhasya sumatiṃ cikiddhi bṛhat te agne mahi śarma bhadram //
RV_5,001.11a ādya ratham bhānumo bhānumantam agne tiṣṭha yajatebhiḥ samantam /
RV_5,001.11c vidvān pathīnām urv antarikṣam eha devān haviradyāya vakṣi //
RV_5,001.12a avocāma kavaye medhyāya vaco vandāru vṛṣabhāya vṛṣṇe /
RV_5,001.12c gaviṣṭhiro namasā stomam agnau divīva rukmam uruvyañcam aśret //
RV_5,002.01a kumāram mātā yuvatiḥ samubdhaṃ guhā bibharti na dadāti pitre /
RV_5,002.01c anīkam asya na minaj janāsaḥ puraḥ paśyanti nihitam aratau //
RV_5,002.02a kam etaṃ tvaṃ yuvate kumāram peṣī bibharṣi mahiṣī jajāna /
RV_5,002.02c pūrvīr hi garbhaḥ śarado vavardhāpaśyaṃ jātaṃ yad asūta mātā //
RV_5,002.03a hiraṇyadantaṃ śucivarṇam ārāt kṣetrād apaśyam āyudhā mimānam /
RV_5,002.03c dadāno asmā amṛtaṃ vipṛkvat kim mām anindrāḥ kṛṇavann anukthāḥ //
RV_5,002.04a kṣetrād apaśyaṃ sanutaś carantaṃ sumad yūthaṃ na puru śobhamānam /
RV_5,002.04c na tā agṛbhrann ajaniṣṭa hi ṣaḥ paliknīr id yuvatayo bhavanti //
RV_5,002.05a ke me maryakaṃ vi yavanta gobhir na yeṣāṃ gopā araṇaś cid āsa /
RV_5,002.05c ya īṃ jagṛbhur ava te sṛjantv ājāti paśva upa naś cikitvān //
RV_5,002.06a vasāṃ rājānaṃ vasatiṃ janānām arātayo ni dadhur martyeṣu /
RV_5,002.06c brahmāṇy atrer ava taṃ sṛjantu ninditāro nindyāso bhavantu //
RV_5,002.07a śunaś cic chepaṃ niditaṃ sahasrād yūpād amuñco aśamiṣṭa hi ṣaḥ /
RV_5,002.07c evāsmad agne vi mumugdhi pāśān hotaś cikitva iha tū niṣadya //
RV_5,002.08a hṛṇīyamāno apa hi mad aiyeḥ pra me devānāṃ vratapā uvāca /
RV_5,002.08c indro vidvāṃ anu hi tvā cacakṣa tenāham agne anuśiṣṭa āgām //
RV_5,002.09a vi jyotiṣā bṛhatā bhāty agnir āvir viśvāni kṛṇute mahitvā /
RV_5,002.09c prādevīr māyāḥ sahate durevāḥ śiśīte śṛṅge rakṣase vinikṣe //
RV_5,002.10a uta svānāso divi ṣantv agnes tigmāyudhā rakṣase hantavā u /
RV_5,002.10c made cid asya pra rujanti bhāmā na varante paribādho adevīḥ //
RV_5,002.11a etaṃ te stomaṃ tuvijāta vipro rathaṃ na dhīraḥ svapā atakṣam /
RV_5,002.11c yadīd agne prati tvaṃ deva haryāḥ svarvatīr apa enā jayema //
RV_5,002.12a tuvigrīvo vṛṣabho vāvṛdhāno 'śatrv aryaḥ sam ajāti vedaḥ /
RV_5,002.12c itīmam agnim amṛtā avocan barhiṣmate manave śarma yaṃsad dhaviṣmate manave śarma yaṃsat //
RV_5,003.01a tvam agne varuṇo jāyase yat tvam mitro bhavasi yat samiddhaḥ /
RV_5,003.01c tve viśve sahasas putra devās tvam indro dāśuṣe martyāya //
RV_5,003.02a tvam aryamā bhavasi yat kanīnāṃ nāma svadhāvan guhyam bibharṣi /
RV_5,003.02c añjanti mitraṃ sudhitaṃ na gobhir yad dampatī samanasā kṛṇoṣi //
RV_5,003.03a tava śriye maruto marjayanta rudra yat te janima cāru citram /
RV_5,003.03c padaṃ yad viṣṇor upamaṃ nidhāyi tena pāsi guhyaṃ nāma gonām //
RV_5,003.04a tava śriyā sudṛśo deva devāḥ purū dadhānā amṛtaṃ sapanta /
RV_5,003.04c hotāram agnim manuṣo ni ṣedur daśasyanta uśijaḥ śaṃsam āyoḥ //
RV_5,003.05a na tvad dhotā pūrvo agne yajīyān na kāvyaiḥ paro asti svadhāvaḥ /
RV_5,003.05c viśaś ca yasyā atithir bhavāsi sa yajñena vanavad deva martān //
RV_5,003.06a vayam agne vanuyāma tvotā vasūyavo haviṣā budhyamānāḥ /
RV_5,003.06c vayaṃ samarye vidatheṣv ahnāṃ vayaṃ rāyā sahasas putra martān //
RV_5,003.07a yo na āgo abhy eno bharāty adhīd agham aghaśaṃse dadhāta /
RV_5,003.07c jahī cikitvo abhiśastim etām agne yo no marcayati dvayena //
RV_5,003.08a tvām asyā vyuṣi deva pūrve dūtaṃ kṛṇvānā ayajanta havyaiḥ /
RV_5,003.08c saṃsthe yad agna īyase rayīṇāṃ devo martair vasubhir idhyamānaḥ //
RV_5,003.09a ava spṛdhi pitaraṃ yodhi vidvān putro yas te sahasaḥ sūna ūhe /
RV_5,003.09c kadā cikitvo abhi cakṣase no 'gne kadāṃ ṛtacid yātayāse //
RV_5,003.10a bhūri nāma vandamāno dadhāti pitā vaso yadi taj joṣayāse /
RV_5,003.10c kuvid devasya sahasā cakānaḥ sumnam agnir vanate vāvṛdhānaḥ //
RV_5,003.11a tvam aṅga jaritāraṃ yaviṣṭha viśvāny agne duritāti parṣi /
RV_5,003.11c stenā adṛśran ripavo janāso 'jñātaketā vṛjinā abhūvan //
RV_5,003.12a ime yāmāsas tvadrig abhūvan vasave vā tad id āgo avāci /
RV_5,003.12c nāhāyam agnir abhiśastaye no na rīṣate vāvṛdhānaḥ parā dāt //
RV_5,004.01a tvām agne vasupatiṃ vasūnām abhi pra mande adhvareṣu rājan /
RV_5,004.01c tvayā vājaṃ vājayanto jayemābhi ṣyāma pṛtsutīr martyānām //
RV_5,004.02a havyavāḷ agnir ajaraḥ pitā no vibhur vibhāvā sudṛśīko asme /
RV_5,004.02c sugārhapatyāḥ sam iṣo didīhy asmadryak sam mimīhi śravāṃsi //
RV_5,004.03a viśāṃ kaviṃ viśpatim mānuṣīṇāṃ śucim pāvakaṃ ghṛtapṛṣṭham agnim /
RV_5,004.03c ni hotāraṃ viśvavidaṃ dadhidhve sa deveṣu vanate vāryāṇi //
RV_5,004.04a juṣasvāgna iḷayā sajoṣā yatamāno raśmibhiḥ sūryasya /
RV_5,004.04c juṣasva naḥ samidhaṃ jātaveda ā ca devān haviradyāya vakṣi //
RV_5,004.05a juṣṭo damūnā atithir duroṇa imaṃ no yajñam upa yāhi vidvān /
RV_5,004.05c viśvā agne abhiyujo vihatyā śatrūyatām ā bharā bhojanāni //
RV_5,004.06a vadhena dasyum pra hi cātayasva vayaḥ kṛṇvānas tanve svāyai /
RV_5,004.06c piparṣi yat sahasas putra devānt so agne pāhi nṛtama vāje asmān //
RV_5,004.07a vayaṃ te agna ukthair vidhema vayaṃ havyaiḥ pāvaka bhadraśoce /
RV_5,004.07c asme rayiṃ viśvavāraṃ sam invāsme viśvāni draviṇāni dhehi //
RV_5,004.08a asmākam agne adhvaraṃ juṣasva sahasaḥ sūno triṣadhastha havyam /
RV_5,004.08c vayaṃ deveṣu sukṛtaḥ syāma śarmaṇā nas trivarūthena pāhi //
RV_5,004.09a viśvāni no durgahā jātavedaḥ sindhuṃ na nāvā duritāti parṣi /
RV_5,004.09c agne atrivan namasā gṛṇāno 'smākam bodhy avitā tanūnām //
RV_5,004.10a yas tvā hṛdā kīriṇā manyamāno 'martyam martyo johavīmi /
RV_5,004.10c jātavedo yaśo asmāsu dhehi prajābhir agne amṛtatvam aśyām //
RV_5,004.11a yasmai tvaṃ sukṛte jātaveda u lokam agne kṛṇavaḥ syonam /
RV_5,004.11c aśvinaṃ sa putriṇaṃ vīravantaṃ gomantaṃ rayiṃ naśate svasti //
RV_5,005.01a susamiddhāya śociṣe ghṛtaṃ tīvraṃ juhotana /
RV_5,005.01c agnaye jātavedase //
RV_5,005.02a narāśaṃsaḥ suṣūdatīmaṃ yajñam adābhyaḥ /
RV_5,005.02c kavir hi madhuhastyaḥ //
RV_5,005.03a īḷito agna ā vahendraṃ citram iha priyam /
RV_5,005.03c sukhai rathebhir ūtaye //
RV_5,005.04a ūrṇamradā vi prathasvābhy arkā anūṣata /
RV_5,005.04c bhavā naḥ śubhra sātaye //
RV_5,005.05a devīr dvāro vi śrayadhvaṃ suprāyaṇā na ūtaye /
RV_5,005.05c pra-pra yajñam pṛṇītana //
RV_5,005.06a supratīke vayovṛdhā yahvī ṛtasya mātarā /
RV_5,005.06c doṣām uṣāsam īmahe //
RV_5,005.07a vātasya patmann īḷitā daivyā hotārā manuṣaḥ /
RV_5,005.07c imaṃ no yajñam ā gatam //
RV_5,005.08a iḷā sarasvatī mahī tisro devīr mayobhuvaḥ /
RV_5,005.08b barhiḥ sīdantv asridhaḥ //
RV_5,005.09a śivas tvaṣṭar ihā gahi vibhuḥ poṣa uta tmanā /
RV_5,005.09c yajñe-yajñe na ud ava //
RV_5,005.10a yatra vettha vanaspate devānāṃ guhyā nāmāni /
RV_5,005.10c tatra havyāni gāmaya //
RV_5,005.11a svāhāgnaye varuṇāya svāhendrāya marudbhyaḥ /
RV_5,005.11c svāhā devebhyo haviḥ //
RV_5,006.01a agniṃ tam manye yo vasur astaṃ yaṃ yanti dhenavaḥ /
RV_5,006.01c astam arvanta āśavo 'staṃ nityāso vājina iṣaṃ stotṛbhya ā bhara //
RV_5,006.02a so agnir yo vasur gṛṇe saṃ yam āyanti dhenavaḥ /
RV_5,006.02c sam arvanto raghudruvaḥ saṃ sujātāsaḥ sūraya iṣaṃ stotṛbhya ā bhara //
RV_5,006.03a agnir hi vājinaṃ viśe dadāti viśvacarṣaṇiḥ /
RV_5,006.03c agnī rāye svābhuvaṃ sa prīto yāti vāryam iṣaṃ stotṛbhya ā bhara //
RV_5,006.04a ā te agna idhīmahi dyumantaṃ devājaram /
RV_5,006.04c yad dha syā te panīyasī samid dīdayati dyavīṣaṃ stotṛbhya ā bhara //
RV_5,006.05a ā te agna ṛcā haviḥ śukrasya śociṣas pate /
RV_5,006.05c suścandra dasma viśpate havyavāṭ tubhyaṃ hūyata iṣaṃ stotṛbhya ā bhara //
RV_5,006.06a pro tye agnayo 'gniṣu viśvam puṣyanti vāryam /
RV_5,006.06c te hinvire ta invire ta iṣaṇyanty ānuṣag iṣaṃ stotṛbhya ā bhara //
RV_5,006.07a tava tye agne arcayo mahi vrādhanta vājinaḥ /
RV_5,006.07c ye patvabhiḥ śaphānāṃ vrajā bhuranta gonām iṣaṃ stotṛbhya ā bhara //
RV_5,006.08a navā no agna ā bhara stotṛbhyaḥ sukṣitīr iṣaḥ /
RV_5,006.08c te syāma ya ānṛcus tvādūtāso dame-dama iṣaṃ stotṛbhya ā bhara //
RV_5,006.09a ubhe suścandra sarpiṣo darvī śrīṇīṣa āsani /
RV_5,006.09c uto na ut pupūryā uktheṣu śavasas pata iṣaṃ stotṛbhya ā bhara //
RV_5,006.10a evāṃ agnim ajuryamur gīrbhir yajñebhir ānuṣak /
RV_5,006.10c dadhad asme suvīryam uta tyad āśvaśvyam iṣaṃ stotṛbhya ā bhara //
RV_5,007.01a sakhāyaḥ saṃ vaḥ samyañcam iṣaṃ stomaṃ cāgnaye /
RV_5,007.01c varṣiṣṭhāya kṣitīnām ūrjo naptre sahasvate //
RV_5,007.02a kutrā cid yasya samṛtau raṇvā naro nṛṣadane /
RV_5,007.02c arhantaś cid yam indhate saṃjanayanti jantavaḥ //
RV_5,007.03a saṃ yad iṣo vanāmahe saṃ havyā mānuṣāṇām /
RV_5,007.03c uta dyumnasya śavasa ṛtasya raśmim ā dade //
RV_5,007.04a sa smā kṛṇoti ketum ā naktaṃ cid dūra ā sate /
RV_5,007.04c pāvako yad vanaspatīn pra smā mināty ajaraḥ //
RV_5,007.05a ava sma yasya veṣaṇe svedam pathiṣu juhvati /
RV_5,007.05c abhīm aha svajenyam bhūmā pṛṣṭheva ruruhuḥ //
RV_5,007.06a yam martyaḥ puruspṛhaṃ vidad viśvasya dhāyase /
RV_5,007.06c pra svādanam pitūnām astatātiṃ cid āyave //
RV_5,007.07a sa hi ṣmā dhanvākṣitaṃ dātā na dāty ā paśuḥ /
RV_5,007.07c hiriśmaśruḥ śucidann ṛbhur anibhṛṣṭataviṣiḥ //
RV_5,007.08a śuciḥ ṣma yasmā atrivat pra svadhitīva rīyate /
RV_5,007.08c suṣūr asūta mātā krāṇā yad ānaśe bhagam //
RV_5,007.09a ā yas te sarpirāsute 'gne śam asti dhāyase /
RV_5,007.09c aiṣu dyumnam uta śrava ā cittam martyeṣu dhāḥ //
RV_5,007.10a iti cin manyum adhrijas tvādātam ā paśuṃ dade /
RV_5,007.10c ād agne apṛṇato 'triḥ sāsahyād dasyūn iṣaḥ sāsahyān nṝn //
RV_5,008.01a tvām agna ṛtāyavaḥ sam īdhire pratnam pratnāsa ūtaye sahaskṛta /
RV_5,008.01c puruścandraṃ yajataṃ viśvadhāyasaṃ damūnasaṃ gṛhapatiṃ vareṇyam //
RV_5,008.02a tvām agne atithim pūrvyaṃ viśaḥ śociṣkeśaṃ gṛhapatiṃ ni ṣedire /
RV_5,008.02c bṛhatketum pururūpaṃ dhanaspṛtaṃ suśarmāṇaṃ svavasaṃ jaradviṣam //
RV_5,008.03a tvām agne mānuṣīr īḷate viśo hotrāvidaṃ viviciṃ ratnadhātamam /
RV_5,008.03c guhā santaṃ subhaga viśvadarśataṃ tuviṣvaṇasaṃ suyajaṃ ghṛtaśriyam //
RV_5,008.04a tvām agne dharṇasiṃ viśvadhā vayaṃ gīrbhir gṛṇanto namasopa sedima /
RV_5,008.04c sa no juṣasva samidhāno aṅgiro devo martasya yaśasā sudītibhiḥ //
RV_5,008.05a tvam agne pururūpo viśe-viśe vayo dadhāsi pratnathā puruṣṭuta /
RV_5,008.05c purūṇy annā sahasā vi rājasi tviṣiḥ sā te titviṣāṇasya nādhṛṣe //
RV_5,008.06a tvām agne samidhānaṃ yaviṣṭhya devā dūtaṃ cakrire havyavāhanam /
RV_5,008.06c urujrayasaṃ ghṛtayonim āhutaṃ tveṣaṃ cakṣur dadhire codayanmati //
RV_5,008.07a tvām agne pradiva āhutaṃ ghṛtaiḥ sumnāyavaḥ suṣamidhā sam īdhire /
RV_5,008.07c sa vāvṛdhāna oṣadhībhir ukṣito 'bhi jrayāṃsi pārthivā vi tiṣṭhase //
RV_5,009.01a tvām agne haviṣmanto devam martāsa īḷate /
RV_5,009.01c manye tvā jātavedasaṃ sa havyā vakṣy ānuṣak //
RV_5,009.02a agnir hotā dāsvataḥ kṣayasya vṛktabarhiṣaḥ /
RV_5,009.02c saṃ yajñāsaś caranti yaṃ saṃ vājāsaḥ śravasyavaḥ //
RV_5,009.03a uta sma yaṃ śiśuṃ yathā navaṃ janiṣṭāraṇī /
RV_5,009.03c dhartāram mānuṣīṇāṃ viśām agniṃ svadhvaram //
RV_5,009.04a uta sma durgṛbhīyase putro na hvāryāṇām /
RV_5,009.04c purū yo dagdhāsi vanāgne paśur na yavase //
RV_5,009.05a adha sma yasyārcayaḥ samyak saṃyanti dhūminaḥ /
RV_5,009.05c yad īm aha trito divy upa dhmāteva dhamati śiśīte dhmātarī yathā //
RV_5,009.06a tavāham agna ūtibhir mitrasya ca praśastibhiḥ /
RV_5,009.06c dveṣoyuto na duritā turyāma martyānām //
RV_5,009.07a taṃ no agne abhī naro rayiṃ sahasva ā bhara /
RV_5,009.07c sa kṣepayat sa poṣayad bhuvad vājasya sātaya utaidhi pṛtsu no vṛdhe //
RV_5,010.01a agna ojiṣṭham ā bhara dyumnam asmabhyam adhrigo /
RV_5,010.01c pra no rāyā parīṇasā ratsi vājāya panthām //
RV_5,010.02a tvaṃ no agne adbhuta kratvā dakṣasya maṃhanā /
RV_5,010.02c tve asuryam āruhat krāṇā mitro na yajñiyaḥ //
RV_5,010.03a tvaṃ no agna eṣāṃ gayam puṣṭiṃ ca vardhaya /
RV_5,010.03c ye stomebhiḥ pra sūrayo naro maghāny ānaśuḥ //
RV_5,010.04a ye agne candra te giraḥ śumbhanty aśvarādhasaḥ /
RV_5,010.04c śuṣmebhiḥ śuṣmiṇo naro divaś cid yeṣām bṛhat sukīrtir bodhati tmanā //
RV_5,010.05a tava tye agne arcayo bhrājanto yanti dhṛṣṇuyā /
RV_5,010.05c parijmāno na vidyutaḥ svāno ratho na vājayuḥ //
RV_5,010.06a nū no agna ūtaye sabādhasaś ca rātaye /
RV_5,010.06c asmākāsaś ca sūrayo viśvā āśās tarīṣaṇi //
RV_5,010.07a tvaṃ no agne aṅgira stuta stavāna ā bhara /
RV_5,010.07c hotar vibhvāsahaṃ rayiṃ stotṛbhya stavase ca na utaidhi pṛtsu no vṛdhe //
RV_5,011.01a janasya gopā ajaniṣṭa jāgṛvir agniḥ sudakṣaḥ suvitāya navyase /
RV_5,011.01c ghṛtapratīko bṛhatā divispṛśā dyumad vi bhāti bharatebhyaḥ śuciḥ //
RV_5,011.02a yajñasya ketum prathamam purohitam agniṃ naras triṣadhasthe sam īdhire /
RV_5,011.02c indreṇa devaiḥ sarathaṃ sa barhiṣi sīdan ni hotā yajathāya sukratuḥ //
RV_5,011.03a asammṛṣṭo jāyase mātroḥ śucir mandraḥ kavir ud atiṣṭho vivasvataḥ /
RV_5,011.03c ghṛtena tvāvardhayann agna āhuta dhūmas te ketur abhavad divi śritaḥ //
RV_5,011.04a agnir no yajñam upa vetu sādhuyāgniṃ naro vi bharante gṛhe-gṛhe /
RV_5,011.04c agnir dūto abhavad dhavyavāhano 'gniṃ vṛṇānā vṛṇate kavikratum //
RV_5,011.05a tubhyedam agne madhumattamaṃ vacas tubhyam manīṣā iyam astu śaṃ hṛde /
RV_5,011.05c tvāṃ giraḥ sindhum ivāvanīr mahīr ā pṛṇanti śavasā vardhayanti ca //
RV_5,011.06a tvām agne aṅgiraso guhā hitam anv avindañ chiśriyāṇaṃ vane-vane /
RV_5,011.06c sa jāyase mathyamānaḥ saho mahat tvām āhuḥ sahasas putram aṅgiraḥ //
RV_5,012.01a prāgnaye bṛhate yajñiyāya ṛtasya vṛṣṇe asurāya manma /
RV_5,012.01c ghṛtaṃ na yajña āsye supūtaṃ giram bhare vṛṣabhāya pratīcīm //
RV_5,012.02a ṛtaṃ cikitva ṛtam ic cikiddhy ṛtasya dhārā anu tṛndhi pūrvīḥ /
RV_5,012.02c nāhaṃ yātuṃ sahasā na dvayena ṛtaṃ sapāmy aruṣasya vṛṣṇaḥ //
RV_5,012.03a kayā no agna ṛtayann ṛtena bhuvo navedā ucathasya navyaḥ /
RV_5,012.03c vedā me deva ṛtupā ṛtūnāṃ nāham patiṃ sanitur asya rāyaḥ //
RV_5,012.04a ke te agne ripave bandhanāsaḥ ke pāyavaḥ saniṣanta dyumantaḥ /
RV_5,012.04c ke dhāsim agne anṛtasya pānti ka āsato vacasaḥ santi gopāḥ //
RV_5,012.05a sakhāyas te viṣuṇā agna ete śivāsaḥ santo aśivā abhūvan /
RV_5,012.05c adhūrṣata svayam ete vacobhir ṛjūyate vṛjināni bruvantaḥ //
RV_5,012.06a yas te agne namasā yajñam īṭṭa ṛtaṃ sa pāty aruṣasya vṛṣṇaḥ /
RV_5,012.06c tasya kṣayaḥ pṛthur ā sādhur etu prasarsrāṇasya nahuṣasya śeṣaḥ //
RV_5,013.01a arcantas tvā havāmahe 'rcantaḥ sam idhīmahi /
RV_5,013.01c agne arcanta ūtaye //
RV_5,013.02a agne stomam manāmahe sidhram adya divispṛśaḥ /
RV_5,013.02c devasya draviṇasyavaḥ //
RV_5,013.03a agnir juṣata no giro hotā yo mānuṣeṣv ā /
RV_5,013.03c sa yakṣad daivyaṃ janam //
RV_5,013.04a tvam agne saprathā asi juṣṭo hotā vareṇyaḥ /
RV_5,013.04c tvayā yajñaṃ vi tanvate //
RV_5,013.05a tvām agne vājasātamaṃ viprā vardhanti suṣṭutam /
RV_5,013.05c sa no rāsva suvīryam //
RV_5,013.06a agne nemir arāṃ iva devāṃs tvam paribhūr asi /
RV_5,013.06c ā rādhaś citram ṛñjase //
RV_5,014.01a agniṃ stomena bodhaya samidhāno amartyam /
RV_5,014.01c havyā deveṣu no dadhat //
RV_5,014.02a tam adhvareṣv īḷate devam martā amartyam /
RV_5,014.02c yajiṣṭham mānuṣe jane //
RV_5,014.03a taṃ hi śaśvanta īḷate srucā devaṃ ghṛtaścutā /
RV_5,014.03c agniṃ havyāya voḷhave //
RV_5,014.04a agnir jāto arocata ghnan dasyūñ jyotiṣā tamaḥ /
RV_5,014.04c avindad gā apaḥ svaḥ //
RV_5,014.05a agnim īḷenyaṃ kaviṃ ghṛtapṛṣṭhaṃ saparyata /
RV_5,014.05c vetu me śṛṇavad dhavam //
RV_5,014.06a agniṃ ghṛtena vāvṛdhu stomebhir viśvacarṣaṇim /
RV_5,014.06c svādhībhir vacasyubhiḥ //
RV_5,015.01a pra vedhase kavaye vedyāya giram bhare yaśase pūrvyāya /
RV_5,015.01c ghṛtaprasatto asuraḥ suśevo rāyo dhartā dharuṇo vasvo agniḥ //
RV_5,015.02a ṛtena ṛtaṃ dharuṇaṃ dhārayanta yajñasya śāke parame vyoman /
RV_5,015.02c divo dharman dharuṇe seduṣo nṝñ jātair ajātāṃ abhi ye nanakṣuḥ //
RV_5,015.03a aṅhoyuvas tanvas tanvate vi vayo mahad duṣṭaram pūrvyāya /
RV_5,015.03c sa saṃvato navajātas tuturyāt siṅhaṃ na kruddham abhitaḥ pari ṣṭhuḥ //
RV_5,015.04a māteva yad bharase paprathāno janaṃ-janaṃ dhāyase cakṣase ca /
RV_5,015.04c vayo-vayo jarase yad dadhānaḥ pari tmanā viṣurūpo jigāsi //
RV_5,015.05a vājo nu te śavasas pātv antam uruṃ doghaṃ dharuṇaṃ deva rāyaḥ /
RV_5,015.05c padaṃ na tāyur guhā dadhāno maho rāye citayann atrim aspaḥ //
RV_5,016.01a bṛhad vayo hi bhānave 'rcā devāyāgnaye /
RV_5,016.01c yam mitraṃ na praśastibhir martāso dadhire puraḥ //
RV_5,016.02a sa hi dyubhir janānāṃ hotā dakṣasya bāhvoḥ /
RV_5,016.02c vi havyam agnir ānuṣag bhago na vāram ṛṇvati //
RV_5,016.03a asya stome maghonaḥ sakhye vṛddhaśociṣaḥ /
RV_5,016.03c viśvā yasmin tuviṣvaṇi sam arye śuṣmam ādadhuḥ //
RV_5,016.04a adhā hy agna eṣāṃ suvīryasya maṃhanā /
RV_5,016.04c tam id yahvaṃ na rodasī pari śravo babhūvatuḥ //
RV_5,016.05a nū na ehi vāryam agne gṛṇāna ā bhara /
RV_5,016.05c ye vayaṃ ye ca sūrayaḥ svasti dhāmahe sacotaidhi pṛtsu no vṛdhe //
RV_5,017.01a ā yajñair deva martya itthā tavyāṃsam ūtaye /
RV_5,017.01c agniṃ kṛte svadhvare pūrur īḷītāvase //
RV_5,017.02a asya hi svayaśastara āsā vidharman manyase /
RV_5,017.02c taṃ nākaṃ citraśociṣam mandram paro manīṣayā //
RV_5,017.03a asya vāsā u arciṣā ya āyukta tujā girā /
RV_5,017.03c divo na yasya retasā bṛhac chocanty arcayaḥ //
RV_5,017.04a asya kratvā vicetaso dasmasya vasu ratha ā /
RV_5,017.04c adhā viśvāsu havyo 'gnir vikṣu pra śasyate //
RV_5,017.05a nū na id dhi vāryam āsā sacanta sūrayaḥ /
RV_5,017.05c ūrjo napād abhiṣṭaye pāhi śagdhi svastaya utaidhi pṛtsu no vṛdhe //
RV_5,018.01a prātar agniḥ purupriyo viśa stavetātithiḥ /
RV_5,018.01c viśvāni yo amartyo havyā marteṣu raṇyati //
RV_5,018.02a dvitāya mṛktavāhase svasya dakṣasya maṃhanā /
RV_5,018.02c induṃ sa dhatta ānuṣak stotā cit te amartya //
RV_5,018.03a taṃ vo dīrghāyuśociṣaṃ girā huve maghonām /
RV_5,018.03c ariṣṭo yeṣāṃ ratho vy aśvadāvann īyate //
RV_5,018.04a citrā vā yeṣu dīdhitir āsann ukthā pānti ye /
RV_5,018.04b stīrṇam barhiḥ svarṇare śravāṃsi dadhire pari //
RV_5,018.05a ye me pañcāśataṃ dadur aśvānāṃ sadhastuti /
RV_5,018.05b dyumad agne mahi śravo bṛhat kṛdhi maghonāṃ nṛvad amṛta nṛṇām //
RV_5,019.01a abhy avasthāḥ pra jāyante pra vavrer vavriś ciketa /
RV_5,019.01c upasthe mātur vi caṣṭe //
RV_5,019.02a juhure vi citayanto 'nimiṣaṃ nṛmṇam pānti /
RV_5,019.02c ā dṛḷhām puraṃ viviśuḥ //
RV_5,019.03a ā śvaitreyasya jantavo dyumad vardhanta kṛṣṭayaḥ /
RV_5,019.03b niṣkagrīvo bṛhaduktha enā madhvā na vājayuḥ //
RV_5,019.04a priyaṃ dugdhaṃ na kāmyam ajāmi jāmyoḥ sacā /
RV_5,019.04c gharmo na vājajaṭharo 'dabdhaḥ śaśvato dabhaḥ //
RV_5,019.05a krīḷan no raśma ā bhuvaḥ sam bhasmanā vāyunā vevidānaḥ /
RV_5,019.05b tā asya san dhṛṣajo na tigmāḥ susaṃśitā vakṣyo vakṣaṇesthāḥ //
RV_5,020.01a yam agne vājasātama tvaṃ cin manyase rayim /
RV_5,020.01c taṃ no gīrbhiḥ śravāyyaṃ devatrā panayā yujam //
RV_5,020.02a ye agne nerayanti te vṛddhā ugrasya śavasaḥ /
RV_5,020.02b apa dveṣo apa hvaro 'nyavratasya saścire //
RV_5,020.03a hotāraṃ tvā vṛṇīmahe 'gne dakṣasya sādhanam /
RV_5,020.03b yajñeṣu pūrvyaṃ girā prayasvanto havāmahe //
RV_5,020.04a itthā yathā ta ūtaye sahasāvan dive-dive /
RV_5,020.04b rāya ṛtāya sukrato gobhiḥ ṣyāma sadhamādo vīraiḥ syāma sadhamādaḥ //
RV_5,021.01a manuṣvat tvā ni dhīmahi manuṣvat sam idhīmahi /
RV_5,021.01c agne manuṣvad aṅgiro devān devayate yaja //
RV_5,021.02a tvaṃ hi mānuṣe jane 'gne suprīta idhyase /
RV_5,021.02c srucas tvā yanty ānuṣak sujāta sarpirāsute //
RV_5,021.03a tvāṃ viśve sajoṣaso devāso dūtam akrata /
RV_5,021.03b saparyantas tvā kave yajñeṣu devam īḷate //
RV_5,021.04a devaṃ vo devayajyayāgnim īḷīta martyaḥ /
RV_5,021.04b samiddhaḥ śukra dīdihy ṛtasya yonim āsadaḥ sasasya yonim āsadaḥ //
RV_5,022.01a pra viśvasāmann atrivad arcā pāvakaśociṣe /
RV_5,022.01c yo adhvareṣv īḍyo hotā mandratamo viśi //
RV_5,022.02a ny agniṃ jātavedasaṃ dadhātā devam ṛtvijam /
RV_5,022.02c pra yajña etv ānuṣag adyā devavyacastamaḥ //
RV_5,022.03a cikitvinmanasaṃ tvā devam martāsa ūtaye /
RV_5,022.03c vareṇyasya te 'vasa iyānāso amanmahi //
RV_5,022.04a agne cikiddhy asya na idaṃ vacaḥ sahasya /
RV_5,022.04c taṃ tvā suśipra dampate stomair vardhanty atrayo gīrbhiḥ śumbhanty atrayaḥ //
RV_5,023.01a agne sahantam ā bhara dyumnasya prāsahā rayim /
RV_5,023.01c viśvā yaś carṣaṇīr abhy āsā vājeṣu sāsahat //
RV_5,023.02a tam agne pṛtanāṣahaṃ rayiṃ sahasva ā bhara /
RV_5,023.02b tvaṃ hi satyo adbhuto dātā vājasya gomataḥ //
RV_5,023.03a viśve hi tvā sajoṣaso janāso vṛktabarhiṣaḥ /
RV_5,023.03c hotāraṃ sadmasu priyaṃ vyanti vāryā puru //
RV_5,023.04a sa hi ṣmā viśvacarṣaṇir abhimāti saho dadhe /
RV_5,023.04b agna eṣu kṣayeṣv ā revan naḥ śukra dīdihi dyumat pāvaka dīdihi //
RV_5,024.01a agne tvaṃ no antama uta trātā śivo bhavā varūthyaḥ //
RV_5,024.02a vasur agnir vasuśravā acchā nakṣi dyumattamaṃ rayiṃ dāḥ //
RV_5,024.03a sa no bodhi śrudhī havam uruṣyā ṇo aghāyataḥ samasmāt //
RV_5,024.04a taṃ tvā śociṣṭha dīdivaḥ sumnāya nūnam īmahe sakhibhyaḥ //
RV_5,025.01a acchā vo agnim avase devaṃ gāsi sa no vasuḥ /
RV_5,025.01c rāsat putra ṛṣūṇām ṛtāvā parṣati dviṣaḥ //
RV_5,025.02a sa hi satyo yam pūrve cid devāsaś cid yam īdhire /
RV_5,025.02c hotāram mandrajihvam it sudītibhir vibhāvasum //
RV_5,025.03a sa no dhītī variṣṭhayā śreṣṭhayā ca sumatyā /
RV_5,025.03c agne rāyo didīhi naḥ suvṛktibhir vareṇya //
RV_5,025.04a agnir deveṣu rājaty agnir marteṣv āviśan /
RV_5,025.04c agnir no havyavāhano 'gniṃ dhībhiḥ saparyata //
RV_5,025.05a agnis tuviśravastamaṃ tuvibrahmāṇam uttamam /
RV_5,025.05c atūrtaṃ śrāvayatpatim putraṃ dadāti dāśuṣe //
RV_5,025.06a agnir dadāti satpatiṃ sāsāha yo yudhā nṛbhiḥ /
RV_5,025.06c agnir atyaṃ raghuṣyadaṃ jetāram aparājitam //
RV_5,025.07a yad vāhiṣṭhaṃ tad agnaye bṛhad arca vibhāvaso /
RV_5,025.07c mahiṣīva tvad rayis tvad vājā ud īrate //
RV_5,025.08a tava dyumanto arcayo grāvevocyate bṛhat /
RV_5,025.08c uto te tanyatur yathā svāno arta tmanā divaḥ //
RV_5,025.09a evāṃ agniṃ vasūyavaḥ sahasānaṃ vavandima /
RV_5,025.09c sa no viśvā ati dviṣaḥ parṣan nāveva sukratuḥ //
RV_5,026.01a agne pāvaka rociṣā mandrayā deva jihvayā /
RV_5,026.01c ā devān vakṣi yakṣi ca //
RV_5,026.02a taṃ tvā ghṛtasnav īmahe citrabhāno svardṛśam /
RV_5,026.02c devāṃ ā vītaye vaha //
RV_5,026.03a vītihotraṃ tvā kave dyumantaṃ sam idhīmahi /
RV_5,026.03c agne bṛhantam adhvare //
RV_5,026.04a agne viśvebhir ā gahi devebhir havyadātaye /
RV_5,026.04b hotāraṃ tvā vṛṇīmahe //
RV_5,026.05a yajamānāya sunvata āgne suvīryaṃ vaha /
RV_5,026.05c devair ā satsi barhiṣi //
RV_5,026.06a samidhānaḥ sahasrajid agne dharmāṇi puṣyasi /
RV_5,026.06c devānāṃ dūta ukthyaḥ //
RV_5,026.07a ny agniṃ jātavedasaṃ hotravāhaṃ yaviṣṭhyam /
RV_5,026.07c dadhātā devam ṛtvijam //
RV_5,026.08a pra yajña etv ānuṣag adyā devavyacastamaḥ /
RV_5,026.08c stṛṇīta barhir āsade //
RV_5,026.09a edam maruto aśvinā mitraḥ sīdantu varuṇaḥ /
RV_5,026.09c devāsaḥ sarvayā viśā //
RV_5,027.01a anasvantā satpatir māmahe me gāvā cetiṣṭho asuro maghonaḥ /
RV_5,027.01c traivṛṣṇo agne daśabhiḥ sahasrair vaiśvānara tryaruṇaś ciketa //
RV_5,027.02a yo me śatā ca viṃśatiṃ ca gonāṃ harī ca yuktā sudhurā dadāti /
RV_5,027.02c vaiśvānara suṣṭuto vāvṛdhāno 'gne yaccha tryaruṇāya śarma //
RV_5,027.03a evā te agne sumatiṃ cakāno naviṣṭhāya navamaṃ trasadasyuḥ /
RV_5,027.03c yo me giras tuvijātasya pūrvīr yuktenābhi tryaruṇo gṛṇāti //
RV_5,027.04a yo ma iti pravocaty aśvamedhāya sūraye /
RV_5,027.04b dadad ṛcā saniṃ yate dadan medhām ṛtāyate //
RV_5,027.05a yasya mā paruṣāḥ śatam uddharṣayanty ukṣaṇaḥ /
RV_5,027.05c aśvamedhasya dānāḥ somā iva tryāśiraḥ //
RV_5,027.06a indrāgnī śatadāvny aśvamedhe suvīryam /
RV_5,027.06c kṣatraṃ dhārayatam bṛhad divi sūryam ivājaram //
RV_5,028.01a samiddho agnir divi śocir aśret pratyaṅṅ uṣasam urviyā vi bhāti /
RV_5,028.01c eti prācī viśvavārā namobhir devāṃ īḷānā haviṣā ghṛtācī //
RV_5,028.02a samidhyamāno amṛtasya rājasi haviṣ kṛṇvantaṃ sacase svastaye /
RV_5,028.02c viśvaṃ sa dhatte draviṇaṃ yam invasy ātithyam agne ni ca dhatta it puraḥ //
RV_5,028.03a agne śardha mahate saubhagāya tava dyumnāny uttamāni santu /
RV_5,028.03c saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi //
RV_5,028.04a samiddhasya pramahaso 'gne vande tava śriyam /
RV_5,028.04c vṛṣabho dyumnavāṃ asi sam adhvareṣv idhyase //
RV_5,028.05a samiddho agna āhuta devān yakṣi svadhvara /
RV_5,028.05c tvaṃ hi havyavāḷ asi //
RV_5,028.06a ā juhotā duvasyatāgnim prayaty adhvare /
RV_5,028.06c vṛṇīdhvaṃ havyavāhanam //
RV_5,029.01a try aryamā manuṣo devatātā trī rocanā divyā dhārayanta /
RV_5,029.01c arcanti tvā marutaḥ pūtadakṣās tvam eṣām ṛṣir indrāsi dhīraḥ //
RV_5,029.02a anu yad īm maruto mandasānam ārcann indram papivāṃsaṃ sutasya /
RV_5,029.02c ādatta vajram abhi yad ahiṃ hann apo yahvīr asṛjat sartavā u //
RV_5,029.03a uta brahmāṇo maruto me asyendraḥ somasya suṣutasya peyāḥ /
RV_5,029.03c tad dhi havyam manuṣe gā avindad ahann ahim papivāṃ indro asya //
RV_5,029.04a ād rodasī vitaraṃ vi ṣkabhāyat saṃvivyānaś cid bhiyase mṛgaṃ kaḥ /
RV_5,029.04c jigartim indro apajargurāṇaḥ prati śvasantam ava dānavaṃ han //
RV_5,029.05a adha kratvā maghavan tubhyaṃ devā anu viśve adaduḥ somapeyam /
RV_5,029.05c yat sūryasya haritaḥ patantīḥ puraḥ satīr uparā etaśe kaḥ //
RV_5,029.06a nava yad asya navatiṃ ca bhogān sākaṃ vajreṇa maghavā vivṛścat /
RV_5,029.06c arcantīndram marutaḥ sadhasthe traiṣṭubhena vacasā bādhata dyām //
RV_5,029.07a sakhā sakhye apacat tūyam agnir asya kratvā mahiṣā trī śatāni /
RV_5,029.07c trī sākam indro manuṣaḥ sarāṃsi sutam pibad vṛtrahatyāya somam //
RV_5,029.08a trī yac chatā mahiṣāṇām agho mās trī sarāṃsi maghavā somyāpāḥ /
RV_5,029.08c kāraṃ na viśve ahvanta devā bharam indrāya yad ahiṃ jaghāna //
RV_5,029.09a uśanā yat sahasyair ayātaṃ gṛham indra jūjuvānebhir aśvaiḥ /
RV_5,029.09c vanvāno atra sarathaṃ yayātha kutsena devair avanor ha śuṣṇam //
RV_5,029.10a prānyac cakram avṛhaḥ sūryasya kutsāyānyad varivo yātave 'kaḥ /
RV_5,029.10c anāso dasyūṃr amṛṇo vadhena ni duryoṇa āvṛṇaṅ mṛdhravācaḥ //
RV_5,029.11a stomāsas tvā gaurivīter avardhann arandhayo vaidathināya piprum /
RV_5,029.11c ā tvām ṛjiśvā sakhyāya cakre pacan paktīr apibaḥ somam asya //
RV_5,029.12a navagvāsaḥ sutasomāsa indraṃ daśagvāso abhy arcanty arkaiḥ /
RV_5,029.12c gavyaṃ cid ūrvam apidhānavantaṃ taṃ cin naraḥ śaśamānā apa vran //
RV_5,029.13a katho nu te pari carāṇi vidvān vīryā maghavan yā cakartha /
RV_5,029.13c yā co nu navyā kṛṇavaḥ śaviṣṭha pred u tā te vidatheṣu bravāma //
RV_5,029.14a etā viśvā cakṛvāṃ indra bhūry aparīto januṣā vīryeṇa /
RV_5,029.14c yā cin nu vajrin kṛṇavo dadhṛṣvān na te vartā taviṣyā asti tasyāḥ //
RV_5,029.15a indra brahma kriyamāṇā juṣasva yā te śaviṣṭha navyā akarma /
RV_5,029.15c vastreva bhadrā sukṛtā vasūyū rathaṃ na dhīraḥ svapā atakṣam //
RV_5,030.01a kva sya vīraḥ ko apaśyad indraṃ sukharatham īyamānaṃ haribhyām /
RV_5,030.01c yo rāyā vajrī sutasomam icchan tad oko gantā puruhūta ūtī //
RV_5,030.02a avācacakṣam padam asya sasvar ugraṃ nidhātur anv āyam icchan /
RV_5,030.02c apṛccham anyāṃ uta te ma āhur indraṃ naro bubudhānā aśema //
RV_5,030.03a pra nu vayaṃ sute yā te kṛtānīndra bravāma yāni no jujoṣaḥ /
RV_5,030.03b vedad avidvāñ chṛṇavac ca vidvān vahate 'yam maghavā sarvasenaḥ //
RV_5,030.04a sthiram manaś cakṛṣe jāta indra veṣīd eko yudhaye bhūyasaś cit /
RV_5,030.04b aśmānaṃ cic chavasā didyuto vi vido gavām ūrvam usriyāṇām //
RV_5,030.05a paro yat tvam parama ājaniṣṭhāḥ parāvati śrutyaṃ nāma bibhrat /
RV_5,030.05c ataś cid indrād abhayanta devā viśvā apo ajayad dāsapatnīḥ //
RV_5,030.06a tubhyed ete marutaḥ suśevā arcanty arkaṃ sunvanty andhaḥ /
RV_5,030.06c ahim ohānam apa āśayānam pra māyābhir māyinaṃ sakṣad indraḥ //
RV_5,030.07a vi ṣū mṛdho januṣā dānam invann ahan gavā maghavan saṃcakānaḥ /
RV_5,030.07c atrā dāsasya namuceḥ śiro yad avartayo manave gātum icchan //
RV_5,030.08a yujaṃ hi mām akṛthā ād id indra śiro dāsasya namucer mathāyan /
RV_5,030.08c aśmānaṃ cit svaryaṃ vartamānam pra cakriyeva rodasī marudbhyaḥ //
RV_5,030.09a striyo hi dāsa āyudhāni cakre kim mā karann abalā asya senāḥ /
RV_5,030.09c antar hy akhyad ubhe asya dhene athopa praid yudhaye dasyum indraḥ //
RV_5,030.10a sam atra gāvo 'bhito 'navanteheha vatsair viyutā yad āsan /
RV_5,030.10c saṃ tā indro asṛjad asya śākair yad īṃ somāsaḥ suṣutā amandan //
RV_5,030.11a yad īṃ somā babhrudhūtā amandann aroravīd vṛṣabhaḥ sādaneṣu /
RV_5,030.11c purandaraḥ papivāṃ indro asya punar gavām adadād usriyāṇām //
RV_5,030.12a bhadram idaṃ ruśamā agne akran gavāṃ catvāri dadataḥ sahasrā /
RV_5,030.12c ṛṇañcayasya prayatā maghāni praty agrabhīṣma nṛtamasya nṛṇām //
RV_5,030.13a supeśasam māva sṛjanty astaṃ gavāṃ sahasrai ruśamāso agne /
RV_5,030.13c tīvrā indram amamanduḥ sutāso 'ktor vyuṣṭau paritakmyāyāḥ //
RV_5,030.14a aucchat sā rātrī paritakmyā yāṃ ṛṇañcaye rājani ruśamānām /
RV_5,030.14c atyo na vājī raghur ajyamāno babhruś catvāry asanat sahasrā //
RV_5,030.15a catuḥsahasraṃ gavyasya paśvaḥ praty agrabhīṣma ruśameṣv agne /
RV_5,030.15c gharmaś cit taptaḥ pravṛje ya āsīd ayasmayas tam v ādāma viprāḥ //
RV_5,031.01a indro rathāya pravataṃ kṛṇoti yam adhyasthān maghavā vājayantam /
RV_5,031.01c yūtheva paśvo vy unoti gopā ariṣṭo yāti prathamaḥ siṣāsan //
RV_5,031.02a ā pra drava harivo mā vi venaḥ piśaṅgarāte abhi naḥ sacasva /
RV_5,031.02c nahi tvad indra vasyo anyad asty amenāṃś cij janivataś cakartha //
RV_5,031.03a ud yat sahaḥ sahasa ājaniṣṭa dediṣṭa indra indriyāṇi viśvā /
RV_5,031.03c prācodayat sudughā vavre antar vi jyotiṣā saṃvavṛtvat tamo 'vaḥ //
RV_5,031.04a anavas te ratham aśvāya takṣan tvaṣṭā vajram puruhūta dyumantam /
RV_5,031.04c brahmāṇa indram mahayanto arkair avardhayann ahaye hantavā u //
RV_5,031.05a vṛṣṇe yat te vṛṣaṇo arkam arcān indra grāvāṇo aditiḥ sajoṣāḥ /
RV_5,031.05c anaśvāso ye pavayo 'rathā indreṣitā abhy avartanta dasyūn //
RV_5,031.06a pra te pūrvāṇi karaṇāni vocam pra nūtanā maghavan yā cakartha /
RV_5,031.06c śaktīvo yad vibharā rodasī ubhe jayann apo manave dānucitrāḥ //
RV_5,031.07a tad in nu te karaṇaṃ dasma viprāhiṃ yad ghnann ojo atrāmimīthāḥ /
RV_5,031.07c śuṣṇasya cit pari māyā agṛbhṇāḥ prapitvaṃ yann apa dasyūṃr asedhaḥ //
RV_5,031.08a tvam apo yadave turvaśāyāramayaḥ sudughāḥ pāra indra /
RV_5,031.08c ugram ayātam avaho ha kutsaṃ saṃ ha yad vām uśanāranta devāḥ //
RV_5,031.09a indrākutsā vahamānā rathenā vām atyā api karṇe vahantu /
RV_5,031.09c niḥ ṣīm adbhyo dhamatho niḥ ṣadhasthān maghono hṛdo varathas tamāṃsi //
RV_5,031.10a vātasya yuktān suyujaś cid aśvān kaviś cid eṣo ajagann avasyuḥ /
RV_5,031.10c viśve te atra marutaḥ sakhāya indra brahmāṇi taviṣīm avardhan //
RV_5,031.11a sūraś cid ratham paritakmyāyām pūrvaṃ karad uparaṃ jūjuvāṃsam /
RV_5,031.11c bharac cakram etaśaḥ saṃ riṇāti puro dadhat saniṣyati kratuṃ naḥ //
RV_5,031.12a āyaṃ janā abhicakṣe jagāmendraḥ sakhāyaṃ sutasomam icchan /
RV_5,031.12c vadan grāvāva vedim bhriyāte yasya jīram adhvaryavaś caranti //
RV_5,031.13a ye cākananta cākananta nū te martā amṛta mo te aṃha āran /
RV_5,031.13c vāvandhi yajyūṃr uta teṣu dhehy ojo janeṣu yeṣu te syāma //
RV_5,032.01a adardar utsam asṛjo vi khāni tvam arṇavān badbadhānāṃ aramṇāḥ /
RV_5,032.01c mahāntam indra parvataṃ vi yad vaḥ sṛjo vi dhārā ava dānavaṃ han //
RV_5,032.02a tvam utsāṃ ṛtubhir badbadhānāṃ araṃha ūdhaḥ parvatasya vajrin /
RV_5,032.02c ahiṃ cid ugra prayutaṃ śayānaṃ jaghanvāṃ indra taviṣīm adhatthāḥ //
RV_5,032.03a tyasya cin mahato nir mṛgasya vadhar jaghāna taviṣībhir indraḥ /
RV_5,032.03c ya eka id apratir manyamāna ād asmād anyo ajaniṣṭa tavyān //
RV_5,032.04a tyaṃ cid eṣāṃ svadhayā madantam miho napātaṃ suvṛdhaṃ tamogām /
RV_5,032.04c vṛṣaprabharmā dānavasya bhāmaṃ vajreṇa vajrī ni jaghāna śuṣṇam //
RV_5,032.05a tyaṃ cid asya kratubhir niṣattam amarmaṇo vidad id asya marma /
RV_5,032.05c yad īṃ sukṣatra prabhṛtā madasya yuyutsantaṃ tamasi harmye dhāḥ //
RV_5,032.06a tyaṃ cid itthā katpayaṃ śayānam asūrye tamasi vāvṛdhānam /
RV_5,032.06c taṃ cin mandāno vṛṣabhaḥ sutasyoccair indro apagūryā jaghāna //
RV_5,032.07a ud yad indro mahate dānavāya vadhar yamiṣṭa saho apratītam /
RV_5,032.07c yad īṃ vajrasya prabhṛtau dadābha viśvasya jantor adhamaṃ cakāra //
RV_5,032.08a tyaṃ cid arṇam madhupaṃ śayānam asinvaṃ vavram mahy ādad ugraḥ /
RV_5,032.08c apādam atram mahatā vadhena ni duryoṇa āvṛṇaṅ mṛdhravācam //
RV_5,032.09a ko asya śuṣmaṃ taviṣīṃ varāta eko dhanā bharate apratītaḥ /
RV_5,032.09c ime cid asya jrayaso nu devī indrasyaujaso bhiyasā jihāte //
RV_5,032.10a ny asmai devī svadhitir jihīta indrāya gātur uśatīva yeme /
RV_5,032.10c saṃ yad ojo yuvate viśvam ābhir anu svadhāvne kṣitayo namanta //
RV_5,032.11a ekaṃ nu tvā satpatim pāñcajanyaṃ jātaṃ śṛṇomi yaśasaṃ janeṣu /
RV_5,032.11c tam me jagṛbhra āśaso naviṣṭhaṃ doṣā vastor havamānāsa indram //
RV_5,032.12a evā hi tvām ṛtuthā yātayantam maghā viprebhyo dadataṃ śṛṇomi /
RV_5,032.12c kiṃ te brahmāṇo gṛhate sakhāyo ye tvāyā nidadhuḥ kāmam indra //
RV_5,033.01a mahi mahe tavase dīdhye nṝn indrāyetthā tavase atavyān /
RV_5,033.01c yo asmai sumatiṃ vājasātau stuto jane samaryaś ciketa //
RV_5,033.02a sa tvaṃ na indra dhiyasāno arkair harīṇāṃ vṛṣan yoktram aśreḥ /
RV_5,033.02c yā itthā maghavann anu joṣaṃ vakṣo abhi prāryaḥ sakṣi janān //
RV_5,033.03a na te ta indrābhy asmad ṛṣvāyuktāso abrahmatā yad asan /
RV_5,033.03c tiṣṭhā ratham adhi taṃ vajrahastā raśmiṃ deva yamase svaśvaḥ //
RV_5,033.04a purū yat ta indra santy ukthā gave cakarthorvarāsu yudhyan /
RV_5,033.04c tatakṣe sūryāya cid okasi sve vṛṣā samatsu dāsasya nāma cit //
RV_5,033.05a vayaṃ te ta indra ye ca naraḥ śardho jajñānā yātāś ca rathāḥ /
RV_5,033.05c āsmāñ jagamyād ahiśuṣma satvā bhago na havyaḥ prabhṛtheṣu cāruḥ //
RV_5,033.06a papṛkṣeṇyam indra tve hy ojo nṛmṇāni ca nṛtamāno amartaḥ /
RV_5,033.06c sa na enīṃ vasavāno rayiṃ dāḥ prārya stuṣe tuvimaghasya dānam //
RV_5,033.07a evā na indrotibhir ava pāhi gṛṇataḥ śūra kārūn /
RV_5,033.07c uta tvacaṃ dadato vājasātau piprīhi madhvaḥ suṣutasya cāroḥ //
RV_5,033.08a uta tye mā paurukutsyasya sūres trasadasyor hiraṇino rarāṇāḥ /
RV_5,033.08c vahantu mā daśa śyetāso asya gairikṣitasya kratubhir nu saśce //
RV_5,033.09a uta tye mā mārutāśvasya śoṇāḥ kratvāmaghāso vidathasya rātau /
RV_5,033.09c sahasrā me cyavatāno dadāna ānūkam aryo vapuṣe nārcat //
RV_5,033.10a uta tye mā dhvanyasya juṣṭā lakṣmaṇyasya suruco yatānāḥ /
RV_5,033.10c mahnā rāyaḥ saṃvaraṇasya ṛṣer vrajaṃ na gāvaḥ prayatā api gman //
RV_5,034.01a ajātaśatrum ajarā svarvaty anu svadhāmitā dasmam īyate /
RV_5,034.01c sunotana pacata brahmavāhase puruṣṭutāya prataraṃ dadhātana //
RV_5,034.02a ā yaḥ somena jaṭharam apipratāmandata maghavā madhvo andhasaḥ /
RV_5,034.02c yad īm mṛgāya hantave mahāvadhaḥ sahasrabhṛṣṭim uśanā vadhaṃ yamat //
RV_5,034.03a yo asmai ghraṃsa uta vā ya ūdhani somaṃ sunoti bhavati dyumāṃ aha /
RV_5,034.03c apāpa śakras tatanuṣṭim ūhati tanūśubhram maghavā yaḥ kavāsakhaḥ //
RV_5,034.04a yasyāvadhīt pitaraṃ yasya mātaraṃ yasya śakro bhrātaraṃ nāta īṣate /
RV_5,034.04c vetīd v asya prayatā yataṅkaro na kilbiṣād īṣate vasva ākaraḥ //
RV_5,034.05a na pañcabhir daśabhir vaṣṭy ārabhaṃ nāsunvatā sacate puṣyatā cana /
RV_5,034.05c jināti ved amuyā hanti vā dhunir ā devayum bhajati gomati vraje //
RV_5,034.06a vitvakṣaṇaḥ samṛtau cakramāsajo 'sunvato viṣuṇaḥ sunvato vṛdhaḥ /
RV_5,034.06c indro viśvasya damitā vibhīṣaṇo yathāvaśaṃ nayati dāsam āryaḥ //
RV_5,034.07a sam īm paṇer ajati bhojanam muṣe vi dāśuṣe bhajati sūnaraṃ vasu /
RV_5,034.07c durge cana dhriyate viśva ā puru jano yo asya taviṣīm acukrudhat //
RV_5,034.08a saṃ yaj janau sudhanau viśvaśardhasāv aved indro maghavā goṣu śubhriṣu /
RV_5,034.08c yujaṃ hy anyam akṛta pravepany ud īṃ gavyaṃ sṛjate satvabhir dhuniḥ //
RV_5,034.09a sahasrasām āgniveśiṃ gṛṇīṣe śatrim agna upamāṃ ketum aryaḥ /
RV_5,034.09c tasmā āpaḥ saṃyataḥ pīpayanta tasmin kṣatram amavat tveṣam astu //
RV_5,035.01a yas te sādhiṣṭho 'vasa indra kratuṣ ṭam ā bhara /
RV_5,035.01c asmabhyaṃ carṣaṇīsahaṃ sasniṃ vājeṣu duṣṭaram //
RV_5,035.02a yad indra te catasro yac chūra santi tisraḥ /
RV_5,035.02c yad vā pañca kṣitīnām avas tat su na ā bhara //
RV_5,035.03a ā te 'vo vareṇyaṃ vṛṣantamasya hūmahe /
RV_5,035.03c vṛṣajūtir hi jajñiṣa ābhūbhir indra turvaṇiḥ //
RV_5,035.04a vṛṣā hy asi rādhase jajñiṣe vṛṣṇi te śavaḥ /
RV_5,035.04c svakṣatraṃ te dhṛṣan manaḥ satrāham indra pauṃsyam //
RV_5,035.05a tvaṃ tam indra martyam amitrayantam adrivaḥ /
RV_5,035.05c sarvarathā śatakrato ni yāhi śavasas pate //
RV_5,035.06a tvām id vṛtrahantama janāso vṛktabarhiṣaḥ /
RV_5,035.06c ugram pūrvīṣu pūrvyaṃ havante vājasātaye //
RV_5,035.07a asmākam indra duṣṭaram puroyāvānam ājiṣu /
RV_5,035.07c sayāvānaṃ dhane-dhane vājayantam avā ratham //
RV_5,035.08a asmākam indrehi no ratham avā purandhyā /
RV_5,035.08c vayaṃ śaviṣṭha vāryaṃ divi śravo dadhīmahi divi stomam manāmahe //
RV_5,036.01a sa ā gamad indro yo vasūnāṃ ciketad dātuṃ dāmano rayīṇām /
RV_5,036.01c dhanvacaro na vaṃsagas tṛṣāṇaś cakamānaḥ pibatu dugdham aṃśum //
RV_5,036.02a ā te hanū harivaḥ śūra śipre ruhat somo na parvatasya pṛṣṭhe /
RV_5,036.02c anu tvā rājann arvato na hinvan gīrbhir madema puruhūta viśve //
RV_5,036.03a cakraṃ na vṛttam puruhūta vepate mano bhiyā me amater id adrivaḥ /
RV_5,036.03c rathād adhi tvā jaritā sadāvṛdha kuvin nu stoṣan maghavan purūvasuḥ //
RV_5,036.04a eṣa grāveva jaritā ta indreyarti vācam bṛhad āśuṣāṇaḥ /
RV_5,036.04c pra savyena maghavan yaṃsi rāyaḥ pra dakṣiṇid dharivo mā vi venaḥ //
RV_5,036.05a vṛṣā tvā vṛṣaṇaṃ vardhatu dyaur vṛṣā vṛṣabhyāṃ vahase haribhyām /
RV_5,036.05c sa no vṛṣā vṛṣarathaḥ suśipra vṛṣakrato vṛṣā vajrin bhare dhāḥ //
RV_5,036.06a yo rohitau vājinau vājinīvān tribhiḥ śataiḥ sacamānāv adiṣṭa /
RV_5,036.06c yūne sam asmai kṣitayo namantāṃ śrutarathāya maruto duvoyā //
RV_5,037.01a sam bhānunā yatate sūryasyājuhvāno ghṛtapṛṣṭhaḥ svañcāḥ /
RV_5,037.01c tasmā amṛdhrā uṣaso vy ucchān ya indrāya sunavāmety āha //
RV_5,037.02a samiddhāgnir vanavat stīrṇabarhir yuktagrāvā sutasomo jarāte /
RV_5,037.02c grāvāṇo yasyeṣiraṃ vadanty ayad adhvaryur haviṣāva sindhum //
RV_5,037.03a vadhūr iyam patim icchanty eti ya īṃ vahāte mahiṣīm iṣirām /
RV_5,037.03c āsya śravasyād ratha ā ca ghoṣāt purū sahasrā pari vartayāte //
RV_5,037.04a na sa rājā vyathate yasminn indras tīvraṃ somam pibati gosakhāyam /
RV_5,037.04c ā satvanair ajati hanti vṛtraṃ kṣeti kṣitīḥ subhago nāma puṣyan //
RV_5,037.05a puṣyāt kṣeme abhi yoge bhavāty ubhe vṛtau saṃyatī saṃ jayāti /
RV_5,037.05c priyaḥ sūrye priyo agnā bhavāti ya indrāya sutasomo dadāśat //
RV_5,038.01a uroṣ ṭa indra rādhaso vibhvī rātiḥ śatakrato /
RV_5,038.01c adhā no viśvacarṣaṇe dyumnā sukṣatra maṃhaya //
RV_5,038.02a yad īm indra śravāyyam iṣaṃ śaviṣṭha dadhiṣe /
RV_5,038.02c paprathe dīrghaśruttamaṃ hiraṇyavarṇa duṣṭaram //
RV_5,038.03a śuṣmāso ye te adrivo mehanā ketasāpaḥ /
RV_5,038.03c ubhā devāv abhiṣṭaye divaś ca gmaś ca rājathaḥ //
RV_5,038.04a uto no asya kasya cid dakṣasya tava vṛtrahan /
RV_5,038.04c asmabhyaṃ nṛmṇam ā bharāsmabhyaṃ nṛmaṇasyase //
RV_5,038.05a nū ta ābhir abhiṣṭibhis tava śarmañ chatakrato /
RV_5,038.05c indra syāma sugopāḥ śūra syāma sugopāḥ //
RV_5,039.01a yad indra citra mehanāsti tvādātam adrivaḥ /
RV_5,039.01c rādhas tan no vidadvasa ubhayāhasty ā bhara //
RV_5,039.02a yan manyase vareṇyam indra dyukṣaṃ tad ā bhara /
RV_5,039.02c vidyāma tasya te vayam akūpārasya dāvane //
RV_5,039.03a yat te ditsu prarādhyam mano asti śrutam bṛhat /
RV_5,039.03c tena dṛḷhā cid adriva ā vājaṃ darṣi sātaye //
RV_5,039.04a maṃhiṣṭhaṃ vo maghonāṃ rājānaṃ carṣaṇīnām /
RV_5,039.04c indram upa praśastaye pūrvībhir jujuṣe giraḥ //
RV_5,039.05a asmā it kāvyaṃ vaca uktham indrāya śaṃsyam /
RV_5,039.05c tasmā u brahmavāhase giro vardhanty atrayo giraḥ śumbhanty atrayaḥ //
RV_5,040.01a ā yāhy adribhiḥ sutaṃ somaṃ somapate piba /
RV_5,040.01c vṛṣann indra vṛṣabhir vṛtrahantama //
RV_5,040.02a vṛṣā grāvā vṛṣā mado vṛṣā somo ayaṃ sutaḥ /
RV_5,040.02c vṛṣann indra vṛṣabhir vṛtrahantama //
RV_5,040.03a vṛṣā tvā vṛṣaṇaṃ huve vajriñ citrābhir ūtibhiḥ /
RV_5,040.03c vṛṣann indra vṛṣabhir vṛtrahantama //
RV_5,040.04a ṛjīṣī vajrī vṛṣabhas turāṣāṭ chuṣmī rājā vṛtrahā somapāvā /
RV_5,040.04c yuktvā haribhyām upa yāsad arvāṅ mādhyandine savane matsad indraḥ //
RV_5,040.05a yat tvā sūrya svarbhānus tamasāvidhyad āsuraḥ /
RV_5,040.05c akṣetravid yathā mugdho bhuvanāny adīdhayuḥ //
RV_5,040.06a svarbhānor adha yad indra māyā avo divo vartamānā avāhan /
RV_5,040.06c gūḷhaṃ sūryaṃ tamasāpavratena turīyeṇa brahmaṇāvindad atriḥ //
RV_5,040.07a mā mām imaṃ tava santam atra irasyā drugdho bhiyasā ni gārīt /
RV_5,040.07c tvam mitro asi satyarādhās tau mehāvataṃ varuṇaś ca rājā //
RV_5,040.08a grāvṇo brahmā yuyujānaḥ saparyan kīriṇā devān namasopaśikṣan /
RV_5,040.08c atriḥ sūryasya divi cakṣur ādhāt svarbhānor apa māyā aghukṣat //
RV_5,040.09a yaṃ vai sūryaṃ svarbhānus tamasāvidhyad āsuraḥ /
RV_5,040.09c atrayas tam anv avindan nahy anye aśaknuvan //
RV_5,041.01a ko nu vām mitrāvaruṇāv ṛtāyan divo vā mahaḥ pārthivasya vā de /
RV_5,041.01c ṛtasya vā sadasi trāsīthāṃ no yajñāyate vā paśuṣo na vājān //
RV_5,041.02a te no mitro varuṇo aryamāyur indra ṛbhukṣā maruto juṣanta /
RV_5,041.02c namobhir vā ye dadhate suvṛktiṃ stomaṃ rudrāya mīḷhuṣe sajoṣāḥ //
RV_5,041.03a ā vāṃ yeṣṭhāśvinā huvadhyai vātasya patman rathyasya puṣṭau /
RV_5,041.03c uta vā divo asurāya manma prāndhāṃsīva yajyave bharadhvam //
RV_5,041.04a pra sakṣaṇo divyaḥ kaṇvahotā trito divaḥ sajoṣā vāto agniḥ /
RV_5,041.04c pūṣā bhagaḥ prabhṛthe viśvabhojā ājiṃ na jagmur āśvaśvatamāḥ //
RV_5,041.05a pra vo rayiṃ yuktāśvam bharadhvaṃ rāya eṣe 'vase dadhīta dhīḥ /
RV_5,041.05c suśeva evair auśijasya hotā ye va evā marutas turāṇām //
RV_5,041.06a pra vo vāyuṃ rathayujaṃ kṛṇudhvam pra devaṃ vipram panitāram arkaiḥ /
RV_5,041.06c iṣudhyava ṛtasāpaḥ purandhīr vasvīr no atra patnīr ā dhiye dhuḥ //
RV_5,041.07a upa va eṣe vandyebhiḥ śūṣaiḥ pra yahvī divaś citayadbhir arkaiḥ /
RV_5,041.07c uṣāsānaktā viduṣīva viśvam ā hā vahato martyāya yajñam //
RV_5,041.08a abhi vo arce poṣyāvato nṝn vāstoṣ patiṃ tvaṣṭāraṃ rarāṇaḥ /
RV_5,041.08c dhanyā sajoṣā dhiṣaṇā namobhir vanaspatīṃr oṣadhī rāya eṣe //
RV_5,041.09a tuje nas tane parvatāḥ santu svaitavo ye vasavo na vīrāḥ /
RV_5,041.09c panita āptyo yajataḥ sadā no vardhān naḥ śaṃsaṃ naryo abhiṣṭau //
RV_5,041.10a vṛṣṇo astoṣi bhūmyasya garbhaṃ trito napātam apāṃ suvṛkti /
RV_5,041.10c gṛṇīte agnir etarī na śūṣaiḥ śociṣkeśo ni riṇāti vanā //
RV_5,041.11a kathā mahe rudriyāya bravāma kad rāye cikituṣe bhagāya /
RV_5,041.11c āpa oṣadhīr uta no 'vantu dyaur vanā girayo vṛkṣakeśāḥ //
RV_5,041.12a śṛṇotu na ūrjām patir giraḥ sa nabhas tarīyāṃ iṣiraḥ parijmā /
RV_5,041.12c śṛṇvantv āpaḥ puro na śubhrāḥ pari sruco babṛhāṇasyādreḥ //
RV_5,041.13a vidā cin nu mahānto ye va evā bravāma dasmā vāryaṃ dadhānāḥ /
RV_5,041.13c vayaś cana subhva āva yanti kṣubhā martam anuyataṃ vadhasnaiḥ //
RV_5,041.14a ā daivyāni pārthivāni janmāpaś cācchā sumakhāya vocam /
RV_5,041.14c vardhantāṃ dyāvo giraś candrāgrā udā vardhantām abhiṣātā arṇāḥ //
RV_5,041.15a pade-pade me jarimā ni dhāyi varūtrī vā śakrā yā pāyubhiś ca /
RV_5,041.15c siṣaktu mātā mahī rasā naḥ smat sūribhir ṛjuhasta ṛjuvaniḥ //
RV_5,041.16a kathā dāśema namasā sudānūn evayā maruto acchoktau praśravaso maruto acchoktau /
RV_5,041.16c mā no 'hir budhnyo riṣe dhād asmākam bhūd upamātivaniḥ //
RV_5,041.17a iti cin nu prajāyai paśumatyai devāso vanate martyo va ā devāso vanate martyo vaḥ /
RV_5,041.17c atrā śivāṃ tanvo dhāsim asyā jarāṃ cin me nirṛtir jagrasīta //
RV_5,041.18a tāṃ vo devāḥ sumatim ūrjayantīm iṣam aśyāma vasavaḥ śasā goḥ /
RV_5,041.18c sā naḥ sudānur mṛḷayantī devī prati dravantī suvitāya gamyāḥ //
RV_5,041.19a abhi na iḷā yūthasya mātā sman nadībhir urvaśī vā gṛṇātu /
RV_5,041.19c urvaśī vā bṛhaddivā gṛṇānābhyūrṇvānā prabhṛthasyāyoḥ //
RV_5,041.20a siṣaktu na ūrjavyasya puṣṭeḥ //
RV_5,042.01a pra śantamā varuṇaṃ dīdhitī gīr mitram bhagam aditiṃ nūnam aśyāḥ /
RV_5,042.01c pṛṣadyoniḥ pañcahotā śṛṇotv atūrtapanthā asuro mayobhuḥ //
RV_5,042.02a prati me stomam aditir jagṛbhyāt sūnuṃ na mātā hṛdyaṃ suśevam /
RV_5,042.02c brahma priyaṃ devahitaṃ yad asty aham mitre varuṇe yan mayobhu //
RV_5,042.03a ud īraya kavitamaṃ kavīnām unattainam abhi madhvā ghṛtena /
RV_5,042.03c sa no vasūni prayatā hitāni candrāṇi devaḥ savitā suvāti //
RV_5,042.04a sam indra ṇo manasā neṣi gobhiḥ saṃ sūribhir harivaḥ saṃ svasti /
RV_5,042.04c sam brahmaṇā devahitaṃ yad asti saṃ devānāṃ sumatyā yajñiyānām //
RV_5,042.05a devo bhagaḥ savitā rāyo aṃśa indro vṛtrasya saṃjito dhanānām /
RV_5,042.05c ṛbhukṣā vāja uta vā purandhir avantu no amṛtāsas turāsaḥ //
RV_5,042.06a marutvato apratītasya jiṣṇor ajūryataḥ pra bravāmā kṛtāni /
RV_5,042.06c na te pūrve maghavan nāparāso na vīryaṃ nūtanaḥ kaś canāpa //
RV_5,042.07a upa stuhi prathamaṃ ratnadheyam bṛhaspatiṃ sanitāraṃ dhanānām /
RV_5,042.07c yaḥ śaṃsate stuvate śambhaviṣṭhaḥ purūvasur āgamaj johuvānam //
RV_5,042.08a tavotibhiḥ sacamānā ariṣṭā bṛhaspate maghavānaḥ suvīrāḥ /
RV_5,042.08c ye aśvadā uta vā santi godā ye vastradāḥ subhagās teṣu rāyaḥ //
RV_5,042.09a visarmāṇaṃ kṛṇuhi vittam eṣāṃ ye bhuñjate apṛṇanto na ukthaiḥ /
RV_5,042.09c apavratān prasave vāvṛdhānān brahmadviṣaḥ sūryād yāvayasva //
RV_5,042.10a ya ohate rakṣaso devavītāv acakrebhis tam maruto ni yāta /
RV_5,042.10c yo vaḥ śamīṃ śaśamānasya nindāt tucchyān kāmān karate siṣvidānaḥ //
RV_5,042.11a tam u ṣṭuhi yaḥ sviṣuḥ sudhanvā yo viśvasya kṣayati bheṣajasya /
RV_5,042.11c yakṣvā mahe saumanasāya rudraṃ namobhir devam asuraṃ duvasya //
RV_5,042.12a damūnaso apaso ye suhastā vṛṣṇaḥ patnīr nadyo vibhvataṣṭāḥ /
RV_5,042.12c sarasvatī bṛhaddivota rākā daśasyantīr varivasyantu śubhrāḥ //
RV_5,042.13a pra sū mahe suśaraṇāya medhāṃ giram bhare navyasīṃ jāyamānām /
RV_5,042.13c ya āhanā duhitur vakṣaṇāsu rūpā mināno akṛṇod idaṃ naḥ //
RV_5,042.14a pra suṣṭuti stanayantaṃ ruvantam iḷas patiṃ jaritar nūnam aśyāḥ /
RV_5,042.14c yo abdimāṃ udanimāṃ iyarti pra vidyutā rodasī ukṣamāṇaḥ //
RV_5,042.15a eṣa stomo mārutaṃ śardho acchā rudrasya sūnūṃr yuvanyūṃr ud aśyāḥ /
RV_5,042.15c kāmo rāye havate mā svasty upa stuhi pṛṣadaśvāṃ ayāsaḥ //
RV_5,042.16a praiṣa stomaḥ pṛthivīm antarikṣaṃ vanaspatīṃr oṣadhī rāye aśyāḥ /
RV_5,042.16c devo-devaḥ suhavo bhūtu mahyam mā no mātā pṛthivī durmatau dhāt //
RV_5,042.17a urau devā anibādhe syāma //
RV_5,042.18a sam aśvinor avasā nūtanena mayobhuvā supraṇītī gamema /
RV_5,042.18c ā no rayiṃ vahatam ota vīrān ā viśvāny amṛtā saubhagāni //
RV_5,043.01a ā dhenavaḥ payasā tūrṇyarthā amardhantīr upa no yantu madhvā /
RV_5,043.01c maho rāye bṛhatīḥ sapta vipro mayobhuvo jaritā johavīti //
RV_5,043.02a ā suṣṭutī namasā vartayadhyai dyāvā vājāya pṛthivī amṛdhre /
RV_5,043.02c pitā mātā madhuvacāḥ suhastā bhare-bhare no yaśasāv aviṣṭām //
RV_5,043.03a adhvaryavaś cakṛvāṃso madhūni pra vāyave bharata cāru śukram /
RV_5,043.03c hoteva naḥ prathamaḥ pāhy asya deva madhvo rarimā te madāya //
RV_5,043.04a daśa kṣipo yuñjate bāhū adriṃ somasya yā śamitārā suhastā /
RV_5,043.04c madhvo rasaṃ sugabhastir giriṣṭhāṃ caniścadad duduhe śukram aṃśuḥ //
RV_5,043.05a asāvi te jujuṣāṇāya somaḥ kratve dakṣāya bṛhate madāya /
RV_5,043.05c harī rathe sudhurā yoge arvāg indra priyā kṛṇuhi hūyamānaḥ //
RV_5,043.06a ā no mahīm aramatiṃ sajoṣā gnāṃ devīṃ namasā rātahavyām /
RV_5,043.06c madhor madāya bṛhatīm ṛtajñām āgne vaha pathibhir devayānaiḥ //
RV_5,043.07a añjanti yam prathayanto na viprā vapāvantaṃ nāgninā tapantaḥ /
RV_5,043.07c pitur na putra upasi preṣṭha ā gharmo agnim ṛtayann asādi //
RV_5,043.08a acchā mahī bṛhatī śantamā gīr dūto na gantv aśvinā huvadhyai /
RV_5,043.08c mayobhuvā sarathā yātam arvāg gantaṃ nidhiṃ dhuram āṇir na nābhim //
RV_5,043.09a pra tavyaso namauktiṃ turasyāham pūṣṇa uta vāyor adikṣi /
RV_5,043.09c yā rādhasā coditārā matīnāṃ yā vājasya draviṇodā uta tman //
RV_5,043.10a ā nāmabhir maruto vakṣi viśvān ā rūpebhir jātavedo huvānaḥ /
RV_5,043.10c yajñaṃ giro jarituḥ suṣṭutiṃ ca viśve ganta maruto viśva ūtī //
RV_5,043.11a ā no divo bṛhataḥ parvatād ā sarasvatī yajatā gantu yajñam /
RV_5,043.11c havaṃ devī jujuṣāṇā ghṛtācī śagmāṃ no vācam uśatī śṛṇotu //
RV_5,043.12a ā vedhasaṃ nīlapṛṣṭham bṛhantam bṛhaspatiṃ sadane sādayadhvam /
RV_5,043.12c sādadyoniṃ dama ā dīdivāṃsaṃ hiraṇyavarṇam aruṣaṃ sapema //
RV_5,043.13a ā dharṇasir bṛhaddivo rarāṇo viśvebhir gantv omabhir huvānaḥ /
RV_5,043.13c gnā vasāna oṣadhīr amṛdhras tridhātuśṛṅgo vṛṣabho vayodhāḥ //
RV_5,043.14a mātuṣ pade parame śukra āyor vipanyavo rāspirāso agman /
RV_5,043.14c suśevyaṃ namasā rātahavyāḥ śiśum mṛjanty āyavo na vāse //
RV_5,043.15a bṛhad vayo bṛhate tubhyam agne dhiyājuro mithunāsaḥ sacanta /
RV_5,043.15c devo-devaḥ suhavo bhūtu mahyam mā no mātā pṛthivī durmatau dhāt //
RV_5,043.16a urau devā anibādhe syāma //
RV_5,043.17a sam aśvinor avasā nūtanena mayobhuvā supraṇītī gamema /
RV_5,043.17c ā no rayiṃ vahatam ota vīrān ā viśvāny amṛtā saubhagāni //
RV_5,044.01a tam pratnathā pūrvathā viśvathemathā jyeṣṭhatātim barhiṣadaṃ svarvidam /
RV_5,044.01c pratīcīnaṃ vṛjanaṃ dohase girāśuṃ jayantam anu yāsu vardhase //
RV_5,044.02a śriye sudṛśīr uparasya yāḥ svar virocamānaḥ kakubhām acodate /
RV_5,044.02c sugopā asi na dabhāya sukrato paro māyābhir ṛta āsa nāma te //
RV_5,044.03a atyaṃ haviḥ sacate sac ca dhātu cāriṣṭagātuḥ sa hotā sahobhariḥ /
RV_5,044.03c prasarsrāṇo anu barhir vṛṣā śiśur madhye yuvājaro visruhā hitaḥ //
RV_5,044.04a pra va ete suyujo yāmann iṣṭaye nīcīr amuṣmai yamya ṛtāvṛdhaḥ /
RV_5,044.04c suyantubhiḥ sarvaśāsair abhīśubhiḥ krivir nāmāni pravaṇe muṣāyati //
RV_5,044.05a saṃjarbhurāṇas tarubhiḥ sutegṛbhaṃ vayākinaṃ cittagarbhāsu susvaruḥ /
RV_5,044.05c dhāravākeṣv ṛjugātha śobhase vardhasva patnīr abhi jīvo adhvare //
RV_5,044.06a yādṛg eva dadṛśe tādṛg ucyate saṃ chāyayā dadhire sidhrayāpsv ā /
RV_5,044.06c mahīm asmabhyam uruṣām uru jrayo bṛhat suvīram anapacyutaṃ sahaḥ //
RV_5,044.07a vety agrur janivān vā ati spṛdhaḥ samaryatā manasā sūryaḥ kaviḥ /
RV_5,044.07c ghraṃsaṃ rakṣantam pari viśvato gayam asmākaṃ śarma vanavat svāvasuḥ //
RV_5,044.08a jyāyāṃsam asya yatunasya ketuna ṛṣisvaraṃ carati yāsu nāma te /
RV_5,044.08c yādṛśmin dhāyi tam apasyayā vidad ya u svayaṃ vahate so araṃ karat //
RV_5,044.09a samudram āsām ava tasthe agrimā na riṣyati savanaṃ yasminn āyatā /
RV_5,044.09c atrā na hārdi kravaṇasya rejate yatrā matir vidyate pūtabandhanī //
RV_5,044.10a sa hi kṣatrasya manasasya cittibhir evāvadasya yajatasya sadhreḥ /
RV_5,044.10c avatsārasya spṛṇavāma raṇvabhiḥ śaviṣṭhaṃ vājaṃ viduṣā cid ardhyam //
RV_5,044.11a śyena āsām aditiḥ kakṣyo mado viśvavārasya yajatasya māyinaḥ /
RV_5,044.11c sam anyam-anyam arthayanty etave vidur viṣāṇam paripānam anti te //
RV_5,044.12a sadāpṛṇo yajato vi dviṣo vadhīd bāhuvṛktaḥ śrutavit taryo vaḥ sacā /
RV_5,044.12c ubhā sa varā praty eti bhāti ca yad īṃ gaṇam bhajate suprayāvabhiḥ //
RV_5,044.13a sutambharo yajamānasya satpatir viśvāsām ūdhaḥ sa dhiyām udañcanaḥ /
RV_5,044.13c bharad dhenū rasavac chiśriye payo 'nubruvāṇo adhy eti na svapan //
RV_5,044.14a yo jāgāra tam ṛcaḥ kāmayante yo jāgāra tam u sāmāni yanti /
RV_5,044.14c yo jāgāra tam ayaṃ soma āha tavāham asmi sakhye nyokāḥ //
RV_5,044.15a agnir jāgāra tam ṛcaḥ kāmayante 'gnir jāgāra tam u sāmāni yanti /
RV_5,044.15c agnir jāgāra tam ayaṃ soma āha tavāham asmi sakhye nyokāḥ //
RV_5,045.01a vidā divo viṣyann adrim ukthair āyatyā uṣaso arcino guḥ /
RV_5,045.01c apāvṛta vrajinīr ut svar gād vi duro mānuṣīr deva āvaḥ //
RV_5,045.02a vi sūryo amatiṃ na śriyaṃ sād orvād gavām mātā jānatī gāt /
RV_5,045.02c dhanvarṇaso nadyaḥ khādoarṇā sthūṇeva sumitā dṛṃhata dyauḥ //
RV_5,045.03a asmā ukthāya parvatasya garbho mahīnāṃ januṣe pūrvyāya /
RV_5,045.03c vi parvato jihīta sādhata dyaur āvivāsanto dasayanta bhūma //
RV_5,045.04a sūktebhir vo vacobhir devajuṣṭair indrā nv agnī avase huvadhyai /
RV_5,045.04c ukthebhir hi ṣmā kavayaḥ suyajñā āvivāsanto maruto yajanti //
RV_5,045.05a eto nv adya sudhyo bhavāma pra ducchunā minavāmā varīyaḥ /
RV_5,045.05c āre dveṣāṃsi sanutar dadhāmāyāma prāñco yajamānam accha //
RV_5,045.06a etā dhiyaṃ kṛṇavāmā sakhāyo 'pa yā mātāṃ ṛṇuta vrajaṃ goḥ /
RV_5,045.06c yayā manur viśiśipraṃ jigāya yayā vaṇig vaṅkur āpā purīṣam //
RV_5,045.07a anūnod atra hastayato adrir ārcan yena daśa māso navagvāḥ /
RV_5,045.07c ṛtaṃ yatī saramā gā avindad viśvāni satyāṅgirāś cakāra //
RV_5,045.08a viśve asyā vyuṣi māhināyāḥ saṃ yad gobhir aṅgiraso navanta /
RV_5,045.08c utsa āsām parame sadhastha ṛtasya pathā saramā vidad gāḥ //
RV_5,045.09a ā sūryo yātu saptāśvaḥ kṣetraṃ yad asyorviyā dīrghayāthe /
RV_5,045.09c raghuḥ śyenaḥ patayad andho acchā yuvā kavir dīdayad goṣu gacchan //
RV_5,045.10a ā sūryo aruhac chukram arṇo 'yukta yad dharito vītapṛṣṭhāḥ /
RV_5,045.10c udnā na nāvam anayanta dhīrā āśṛṇvatīr āpo arvāg atiṣṭhan //
RV_5,045.11a dhiyaṃ vo apsu dadhiṣe svarṣāṃ yayātaran daśa māso navagvāḥ /
RV_5,045.11c ayā dhiyā syāma devagopā ayā dhiyā tuturyāmāty aṃhaḥ //
RV_5,046.01a hayo na vidvāṃ ayuji svayaṃ dhuri tāṃ vahāmi prataraṇīm avasyuvam /
RV_5,046.01c nāsyā vaśmi vimucaṃ nāvṛtam punar vidvān pathaḥ puraeta ṛju neṣati //
RV_5,046.02a agna indra varuṇa mitra devāḥ śardhaḥ pra yanta mārutota viṣṇo /
RV_5,046.02c ubhā nāsatyā rudro adha gnāḥ pūṣā bhagaḥ sarasvatī juṣanta //
RV_5,046.03a indrāgnī mitrāvaruṇāditiṃ svaḥ pṛthivīṃ dyām marutaḥ parvatāṃ apaḥ /
RV_5,046.03c huve viṣṇum pūṣaṇam brahmaṇas patim bhagaṃ nu śaṃsaṃ savitāram ūtaye //
RV_5,046.04a uta no viṣṇur uta vāto asridho draviṇodā uta somo mayas karat /
RV_5,046.04c uta ṛbhava uta rāye no aśvinota tvaṣṭota vibhvānu maṃsate //
RV_5,046.05a uta tyan no mārutaṃ śardha ā gamad divikṣayaṃ yajatam barhir āsade /
RV_5,046.05c bṛhaspatiḥ śarma pūṣota no yamad varūthyaṃ varuṇo mitro aryamā //
RV_5,046.06a uta tye naḥ parvatāsaḥ suśastayaḥ sudītayo nadyas trāmaṇe bhuvan /
RV_5,046.06c bhago vibhaktā śavasāvasā gamad uruvyacā aditiḥ śrotu me havam //
RV_5,046.07a devānām patnīr uśatīr avantu naḥ prāvantu nas tujaye vājasātaye /
RV_5,046.07c yāḥ pārthivāso yā apām api vrate tā no devīḥ suhavāḥ śarma yacchata //
RV_5,046.08a uta gnā vyantu devapatnīr indrāṇy agnāyy aśvinī rāṭ /
RV_5,046.08c ā rodasī varuṇānī śṛṇotu vyantu devīr ya ṛtur janīnām //
RV_5,047.01a prayuñjatī diva eti bruvāṇā mahī mātā duhitur bodhayantī /
RV_5,047.01c āvivāsantī yuvatir manīṣā pitṛbhya ā sadane johuvānā //
RV_5,047.02a ajirāsas tadapa īyamānā ātasthivāṃso amṛtasya nābhim /
RV_5,047.02c anantāsa uravo viśvataḥ sīm pari dyāvāpṛthivī yanti panthāḥ //
RV_5,047.03a ukṣā samudro aruṣaḥ suparṇaḥ pūrvasya yonim pitur ā viveśa /
RV_5,047.03c madhye divo nihitaḥ pṛśnir aśmā vi cakrame rajasas pāty antau //
RV_5,047.04a catvāra īm bibhrati kṣemayanto daśa garbhaṃ carase dhāpayante /
RV_5,047.04c tridhātavaḥ paramā asya gāvo divaś caranti pari sadyo antān //
RV_5,047.05a idaṃ vapur nivacanaṃ janāsaś caranti yan nadyas tasthur āpaḥ /
RV_5,047.05c dve yad īm bibhṛto mātur anye iheha jāte yamyā sabandhū //
RV_5,047.06a vi tanvate dhiyo asmā apāṃsi vastrā putrāya mātaro vayanti /
RV_5,047.06c upaprakṣe vṛṣaṇo modamānā divas pathā vadhvo yanty accha //
RV_5,047.07a tad astu mitrāvaruṇā tad agne śaṃ yor asmabhyam idam astu śastam /
RV_5,047.07c aśīmahi gādham uta pratiṣṭhāṃ namo dive bṛhate sādanāya //
RV_5,048.01a kad u priyāya dhāmne manāmahe svakṣatrāya svayaśase mahe vayam /
RV_5,048.01c āmenyasya rajaso yad abhra āṃ apo vṛṇānā vitanoti māyinī //
RV_5,048.02a tā atnata vayunaṃ vīravakṣaṇaṃ samānyā vṛtayā viśvam ā rajaḥ /
RV_5,048.02c apo apācīr aparā apejate pra pūrvābhis tirate devayur janaḥ //
RV_5,048.03a ā grāvabhir ahanyebhir aktubhir variṣṭhaṃ vajram ā jigharti māyini /
RV_5,048.03c śataṃ vā yasya pracaran sve dame saṃvartayanto vi ca vartayann ahā //
RV_5,048.04a tām asya rītim paraśor iva praty anīkam akhyam bhuje asya varpasaḥ /
RV_5,048.04c sacā yadi pitumantam iva kṣayaṃ ratnaṃ dadhāti bharahūtaye viśe //
RV_5,048.05a sa jihvayā caturanīka ṛñjate cāru vasāno varuṇo yatann arim /
RV_5,048.05c na tasya vidma puruṣatvatā vayaṃ yato bhagaḥ savitā dāti vāryam //
RV_5,049.01a devaṃ vo adya savitāram eṣe bhagaṃ ca ratnaṃ vibhajantam āyoḥ /
RV_5,049.01c ā vāṃ narā purubhujā vavṛtyāṃ dive-dive cid aśvinā sakhīyan //
RV_5,049.02a prati prayāṇam asurasya vidvān sūktair devaṃ savitāraṃ duvasya /
RV_5,049.02c upa bruvīta namasā vijānañ jyeṣṭhaṃ ca ratnaṃ vibhajantam āyoḥ //
RV_5,049.03a adatrayā dayate vāryāṇi pūṣā bhago aditir vasta usraḥ /
RV_5,049.03c indro viṣṇur varuṇo mitro agnir ahāni bhadrā janayanta dasmāḥ //
RV_5,049.04a tan no anarvā savitā varūthaṃ tat sindhava iṣayanto anu gman /
RV_5,049.04c upa yad voce adhvarasya hotā rāyaḥ syāma patayo vājaratnāḥ //
RV_5,049.05a pra ye vasubhya īvad ā namo dur ye mitre varuṇe sūktavācaḥ /
RV_5,049.05c avaitv abhvaṃ kṛṇutā varīyo divaspṛthivyor avasā madema //
RV_5,050.01a viśvo devasya netur marto vurīta sakhyam /
RV_5,050.01c viśvo rāya iṣudhyati dyumnaṃ vṛṇīta puṣyase //
RV_5,050.02a te te deva netar ye cemāṃ anuśase /
RV_5,050.02c te rāyā te hy āpṛce sacemahi sacathyaiḥ //
RV_5,050.03a ato na ā nṝn atithīn ataḥ patnīr daśasyata /
RV_5,050.03c āre viśvam patheṣṭhāṃ dviṣo yuyotu yūyuviḥ //
RV_5,050.04a yatra vahnir abhihito dudravad droṇyaḥ paśuḥ /
RV_5,050.04c nṛmaṇā vīrapastyo 'rṇā dhīreva sanitā //
RV_5,050.05a eṣa te deva netā rathaspatiḥ śaṃ rayiḥ /
RV_5,050.05c śaṃ rāye śaṃ svastaya iṣastuto manāmahe devastuto manāmahe //
RV_5,051.01a agne sutasya pītaye viśvair ūmebhir ā gahi /
RV_5,051.01c devebhir havyadātaye //
RV_5,051.02a ṛtadhītaya ā gata satyadharmāṇo adhvaram /
RV_5,051.02c agneḥ pibata jihvayā //
RV_5,051.03a viprebhir vipra santya prātaryāvabhir ā gahi /
RV_5,051.03c devebhiḥ somapītaye //
RV_5,051.04a ayaṃ somaś camū suto 'matre pari ṣicyate /
RV_5,051.04c priya indrāya vāyave //
RV_5,051.05a vāyav ā yāhi vītaye juṣāṇo havyadātaye /
RV_5,051.05c pibā sutasyāndhaso abhi prayaḥ //
RV_5,051.06a indraś ca vāyav eṣāṃ sutānām pītim arhathaḥ /
RV_5,051.06c tāñ juṣethām arepasāv abhi prayaḥ //
RV_5,051.07a sutā indrāya vāyave somāso dadhyāśiraḥ /
RV_5,051.07c nimnaṃ na yanti sindhavo 'bhi prayaḥ //
RV_5,051.08a sajūr viśvebhir devebhir aśvibhyām uṣasā sajūḥ /
RV_5,051.08c ā yāhy agne atrivat sute raṇa //
RV_5,051.09a sajūr mitrāvaruṇābhyāṃ sajūḥ somena viṣṇunā /
RV_5,051.09c ā yāhy agne atrivat sute raṇa //
RV_5,051.10a sajūr ādityair vasubhiḥ sajūr indreṇa vāyunā /
RV_5,051.10c ā yāhy agne atrivat sute raṇa //
RV_5,051.11a svasti no mimītām aśvinā bhagaḥ svasti devy aditir anarvaṇaḥ /
RV_5,051.11c svasti pūṣā asuro dadhātu naḥ svasti dyāvāpṛthivī sucetunā //
RV_5,051.12a svastaye vāyum upa bravāmahai somaṃ svasti bhuvanasya yas patiḥ /
RV_5,051.12c bṛhaspatiṃ sarvagaṇaṃ svastaye svastaya ādityāso bhavantu naḥ //
RV_5,051.13a viśve devā no adyā svastaye vaiśvānaro vasur agniḥ svastaye /
RV_5,051.13c devā avantv ṛbhavaḥ svastaye svasti no rudraḥ pātv aṃhasaḥ //
RV_5,051.14a svasti mitrāvaruṇā svasti pathye revati /
RV_5,051.14c svasti na indraś cāgniś ca svasti no adite kṛdhi //
RV_5,051.15a svasti panthām anu carema sūryācandramasāv iva /
RV_5,051.15c punar dadatāghnatā jānatā saṃ gamemahi //
RV_5,052.01a pra śyāvāśva dhṛṣṇuyārcā marudbhir ṛkvabhiḥ /
RV_5,052.01c ye adrogham anuṣvadhaṃ śravo madanti yajñiyāḥ //
RV_5,052.02a te hi sthirasya śavasaḥ sakhāyaḥ santi dhṛṣṇuyā /
RV_5,052.02c te yāmann ā dhṛṣadvinas tmanā pānti śaśvataḥ //
RV_5,052.03a te syandrāso nokṣaṇo 'ti ṣkandanti śarvarīḥ /
RV_5,052.03c marutām adhā maho divi kṣamā ca manmahe //
RV_5,052.04a marutsu vo dadhīmahi stomaṃ yajñaṃ ca dhṛṣṇuyā /
RV_5,052.04c viśve ye mānuṣā yugā pānti martyaṃ riṣaḥ //
RV_5,052.05a arhanto ye sudānavo naro asāmiśavasaḥ /
RV_5,052.05c pra yajñaṃ yajñiyebhyo divo arcā marudbhyaḥ //
RV_5,052.06a ā rukmair ā yudhā nara ṛṣvā ṛṣṭīr asṛkṣata /
RV_5,052.06c anv enāṃ aha vidyuto maruto jajjhatīr iva bhānur arta tmanā divaḥ //
RV_5,052.07a ye vāvṛdhanta pārthivā ya urāv antarikṣa ā /
RV_5,052.07c vṛjane vā nadīnāṃ sadhasthe vā maho divaḥ //
RV_5,052.08a śardho mārutam uc chaṃsa satyaśavasam ṛbhvasam /
RV_5,052.08c uta sma te śubhe naraḥ pra syandrā yujata tmanā //
RV_5,052.09a uta sma te paruṣṇyām ūrṇā vasata śundhyavaḥ /
RV_5,052.09c uta pavyā rathānām adrim bhindanty ojasā //
RV_5,052.10a āpathayo vipathayo 'ntaspathā anupathāḥ /
RV_5,052.10c etebhir mahyaṃ nāmabhir yajñaṃ viṣṭāra ohate //
RV_5,052.11a adhā naro ny ohate 'dhā niyuta ohate /
RV_5,052.11c adhā pārāvatā iti citrā rūpāṇi darśyā //
RV_5,052.12a chandastubhaḥ kubhanyava utsam ā kīriṇo nṛtuḥ /
RV_5,052.12c te me ke cin na tāyava ūmā āsan dṛśi tviṣe //
RV_5,052.13a ya ṛṣvā ṛṣṭividyutaḥ kavayaḥ santi vedhasaḥ /
RV_5,052.13c tam ṛṣe mārutaṃ gaṇaṃ namasyā ramayā girā //
RV_5,052.14a accha ṛṣe mārutaṃ gaṇaṃ dānā mitraṃ na yoṣaṇā /
RV_5,052.14c divo vā dhṛṣṇava ojasā stutā dhībhir iṣaṇyata //
RV_5,052.15a nū manvāna eṣāṃ devāṃ acchā na vakṣaṇā /
RV_5,052.15c dānā saceta sūribhir yāmaśrutebhir añjibhiḥ //
RV_5,052.16a pra ye me bandhveṣe gāṃ vocanta sūrayaḥ pṛśniṃ vocanta mātaram /
RV_5,052.16c adhā pitaram iṣmiṇaṃ rudraṃ vocanta śikvasaḥ //
RV_5,052.17a sapta me sapta śākina ekam-ekā śatā daduḥ /
RV_5,052.17c yamunāyām adhi śrutam ud rādho gavyam mṛje ni rādho aśvyam mṛje //
RV_5,053.01a ko veda jānam eṣāṃ ko vā purā sumneṣv āsa marutām /
RV_5,053.01c yad yuyujre kilāsyaḥ //
RV_5,053.02a aitān ratheṣu tasthuṣaḥ kaḥ śuśrāva kathā yayuḥ /
RV_5,053.02c kasmai sasruḥ sudāse anv āpaya iḷābhir vṛṣṭayaḥ saha //
RV_5,053.03a te ma āhur ya āyayur upa dyubhir vibhir made /
RV_5,053.03c naro maryā arepasa imān paśyann iti ṣṭuhi //
RV_5,053.04a ye añjiṣu ye vāśīṣu svabhānavaḥ srakṣu rukmeṣu khādiṣu /
RV_5,053.04c śrāyā ratheṣu dhanvasu //
RV_5,053.05a yuṣmākaṃ smā rathāṃ anu mude dadhe maruto jīradānavaḥ /
RV_5,053.05c vṛṣṭī dyāvo yatīr iva //
RV_5,053.06a ā yaṃ naraḥ sudānavo dadāśuṣe divaḥ kośam acucyavuḥ /
RV_5,053.06c vi parjanyaṃ sṛjanti rodasī anu dhanvanā yanti vṛṣṭayaḥ //
RV_5,053.07a tatṛdānāḥ sindhavaḥ kṣodasā rajaḥ pra sasrur dhenavo yathā /
RV_5,053.07c syannā aśvā ivādhvano vimocane vi yad vartanta enyaḥ //
RV_5,053.08a ā yāta maruto diva āntarikṣād amād uta /
RV_5,053.08c māva sthāta parāvataḥ //
RV_5,053.09a mā vo rasānitabhā kubhā krumur mā vaḥ sindhur ni rīramat /
RV_5,053.09c mā vaḥ pari ṣṭhāt sarayuḥ purīṣiṇy asme it sumnam astu vaḥ //
RV_5,053.10a taṃ vaḥ śardhaṃ rathānāṃ tveṣaṃ gaṇam mārutaṃ navyasīnām /
RV_5,053.10c anu pra yanti vṛṣṭayaḥ //
RV_5,053.11a śardhaṃ-śardhaṃ va eṣāṃ vrātaṃ-vrātaṃ gaṇaṃ-gaṇaṃ suśastibhiḥ /
RV_5,053.11c anu krāmema dhītibhiḥ //
RV_5,053.12a kasmā adya sujātāya rātahavyāya pra yayuḥ /
RV_5,053.12c enā yāmena marutaḥ //
RV_5,053.13a yena tokāya tanayāya dhānyam bījaṃ vahadhve akṣitam /
RV_5,053.13c asmabhyaṃ tad dhattana yad va īmahe rādho viśvāyu saubhagam //
RV_5,053.14a atīyāma nidas tiraḥ svastibhir hitvāvadyam arātīḥ /
RV_5,053.14c vṛṣṭvī śaṃ yor āpa usri bheṣajaṃ syāma marutaḥ saha //
RV_5,053.15a sudevaḥ samahāsati suvīro naro marutaḥ sa martyaḥ /
RV_5,053.15c yaṃ trāyadhve syāma te //
RV_5,053.16a stuhi bhojān stuvato asya yāmani raṇan gāvo na yavase /
RV_5,053.16c yataḥ pūrvāṃ iva sakhīṃr anu hvaya girā gṛṇīhi kāminaḥ //
RV_5,054.01a pra śardhāya mārutāya svabhānava imāṃ vācam anajā parvatacyute /
RV_5,054.01c gharmastubhe diva ā pṛṣṭhayajvane dyumnaśravase mahi nṛmṇam arcata //
RV_5,054.02a pra vo marutas taviṣā udanyavo vayovṛdho aśvayujaḥ parijrayaḥ /
RV_5,054.02c saṃ vidyutā dadhati vāśati tritaḥ svaranty āpo 'vanā parijrayaḥ //
RV_5,054.03a vidyunmahaso naro aśmadidyavo vātatviṣo marutaḥ parvatacyutaḥ /
RV_5,054.03c abdayā cin muhur ā hrādunīvṛta stanayadamā rabhasā udojasaḥ //
RV_5,054.04a vy aktūn rudrā vy ahāni śikvaso vy antarikṣaṃ vi rajāṃsi dhūtayaḥ /
RV_5,054.04c vi yad ajrāṃ ajatha nāva īṃ yathā vi durgāṇi maruto nāha riṣyatha //
RV_5,054.05a tad vīryaṃ vo maruto mahitvanaṃ dīrghaṃ tatāna sūryo na yojanam /
RV_5,054.05c etā na yāme agṛbhītaśociṣo 'naśvadāṃ yan ny ayātanā girim //
RV_5,054.06a abhrāji śardho maruto yad arṇasam moṣathā vṛkṣaṃ kapaneva vedhasaḥ /
RV_5,054.06c adha smā no aramatiṃ sajoṣasaś cakṣur iva yantam anu neṣathā sugam //
RV_5,054.07a na sa jīyate maruto na hanyate na sredhati na vyathate na riṣyati /
RV_5,054.07c nāsya rāya upa dasyanti notaya ṛṣiṃ vā yaṃ rājānaṃ vā suṣūdatha //
RV_5,054.08a niyutvanto grāmajito yathā naro 'ryamaṇo na marutaḥ kabandhinaḥ /
RV_5,054.08c pinvanty utsaṃ yad ināso asvaran vy undanti pṛthivīm madhvo andhasā //
RV_5,054.09a pravatvatīyam pṛthivī marudbhyaḥ pravatvatī dyaur bhavati prayadbhyaḥ /
RV_5,054.09c pravatvatīḥ pathyā antarikṣyāḥ pravatvantaḥ parvatā jīradānavaḥ //
RV_5,054.10a yan marutaḥ sabharasaḥ svarṇaraḥ sūrya udite madathā divo naraḥ /
RV_5,054.10c na vo 'śvāḥ śrathayantāha sisrataḥ sadyo asyādhvanaḥ pāram aśnutha //
RV_5,054.11a aṃseṣu va ṛṣṭayaḥ patsu khādayo vakṣassu rukmā maruto rathe śubhaḥ /
RV_5,054.11c agnibhrājaso vidyuto gabhastyoḥ śiprāḥ śīrṣasu vitatā hiraṇyayīḥ //
RV_5,054.12a taṃ nākam aryo agṛbhītaśociṣaṃ ruśat pippalam maruto vi dhūnutha /
RV_5,054.12c sam acyanta vṛjanātitviṣanta yat svaranti ghoṣaṃ vitatam ṛtāyavaḥ //
RV_5,054.13a yuṣmādattasya maruto vicetaso rāyaḥ syāma rathyo vayasvataḥ /
RV_5,054.13c na yo yucchati tiṣyo yathā divo 'sme rāranta marutaḥ sahasriṇam //
RV_5,054.14a yūyaṃ rayim maruta spārhavīraṃ yūyam ṛṣim avatha sāmavipram /
RV_5,054.14c yūyam arvantam bharatāya vājaṃ yūyaṃ dhattha rājānaṃ śruṣṭimantam //
RV_5,054.15a tad vo yāmi draviṇaṃ sadyaūtayo yenā svar ṇa tatanāma nṝṃr abhi /
RV_5,054.15c idaṃ su me maruto haryatā vaco yasya tarema tarasā śataṃ himāḥ //
RV_5,055.01a prayajyavo maruto bhrājadṛṣṭayo bṛhad vayo dadhire rukmavakṣasaḥ /
RV_5,055.01c īyante aśvaiḥ suyamebhir āśubhiḥ śubhaṃ yātām anu rathā avṛtsata //
RV_5,055.02a svayaṃ dadhidhve taviṣīṃ yathā vida bṛhan mahānta urviyā vi rājatha /
RV_5,055.02c utāntarikṣam mamire vy ojasā śubhaṃ yātām anu rathā avṛtsata //
RV_5,055.03a sākaṃ jātāḥ subhvaḥ sākam ukṣitāḥ śriye cid ā prataraṃ vāvṛdhur naraḥ /
RV_5,055.03c virokiṇaḥ sūryasyeva raśmayaḥ śubhaṃ yātām anu rathā avṛtsata //
RV_5,055.04a ābhūṣeṇyaṃ vo maruto mahitvanaṃ didṛkṣeṇyaṃ sūryasyeva cakṣaṇam /
RV_5,055.04c uto asmāṃ amṛtatve dadhātana śubhaṃ yātām anu rathā avṛtsata //
RV_5,055.05a ud īrayathā marutaḥ samudrato yūyaṃ vṛṣṭiṃ varṣayathā purīṣiṇaḥ /
RV_5,055.05c na vo dasrā upa dasyanti dhenavaḥ śubhaṃ yātām anu rathā avṛtsata //
RV_5,055.06a yad aśvān dhūrṣu pṛṣatīr ayugdhvaṃ hiraṇyayān praty atkāṃ amugdhvam /
RV_5,055.06c viśvā it spṛdho maruto vy asyatha śubhaṃ yātām anu rathā avṛtsata //
RV_5,055.07a na parvatā na nadyo varanta vo yatrācidhvam maruto gacchathed u tat /
RV_5,055.07c uta dyāvāpṛthivī yāthanā pari śubhaṃ yātām anu rathā avṛtsata //
RV_5,055.08a yat pūrvyam maruto yac ca nūtanaṃ yad udyate vasavo yac ca śasyate /
RV_5,055.08c viśvasya tasya bhavathā navedasaḥ śubhaṃ yātām anu rathā avṛtsata //
RV_5,055.09a mṛḷata no maruto mā vadhiṣṭanāsmabhyaṃ śarma bahulaṃ vi yantana /
RV_5,055.09c adhi stotrasya sakhyasya gātana śubhaṃ yātām anu rathā avṛtsata //
RV_5,055.10a yūyam asmān nayata vasyo acchā nir aṃhatibhyo maruto gṛṇānāḥ /
RV_5,055.10c juṣadhvaṃ no havyadātiṃ yajatrā vayaṃ syāma patayo rayīṇām //
RV_5,056.01a agne śardhantam ā gaṇam piṣṭaṃ rukmebhir añjibhiḥ /
RV_5,056.01c viśo adya marutām ava hvaye divaś cid rocanād adhi //
RV_5,056.02a yathā cin manyase hṛdā tad in me jagmur āśasaḥ /
RV_5,056.02c ye te nediṣṭhaṃ havanāny āgaman tān vardha bhīmasaṃdṛśaḥ //
RV_5,056.03a mīḷhuṣmatīva pṛthivī parāhatā madanty ety asmad ā /
RV_5,056.03c ṛkṣo na vo marutaḥ śimīvāṃ amo dudhro gaur iva bhīmayuḥ //
RV_5,056.04a ni ye riṇanty ojasā vṛthā gāvo na durdhuraḥ /
RV_5,056.04c aśmānaṃ cit svaryam parvataṃ girim pra cyāvayanti yāmabhiḥ //
RV_5,056.05a ut tiṣṭha nūnam eṣāṃ stomaiḥ samukṣitānām /
RV_5,056.05c marutām purutamam apūrvyaṃ gavāṃ sargam iva hvaye //
RV_5,056.06a yuṅgdhvaṃ hy aruṣī rathe yuṅgdhvaṃ ratheṣu rohitaḥ /
RV_5,056.06c yuṅgdhvaṃ harī ajirā dhuri voḷhave vahiṣṭhā dhuri voḷhave //
RV_5,056.07a uta sya vājy aruṣas tuviṣvaṇir iha sma dhāyi darśataḥ /
RV_5,056.07c mā vo yāmeṣu marutaś ciraṃ karat pra taṃ ratheṣu codata //
RV_5,056.08a rathaṃ nu mārutaṃ vayaṃ śravasyum ā huvāmahe /
RV_5,056.08c ā yasmin tasthau suraṇāni bibhratī sacā marutsu rodasī //
RV_5,056.09a taṃ vaḥ śardhaṃ ratheśubhaṃ tveṣam panasyum ā huve /
RV_5,056.09c yasmin sujātā subhagā mahīyate sacā marutsu mīḷhuṣī //
RV_5,057.01a ā rudrāsa indravantaḥ sajoṣaso hiraṇyarathāḥ suvitāya gantana /
RV_5,057.01c iyaṃ vo asmat prati haryate matis tṛṣṇaje na diva utsā udanyave //
RV_5,057.02a vāśīmanta ṛṣṭimanto manīṣiṇaḥ sudhanvāna iṣumanto niṣaṅgiṇaḥ /
RV_5,057.02c svaśvā stha surathāḥ pṛśnimātaraḥ svāyudhā maruto yāthanā śubham //
RV_5,057.03a dhūnutha dyām parvatān dāśuṣe vasu ni vo vanā jihate yāmano bhiyā /
RV_5,057.03c kopayatha pṛthivīm pṛśnimātaraḥ śubhe yad ugrāḥ pṛṣatīr ayugdhvam //
RV_5,057.04a vātatviṣo maruto varṣanirṇijo yamā iva susadṛśaḥ supeśasaḥ /
RV_5,057.04c piśaṅgāśvā aruṇāśvā arepasaḥ pratvakṣaso mahinā dyaur ivoravaḥ //
RV_5,057.05a purudrapsā añjimantaḥ sudānavas tveṣasaṃdṛśo anavabhrarādhasaḥ /
RV_5,057.05c sujātāso januṣā rukmavakṣaso divo arkā amṛtaṃ nāma bhejire //
RV_5,057.06a ṛṣṭayo vo maruto aṃsayor adhi saha ojo bāhvor vo balaṃ hitam /
RV_5,057.06c nṛmṇā śīrṣasv āyudhā ratheṣu vo viśvā vaḥ śrīr adhi tanūṣu pipiśe //
RV_5,057.07a gomad aśvāvad rathavat suvīraṃ candravad rādho maruto dadā naḥ /
RV_5,057.07c praśastiṃ naḥ kṛṇuta rudriyāso bhakṣīya vo 'vaso daivyasya //
RV_5,057.08a haye naro maruto mṛḷatā nas tuvīmaghāso amṛtā ṛtajñāḥ /
RV_5,057.08c satyaśrutaḥ kavayo yuvāno bṛhadgirayo bṛhad ukṣamāṇāḥ //
RV_5,058.01a tam u nūnaṃ taviṣīmantam eṣāṃ stuṣe gaṇam mārutaṃ navyasīnām /
RV_5,058.01c ya āśvaśvā amavad vahanta uteśire amṛtasya svarājaḥ //
RV_5,058.02a tveṣaṃ gaṇaṃ tavasaṃ khādihastaṃ dhunivratam māyinaṃ dātivāram /
RV_5,058.02c mayobhuvo ye amitā mahitvā vandasva vipra tuvirādhaso nṝn //
RV_5,058.03a ā vo yantūdavāhāso adya vṛṣṭiṃ ye viśve maruto junanti /
RV_5,058.03c ayaṃ yo agnir marutaḥ samiddha etaṃ juṣadhvaṃ kavayo yuvānaḥ //
RV_5,058.04a yūyaṃ rājānam iryaṃ janāya vibhvataṣṭaṃ janayathā yajatrāḥ /
RV_5,058.04c yuṣmad eti muṣṭihā bāhujūto yuṣmat sadaśvo marutaḥ suvīraḥ //
RV_5,058.05a arā ived acaramā aheva pra-pra jāyante akavā mahobhiḥ /
RV_5,058.05c pṛśneḥ putrā upamāso rabhiṣṭhāḥ svayā matyā marutaḥ sam mimikṣuḥ //
RV_5,058.06a yat prāyāsiṣṭa pṛṣatībhir aśvair vīḷupavibhir maruto rathebhiḥ /
RV_5,058.06c kṣodanta āpo riṇate vanāny avosriyo vṛṣabhaḥ krandatu dyauḥ //
RV_5,058.07a prathiṣṭa yāman pṛthivī cid eṣām bharteva garbhaṃ svam ic chavo dhuḥ /
RV_5,058.07c vātān hy aśvān dhury āyuyujre varṣaṃ svedaṃ cakrire rudriyāsaḥ //
RV_5,058.08a haye naro maruto mṛḷatā nas tuvīmaghāso amṛtā ṛtajñāḥ /
RV_5,058.08c satyaśrutaḥ kavayo yuvāno bṛhadgirayo bṛhad ukṣamāṇāḥ //
RV_5,059.01a pra va spaḷ akran suvitāya dāvane 'rcā dive pra pṛthivyā ṛtam bhare /
RV_5,059.01c ukṣante aśvān taruṣanta ā rajo 'nu svam bhānuṃ śrathayante arṇavaiḥ //
RV_5,059.02a amād eṣām bhiyasā bhūmir ejati naur na pūrṇā kṣarati vyathir yatī /
RV_5,059.02c dūredṛśo ye citayanta emabhir antar mahe vidathe yetire naraḥ //
RV_5,059.03a gavām iva śriyase śṛṅgam uttamaṃ sūryo na cakṣū rajaso visarjane /
RV_5,059.03c atyā iva subhvaś cārava sthana maryā iva śriyase cetathā naraḥ //
RV_5,059.04a ko vo mahānti mahatām ud aśnavat kas kāvyā marutaḥ ko ha pauṃsyā /
RV_5,059.04c yūyaṃ ha bhūmiṃ kiraṇaṃ na rejatha pra yad bharadhve suvitāya dāvane //
RV_5,059.05a aśvā ived aruṣāsaḥ sabandhavaḥ śūrā iva prayudhaḥ prota yuyudhuḥ /
RV_5,059.05c maryā iva suvṛdho vāvṛdhur naraḥ sūryasya cakṣuḥ pra minanti vṛṣṭibhiḥ //
RV_5,059.06a te ajyeṣṭhā akaniṣṭhāsa udbhido 'madhyamāso mahasā vi vāvṛdhuḥ /
RV_5,059.06c sujātāso januṣā pṛśnimātaro divo maryā ā no acchā jigātana //
RV_5,059.07a vayo na ye śreṇīḥ paptur ojasāntān divo bṛhataḥ sānunas pari /
RV_5,059.07c aśvāsa eṣām ubhaye yathā viduḥ pra parvatasya nabhanūṃr acucyavuḥ //
RV_5,059.08a mimātu dyaur aditir vītaye naḥ saṃ dānucitrā uṣaso yatantām /
RV_5,059.08c ācucyavur divyaṃ kośam eta ṛṣe rudrasya maruto gṛṇānāḥ //
RV_5,060.01a īḷe agniṃ svavasaṃ namobhir iha prasatto vi cayat kṛtaṃ naḥ /
RV_5,060.01c rathair iva pra bhare vājayadbhiḥ pradakṣiṇin marutāṃ stomam ṛdhyām //
RV_5,060.02a ā ye tasthuḥ pṛṣatīṣu śrutāsu sukheṣu rudrā maruto ratheṣu /
RV_5,060.02c vanā cid ugrā jihate ni vo bhiyā pṛthivī cid rejate parvataś cit //
RV_5,060.03a parvataś cin mahi vṛddho bibhāya divaś cit sānu rejata svane vaḥ /
RV_5,060.03c yat krīḷatha maruta ṛṣṭimanta āpa iva sadhryañco dhavadhve //
RV_5,060.04a varā ived raivatāso hiraṇyair abhi svadhābhis tanvaḥ pipiśre /
RV_5,060.04c śriye śreyāṃsas tavaso ratheṣu satrā mahāṃsi cakrire tanūṣu //
RV_5,060.05a ajyeṣṭhāso akaniṣṭhāsa ete sam bhrātaro vāvṛdhuḥ saubhagāya /
RV_5,060.05c yuvā pitā svapā rudra eṣāṃ sudughā pṛśniḥ sudinā marudbhyaḥ //
RV_5,060.06a yad uttame maruto madhyame vā yad vāvame subhagāso divi ṣṭha /
RV_5,060.06c ato no rudrā uta vā nv asyāgne vittād dhaviṣo yad yajāma //
RV_5,060.07a agniś ca yan maruto viśvavedaso divo vahadhva uttarād adhi ṣṇubhiḥ /
RV_5,060.07c te mandasānā dhunayo riśādaso vāmaṃ dhatta yajamānāya sunvate //
RV_5,060.08a agne marudbhiḥ śubhayadbhir ṛkvabhiḥ somam piba mandasāno gaṇaśribhiḥ /
RV_5,060.08c pāvakebhir viśvaminvebhir āyubhir vaiśvānara pradivā ketunā sajūḥ //
RV_5,061.01a ke ṣṭhā naraḥ śreṣṭhatamā ya eka-eka āyaya /
RV_5,061.01c paramasyāḥ parāvataḥ //
RV_5,061.02a kva vo 'śvāḥ kvābhīśavaḥ kathaṃ śeka kathā yaya /
RV_5,061.02c pṛṣṭhe sado nasor yamaḥ //
RV_5,061.03a jaghane coda eṣāṃ vi sakthāni naro yamuḥ /
RV_5,061.03c putrakṛthe na janayaḥ //
RV_5,061.04a parā vīrāsa etana maryāso bhadrajānayaḥ /
RV_5,061.04c agnitapo yathāsatha //
RV_5,061.05a sanat sāśvyam paśum uta gavyaṃ śatāvayam /
RV_5,061.05c śyāvāśvastutāya yā dor vīrāyopabarbṛhat //
RV_5,061.06a uta tvā strī śaśīyasī puṃso bhavati vasyasī /
RV_5,061.06c adevatrād arādhasaḥ //
RV_5,061.07a vi yā jānāti jasuriṃ vi tṛṣyantaṃ vi kāminam /
RV_5,061.07c devatrā kṛṇute manaḥ //
RV_5,061.08a uta ghā nemo astutaḥ pumāṃ iti bruve paṇiḥ /
RV_5,061.08c sa vairadeya it samaḥ //
RV_5,061.09a uta me 'rapad yuvatir mamanduṣī prati śyāvāya vartanim /
RV_5,061.09c vi rohitā purumīḷhāya yematur viprāya dīrghayaśase //
RV_5,061.10a yo me dhenūnāṃ śataṃ vaidadaśvir yathā dadat /
RV_5,061.10c taranta iva maṃhanā //
RV_5,061.11a ya īṃ vahanta āśubhiḥ pibanto madiram madhu /
RV_5,061.11c atra śravāṃsi dadhire //
RV_5,061.12a yeṣāṃ śriyādhi rodasī vibhrājante ratheṣv ā /
RV_5,061.12c divi rukma ivopari //
RV_5,061.13a yuvā sa māruto gaṇas tveṣaratho anedyaḥ /
RV_5,061.13c śubhaṃyāvāpratiṣkutaḥ //
RV_5,061.14a ko veda nūnam eṣāṃ yatrā madanti dhūtayaḥ /
RV_5,061.14c ṛtajātā arepasaḥ //
RV_5,061.15a yūyam martaṃ vipanyavaḥ praṇetāra itthā dhiyā /
RV_5,061.15c śrotāro yāmahūtiṣu //
RV_5,061.16a te no vasūni kāmyā puruścandrā riśādasaḥ /
RV_5,061.16c ā yajñiyāso vavṛttana //
RV_5,061.17a etam me stomam ūrmye dārbhyāya parā vaha /
RV_5,061.17c giro devi rathīr iva //
RV_5,061.18a uta me vocatād iti sutasome rathavītau /
RV_5,061.18c na kāmo apa veti me //
RV_5,061.19a eṣa kṣeti rathavītir maghavā gomatīr anu /
RV_5,061.19c parvateṣv apaśritaḥ //
RV_5,062.01a ṛtena ṛtam apihitaṃ dhruvaṃ vāṃ sūryasya yatra vimucanty aśvān /
RV_5,062.01c daśa śatā saha tasthus tad ekaṃ devānāṃ śreṣṭhaṃ vapuṣām apaśyam //
RV_5,062.02a tat su vām mitrāvaruṇā mahitvam īrmā tasthuṣīr ahabhir duduhre /
RV_5,062.02c viśvāḥ pinvathaḥ svasarasya dhenā anu vām ekaḥ pavir ā vavarta //
RV_5,062.03a adhārayatam pṛthivīm uta dyām mitrarājānā varuṇā mahobhiḥ /
RV_5,062.03c vardhayatam oṣadhīḥ pinvataṃ gā ava vṛṣṭiṃ sṛjataṃ jīradānū //
RV_5,062.04a ā vām aśvāsaḥ suyujo vahantu yataraśmaya upa yantv arvāk /
RV_5,062.04c ghṛtasya nirṇig anu vartate vām upa sindhavaḥ pradivi kṣaranti //
RV_5,062.05a anu śrutām amatiṃ vardhad urvīm barhir iva yajuṣā rakṣamāṇā /
RV_5,062.05c namasvantā dhṛtadakṣādhi garte mitrāsāthe varuṇeḷāsv antaḥ //
RV_5,062.06a akravihastā sukṛte paraspā yaṃ trāsāthe varuṇeḷāsv antaḥ /
RV_5,062.06c rājānā kṣatram ahṛṇīyamānā sahasrasthūṇam bibhṛthaḥ saha dvau //
RV_5,062.07a hiraṇyanirṇig ayo asya sthūṇā vi bhrājate divy aśvājanīva /
RV_5,062.07c bhadre kṣetre nimitā tilvile vā sanema madhvo adhigartyasya //
RV_5,062.08a hiraṇyarūpam uṣaso vyuṣṭāv ayasthūṇam uditā sūryasya /
RV_5,062.08c ā rohatho varuṇa mitra gartam ataś cakṣāthe aditiṃ ditiṃ ca //
RV_5,062.09a yad baṃhiṣṭhaṃ nātividhe sudānū acchidraṃ śarma bhuvanasya gopā /
RV_5,062.09c tena no mitrāvaruṇāv aviṣṭaṃ siṣāsanto jigīvāṃsaḥ syāma //
RV_5,063.01a ṛtasya gopāv adhi tiṣṭhatho rathaṃ satyadharmāṇā parame vyomani /
RV_5,063.01c yam atra mitrāvaruṇāvatho yuvaṃ tasmai vṛṣṭir madhumat pinvate divaḥ //
RV_5,063.02a samrājāv asya bhuvanasya rājatho mitrāvaruṇā vidathe svardṛśā /
RV_5,063.02c vṛṣṭiṃ vāṃ rādho amṛtatvam īmahe dyāvāpṛthivī vi caranti tanyavaḥ //
RV_5,063.03a samrājā ugrā vṛṣabhā divas patī pṛthivyā mitrāvaruṇā vicarṣaṇī /
RV_5,063.03c citrebhir abhrair upa tiṣṭhatho ravaṃ dyāṃ varṣayatho asurasya māyayā //
RV_5,063.04a māyā vām mitrāvaruṇā divi śritā sūryo jyotiś carati citram āyudham /
RV_5,063.04c tam abhreṇa vṛṣṭyā gūhatho divi parjanya drapsā madhumanta īrate //
RV_5,063.05a rathaṃ yuñjate marutaḥ śubhe sukhaṃ śūro na mitrāvaruṇā gaviṣṭiṣu /
RV_5,063.05c rajāṃsi citrā vi caranti tanyavo divaḥ samrājā payasā na ukṣatam //
RV_5,063.06a vācaṃ su mitrāvaruṇāv irāvatīm parjanyaś citrāṃ vadati tviṣīmatīm /
RV_5,063.06c abhrā vasata marutaḥ su māyayā dyāṃ varṣayatam aruṇām arepasam //
RV_5,063.07a dharmaṇā mitrāvaruṇā vipaścitā vratā rakṣethe asurasya māyayā /
RV_5,063.07c ṛtena viśvam bhuvanaṃ vi rājathaḥ sūryam ā dhattho divi citryaṃ ratham //
RV_5,064.01a varuṇaṃ vo riśādasam ṛcā mitraṃ havāmahe /
RV_5,064.01c pari vrajeva bāhvor jaganvāṃsā svarṇaram //
RV_5,064.02a tā bāhavā sucetunā pra yantam asmā arcate /
RV_5,064.02c śevaṃ hi jāryaṃ vāṃ viśvāsu kṣāsu joguve //
RV_5,064.03a yan nūnam aśyāṃ gatim mitrasya yāyām pathā /
RV_5,064.03c asya priyasya śarmaṇy ahiṃsānasya saścire //
RV_5,064.04a yuvābhyām mitrāvaruṇopamaṃ dheyām ṛcā /
RV_5,064.04c yad dha kṣaye maghonāṃ stotṝṇāṃ ca spūrdhase //
RV_5,064.05a ā no mitra sudītibhir varuṇaś ca sadhastha ā /
RV_5,064.05c sve kṣaye maghonāṃ sakhīnāṃ ca vṛdhase //
RV_5,064.06a yuvaṃ no yeṣu varuṇa kṣatram bṛhac ca bibhṛthaḥ /
RV_5,064.06c uru ṇo vājasātaye kṛtaṃ rāye svastaye //
RV_5,064.07a ucchantyām me yajatā devakṣatre ruśadgavi /
RV_5,064.07c sutaṃ somaṃ na hastibhir ā paḍbhir dhāvataṃ narā bibhratāv arcanānasam //
RV_5,065.01a yaś ciketa sa sukratur devatrā sa bravītu naḥ /
RV_5,065.01c varuṇo yasya darśato mitro vā vanate giraḥ //
RV_5,065.02a tā hi śreṣṭhavarcasā rājānā dīrghaśruttamā /
RV_5,065.02c tā satpatī ṛtāvṛdha ṛtāvānā jane-jane //
RV_5,065.03a tā vām iyāno 'vase pūrvā upa bruve sacā /
RV_5,065.03c svaśvāsaḥ su cetunā vājāṃ abhi pra dāvane //
RV_5,065.04a mitro aṃhoś cid ād uru kṣayāya gātuṃ vanate /
RV_5,065.04c mitrasya hi pratūrvataḥ sumatir asti vidhataḥ //
RV_5,065.05a vayam mitrasyāvasi syāma saprathastame /
RV_5,065.05c anehasas tvotayaḥ satrā varuṇaśeṣasaḥ //
RV_5,065.06a yuvam mitremaṃ janaṃ yatathaḥ saṃ ca nayathaḥ /
RV_5,065.06c mā maghonaḥ pari khyatam mo asmākam ṛṣīṇāṃ gopīthe na uruṣyatam //
RV_5,066.01a ā cikitāna sukratū devau marta riśādasā /
RV_5,066.01c varuṇāya ṛtapeśase dadhīta prayase mahe //
RV_5,066.02a tā hi kṣatram avihrutaṃ samyag asuryam āśāte /
RV_5,066.02c adha vrateva mānuṣaṃ svar ṇa dhāyi darśatam //
RV_5,066.03a tā vām eṣe rathānām urvīṃ gavyūtim eṣām /
RV_5,066.03c rātahavyasya suṣṭutiṃ dadhṛk stomair manāmahe //
RV_5,066.04a adhā hi kāvyā yuvaṃ dakṣasya pūrbhir adbhutā /
RV_5,066.04c ni ketunā janānāṃ cikethe pūtadakṣasā //
RV_5,066.05a tad ṛtam pṛthivi bṛhac chravaeṣa ṛṣīṇām /
RV_5,066.05c jrayasānāv aram pṛthv ati kṣaranti yāmabhiḥ //
RV_5,066.06a ā yad vām īyacakṣasā mitra vayaṃ ca sūrayaḥ /
RV_5,066.06c vyaciṣṭhe bahupāyye yatemahi svarājye //
RV_5,067.01a baḷ itthā deva niṣkṛtam ādityā yajatam bṛhat /
RV_5,067.01c varuṇa mitrāryaman varṣiṣṭhaṃ kṣatram āśāthe //
RV_5,067.02a ā yad yoniṃ hiraṇyayaṃ varuṇa mitra sadathaḥ /
RV_5,067.02c dhartārā carṣaṇīnāṃ yantaṃ sumnaṃ riśādasā //
RV_5,067.03a viśve hi viśvavedaso varuṇo mitro aryamā /
RV_5,067.03c vratā padeva saścire pānti martyaṃ riṣaḥ //
RV_5,067.04a te hi satyā ṛtaspṛśa ṛtāvāno jane-jane /
RV_5,067.04c sunīthāsaḥ sudānavo 'ṃhoś cid urucakrayaḥ //
RV_5,067.05a ko nu vām mitrāstuto varuṇo vā tanūnām /
RV_5,067.05c tat su vām eṣate matir atribhya eṣate matiḥ //
RV_5,068.01a pra vo mitrāya gāyata varuṇāya vipā girā /
RV_5,068.01c mahikṣatrāv ṛtam bṛhat //
RV_5,068.02a samrājā yā ghṛtayonī mitraś cobhā varuṇaś ca /
RV_5,068.02c devā deveṣu praśastā //
RV_5,068.03a tā naḥ śaktam pārthivasya maho rāyo divyasya /
RV_5,068.03c mahi vāṃ kṣatraṃ deveṣu //
RV_5,068.04a ṛtam ṛtena sapanteṣiraṃ dakṣam āśāte /
RV_5,068.04c adruhā devau vardhete //
RV_5,068.05a vṛṣṭidyāvā rītyāpeṣas patī dānumatyāḥ /
RV_5,068.05c bṛhantaṃ gartam āśāte //
RV_5,069.01a trī rocanā varuṇa trīṃr uta dyūn trīṇi mitra dhārayatho rajāṃsi /
RV_5,069.01c vāvṛdhānāv amatiṃ kṣatriyasyānu vrataṃ rakṣamāṇāv ajuryam //
RV_5,069.02a irāvatīr varuṇa dhenavo vām madhumad vāṃ sindhavo mitra duhre /
RV_5,069.02c trayas tasthur vṛṣabhāsas tisṛṇāṃ dhiṣaṇānāṃ retodhā vi dyumantaḥ //
RV_5,069.03a prātar devīm aditiṃ johavīmi madhyandina uditā sūryasya /
RV_5,069.03c rāye mitrāvaruṇā sarvatāteḷe tokāya tanayāya śaṃ yoḥ //
RV_5,069.04a yā dhartārā rajaso rocanasyotādityā divyā pārthivasya /
RV_5,069.04c na vāṃ devā amṛtā ā minanti vratāni mitrāvaruṇā dhruvāṇi //
RV_5,070.01a purūruṇā cid dhy asty avo nūnaṃ vāṃ varuṇa /
RV_5,070.01c mitra vaṃsi vāṃ sumatim //
RV_5,070.02a tā vāṃ samyag adruhvāṇeṣam aśyāma dhāyase /
RV_5,070.02c vayaṃ te rudrā syāma //
RV_5,070.03a pātaṃ no rudrā pāyubhir uta trāyethāṃ sutrātrā /
RV_5,070.03c turyāma dasyūn tanūbhiḥ //
RV_5,070.04a mā kasyādbhutakratū yakṣam bhujemā tanūbhiḥ /
RV_5,070.04c mā śeṣasā mā tanasā //
RV_5,071.01a ā no gantaṃ riśādasā varuṇa mitra barhaṇā /
RV_5,071.01c upemaṃ cārum adhvaram //
RV_5,071.02a viśvasya hi pracetasā varuṇa mitra rājathaḥ /
RV_5,071.02c īśānā pipyataṃ dhiyaḥ //
RV_5,071.03a upa naḥ sutam ā gataṃ varuṇa mitra dāśuṣaḥ /
RV_5,071.03c asya somasya pītaye //
RV_5,072.01a ā mitre varuṇe vayaṃ gīrbhir juhumo atrivat /
RV_5,072.01c ni barhiṣi sadataṃ somapītaye //
RV_5,072.02a vratena stho dhruvakṣemā dharmaṇā yātayajjanā /
RV_5,072.02c ni barhiṣi sadataṃ somapītaye //
RV_5,072.03a mitraś ca no varuṇaś ca juṣetāṃ yajñam iṣṭaye /
RV_5,072.03c ni barhiṣi sadatāṃ somapītaye //
RV_5,073.01a yad adya sthaḥ parāvati yad arvāvaty aśvinā /
RV_5,073.01c yad vā purū purubhujā yad antarikṣa ā gatam //
RV_5,073.02a iha tyā purubhūtamā purū daṃsāṃsi bibhratā /
RV_5,073.02c varasyā yāmy adhrigū huve tuviṣṭamā bhuje //
RV_5,073.03a īrmānyad vapuṣe vapuś cakraṃ rathasya yemathuḥ /
RV_5,073.03c pary anyā nāhuṣā yugā mahnā rajāṃsi dīyathaḥ //
RV_5,073.04a tad ū ṣu vām enā kṛtaṃ viśvā yad vām anu ṣṭave /
RV_5,073.04c nānā jātāv arepasā sam asme bandhum eyathuḥ //
RV_5,073.05a ā yad vāṃ sūryā rathaṃ tiṣṭhad raghuṣyadaṃ sadā /
RV_5,073.05c pari vām aruṣā vayo ghṛṇā varanta ātapaḥ //
RV_5,073.06a yuvor atriś ciketati narā sumnena cetasā /
RV_5,073.06c gharmaṃ yad vām arepasaṃ nāsatyāsnā bhuraṇyati //
RV_5,073.07a ugro vāṃ kakuho yayiḥ śṛṇve yāmeṣu saṃtaniḥ /
RV_5,073.07c yad vāṃ daṃsobhir aśvinātrir narāvavartati //
RV_5,073.08a madhva ū ṣu madhūyuvā rudrā siṣakti pipyuṣī /
RV_5,073.08c yat samudrāti parṣathaḥ pakvāḥ pṛkṣo bharanta vām //
RV_5,073.09a satyam id vā u aśvinā yuvām āhur mayobhuvā /
RV_5,073.09c tā yāman yāmahūtamā yāmann ā mṛḷayattamā //
RV_5,073.10a imā brahmāṇi vardhanāśvibhyāṃ santu śantamā /
RV_5,073.10c yā takṣāma rathāṃ ivāvocāma bṛhan namaḥ //
RV_5,074.01a kūṣṭho devāv aśvinādyā divo manāvasū /
RV_5,074.01c tac chravatho vṛṣaṇvasū atrir vām ā vivāsati //
RV_5,074.02a kuha tyā kuha nu śrutā divi devā nāsatyā /
RV_5,074.02c kasminn ā yatatho jane ko vāṃ nadīnāṃ sacā //
RV_5,074.03a kaṃ yāthaḥ kaṃ ha gacchathaḥ kam acchā yuñjāthe ratham /
RV_5,074.03c kasya brahmāṇi raṇyatho vayaṃ vām uśmasīṣṭaye //
RV_5,074.04a pauraṃ cid dhy udaprutam paura paurāya jinvathaḥ /
RV_5,074.04c yad īṃ gṛbhītatātaye siṃham iva druhas pade //
RV_5,074.05a pra cyavānāj jujuruṣo vavrim atkaṃ na muñcathaḥ /
RV_5,074.05c yuvā yadī kṛthaḥ punar ā kāmam ṛṇve vadhvaḥ //
RV_5,074.06a asti hi vām iha stotā smasi vāṃ saṃdṛśi śriye /
RV_5,074.06c nū śrutam ma ā gatam avobhir vājinīvasū //
RV_5,074.07a ko vām adya purūṇām ā vavne martyānām /
RV_5,074.07c ko vipro vipravāhasā ko yajñair vājinīvasū //
RV_5,074.08a ā vāṃ ratho rathānāṃ yeṣṭho yātv aśvinā /
RV_5,074.08c purū cid asmayus tira āṅgūṣo martyeṣv ā //
RV_5,074.09a śam ū ṣu vām madhūyuvāsmākam astu carkṛtiḥ /
RV_5,074.09c arvācīnā vicetasā vibhiḥ śyeneva dīyatam //
RV_5,074.10a aśvinā yad dha karhi cic chuśrūyātam imaṃ havam /
RV_5,074.10c vasvīr ū ṣu vām bhujaḥ pṛñcanti su vām pṛcaḥ //
RV_5,075.01a prati priyatamaṃ rathaṃ vṛṣaṇaṃ vasuvāhanam /
RV_5,075.01c stotā vām aśvināv ṛṣi stomena prati bhūṣati mādhvī mama śrutaṃ havam //
RV_5,075.02a atyāyātam aśvinā tiro viśvā ahaṃ sanā /
RV_5,075.02c dasrā hiraṇyavartanī suṣumnā sindhuvāhasā mādhvī mama śrutaṃ havam //
RV_5,075.03a ā no ratnāni bibhratāv aśvinā gacchataṃ yuvam /
RV_5,075.03c rudrā hiraṇyavartanī juṣāṇā vājinīvasū mādhvī mama śrutaṃ havam //
RV_5,075.04a suṣṭubho vāṃ vṛṣaṇvasū rathe vāṇīcy āhitā /
RV_5,075.04c uta vāṃ kakuho mṛgaḥ pṛkṣaḥ kṛṇoti vāpuṣo mādhvī mama śrutaṃ havam //
RV_5,075.05a bodhinmanasā rathyeṣirā havanaśrutā /
RV_5,075.05c vibhiś cyavānam aśvinā ni yātho advayāvinam mādhvī mama śrutaṃ havam //
RV_5,075.06a ā vāṃ narā manoyujo 'śvāsaḥ pruṣitapsavaḥ /
RV_5,075.06c vayo vahantu pītaye saha sumnebhir aśvinā mādhvī mama śrutaṃ havam //
RV_5,075.07a aśvināv eha gacchataṃ nāsatyā mā vi venatam /
RV_5,075.07c tiraś cid aryayā pari vartir yātam adābhyā mādhvī mama śrutaṃ havam //
RV_5,075.08a asmin yajñe adābhyā jaritāraṃ śubhas patī /
RV_5,075.08c avasyum aśvinā yuvaṃ gṛṇantam upa bhūṣatho mādhvī mama śrutaṃ havam //
RV_5,075.09a abhūd uṣā ruśatpaśur āgnir adhāyy ṛtviyaḥ /
RV_5,075.09c ayoji vāṃ vṛṣaṇvasū ratho dasrāv amartyo mādhvī mama śrutaṃ havam //
RV_5,076.01a ā bhāty agnir uṣasām anīkam ud viprāṇāṃ devayā vāco asthuḥ /
RV_5,076.01c arvāñcā nūnaṃ rathyeha yātam pīpivāṃsam aśvinā gharmam accha //
RV_5,076.02a na saṃskṛtam pra mimīto gamiṣṭhānti nūnam aśvinopastuteha /
RV_5,076.02c divābhipitve 'vasāgamiṣṭhā praty avartiṃ dāśuṣe śambhaviṣṭhā //
RV_5,076.03a utā yātaṃ saṃgave prātar ahno madhyandina uditā sūryasya /
RV_5,076.03c divā naktam avasā śantamena nedānīm pītir aśvinā tatāna //
RV_5,076.04a idaṃ hi vām pradivi sthānam oka ime gṛhā aśvinedaṃ duroṇam /
RV_5,076.04c ā no divo bṛhataḥ parvatād ādbhyo yātam iṣam ūrjaṃ vahantā //
RV_5,076.05a sam aśvinor avasā nūtanena mayobhuvā supraṇītī gamema /
RV_5,076.05c ā no rayiṃ vahatam ota vīrān ā viśvāny amṛtā saubhagāni //
RV_5,077.01a prātaryāvāṇā prathamā yajadhvam purā gṛdhrād araruṣaḥ pibātaḥ /
RV_5,077.01c prātar hi yajñam aśvinā dadhāte pra śaṃsanti kavayaḥ pūrvabhājaḥ //
RV_5,077.02a prātar yajadhvam aśvinā hinota na sāyam asti devayā ajuṣṭam /
RV_5,077.02c utānyo asmad yajate vi cāvaḥ pūrvaḥ-pūrvo yajamāno vanīyān //
RV_5,077.03a hiraṇyatvaṅ madhuvarṇo ghṛtasnuḥ pṛkṣo vahann ā ratho vartate vām /
RV_5,077.03c manojavā aśvinā vātaraṃhā yenātiyātho duritāni viśvā //
RV_5,077.04a yo bhūyiṣṭhaṃ nāsatyābhyāṃ viveṣa caniṣṭham pitvo rarate vibhāge /
RV_5,077.04c sa tokam asya pīparac chamībhir anūrdhvabhāsaḥ sadam it tuturyāt //
RV_5,077.05a sam aśvinor avasā nūtanena mayobhuvā supraṇītī gamema /
RV_5,077.05c ā no rayiṃ vahatam ota vīrān ā viśvāny amṛtā saubhagāni //
RV_5,078.01a aśvināv eha gacchataṃ nāsatyā mā vi venatam /
RV_5,078.01c haṃsāv iva patatam ā sutāṃ upa //
RV_5,078.02a aśvinā hariṇāv iva gaurāv ivānu yavasam /
RV_5,078.02c haṃsāv iva patatam ā sutāṃ upa //
RV_5,078.03a aśvinā vājinīvasū juṣethāṃ yajñam iṣṭaye /
RV_5,078.03c haṃsāv iva patatam ā sutāṃ upa //
RV_5,078.04a atrir yad vām avarohann ṛbīsam ajohavīn nādhamāneva yoṣā /
RV_5,078.04c śyenasya cij javasā nūtanenāgacchatam aśvinā śantamena //
RV_5,078.05a vi jihīṣva vanaspate yoniḥ sūṣyantyā iva /
RV_5,078.05c śrutam me aśvinā havaṃ saptavadhriṃ ca muñcatam //
RV_5,078.06a bhītāya nādhamānāya ṛṣaye saptavadhraye /
RV_5,078.06c māyābhir aśvinā yuvaṃ vṛkṣaṃ saṃ ca vi cācathaḥ //
RV_5,078.07a yathā vātaḥ puṣkariṇīṃ samiṅgayati sarvataḥ /
RV_5,078.07c evā te garbha ejatu niraitu daśamāsyaḥ //
RV_5,078.08a yathā vāto yathā vanaṃ yathā samudra ejati /
RV_5,078.08c evā tvaṃ daśamāsya sahāvehi jarāyuṇā //
RV_5,078.09a daśa māsāñ chaśayānaḥ kumāro adhi mātari /
RV_5,078.09c niraitu jīvo akṣato jīvo jīvantyā adhi //
RV_5,079.01a mahe no adya bodhayoṣo rāye divitmatī /
RV_5,079.01c yathā cin no abodhayaḥ satyaśravasi vāyye sujāte aśvasūnṛte //
RV_5,079.02a yā sunīthe śaucadrathe vy auccho duhitar divaḥ /
RV_5,079.02c sā vy uccha sahīyasi satyaśravasi vāyye sujāte aśvasūnṛte //
RV_5,079.03a sā no adyābharadvasur vy ucchā duhitar divaḥ /
RV_5,079.03c yo vy aucchaḥ sahīyasi satyaśravasi vāyye sujāte aśvasūnṛte //
RV_5,079.04a abhi ye tvā vibhāvari stomair gṛṇanti vahnayaḥ /
RV_5,079.04c maghair maghoni suśriyo dāmanvantaḥ surātayaḥ sujāte aśvasūnṛte //
RV_5,079.05a yac cid dhi te gaṇā ime chadayanti maghattaye /
RV_5,079.05c pari cid vaṣṭayo dadhur dadato rādho ahrayaṃ sujāte aśvasūnṛte //
RV_5,079.06a aiṣu dhā vīravad yaśa uṣo maghoni sūriṣu /
RV_5,079.06c ye no rādhāṃsy ahrayā maghavāno arāsata sujāte aśvasūnṛte //
RV_5,079.07a tebhyo dyumnam bṛhad yaśa uṣo maghony ā vaha /
RV_5,079.07c ye no rādhāṃsy aśvyā gavyā bhajanta sūrayaḥ sujāte aśvasūnṛte //
RV_5,079.08a uta no gomatīr iṣa ā vahā duhitar divaḥ /
RV_5,079.08c sākaṃ sūryasya raśmibhiḥ śukraiḥ śocadbhir arcibhiḥ sujāte aśvasūnṛte //
RV_5,079.09a vy ucchā duhitar divo mā ciraṃ tanuthā apaḥ /
RV_5,079.09c net tvā stenaṃ yathā ripuṃ tapāti sūro arciṣā sujāte aśvasūnṛte //
RV_5,079.10a etāvad ved uṣas tvam bhūyo vā dātum arhasi /
RV_5,079.10c yā stotṛbhyo vibhāvary ucchantī na pramīyase sujāte aśvasūnṛte //
RV_5,080.01a dyutadyāmānam bṛhatīm ṛtena ṛtāvarīm aruṇapsuṃ vibhātīm /
RV_5,080.01c devīm uṣasaṃ svar āvahantīm prati viprāso matibhir jarante //
RV_5,080.02a eṣā janaṃ darśatā bodhayantī sugān pathaḥ kṛṇvatī yāty agre /
RV_5,080.02c bṛhadrathā bṛhatī viśvaminvoṣā jyotir yacchaty agre ahnām //
RV_5,080.03a eṣā gobhir aruṇebhir yujānāsredhantī rayim aprāyu cakre /
RV_5,080.03c patho radantī suvitāya devī puruṣṭutā viśvavārā vi bhāti //
RV_5,080.04a eṣā vyenī bhavati dvibarhā āviṣkṛṇvānā tanvam purastāt /
RV_5,080.04c ṛtasya panthām anv eti sādhu prajānatīva na diśo mināti //
RV_5,080.05a eṣā śubhrā na tanvo vidānordhveva snātī dṛśaye no asthāt /
RV_5,080.05c apa dveṣo bādhamānā tamāṃsy uṣā divo duhitā jyotiṣāgāt //
RV_5,080.06a eṣā pratīcī duhitā divo nṝn yoṣeva bhadrā ni riṇīte apsaḥ /
RV_5,080.06c vyūrṇvatī dāśuṣe vāryāṇi punar jyotir yuvatiḥ pūrvathākaḥ //
RV_5,081.01a yuñjate mana uta yuñjate dhiyo viprā viprasya bṛhato vipaścitaḥ /
RV_5,081.01c vi hotrā dadhe vayunāvid eka in mahī devasya savituḥ pariṣṭutiḥ //
RV_5,081.02a viśvā rūpāṇi prati muñcate kaviḥ prāsāvīd bhadraṃ dvipade catuṣpade /
RV_5,081.02c vi nākam akhyat savitā vareṇyo 'nu prayāṇam uṣaso vi rājati //
RV_5,081.03a yasya prayāṇam anv anya id yayur devā devasya mahimānam ojasā /
RV_5,081.03c yaḥ pārthivāni vimame sa etaśo rajāṃsi devaḥ savitā mahitvanā //
RV_5,081.04a uta yāsi savitas trīṇi rocanota sūryasya raśmibhiḥ sam ucyasi /
RV_5,081.04c uta rātrīm ubhayataḥ parīyasa uta mitro bhavasi deva dharmabhiḥ //
RV_5,081.05a uteśiṣe prasavasya tvam eka id uta pūṣā bhavasi deva yāmabhiḥ /
RV_5,081.05c utedaṃ viśvam bhuvanaṃ vi rājasi śyāvāśvas te savita stomam ānaśe //
RV_5,082.01a tat savitur vṛṇīmahe vayaṃ devasya bhojanam /
RV_5,082.01c śreṣṭhaṃ sarvadhātamaṃ turam bhagasya dhīmahi //
RV_5,082.02a asya hi svayaśastaraṃ savituḥ kac cana priyam /
RV_5,082.02c na minanti svarājyam //
RV_5,082.03a sa hi ratnāni dāśuṣe suvāti savitā bhagaḥ /
RV_5,082.03c tam bhāgaṃ citram īmahe //
RV_5,082.04a adyā no deva savitaḥ prajāvat sāvīḥ saubhagam /
RV_5,082.04c parā duṣṣvapnyaṃ suva //
RV_5,082.05a viśvāni deva savitar duritāni parā suva /
RV_5,082.05c yad bhadraṃ tan na ā suva //
RV_5,082.06a anāgaso aditaye devasya savituḥ save /
RV_5,082.06c viśvā vāmāni dhīmahi //
RV_5,082.07a ā viśvadevaṃ satpatiṃ sūktair adyā vṛṇīmahe /
RV_5,082.07c satyasavaṃ savitāram //
RV_5,082.08a ya ime ubhe ahanī pura ety aprayucchan /
RV_5,082.08c svādhīr devaḥ savitā //
RV_5,082.09a ya imā viśvā jātāny āśrāvayati ślokena /
RV_5,082.09c pra ca suvāti savitā //
RV_5,083.01a acchā vada tavasaṃ gīrbhir ābhi stuhi parjanyaṃ namasā vivāsa /
RV_5,083.01c kanikradad vṛṣabho jīradānū reto dadhāty oṣadhīṣu garbham //
RV_5,083.02a vi vṛkṣān hanty uta hanti rakṣaso viśvam bibhāya bhuvanam mahāvadhāt /
RV_5,083.02c utānāgā īṣate vṛṣṇyāvato yat parjanya stanayan hanti duṣkṛtaḥ //
RV_5,083.03a rathīva kaśayāśvāṃ abhikṣipann āvir dūtān kṛṇute varṣyāṃ aha /
RV_5,083.03c dūrāt siṃhasya stanathā ud īrate yat parjanyaḥ kṛṇute varṣyaṃ nabhaḥ //
RV_5,083.04a pra vātā vānti patayanti vidyuta ud oṣadhīr jihate pinvate svaḥ /
RV_5,083.04c irā viśvasmai bhuvanāya jāyate yat parjanyaḥ pṛthivīṃ retasāvati //
RV_5,083.05a yasya vrate pṛthivī nannamīti yasya vrate śaphavaj jarbhurīti /
RV_5,083.05c yasya vrata oṣadhīr viśvarūpāḥ sa naḥ parjanya mahi śarma yaccha //
RV_5,083.06a divo no vṛṣṭim maruto rarīdhvam pra pinvata vṛṣṇo aśvasya dhārāḥ /
RV_5,083.06c arvāṅ etena stanayitnunehy apo niṣiñcann asuraḥ pitā naḥ //
RV_5,083.07a abhi kranda stanaya garbham ā dhā udanvatā pari dīyā rathena /
RV_5,083.07c dṛtiṃ su karṣa viṣitaṃ nyañcaṃ samā bhavantūdvato nipādāḥ //
RV_5,083.08a mahāntaṃ kośam ud acā ni ṣiñca syandantāṃ kulyā viṣitāḥ purastāt /
RV_5,083.08c ghṛtena dyāvāpṛthivī vy undhi suprapāṇam bhavatv aghnyābhyaḥ //
RV_5,083.09a yat parjanya kanikradat stanayan haṃsi duṣkṛtaḥ /
RV_5,083.09c pratīdaṃ viśvam modate yat kiṃ ca pṛthivyām adhi //
RV_5,083.10a avarṣīr varṣam ud u ṣū gṛbhāyākar dhanvāny atyetavā u /
RV_5,083.10c ajījana oṣadhīr bhojanāya kam uta prajābhyo 'vido manīṣām //
RV_5,084.01a baḷ itthā parvatānāṃ khidram bibharṣi pṛthivi /
RV_5,084.01c pra yā bhūmim pravatvati mahnā jinoṣi mahini //
RV_5,084.02a stomāsas tvā vicāriṇi prati ṣṭobhanty aktubhiḥ /
RV_5,084.02c pra yā vājaṃ na heṣantam perum asyasy arjuni //
RV_5,084.03a dṛḷhā cid yā vanaspatīn kṣmayā dardharṣy ojasā /
RV_5,084.03c yat te abhrasya vidyuto divo varṣanti vṛṣṭayaḥ //
RV_5,085.01a pra samrāje bṛhad arcā gabhīram brahma priyaṃ varuṇāya śrutāya /
RV_5,085.01c vi yo jaghāna śamiteva carmopastire pṛthivīṃ sūryāya //
RV_5,085.02a vaneṣu vy antarikṣaṃ tatāna vājam arvatsu paya usriyāsu /
RV_5,085.02c hṛtsu kratuṃ varuṇo apsv agniṃ divi sūryam adadhāt somam adrau //
RV_5,085.03a nīcīnabāraṃ varuṇaḥ kavandham pra sasarja rodasī antarikṣam /
RV_5,085.03c tena viśvasya bhuvanasya rājā yavaṃ na vṛṣṭir vy unatti bhūma //
RV_5,085.04a unatti bhūmim pṛthivīm uta dyāṃ yadā dugdhaṃ varuṇo vaṣṭy ād it /
RV_5,085.04c sam abhreṇa vasata parvatāsas taviṣīyantaḥ śrathayanta vīrāḥ //
RV_5,085.05a imām ū ṣv āsurasya śrutasya mahīm māyāṃ varuṇasya pra vocam /
RV_5,085.05c māneneva tasthivāṃ antarikṣe vi yo mame pṛthivīṃ sūryeṇa //
RV_5,085.06a imām ū nu kavitamasya māyām mahīṃ devasya nakir ā dadharṣa /
RV_5,085.06c ekaṃ yad udnā na pṛṇanty enīr āsiñcantīr avanayaḥ samudram //
RV_5,085.07a aryamyaṃ varuṇa mitryaṃ vā sakhāyaṃ vā sadam id bhrātaraṃ vā /
RV_5,085.07c veśaṃ vā nityaṃ varuṇāraṇaṃ vā yat sīm āgaś cakṛmā śiśrathas tat //
RV_5,085.08a kitavāso yad riripur na dīvi yad vā ghā satyam uta yan na vidma /
RV_5,085.08c sarvā tā vi ṣya śithireva devādhā te syāma varuṇa priyāsaḥ //
RV_5,086.01a indrāgnī yam avatha ubhā vājeṣu martyam /
RV_5,086.01c dṛḷhā cit sa pra bhedati dyumnā vāṇīr iva tritaḥ //
RV_5,086.02a yā pṛtanāsu duṣṭarā yā vājeṣu śravāyyā /
RV_5,086.02c yā pañca carṣaṇīr abhīndrāgnī tā havāmahe //
RV_5,086.03a tayor id amavac chavas tigmā didyun maghonoḥ /
RV_5,086.03c prati druṇā gabhastyor gavāṃ vṛtraghna eṣate //
RV_5,086.04a tā vām eṣe rathānām indrāgnī havāmahe /
RV_5,086.04c patī turasya rādhaso vidvāṃsā girvaṇastamā //
RV_5,086.05a tā vṛdhantāv anu dyūn martāya devāv adabhā /
RV_5,086.05c arhantā cit puro dadhe 'ṃśeva devāv arvate //
RV_5,086.06a evendrāgnibhyām ahāvi havyaṃ śūṣyaṃ ghṛtaṃ na pūtam adribhiḥ /
RV_5,086.06c tā sūriṣu śravo bṛhad rayiṃ gṛṇatsu didhṛtam iṣaṃ gṛṇatsu didhṛtam //
RV_5,087.01a pra vo mahe matayo yantu viṣṇave marutvate girijā evayāmarut /
RV_5,087.01c pra śardhāya prayajyave sukhādaye tavase bhandadiṣṭaye dhunivratāya śavase //
RV_5,087.02a pra ye jātā mahinā ye ca nu svayam pra vidmanā bruvata evayāmarut /
RV_5,087.02c kratvā tad vo maruto nādhṛṣe śavo dānā mahnā tad eṣām adhṛṣṭāso nādrayaḥ //
RV_5,087.03a pra ye divo bṛhataḥ śṛṇvire girā suśukvānaḥ subhva evayāmarut /
RV_5,087.03c na yeṣām irī sadhastha īṣṭa āṃ agnayo na svavidyutaḥ pra syandrāso dhunīnām //
RV_5,087.04a sa cakrame mahato nir urukramaḥ samānasmāt sadasa evayāmarut /
RV_5,087.04c yadāyukta tmanā svād adhi ṣṇubhir viṣpardhaso vimahaso jigāti śevṛdho nṛbhiḥ //
RV_5,087.05a svano na vo 'mavān rejayad vṛṣā tveṣo yayis taviṣa evayāmarut /
RV_5,087.05c yenā sahanta ṛñjata svarociṣa sthāraśmāno hiraṇyayāḥ svāyudhāsa iṣmiṇaḥ //
RV_5,087.06a apāro vo mahimā vṛddhaśavasas tveṣaṃ śavo 'vatv evayāmarut /
RV_5,087.06c sthātāro hi prasitau saṃdṛśi sthana te na uruṣyatā nidaḥ śuśukvāṃso nāgnayaḥ //
RV_5,087.07a te rudrāsaḥ sumakhā agnayo yathā tuvidyumnā avantv evayāmarut /
RV_5,087.07c dīrgham pṛthu paprathe sadma pārthivaṃ yeṣām ajmeṣv ā mahaḥ śardhāṃsy adbhutainasām //
RV_5,087.08a adveṣo no maruto gātum etana śrotā havaṃ jaritur evayāmarut /
RV_5,087.08c viṣṇor mahaḥ samanyavo yuyotana smad rathyo na daṃsanāpa dveṣāṃsi sanutaḥ //
RV_5,087.09a gantā no yajñaṃ yajñiyāḥ suśami śrotā havam arakṣa evayāmarut /
RV_5,087.09c jyeṣṭhāso na parvatāso vyomani yūyaṃ tasya pracetasaḥ syāta durdhartavo nidaḥ //
