Vālmīki Rāmāyaṇa
 Yuddhakāṇḍa
a śrutvā hanumato vākyaṃ yathāvad abhibhāṣitam
c rāmaḥ prītisamāyukto vākyam uttaram abravīt
a kṛtaṃ hanumatā kāryaṃ sumahad bhuvi duṣkaram
c manasāpi yad anyena na śakyaṃ dharaṇītale
a na hi taṃ paripaśyāmi yas tareta mahārṇavam
c anyatra garuṇād vāyor anyatra ca hanūmataḥ
a devadānavayakṣāṇāṃ gandharvoragarakṣasām
c apradhṛṣyāṃ purīṃ laṅkāṃ rāvaṇena surakṣitām
a praviṣṭaḥ sattvam āśritya jīvan ko nāma niṣkramet
c ko viśet sudurādharṣāṃ rākṣasaiś ca surakṣitām
e yo vīryabalasaṃpanno na samaḥ syād dhanūmataḥ
a bhṛtyakāryaṃ hanumatā sugrīvasya kṛtaṃ mahat
c evaṃ vidhāya svabalaṃ sadṛśaṃ vikramasya ca
a yo hi bhṛtyo niyuktaḥ san bhartrā karmaṇi duṣkare
c kuryāt tadanurāgeṇa tam āhuḥ puruṣottamam
a niyukto nṛpateḥ kāryaṃ na kuryād yaḥ samāhitaḥ
c bhṛtyo yuktaḥ samarthaś ca tam āhuḥ puruṣādhamam
a tanniyoge niyuktena kṛtaṃ kṛtyaṃ hanūmatā
c na cātmā laghutāṃ nītaḥ sugrīvaś cāpi toṣitaḥ
a ahaṃ ca raghuvaṃśaś ca lakṣmaṇaś ca mahābalaḥ
c vaidehyā darśanenādya dharmataḥ parirakṣitāḥ
a idaṃ tu mama dīnasyā mano bhūyaḥ prakarṣati
c yad ihāsya priyākhyātur na kurmi sadṛśaṃ priyam
a eṣa sarvasvabhūtas tu pariṣvaṅgo hanūmataḥ
c mayā kālam imaṃ prāpya dattas tasya mahātmanaḥ
a sarvathā sukṛtaṃ tāvat sītāyāḥ parimārgaṇam
c sāgaraṃ tu samāsādya punar naṣṭaṃ mano mama
a kathaṃ nāma samudrasya duṣpārasya mahāmbhasaḥ
c harayo dakṣiṇaṃ pāraṃ gamiṣyanti samāhitāḥ
a yady apy eṣa tu vṛttānto vaidehyā gadito mama
c samudrapāragamane harīṇāṃ kim ivottaram
a ity uktvā śokasaṃbhrānto rāmaḥ śatrunibarhaṇaḥ
c hanūmantaṃ mahābāhus tato dhyānam upāgamat
a taṃ tu śokaparidyūnaṃ rāmaṃ daśarathātmajam
c uvāca vacanaṃ śrīmān sugrīvaḥ śokanāśanam
a kiṃ tvaṃ saṃtapyase vīra yathānyaḥ prākṛtas tathā
c maivaṃ bhūs tyaja saṃtāpaṃ kṛtaghna iva sauhṛdam
a saṃtāpasya ca te sthānaṃ na hi paśyāmi rāghava
c pravṛttāv upalabdhāyāṃ jñāte ca nilaye ripoḥ
a dhṛtimāñ śāstravit prājñaḥ paṇḍitaś cāsi rāghava
c tyajemāṃ pāpikāṃ buddhiṃ kṛtvātmevārthadūṣaṇīm
a samudraṃ laṅghayitvā tu mahānakrasamākulam
c laṅkām ārohayiṣyāmo haniṣyāmaś ca te ripum
a nirutsāhasya dīnasya śokaparyākulātmanaḥ
c sarvārthā vyavasīdanti vyasanaṃ cādhigacchati
a ime śūrāḥ samarthāś ca sarve no hariyūthapāḥ
c tvatpriyārthaṃ kṛtotsāhāḥ praveṣṭum api pāvakam
a eṣāṃ harṣeṇa jānāmi tarkaś cāsmin dṛḍho mama
c vikrameṇa samāneṣye sītāṃ hatvā yathā ripum
a setur atra yathā vadhyed yathā paśyema tāṃ purīm
c tasya rākṣasarājasya tathā tvaṃ kuru rāghava
a dṛṣṭvā tāṃ hi purīṃ laṅkāṃ trikūṭaśikhare sthitām
c hataṃ ca rāvaṇaṃ yuddhe darśanād upadhāraya
a setubaddhaḥ samudre ca yāval laṅkā samīpataḥ
c sarvaṃ tīrṇaṃ ca vai sainyaṃ jitam ity upadhāryatām
a ime hi samare śūrā harayaḥ kāmarūpiṇaḥ
c tad alaṃ viklavā buddhī rājan sarvārthanāśanī
a puruṣasya hi loke 'smiñ śokaḥ śauryāpakarṣaṇaḥ
c yat tu kāryaṃ manuṣyeṇa śauṇḍīryam avalambatā
e śūrāṇāṃ hi manuṣyāṇāṃ tvadvidhānāṃ mahātmanām
a vinaṣṭe vā pranaṣṭe vā śokaḥ sarvārthanāśanaḥ
c tvaṃ tu buddhimatāṃ śreṣṭhaḥ sarvaśāstrārthakovidaḥ
a madvidhaiḥ sacivaiḥ sārtham ariṃ jetum ihārhasi
c na hi paśyāmy ahaṃ kaṃ cit triṣu lokeṣu rāghava
a gṛhītadhanuṣo yas te tiṣṭhed abhimukho raṇe
c vānareṣu samāsaktaṃ na te kāryaṃ vipatsyate
a acirād drakṣyase sītāṃ tīrtvā sāgaram akṣayam
c tad alaṃ śokam ālambya krodham ālamba bhūpate
a niśceṣṭāḥ kṣatriyā mandāḥ sarve caṇḍasya bibhyati
c laṅganārthaṃ ca ghorasya samudrasya nadīpateḥ
a sahāsmābhir ihopetaḥ sūkṣmabuddhir vicāraya
c ime hi samare śūrā harayaḥ kāmarūpiṇaḥ
a tān arīn vidhamiṣyanti śilāpādapavṛṣṭibhiḥ
c kathaṃ cit paripaśyāmas te vayaṃ varuṇālayam
a kim uktvā bahudhā cāpi sarvathā vijayī bhavān
a sugrīvasya vacaḥ śrutvā hetumat paramārthavit
c pratijagrāha kākutstho hanūmantam athābravīt
a tarasā setubandhena sāgarocchoṣaṇena vā
c sarvathā susamartho 'smi sāgarasyāsya laṅghane
a kati durgāṇi durgāyā laṅkāyās tad bravīhi me
c jñātum icchāmi tat sarvaṃ darśanād iva vānara
a balasya parimāṇaṃ ca dvāradurgakriyām api
c gupti karma ca laṅkāyā rakṣasāṃ sadanāni ca
a yathāsukhaṃ yathāvac ca laṅkāyām asi dṛṣṭavān
c saram ācakṣva tattvena sarvathā kuśalo hy asi
a śrutvā rāmasya vacanaṃ hanūmān mārutātmajaḥ
c vākyaṃ vākyavidāṃ śreṣṭho rāmaṃ punar athābravīt
a śrūyatāṃ sarvam ākhyāsye durgakarmavidhānataḥ
c guptā purī yathā laṅkā rakṣitā ca yathā balaiḥ
a parāṃ samṛddhiṃ laṅkāyāḥ sāgarasya ca bhīmatām
c vibhāgaṃ ca balaughasya nirdeśaṃ vāhanasya ca
a prahṛṣṭā muditā laṅkā mattadvipasamākulā
c mahatī rathasaṃpūrṇā rakṣogaṇasamākulā
a dṛḍhabaddhakavāṭāni mahāparighavanti ca
c dvārāṇi vipulāny asyāś catvāri sumahānti ca
a vapreṣūpalayantrāṇi balavanti mahānti ca
c āgataṃ parasainyaṃ tais tatra pratinivāryate
a dvāreṣu saṃskṛtā bhīmāḥ kālāyasamayāḥ śitāḥ
c śataśo rocitā vīraiḥ śataghnyo rakṣasāṃ gaṇaiḥ
a sauvarṇaś ca mahāṃs tasyāḥ prākāro duṣpradharṣaṇaḥ
c maṇividrumavaidūryamuktāvicaritāntaraḥ
a sarvataś ca mahābhīmāḥ śītatoyā mahāśubhāḥ
c agādhā grāhavatyaś ca parikhā mīnasevitāḥ
a dvāreṣu tāsāṃ catvāraḥ saṃkramāḥ paramāyatāḥ
c yantrair upetā bahubhir mahadbhir dṛḍhasaṃdhibhiḥ
a trāyante saṃkramās tatra parasainyāgame sati
c yantrais tair avakīryante parikhāsu samantataḥ
a ekas tv akampyo balavān saṃkramaḥ sumahādṛḍhaḥ
c kāñcanair bahubhiḥ stambhair vedikābhiś ca śobhitaḥ
a svayaṃ prakṛtisaṃpanno yuyutsū rāma rāvaṇaḥ
c utthitaś cāpramattaś ca balānām anudarśane
a laṅkā purī nirālambā devadurgā bhayāvahā
c nādeyaṃ pārvataṃ vanyaṃ kṛtrimaṃ ca caturvidham
a sthitā pāre samudrasya dūrapārasya rāghava
c naupathaś cāpi nāsty atra nirādeśaś ca sarvataḥ
a śailāgre racitā durgā sā pūr devapuropamā
c vājivāraṇasaṃpūrṇā laṅkā paramadurjayā
a parighāś ca śataghnyaś ca yantrāṇi vividhāni ca
c śobhayanti purīṃ laṅkāṃ rāvaṇasya durātmanaḥ
a ayutaṃ rakṣasām atra paścimadvāram āśritam
c śūlahastā durādharṣāḥ sarve khaḍgāgrayodhinaḥ
a niyutaṃ rakṣasām atra dakṣiṇadvāram āśritam
c caturaṅgeṇa sainyena yodhās tatrāpy anuttamāḥ
a prayutaṃ rakṣasām atra pūrvadvāraṃ samāśritam
c carmakhaḍgadharāḥ sarve tathā sarvāstrakovidāḥ
a arbudaṃ rakṣasām atra uttaradvāram āśritam
c rathinaś cāśvavāhāś ca kulaputrāḥ supūjitāḥ
a śataṃ śatasahasrāṇāṃ madhyamaṃ gulmam āśritam
c yātudhānā durādharṣāḥ sāgrakoṭiś ca rakṣasām
a te mayā saṃkramā bhagnāḥ parikhāś cāvapūritāḥ
c dagdhā ca nagarī laṅkā prākārāś cāvasāditāḥ
a yena kena tu mārgeṇa tarāma varuṇālayam
c hateti nagarī laṅkāṃ vānarair avadhāryatām
a aṅgado dvivido maindo jāmbavān panaso nalaḥ
c nīlaḥ senāpatiś caiva balaśeṣeṇa kiṃ tava
a plavamānā hi gatvā tāṃ rāvaṇasya mahāpurīm
c saprakārāṃ sabhavanām ānayiṣyanti maithilīm
a evam ājñāpaya kṣipraṃ balānāṃ sarvasaṃgraham
c muhūrtena tu yuktena prasthānam abhirocaya
a śrutvā hanūmato vākyaṃ yathāvad anupūrvaśaḥ
c tato 'bravīn mahātejā rāmaḥ satyaparākramaḥ
a yāṃ nivedayase laṅkāṃ purīṃ bhīmasya rakṣasaḥ
c kṣipram enāṃ vadhiṣyāmi satyam etad bravīmi te
a asmin muhūrte sugrīva prayāṇam abhirocaye
c yukto muhūrto vijayaḥ prāpto madhyaṃ divākaraḥ
a uttarā phalgunī hy adya śvas tu hastena yokṣyate
c abhiprayāma sugrīva sarvānīkasamāvṛtāḥ
a nimittāni ca dhanyāni yāni prādurbhavanti me
c nihatya rāvaṇaṃ sītām ānayiṣyāmi jānakīm
a upariṣṭād dhi nayanaṃ sphuramāṇam idaṃ mama
c vijayaṃ samanuprāptaṃ śaṃsatīva manoratham
a agre yātu balasyāsya nīlo mārgam avekṣitum
c vṛtaḥ śatasahasreṇa vānarāṇāṃ tarasvinām
a phalamūlavatā nīla śītakānanavāriṇā
c pathā madhumatā cāśu senāṃ senāpate naya
a dūṣayeyur durātmānaḥ pathi mūlaphalodakam
c rākṣasāḥ parirakṣethās tebhyas tvaṃ nityam udyataḥ
a nimneṣu vanadurgeṣu vaneṣu ca vanaukasaḥ
c abhiplutyābhipaśyeyuḥ pareṣāṃ nihataṃ balam
a sāgaraughanibhaṃ bhīmam agrānīkaṃ mahābalāḥ
c kapisiṃhā prakarṣantu śataśo 'tha sahasraśaḥ
a gajaś ca girisaṃkāśo gavayaś ca mahābalaḥ
c gavākṣaś cāgrato yāntu gavāṃ dṛptā ivarṣabhāḥ
a yātu vānaravāhinyā vānaraḥ plavatāṃ patiḥ
c pālayan dakṣiṇaṃ pārśvam ṛṣabho vānararṣabhaḥ
a gandhahastīva durdharṣas tarasvī gandhamādanaḥ
c yātu vānaravāhinyāḥ savyaṃ pārśvam adhiṣṭhitaḥ
a yāsyāmi balamadhye 'haṃ balaugham abhiharṣayan
c adhiruhya hanūmantam airāvatam iveśvaraḥ
a aṅgadenaiṣa saṃyātu lakṣmaṇaś cāntakopamaḥ
c sārvabhaumeṇa bhūteśo draviṇādhipatir yathā
a jāmbavāṃś ca suṣeṇaś ca vegadarśī ca vānaraḥ
c ṛkṣarājo mahāsattvaḥ kukṣiṃ rakṣantu te trayaḥ
a rāghavasya vacaḥ śrutvā sugrīvo vāhinīpatiḥ
c vyādideśa mahāvīryān vānarān vānararṣabhaḥ
a te vānaragaṇāḥ sarve samutpatya yuyutsavaḥ
c guhābhyaḥ śikharebhyaś ca āśu pupluvire tadā
a tato vānararājena lakṣmaṇena ca pūjitaḥ
c jagāma rāmo dharmātmā sasainyo dakṣiṇāṃ diśam
a śataiḥ śatasahasraiś ca koṭībhir ayutair api
c vāraṇābhiś ca haribhir yayau parivṛtas tadā
a taṃ yāntam anuyāti sma mahatī harivāhinī
a hṛṣṭāḥ pramuditāḥ sarve sugrīveṇābhipālitāḥ
c āplavantaḥ plavantaś ca garjantaś ca plavaṃgamāḥ
e kṣvelanto ninadantaś ca jagmur vai dakṣiṇāṃ diśam
a bhakṣayantaḥ sugandhīni madhūni ca phalāni ca
c udvahanto mahāvṛkṣān mañjarīpuñjadhāriṇaḥ
a anyonyaṃ sahasā dṛṣṭā nirvahanti kṣipanti ca
c patantaś cotpatanty anye pātayanty apare parān
a rāvaṇo no nihantavyaḥ sarve ca rajanīcarāḥ
c iti garjanti harayo rāghavasya samīpataḥ
a purastād ṛṣabho vīro nīlaḥ kumuda eva ca
c pathānaṃ śodhayanti sma vānarair bahubhiḥ saha
a madhye tu rājā sugrīvo rāmo lakṣmaṇa eva ca
c bahubhir balibhir bhīmair vṛtāḥ śatrunibarhaṇaḥ
a hariḥ śatabalir vīraḥ koṭībhir daśabhir vṛtaḥ
c sarvām eko hy avaṣṭabhya rarakṣa harivāhinīm
a koṭīśataparīvāraḥ kesarī panaso gajaḥ
c arkaś cātibalaḥ pārśvam ekaṃ tasyābhirakṣati
a suṣeṇo jāmbavāṃś caiva ṛkṣair bahubhir āvṛtaḥ
c sugrīvaṃ purataḥ kṛtvā jaghanaṃ saṃrarakṣatuḥ
a teṣāṃ senāpatir vīro nīlo vānarapuṃgavaḥ
c saṃpatan patatāṃ śreṣṭhas tad balaṃ paryapālayat
a darīmikhaḥ prajaṅghaś ca jambho 'tha rabhasaḥ kapiḥ
c sarvataś ca yayur vīrās tvarayantaḥ plavaṃgamān
a evaṃ te hariśārdūlā gacchanto baladarpitāḥ
c apaśyaṃs te giriśreṣṭhaṃ sahyaṃ drumalatāyutam
a sāgaraughanibhaṃ bhīmaṃ tad vānarabalaṃ mahat
c niḥsasarpa mahāghoṣaṃ bhīmavega ivārṇavaḥ
a tasya dāśaratheḥ pārśve śūrās te kapikuñjarāḥ
c tūrṇam āpupluvuḥ sarve sadaśvā iva coditāḥ
a kapibhyām uhyamānau tau śuśubhate nararṣabhau
c mahadbhyām iva saṃspṛṣṭau grāhābhyāṃ candrabhāskarau
a tam aṅgadagato rāmaṃ lakṣmaṇaḥ śubhayā girā
c uvāca pratipūrṇārthaḥ smṛtimān pratibhānavān
a hṛtām avāpya vaidehīṃ kṣipraṃ hatvā ca rāvaṇam
c samṛddhārthaḥ samṛddhārthām ayodhyāṃ pratiyāsyasi
a mahānti ca nimittāni divi bhūmau ca rāghava
c śubhānti tava paśyāmi sarvāṇy evārthasiddhaye
a anu vāti śubho vāyuḥ senāṃ mṛduhitaḥ sukhaḥ
c pūrṇavalgusvarāś ceme pravadanti mṛgadvijāḥ
a prasannāś ca diśaḥ sarvā vimalaś ca divākaraḥ
c uśanā ca prasannārcir anu tvāṃ bhārgavo gataḥ
a brahmarāśir viśuddhaś ca śuddhāś ca paramarṣayaḥ
c arciṣmantaḥ prakāśante dhruvaṃ sarve pradakṣiṇam
a triśaṅkur vimalo bhāti rājarṣiḥ sapurohitaḥ
c pitāmahavaro 'smākam iṣkvākūṇāṃ mahātmanām
a vimale ca prakāśete viśākhe nirupadrave
c nakṣatraṃ param asmākam ikṣvākūṇāṃ mahātmanām
a nairṛtaṃ nairṛtānāṃ ca nakṣatram abhipīḍyate
c mūlaṃ mūlavatā spṛṣṭaṃ dhūpyate dhūmaketunā
a saraṃ caitad vināśāya rākṣasānām upasthitam
c kāle kālagṛhītānāṃ nakatraṃ grahapīḍitam
a prasannāḥ surasāś cāpo vanāni phalavanti ca
c pravānty abhyadhikaṃ gandhā yathartukusumā drumāḥ
a vyūḍhāni kapisainyāni prakāśante 'dhikaṃ prabho
c devānām iva sainyāni saṃgrāme tārakāmaye
a evam ārya samīkṣyaitān prīto bhavitum arhasi
c iti bhrātaram āśvāsya hṛṣṭaḥ saumitrir abravīt
a athāvṛtya mahīṃ kṛtsnāṃ jagāma mahatī camūḥ
c ṛkṣavānaraśārdūlair nakhadaṃṣṭrāyudhair vṛtā
a karāgraiś caraṇāgraiś ca vānarair uddhataṃ rajaḥ
c bhaumam antardadhe lokaṃ nivārya savituḥ prabhām
a sā sma yāti divārātraṃ mahatī harivāhinī
c hṛṣṭapramuditā senā sugrīveṇābhirakṣitā
a vanarās tvaritaṃ yānti sarve yuddhābhinandanaḥ
c mumokṣayiṣavaḥ sītāṃ muhūrtaṃ kvāpi nāsata
a tataḥ pādapasaṃbādhaṃ nānāmṛgasamākulam
c sahyaparvatam āsedur malayaṃ ca mahī dharam
a kānanāni vicitrāṇi nadīprasravaṇāni ca
c paśyann api yayau rāmaḥ sahyasya malayasya ca
a campakāṃs tilakāṃś cūtān aśokān sinduvārakān
c karavīrāṃś ca timiśān bhañjanti sma plavaṃgamāḥ
a phalāny amṛtagandhīni mūlāni kusumāni ca
c bubhujur vānarās tatra pādapānāṃ balotkaṭāḥ
a droṇamātrapramāṇāni lambamānāni vānarāḥ
c yayuḥ pibanto hṛṣṭās te madhūni madhupiṅgalāḥ
a pādapān avabhañjanto vikarṣantas tathā latāḥ
c vidhamanto girivarān prayayuḥ plavagarṣabhāḥ
a vṛkṣebhyo 'nye tu kapayo nardanto madhudarpitāḥ
c anye vṛkṣān prapadyante prapatanty api cāpare
a babhūva vasudhā tais tu saṃpūrṇā haripuṃgavaiḥ
c yathā kamalakedāraiḥ pakvair iva vasuṃdharā
a mahendram atha saṃprāpya rāmo rājīvalocanaḥ
c adhyārohan mahābāhuḥ śikharaṃ drumabhūṣitam
a tataḥ śikharam āruhya rāmo daśarathātmajaḥ
c kūrmamīnasamākīrṇam apaśyat salilāśayam
a te sahyaṃ samatikramya malayaṃ ca mahāgirim
c āsedur ānupūrvyeṇa samudraṃ bhīmaniḥsvanam
a avaruhya jagāmāśu velāvanam anuttamam
c rāmo ramayatāṃ śreṣṭhaḥ sasugrīvaḥ salakṣmaṇaḥ
a atha dhautopalatalāṃ toyaughaiḥ sahasotthitaiḥ
c velām āsādya vipulāṃ rāmo vacanam abravīt
a ete vayam anuprāptāḥ sugrīva varuṇālayam
c ihedānīṃ vicintā sā yā na pūrvaṃ samutthitā
a ataḥ paramatīro 'yaṃ sāgaraḥ saritāṃ pati
c na cāyam anupāyena śakyas taritum arṇavaḥ
a tad ihaiva niveśo 'stu mantraḥ prastūyatām iha
c yathedaṃ vānarabalaṃ paraṃ pāram avāpnuyāt
a itīva sa mahābāhuḥ sītāharaṇakarśitaḥ
c rāmaḥ sāgaram āsādya vāsam ājñāpayat tadā
a saṃprāpto mantrakālo naḥ sāgarasyeha laṅghane
c svāṃ svāṃ senāṃ samutsṛjya mā ca kaś cit kuto vrajet
e gacchantu vānarāḥ śūrā jñeyaṃ channaṃ bhayaṃ ca naḥ
a rāmasya vacanaṃ śrutvā sugrīvaḥ sahalakṣmaṇaḥ
c senāṃ nyaveśayat tīre sāgarasya drumāyute
a virarāja samīpasthaṃ sāgarasya tu tad balam
c madhupāṇḍujalaḥ śrīmān dvitīya iva sāgaraḥ
a velāvanam upāgamya tatas te haripuṃgavāḥ
c viniviṣṭāḥ paraṃ pāraṃ kāṅkṣamāṇā mahodadheḥ
a sā mahārṇavam āsādya hṛṣṭā vānaravāhinī
c vāyuvegasamādhūtaṃ paśyamānā mahārṇavam
a dūrapāram asaṃbādhaṃ rakṣogaṇaniṣevitam
c paśyanto varuṇāvāsaṃ niṣedur hariyūthapāḥ
a caṇḍanakragrahaṃ ghoraṃ kṣapādau divasakṣaye
c candrodaye samādhūtaṃ praticandrasamākulam
a caṇḍānilamahāgrāhaiḥ kīrṇaṃ timitimiṃgilaiḥ
c dīptabhogair ivākrīrṇaṃ bhujaṃgair varuṇālayam
a avagāḍhaṃ mahāsattair nānāśailasamākulam
c durgaṃ drugam amārgaṃ tam agādham asurālayam
a makarair nāgabhogaiś ca vigāḍhā vātalohitāḥ
c utpetuś ca nipetuś ca pravṛddhā jalarāśayaḥ
a agnicūrṇam ivāviddhaṃ bhāskarāmbumanoragam
c surāriviṣayaṃ ghoraṃ pātālaviṣamaṃ sadā
a sāgaraṃ cāmbaraprakhyam ambaraṃ sāgaropamam
c sāgaraṃ cāmbaraṃ ceti nirviśeṣam adṛśyata
a saṃpṛktaṃ nabhasā hy ambhaḥ saṃpṛktaṃ ca nabho 'mbhasā
c tādṛgrūpe sma dṛśyete tārā ratnasamākule
a samutpatitameghasya vīcci mālākulasya ca
c viśeṣo na dvayor āsīt sāgarasyāmbarasya ca
a anyonyair āhatāḥ saktāḥ sasvanur bhīmaniḥsvanāḥ
c ūrmayaḥ sindhurājasya mahābherya ivāhave
a ratnaughajalasaṃnādaṃ viṣaktam iva vāyunā
c utpatantam iva kruddhaṃ yādogaṇasamākulam
a dadṛśus te mahātmāno vātāhatajalāśayam
c aniloddhūtam ākāśe pravalgatam ivormibhiḥ
e bhrāntormijalasaṃnādaṃ pralolam iva sāgaram
a sā tu nīlena vidhivat svārakṣā susamāhitā
c sāgarasyottare tīre sādhu senā niveśitā
a maindaś ca dvividhaś cobhau tatra vānarapuṃgavau
c viceratuś ca tāṃ senāṃ rakṣārthaṃ sarvato diśam
a niviṣṭāyāṃ tu senāyāṃ tīre nadanadīpateḥ
c pārśvasthaṃ lakṣmaṇaṃ dṛṣṭvā rāmo vacanam abravīt
a śokaś ca kila kālena gacchatā hy apagacchati
c mama cāpaśyataḥ kāntām ahany ahani vardhate
a na me duḥkhaṃ priyā dūre na me duḥkhaṃ hṛteti ca
c etad evānuśocāmi vayo 'syā hy ativartate
a vāhi vāta yataḥ kanyā tāṃ spṛṣṭvā mām api spṛśa
c tvayi me gātrasaṃsparśaś candre dṛṣṭisamāgamaḥ
a tan me dahati gātrāṇi viṣaṃ pītam ivāśaye
c hā nātheti priyā sā māṃ hriyamāṇā yad abravīt
a tadviyogendhanavatā taccintāvipulārciṣā
c rātriṃ divaṃ śarīraṃ me dahyate madanāgninā
a avagāhyārṇavaṃ svapsye saumitre bhavatā vinā
c kathaṃ cit prajvalan kāmaḥ samāsuptaṃ jale dahet
a bahv etat kāmayānasya śakyam etena jīvitum
c yad ahaṃ sā ca vāmorur ekāṃ dharaṇim āśritau
a kedārasyeva kedāraḥ sodakasya nirūdakaḥ
c upasnehena jīvāmi jīvantīṃ yac chṛṇomi tām
a kadā tu khalu susśoṇīṃ śatapatrāyatekṣaṇām
c vijitya śatrūn drakṣyāmi sītāṃ sphītām iva śriyam
a kadā nu cārubimbauṣṭhaṃ tasyāḥ padmam ivānanam
c īṣadunnamya pāsyāmi rasāyanam ivāturaḥ
a tau tasyāḥ saṃhatau pīnau stanau tālaphalopamau
c kadā nu khalu sotkampau hasantyā māṃ bhajiṣyataḥ
a sā nūnam asitāpāṅgī rakṣomadhyagatā satī
c mannāthā nāthahīneva trātāraṃ nādhigacchati
a kadā vikṣobhya rakṣāṃsi sā vidhūyotpatiṣyati
c vidhūya jaladān nīlāñ śaśilekhā śaratsv iva
a svabhāvatanukā nūnaṃ śokenānaśanena ca
c bhūyas tanutarā sītā deśakālaviparyayāt
a kadā nu rākṣasendrasya nidhāyorasi sāyakān
c sītāṃ pratyāhariṣyāmi śokam utsṛjya mānasaṃ
a kadā nu khalu māṃ sādhvī sītāmarasutopamā
c sotkaṇṭhā kaṇṭham ālambya mokṣyaty ānandajaṃ jalam
a kadā śokam imaṃ ghoraṃ maithilī viprayogajam
c sahasā vipramokṣyāmi vāsaḥ śukletaraṃ yathā
a evaṃ vilapatas tasya tatra rāmasya dhīmataḥ
c dinakṣayān mandavapur bhāskaro 'stam upāgamat
a āśvāsito lakṣmaṇena rāmaḥ saṃdhyām upāsata
c smaran kamalapatrākṣīṃ sītāṃ śokākulīkṛtaḥ
a laṅkāyāṃ tu kṛtaṃ karma ghoraṃ dṛṣṭvā bhavāvaham
c rākṣasendro hanumatā śakreṇeva mahātmanā
e abravīd rākṣasān sarvān hriyā kiṃ cid avāṅmukhaḥ
a dharṣitā ca praviṣṭā ca laṅkā duṣprasahā purī
c tena vānaramātreṇa dṛṣṭā sītā ca jānakī
a prasādo dharṣitaś caityaḥ pravarā rākṣasā hatāḥ
c āvilā ca purī laṅkā sarvā hanumatā kṛtā
a kiṃ kariṣyāmi bhadraṃ vaḥ kiṃ vā yuktam anantaram
c ucyatāṃ naḥ samarthaṃ yat kṛtaṃ ca sukṛtaṃ bhavet
a mantramūlaṃ hi vijayaṃ prāhur āryā manasvinaḥ
c tasmād vai rocaye mantraṃ rāmaṃ prati mahābalāḥ
a trividhāḥ puruṣā loke uttamādhamamadhyamāḥ
c teṣāṃ tu samavetānāṃ guṇadoṣaṃ vadāmy aham
a mantribhir hitasaṃyuktaiḥ samarthair mantranirṇaye
c mitrair vāpi samānārthair bāndhavair api vā hitaiḥ
a sahito mantrayitvā yaḥ karmārambhān pravartayet
c daive ca kurute yatnaṃ tam āhuḥ puruṣottamam
a eko 'rthaṃ vimṛśed eko dharme prakurute manaḥ
c ekaḥ kāryāṇi kurute tam āhur madhyamaṃ naram
a guṇadoṣāv aniścitya tyaktvā daivavyapāśrayam
c kariṣyāmīti yaḥ kāryam upekṣet sa narādhamaḥ
a yatheme puruṣā nityam uttamādhamamadhyamāḥ
c evaṃ mantro 'pi vijñeya uttamādhamamadhyamaḥ
a aikamatyam upāgamya śāstradṛṣṭena cakṣuṣā
c mantriṇo yatra nirastās tam āhur mantram uttamam
a bahvyo 'pi matayo gatvā mantriṇo hy arthanirṇaye
c punar yatraikatāṃ prāptaḥ sa mantro madhyamaḥ smṛtaḥ
a anyonyamatim āsthāya yatra saṃpratibhāṣyate
c na caikamatye śreyo 'sti mantraḥ so 'dhama ucyate
a tasmāt sumantritaṃ sādhu bhavanto mantrisattamāḥ
c kāryaṃ saṃpratipadyantām etat kṛtyatamaṃ mama
a vānarāṇāṃ hi vīrāṇāṃ sahasraiḥ parivāritaḥ
c rāmo 'bhyeti purīṃ laṅkām asmākam uparodhakaḥ
a tariṣyati ca suvyaktaṃ rāghavaḥ sāgaraṃ sukham
c tarasā yuktarūpeṇa sānujaḥ sabalānugaḥ
a asminn evaṃgate kārye viruddhe vānaraiḥ saha
c hitaṃ pure ca sainye ca sarvaṃ saṃmantryatāṃ mama
a ity uktā rākṣasendreṇa rākṣasās te mahābalāḥ
c ūcuḥ prāñjalayaḥ sarve rāvaṇaṃ rākṣaseśvaram
a rājan parighaśaktyṛṣṭiśūlapaṭṭasasaṃkulam
c sumahan no balaṃ kasmād viṣādaṃ bhajate bhavān
a kailāsaśikharāvāsī yakṣair bahubhir āvṛtaḥ
c sumahat kadanaṃ kṛtvā vaśyas te dhanadaḥ kṛtaḥ
a sa maheśvarasakhyena ślāghamānas tvayā vibho
c nirjitaḥ samare roṣāl lokapālo mahābalaḥ
a vinihatya ca yakṣaughān vikṣobhya ca vigṛhya ca
c tvayā kailāsaśikharād vimānam idam āhṛtam
a mayena dānavendreṇa tvadbhayāt sakhyam icchatā
c duhitā tava bhāryārthe dattā rākṣasapuṃgava
a dānavendro madhur nāma vīryotsikto durāsadaḥ
c vigṛhya vaśam ānītaḥ kumbhīnasyāḥ sukhāvahaḥ
a nirjitās te mahābāho nāgā gatvā rasātalam
c vāsukis takṣakaḥ śaṅkho jaṭī ca vaśam āhṛtāḥ
a akṣayā balavantaś ca śūrā labdhavarāḥ punaḥ
c tvayā saṃvatsaraṃ yuddhvā samare dānavā vibho
a svabalaṃ samupāśritya nītā vaśam ariṃdama
c māyāś cādhigatās tatra bahavo rākṣasādhipa
a śūrāś ca balavantaś ca varuṇasya sutā raṇe
c nirjitās te mahābāho caturvidhabalānugāḥ
a mṛtyudaṇḍamahāgrāhaṃ śālmalidvīpamaṇḍitam
c avagāhya tvayā rājan yamasya balasāgaram
a jayaś ca viplulaḥ prāpto mṛtyuś ca pratiṣedhitaḥ
c suyuddhena ca te sarve lokās tatra sutoṣitāḥ
a kṣatriyair bahubhir vīraiḥ śakratulyaparākramaiḥ
c āsīd vasumatī pūrṇā mahadbhir iva pādapaiḥ
a teṣāṃ vīryaguṇotsāhair na samo rāghavo raṇe
c prasahya te tvayā rājan hatāḥ paramadurjayāḥ
a rājan nāpad ayukteyam āgatā prākṛtāj janāt
c hṛdi naiva tvayā kāryā tvaṃ vadhiṣyasi rāghavam
a tato nīlāmbudanibhaḥ prahasto nāma rākṣasaḥ
c abravīt prāñjalir vākyaṃ śūraḥ senāpatis tadā
a devadānavagandharvāḥ piśācapatagoragāḥ
c na tvāṃ dharṣayituṃ śaktāḥ kiṃ punar vānarā raṇe
a sarve pramattā viśvastā vañcitāḥ sma hanūmatā
c na hi me jīvato gacchej jīvan sa vanagocaraḥ
a sarvāṃ sāgaraparyantāṃ saśailavanakānanām
c karomy avānarāṃ bhūmim ājñāpayatu māṃ bhavān
a rakṣāṃ caiva vidhāsyāmi vānarād rajanīcara
c nāgamiṣyati te duḥkhaṃ kiṃ cid ātmāparādhajam
a abravīc ca susaṃkruddho durmukho nāma rākṣasaḥ
c idaṃ na kṣamaṇīyaṃ hi sarveṣāṃ naḥ pradharṣaṇam
a ayaṃ paribhavo bhūyaḥ purasyāntaḥpurasya ca
c śrīmato rākṣasendrasya vānarendrapradharṣaṇam
a asmin muhūrte hatvaiko nivartiṣyāmi vānarān
c praviṣṭān sāgaraṃ bhīmam ambaraṃ vā rasātalam
a tato 'bravīt susaṃkruddho vajradaṃṣṭro mahābalaḥ
c pragṛhya parighaṃ ghoraṃ māṃsaśoṇitarūpitam
a kiṃ vo hanumatā kāryaṃ kṛpaṇena tapasvinā
c rāme tiṣṭhati durdharṣe sugrīve sahalakṣmaṇe
a adya rāmaṃ sasugrīvaṃ parigheṇa salakṣmaṇam
c āgamiṣyāmi hatvaiko vikṣobhya harivāhinīm
a kaumbhakarṇis tato vīro nikumbho nāma vīryavān
c abravīt paramakurddho rāvaṇaṃ lokarāvaṇam
a sarve bhavantas tiṣṭhantu mahārājena saṃgatāḥ
c aham eko haniṣyāmi rāghavaṃ sahalakṣmaṇam
a tato vajrahanur nāma rākṣasaḥ parvatopamaḥ
c kruddhaḥ parilihan vaktraṃ jihvayā vākyam abravīt
a svairaṃ kurvantu kāryāṇi bhavanto vigatajvarāḥ
c eko 'haṃ bhakṣayiṣyāmi tān sarvān hariyūthapān
a svasthāḥ krīḍantu niścintāḥ pibantu madhuvāruṇīm
c aham eko haniṣyāmi sugrīvaṃ sahalakṣmaṇam
e sāṅgadaṃ ca hanūmantaṃ rāmaṃ ca raṇakuñjaram
a tato nikumbho rabhasaḥ sūryaśatrur mahābalaḥ
c suptaghno yajñakopaś ca mahāpārśvo mahoaraḥ
a agniketuś ca durdharṣo raśmiketuś ca rākṣasaḥ
c indrajic ca mahātejā balavān rāvaṇātmajaḥ
a prahasto 'tha virūpākṣo vajradaṃṣṭro mahābalaḥ
c dhūmrākṣaś cātikāyaś ca durmukhaś caiva rākṣasaḥ
a parighān paṭṭasān prāsāñ śaktiśūlaparaśvadhān
c cāpāni ca sabāṇāni khaḍgāṃś ca vipulāñ śitān
a pragṛhya paramakruddhāḥ samutpatya ca rākṣasāḥ
c abruvan rāvaṇaṃ sarve pradīptā iva tejasā
a adya rāmaṃ vadhiṣyāmaḥ sugrīvaṃ ca salakṣmaṇam
c kṛpaṇaṃ ca hanūmantaṃ laṅkā yena pradharṣitā
a tān gṛhītāyudhān sarvān vārayitvā vibhīṣaṇaḥ
c abravīt prāñjalir vākyaṃ punaḥ pratyupaveśya tān
a apy upāyais tribhis tāta yo 'rthaḥ prāptuṃ na śakyate
c tasya vikramakālāṃs tān yuktān āhur manīṣiṇaḥ
a pramatteṣv abhiyukteṣu daivena prahateṣu ca
c vikramās tāta sidhyanti parīkṣya vidhinā kṛtāḥ
a apramattaṃ kathaṃ taṃ tu vijigīṣuṃ bale sthitam
c jitaroṣaṃ durādharṣaṃ pradharṣayitum icchatha
a samudraṃ laṅghayitvā tu ghoraṃ nadanadīpatim
c kṛtaṃ hanumatā karma duṣkaraṃ tarkayeta kaḥ
a balāny aparimeyāni vīryāṇi ca niśācarāḥ
c pareṣāṃ sahasāvajñā na kartavyā kathaṃ cana
a kiṃ ca rākṣasarājasya rāmeṇāpakṛtaṃ purā
c ājahāra janasthānād yasya bhāryāṃ yaśasvinaḥ
a kharo yady ativṛttas tu rāmeṇa nihato raṇe
c avaśyaṃ prāṇināṃ prāṇā rakṣitavyā yathā balam
a etannimittaṃ vaidehī bhayaṃ naḥ sumahad bhavet
c āhṛtā sā parityājyā kalahārthe kṛte na kim
a na naḥ kṣamaṃ vīryavatā tena dharmānuvartinā
c vairaṃ nirarthakaṃ kartuṃ dīyatām asya maithilī
a yāvan na sagajāṃ sāśvāṃ bahuratnasamākulām
c purīṃ dārayate bāṇair dīyatām asya maithilī
a yāvat sughorā mahatī durdharṣā harivāhinī
c nāvaskandati no laṅkāṃ tāvat sītā pradīyatām
a vinaśyed dhi purī laṅkā śūrāḥ sarve ca rākṣasāḥ
c rāmasya dayitā patnī na svayaṃ yadi dīyate
a prasādaye tvāṃ bandhutvāt kuruṣva vacanaṃ mama
c hitaṃ pathyaṃ tv ahaṃ brūmi dīyatām asya maithilī
a purā śaratsūryamarīcisaṃnibhān
navāgrapuṅkhān sudṛḍhān nṛpātmajaḥ
c sṛjaty amoghān viśikhān vadhāya te
pradīyatāṃ dāśarathāya maithilī
a tyajasva kopaṃ sukhadharmanāśanaṃ
bhajasva dharmaṃ ratikīrtivardhanam
c prasīda jīvema saputrabāndhavāḥ
pradīyatāṃ dāśarathāya maithilī
a suniviṣṭaṃ hitaṃ vākyam uktavantaṃ vibhīṣaṇam
c abravīt paruṣaṃ vākyaṃ rāvaṇaḥ kālacoditaḥ
a vaset saha sapatnena kruddhenāśīviṣeṇa vā
c na tu mitrapravādena saṃvasec chatrusevinā
a jānāmi śīlaṃ jñātīnāṃ sarvalokeṣu rākṣasa
c hṛṣyanti vyasaneṣv ete jñātīnāṃ jñātayaḥ sadā
a pradhānaṃ sādhakaṃ vaidyaṃ dharmaśīlaṃ ca rākṣasa
c jñātayo hy avamanyante śūraṃ paribhavanti ca
a nityam anyonyasaṃhṛṣṭā vyasaneṣv ātatāyinaḥ
c pracchannahṛdayā ghorā jñātayas tu bhayāvahāḥ
a śrūyante hastibhir gītāḥ ślokāḥ padmavane kva cit
c pāśahastān narān dṛṣṭvā śṛṇu tān gadato mama
a nāgnir nānyāni śastrāṇi na naḥ pāśā bhayāvahāḥ
c ghorāḥ svārthaprayuktās tu jñātayo no bhayāvahāḥ
a upāyam ete vakṣyanti grahaṇe nātra saṃśayaḥ
c kṛtsnād bhayāj jñātibhayaṃ sukaṣṭaṃ viditaṃ ca naḥ
a vidyate goṣu saṃpannaṃ vidyate brāhmaṇe damaḥ
c vidyate strīṣu cāpalyaṃ vidyate jñātito bhayam
a tato neṣṭam idaṃ saumya yad ahaṃ lokasatkṛtaḥ
c aiśvaryam abhijātaś ca ripūṇāṃ mūrdhni ca sthitaḥ
a anyas tv evaṃvidhaṃ brūyād vākyam etan niśācara
c asmin muhūrte na bhavet tvāṃ tu dhik kulapāṃsanam
a ity uktaḥ paruṣaṃ vākyaṃ nyāyavādī vibhīṣaṇaḥ
c utpapāta gadāpāṇiś caturbhiḥ saha rākṣasaiḥ
a abravīc ca tadā vākyaṃ jātakrodho vibhīṣaṇaḥ
c antarikṣagataḥ śrīmān bhrātaraṃ rākṣasādhipam
a sa tvaṃ bhrātāsi me rājan brūhi māṃ yad yad icchasi
c idaṃ tu paruṣaṃ vākyaṃ na kṣamāmy anṛtaṃ tava
a sunītaṃ hitakāmena vākyam uktaṃ daśānana
c na gṛhṇanty akṛtātmānaḥ kālasya vaśam āgatāḥ
a sulabhāḥ puruṣā rājan satataṃ priyavādinaḥ
c apriyasya tu pathyasya vaktā śrotā ca durlabhaḥ
a baddhaṃ kālasya pāśena sarvabhūtāpahāriṇā
c na naśyantam upekṣeyaṃ pradīptaṃ śaraṇaṃ yathā
a dīptapāvakasaṃkāśaiḥ śitaiḥ kāñcanabhūṣaṇaiḥ
c na tvām icchāmy ahaṃ draṣṭuṃ rāmeṇa nihataṃ śaraiḥ
a śūrāś ca balavantaś ca kṛtāstrāś ca raṇājire
c kālābhipannā sīdanti yathā vālukasetavaḥ
a ātmānaṃ sarvathā rakṣa purīṃ cemāṃ sarākṣasām
c svasti te 'stu gamiṣyāmi sukhī bhava mayā vinā
a nivāryamāṇasya mayā hitaiṣiṇā
na rocate te vacanaṃ niśācara
c parītakālā hi gatāyuṣo narā
hitaṃ na gṛhṇanti suhṛdbhir īritam
a ity uktvā paruṣaṃ vākyaṃ rāvaṇaṃ rāvaṇānujaḥ
c ājagāma muhūrtena yatra rāmaḥ salakṣmaṇaḥ
a taṃ meruśikharākāraṃ dīptām iva śatahradām
c gaganasthaṃ mahīsthās te dadṛśur vānarādhipāḥ
a tam ātmapañcamaṃ dṛṣṭvā sugrīvo vānarādhipaḥ
c vānaraiḥ saha durdharṣaś cintayām āsa buddhimān
a cintayitvā muhūrtaṃ tu vānarāṃs tān uvāca ha
c hanūmatpramukhān sarvān idaṃ vacanam uttamam
a eṣa sarvāyudhopetaś caturbhiḥ saha rākṣasaiḥ
c rākṣaso 'bhyeti paśyadhvam asmān hantuṃ na saṃśayaḥ
a sugrīvasya vacaḥ śrutvā sarve te vānarottamāḥ
c sālān udyamya śailāṃś ca idaṃ vacanam abruvan
a śīghraṃ vyādiśa no rājan vadhāyaiṣāṃ durātmanām
c nipatantu hatāś caite dharaṇyām alpajīvitāḥ
a teṣāṃ saṃbhāṣamāṇānām anyonyaṃ sa vibhīṣaṇaḥ
c uttaraṃ tīram āsādya khastha eva vyatiṣṭhata
a uvāca ca mahāprājñaḥ svareṇa mahatā mahān
c sugrīvaṃ tāṃś ca saṃprekṣya khastha eva vibhīṣaṇaḥ
a rāvaṇo nāma durvṛtto rākṣaso rākṣaseśvaraḥ
c tasyāham anujo bhrātā vibhīṣaṇa iti śrutaḥ
a tena sītā janasthānād dhṛtā hatvā jaṭāyuṣam
c ruddhvā ca vivaśā dīnā rākṣasībhiḥ surakṣitā
a tam ahaṃ hetubhir vākyair vividhaiś ca nyadarśayam
c sādhu niryātyatāṃ sītā rāmāyeti punaḥ punaḥ
a sa ca na pratijagrāha rāvaṇaḥ kālacoditaḥ
c ucyamāno hitaṃ vākyaṃ viparīta ivauṣadham
a so 'haṃ paruṣitas tena dāsavac cāvamānitaḥ
c tyaktvā putrāṃś ca dārāṃś ca rāghavaṃ śaraṇaṃ gataḥ
a sarvalokaśaraṇyāya rāghavāya mahātmane
c nivedayata māṃ kṣipraṃ vibhīṣaṇam upasthitam
a etat tu vacanaṃ śrutvā sugrīvo laghuvikramaḥ
c lakṣmaṇasyāgrato rāmaṃ saṃrabdham idam abravīt
a rāvaṇasyānujo bhrātā vibhīṣaṇa iti śrutaḥ
c caturbhiḥ saha rakṣobhir bhavantaṃ śaraṇaṃ gataḥ
a rāvaṇena praṇihitaṃ tam avehi vibhīṣaṇam
c tasyāhaṃ nigrahaṃ manye kṣamaṃ kṣamavatāṃ vara
a rākṣaso jihmayā buddhyā saṃdiṣṭo 'yam upasthitaḥ
c prahartuṃ māyayā channo viśvaste tvayi rāghava
a badhyatām eṣa tīvreṇa daṇḍena sacivaiḥ saha
c rāvaṇasya nṛśaṃsasya bhrātā hy eṣa vibhīṣaṇaḥ
a evam uktvā tu taṃ rāmaṃ saṃrabdho vāhinīpatiḥ
c vākyajño vākyakuśalaṃ tato maunam upāgamat
a sugrīvasya tu tad vākyaṃ śrutvā rāmo mahābalaḥ
c samīpasthān uvācedaṃ hanūmatpramukhān harīn
a yad uktaṃ kapirājena rāvaṇāvarajaṃ prati
c vākyaṃ hetumad atyarthaṃ bhavadbhir api tac chrutam
a suhṛdā hy arthakṛccheṣu yuktaṃ buddhimatā satā
c samarthenāpi saṃdeṣṭuṃ śāśvatīṃ bhūtim icchatā
a ity evaṃ paripṛṣṭās te svaṃ svaṃ matam atandritāḥ
c sopacāraṃ tadā rāmam ūcur hitacikīrṣavaḥ
a ajñātaṃ nāsti te kiṃ cit triṣu lokeṣu rāghava
c ātmānaṃ pūjayan rāma pṛcchasy asmān suhṛttayā
a tvaṃ hi satyavrataḥ śūro dhārmiko dṛḍhavikramaḥ
c parīkṣya kārā smṛtimān nisṛṣṭātmā suhṛtsu ca
a tasmād ekaikaśas tāvad bruvantu sacivās tava
c hetuto matisaṃpannāḥ samarthāś ca punaḥ punaḥ
a ity ukte rāghavāyātha matimān aṅgado 'grataḥ
c vibhīṣaṇaparīkṣārtham uvāca vacanaṃ hariḥ
a śatroḥ sakāśāt saṃprāptaḥ sarvathā śaṅkya eva hi
c viśvāsayogyaḥ sahasā na kartavyo vibhīṣaṇaḥ
a chādayitvātmabhāvaṃ hi caranti śaṭhabuddhayaḥ
c praharanti ca randhreṣu so 'narthaḥ sumahān bhavet
a arthānarthau viniścitya vyavasāyaṃ bhajeta ha
c guṇataḥ saṃgrahaṃ kuryād doṣatas tu visarjayet
a yadi doṣo mahāṃs tasmiṃs tyajyatām aviśaṅkitam
c guṇān vāpi bahūñ jñātvā saṃgrahaḥ kriyatāṃ nṛpa
a śarabhas tv atha niścitya sārthaṃ vacanam abravīt
c kṣipram asmin naravyāghra cāraḥ pratividhīyatām
a praṇidhāya hi cāreṇa yathāvat sūkṣmabuddhinā
c parīkṣya ca tataḥ kāryo yathānyāyaṃ parigrahaḥ
a jāmbavāṃs tv atha saṃprekṣya śāstrabuddhyā vicakṣaṇaḥ
c vākyaṃ vijñāpayām āsa guṇavad doṣavarjitam
a baddhavairāc ca pāpāc ca rākṣasendrād vibhīṣaṇaḥ
c adeśa kāle saṃprāptaḥ sarvathā śaṅkyatām ayam
a tato maindas tu saṃprekṣya nayāpanayakovidaḥ
c vākyaṃ vacanasaṃpanno babhāṣe hetumattaram
a vacanaṃ nāma tasyaiṣa rāvaṇasya vibhīṣaṇaḥ
c pṛcchyatāṃ madhureṇāyaṃ śanair naravareśvara
a bhāvam asya tu vijñāya tatas tattvaṃ kariṣyasi
c yadi dṛṣṭo na duṣṭo vā buddhipūrvaṃ nararṣabha
a atha saṃskārasaṃpanno hanūmān sacivottamaḥ
c uvāca vacanaṃ ślakṣṇam arthavan madhuraṃ laghu
a na bhavantaṃ matiśreṣṭhaṃ samarthaṃ vadatāṃ varam
c atiśāyayituṃ śakto bṛhaspatir api bruvan
a na vādān nāpi saṃgharṣān nādhikyān na ca kāmataḥ
c vakṣyāmi vacanaṃ rājan yathārthaṃ rāmagauravāt
a arthānarthanimittaṃ hi yad uktaṃ sacivais tava
c tatra doṣaṃ prapaśyāmi kriyā na hy upapadyate
a ṛte niyogāt sāmarthyam avaboddhuṃ na śakyate
c sahasā viniyogo hi doṣavān pratibhāti me
a cārapraṇihitaṃ yuktaṃ yad uktaṃ sacivais tava
c arthasyāsaṃbhavāt tatra kāraṇaṃ nopapadyate
a adeśa kāle saṃprāpta ity ayaṃ yad vibhīṣaṇaḥ
c vivakṣā cātra me 'stīyaṃ tāṃ nibodha yathā mati
a sa eṣa deśaḥ kālaś ca bhavatīha yathā tathā
c puruṣāt puruṣaṃ prāpya tathā doṣaguṇāv api
a daurātmyaṃ rāvaṇe dṛṣṭvā vikramaṃ ca tathā tvayi
c yuktam āgamanaṃ tasya sadṛśaṃ tasya buddhitaḥ
a ajñātarūpaiḥ puruṣaiḥ sa rājan pṛcchyatām iti
c yad uktam atra me prekṣā kā cid asti samīkṣitā
a pṛcchyamāno viśaṅketa sahasā buddhimān vacaḥ
c tatra mitraṃ praduṣyeta mithyapṛṣṭaṃ sukhāgatam
a aśakyaḥ sahasā rājan bhāvo vettuṃ parasya vai
c antaḥ svabhāvair gītais tair naipuṇyaṃ paśyatā bhṛśam
a na tv asya bruvato jātu lakṣyate duṣṭabhāvatā
c prasannaṃ vadanaṃ cāpi tasmān me nāsti saṃśayaḥ
a aśaṅkitamatiḥ svastho na śaṭhaḥ parisarpati
c na cāsya duṣṭā vāk cāpi tasmān nāstīha saṃśayaḥ
a ākāraś chādyamāno 'pi na śakyo vinigūhitum
c balād dhi vivṛṇoty eva bhāvam antargataṃ nṛṇām
a deśakālopapannaṃ ca kāryaṃ kāryavidāṃ vara
c saphalaṃ kurute kṣipraṃ prayogeṇābhisaṃhitam
a udyogaṃ tava saṃprekṣya mithyāvṛttaṃ ca rāvaṇam
c vālinaś ca vadhaṃ śrutvā sugrīvaṃ cābhiṣecitam
a rājyaṃ prārthayamānaś ca buddhipūrvam ihāgataḥ
c etāvat tu puraskṛtya yujyate tv asya saṃgrahaḥ
a yathāśakti mayoktaṃ tu rākṣasasyārjavaṃ prati
c tvaṃ pramāṇaṃ tu śeṣasya śrutvā buddhimatāṃ vara
a atha rāmaḥ prasannātmā śrutvā vāyusutasya ha
c pratyabhāṣata durdharṣaḥ śrutavān ātmani sthitam
a mamāpi tu vivakṣāsti kā cit prati vibhīṣaṇam
c śrutam icchāmi tat sarvaṃ bhavadbhiḥ śreyasi sthitaiḥ
a mitrabhāvena saṃprāptaṃ na tyajeyaṃ kathaṃ cana
c doṣo yady api tasya syāt satām etad agarhitam
a rāmasya vacanaṃ śrutvā sugrīvaḥ plavageśvaraḥ
c pratyabhāṣata kākutsthaṃ sauhārdenābhicoditaḥ
a kim atra citraṃ dharmajña lokanāthaśikhāmaṇe
c yat tvam āryaṃ prabhāṣethāḥ sattvavān sapathe sthitaḥ
a mama cāpy antarātmāyaṃ śuddhiṃ vetti vibhīṣaṇam
c anumanāc ca bhāvāc ca sarvataḥ suparīkṣitaḥ
a tasmāt kṣipraṃ sahāsmābhis tulyo bhavatu rāghava
c vibhīṣaṇo mahāprājñaḥ sakhitvaṃ cābhyupaitu naḥ
a sa sugrīvasya tad vākyayṃ rāmaḥ śrutvā vimṛśya ca
c tataḥ śubhataraṃ vākyam uvāca haripuṃgavam
a suduṣṭo vāpy aduṣṭo vā kim eṣa rajanīcaraḥ
c sūkṣmam apy ahitaṃ kartuṃ mamāśaktaḥ kathaṃ cana
a piśācān dānavān yakṣān pṛthivyāṃ caiva rākṣasān
c aṅgulyagreṇa tān hanyām icchan harigaṇeśvara
a śrūyate hi kapotena śatruḥ śaraṇam āgataḥ
c arcitaś ca yathānyāyaṃ svaiś ca māṃsair nimantritaḥ
a sa hi taṃ pratijagrāha bhāryā hartāram āgatam
c kapoto vānaraśreṣṭha kiṃ punar madvidho janaḥ
a ṛṣeḥ kaṇvasya putreṇa kaṇḍunā paramarṣiṇā
c śṛṇu gāthāṃ purā gītāṃ dharmiṣṭhāṃ satyavādinā
a baddhāñjalipuṭaṃ dīnaṃ yācantaṃ śaraṇāgatam
c na hanyād ānṛśaṃsyārtham api śatruṃ paraṃ pata
a ārto vā yadi vā dṛptaḥ pareṣāṃ śaraṇaṃ gataḥ
c ariḥ prāṇān parityajya rakṣitavyaḥ kṛtātmanā
a sa ced bhayād vā mohād vā kāmād vāpi na rakṣati
c svayā śaktyā yathātattvaṃ tat pāpaṃ lokagarhitam
a vinaṣṭaḥ paśyatas tasya rakṣiṇaḥ śaraṇāgataḥ
c ādāya sukṛtaṃ tasya sarvaṃ gacched arakṣitaḥ
a evaṃ doṣo mahān atra prapannānām arakṣaṇe
c asvargyaṃ cāyaśasyaṃ ca balavīryavināśanam
a kariṣyāmi yathārthaṃ tu kaṇḍor vacanam uttamam
c dharmiṣṭhaṃ ca yaśasyaṃ ca svargyaṃ syāt tu phalodaye
a sakṛd eva prapannāya tavāsmīti ca yācate
c abhayaṃ sarvabhūtebhyo dadāmy etad vrataṃ mama
a ānayainaṃ hariśreṣṭha dattam asyābhayaṃ mayā
c vibhīṣaṇo vā sugrīva yadi vā rāvaṇaḥ svayam
a tatas tu sugrīvavaco niśamya tad
dharīśvareṇābhihitaṃ nareśvaraḥ
c vibhīṣaṇenāśu jagāma saṃgamaṃ
patatrirājena yathā puraṃdaraḥ
a rāghaveṇābhaye datte saṃnato rāvaṇānujaḥ
c khāt papātāvaniṃ hṛṣṭo bhaktair anucaraiḥ saha
a sa tu rāmasya dharmātmā nipapāta vibhīṣaṇaḥ
c pādayoḥ śaraṇānveṣī caturbhiḥ saha rākṣasaiḥ
a abravīc ca tadā rāmaṃ vākyaṃ tatra vibhīṣaṇaḥ
c dharmayuktaṃ ca yuktaṃ ca sāmprataṃ saṃpraharṣaṇam
a anujo rāvaṇasyāhaṃ tena cāsmy avamānitaḥ
c bhavantaṃ sarvabhūtānāṃ śaraṇyaṃ śaraṇaṃ gataḥ
a parityaktā mayā laṅkā mitrāṇi ca dhanāni ca
c bhavadgataṃ me rājyaṃ ca jīvitaṃ ca sukhāni ca
a rākṣasānāṃ vadhe sāhyaṃ laṅkāyāś ca pradharṣaṇe
c kariṣyāmi yathāprāṇaṃ pravekṣyāmi ca vāhinīm
a iti bruvāṇaṃ rāmas tu pariṣvajya vibhīṣaṇam
c abravīl lakṣmaṇaṃ prītaḥ samudrāj jalam ānaya
a tena cemaṃ mahāprājñam abhiṣiñca vibhīṣaṇam
c rājānaṃ rakṣasāṃ kṣipraṃ prasanne mayi mānada
a evam uktas tu saumitrir abhyaṣiñcad vibhīṣaṇam
c madhye vānaramukhyānāṃ rājānaṃ rāmaśāsanāt
a taṃ prasādaṃ tu rāmasya dṛṣṭvā sadyaḥ plavaṃgamāḥ
c pracukruśur mahānādān sādhu sādhv iti cābruvan
a abravīc ca hanūmāṃś ca sugrīvaś ca vibhīṣaṇam
c kathaṃ sāgaram akṣobhyaṃ tarāma varuṇālayam
a upāyair abhigacchāmo yathā nadanadīpatim
c tarāma tarasā sarve sasainyā varuṇālayam
a evam uktas tu dharmajñaḥ pratyuvāca vibhīṣaṇaḥ
c samudraṃ rāghavo rājā śaraṇaṃ gantum arhati
a khānitaḥ sagareṇāyam aprameyo mahodadhiḥ
c kartum arhati rāmasya jñāteḥ kāryaṃ mahodadhiḥ
a evaṃ vibhīṣaṇenokte rākṣasena vipaścitā
c prakṛtyā dharmaśīlasya rāghavasyāpy arocata
a sa lakṣmaṇaṃ mahātejāḥ sugrīvaṃ ca harīśvaram
c satkriyārthaṃ kriyādakṣaḥ smitapūrvam uvāca ha
a vibhīṣaṇasya mantro 'yaṃ mama lakṣmaṇa rocate
c brūhi tvaṃ sahasugrīvas tavāpi yadi rocate
a sugrīvaḥ paṇḍito nityaṃ bhavān mantravicakṣaṇaḥ
c ubhābhyāṃ saṃpradhāryāryaṃ rocate yat tad ucyatām
a evam uktau tu tau vīrāv ubhau sugrīvalakṣmaṇau
c samudācāra saṃyuktam idaṃ vacanam ūcatuḥ
a kimarthaṃ no naravyāghra na rociṣyati rāghava
c vibhīṣaṇena yat tūktam asmin kāle sukhāvaham
a abaddhvā sāgare setuṃ ghore 'smin varuṇālaye
c laṅkā nāsādituṃ śakyā sendrair api surāsuraiḥ
a vibhīṣaṇasya śūrasya yathārthaṃ kriyatāṃ vacaḥ
c alaṃ kālātyayaṃ kṛtvā samudro 'yaṃ niyujyatām
a evam uktaḥ kuśāstīrṇe tīre nadanadīpateḥ
c saṃviveśa tadā rāmo vedyām iva hutāśanaḥ
a tasya rāmasya suptasya kuśāstīrṇe mahītale
c niyamād apramattasya niśās tisro 'ticakramuḥ
a na ca darśayate mandas tadā rāmasya sāgaraḥ
c prayatenāpi rāmeṇa yathārham abhipūjitaḥ
a samudrasya tataḥ kruddho rāmo raktāntalocanaḥ
c samīpastham uvācedaṃ lakṣmaṇaṃ śubhalakṣmaṇam
a paśya tāvad anāryasya pūjyamānasya lakṣmaṇa
c avalepaṃ samudrasya na darśayati yat svayam
a praśamaś ca kṣamā caiva ārjavaṃ priyavāditā
c asāmarthyaṃ phalanty ete nirguṇeṣu satāṃ guṇāḥ
a ātmapraśaṃsinaṃ duṣṭaṃ dhṛṣṭaṃ viparidhāvakam
c sarvatrotsṛṣṭadaṇḍaṃ ca lokaḥ satkurute naram
a na sāmnā śakyate kīrtir na sāmnā śakyate yaśaḥ
c prāptuṃ lakṣmaṇa loke 'smiñ jayo vā raṇamūdhani
a adya madbāṇanirbhinnair makarair makarālayam
c niruddhatoyaṃ saumitre plavadbhiḥ paśya sarvataḥ
a mahābhogāni matsyānāṃ kariṇāṃ ca karān iha
c bhogāṃś ca paśya nāgānāṃ mayā bhinnāni lakṣmaṇa
a saśaṅkhaśuktikā jālaṃ samīnamakaraṃ śaraiḥ
c adya yuddhena mahatā samudraṃ pariśoṣaye
a kṣamayā hi samāyuktaṃ mām ayaṃ makarālayaḥ
c asamarthaṃ vijānāti dhik kṣamām īdṛśe jane
a cāpam ānaya saumitre śarāṃś cāśīviṣopamān
c adyākṣobhyam api kruddhaḥ kṣobhayiṣyāmi sāgaram
a velāsu kṛtamaryādaṃ sahasormisamākulam
c nirmaryādaṃ kariṣyāmi sāyakair varuṇālayam
a evam uktvā dhanuṣpāṇiḥ krodhavisphāritekṣaṇaḥ
c babhūva rāmo durdharṣo yugāntāgnir iva jvalan
a saṃpīḍya ca dhanur ghoraṃ kampayitvā śarair jagat
c mumoca viśikhān ugrān vajrāṇīva śatakratuḥ
a te jvalanto mahāvegās tejasā sāyakottamāḥ
c praviśanti samudrasya salilaṃ trastapannagam
a tato vegaḥ samudrasya sanakramakaro mahān
c saṃbabhūva mahāghoraḥ samārutaravas tadā
a mahormimālāvitataḥ śaṅkhaśuktisamākulaḥ
c sadhūmaparivṛttormiḥ sahasābhūn mahodadhiḥ
a vyathitāḥ pannagāś cāsan dīptāsyā dīptalocanāḥ
c dānavāś ca mahāvīryāḥ pātālatalavāsinaḥ
a ūrmayaḥ sindhurājasya sanakramakarās tadā
c vindhyamandarasaṃkāśāḥ samutpetuḥ sahasraśaḥ
a āghūrṇitataraṅgaughaḥ saṃbhrāntoragarākṣasaḥ
c udvartita mahāgrāhaḥ saṃvṛttaḥ salilāśayaḥ
a tato madhyāt samudrasya sāgaraḥ svayam utthitaḥ
c udayan hi mahāśailān meror iva divākaraḥ
e pannagaiḥ saha dīptāsyaiḥ samudraḥ pratyadṛśyata
a snigdhavaidūryasaṃkāśo jāmbūnadavibhūṣitaḥ
c raktamālyāmbaradharaḥ padmapatranibhekṣaṇaḥ
a sāgaraḥ samatikramya pūrvam āmantrya vīryavān
c abravīt prāñjalir vākyaṃ rāghavaṃ śarapāṇinam
a pṛthivī vāyur ākāśam āpo jyotiś ca rāghavaḥ
c svabhāve saumya tiṣṭhanti śāśvataṃ mārgam āśritāḥ
a tat svabhāvo mamāpy eṣa yad agādho 'ham aplavaḥ
c vikāras tu bhaved rādha etat te pravadāmy aham
a na kāmān na ca lobhād vā na bhayāt pārthivātmaja
c grāhanakrākulajalaṃ stambhayeyaṃ kathaṃ cana
a vidhāsye rāma yenāpi viṣahiṣye hy ahaṃ tathā
c grāhā na prahariṣyanti yāvat senā tariṣyati
a ayaṃ saumya nalo nāma tanujo viśvakarmaṇaḥ
c pitrā dattavaraḥ śrīmān pratimo viśvakarmaṇaḥ
a eṣa setuṃ mahotsāhaḥ karotu mayi vānaraḥ
c tam ahaṃ dhārayiṣyāmi tathā hy eṣa yathā pitā
a evam uktvodadhir naṣṭaḥ samutthāya nalas tataḥ
c abravīd vānaraśreṣṭho vākyaṃ rāmaṃ mahābalaḥ
a ahaṃ setuṃ kariṣyāmi vistīrṇe varuṇālaye
c pituḥ sāmarthyam āsthāya tattvam āha mahodadhiḥ
a mama mātur varo datto mandare viśvakarmaṇā
c aurasas tasya putro 'haṃ sadṛśo viśvakarmaṇā
a na cāpy aham anukto vai prabrūyām ātmano guṇān
c kāmam adyaiva badhnantu setuṃ vānarapuṃgavāḥ
a tato nisṛṣṭarāmeṇa sarvato hariyūthapāḥ
c abhipetur mahāraṇyaṃ hṛṣṭāḥ śatasahasraśaḥ
a te nagān nagasaṃkāśāḥ śākhāmṛgagaṇarṣabhāḥ
c babhañjur vānarās tatra pracakarṣuś ca sāgaram
a te sālaiś cāśvakarṇaiś ca dhavair vaṃśaiś ca vānarāḥ
c kuṭajair arjunais tālais tikalais timiśair api
a bilvakaiḥ saptaparṇaiś ca karṇikāraiś ca puṣpitaiḥ
c cūtaiś cāśokavṛkṣaiś ca sāgaraṃ samapūrayan
a samūlāṃś ca vimūlāṃś ca pādapān harisattamāḥ
c indraketūn ivodyamya prajahrur harayas tarūn
a prakṣipyamāṇair acalaiḥ sahasā jalam uddhatam
c samutpatitam ākāśam apāsarpat tatas tataḥ
a daśayojanavistīrṇaṃ śatayojanam āyatam
c nalaś cakre mahāsetuṃ madhye nadanadīpateḥ
a śilānāṃ kṣipyamāṇānāṃ śailānāṃ tatra pātyatām
c babhūva tumulaḥ śabdas tadā tasmin mahodadhau
a sa nalena kṛtaḥ setuḥ sāgare makarālaye
c śuśubhe subhagaḥ śrīmān svātīpatha ivāmbare
a tato devāḥ sagandharvāḥ siddhāś ca paramarṣayaḥ
a āplavantaḥ plavantaś ca garjantaś ca plavaṃgamāḥ
c tam acintyam asahyaṃ ca adbhutaṃ lomaharṣaṇam
e dadṛśuḥ sarvabhūtāni sāgare setubandhanam
a tāni koṭisahasrāṇi vānarāṇāṃ mahaujasām
c badhnantaḥ sāgare setuṃ jagmuḥ pāraṃ mahodadheḥ
a viśālaḥ sukṛtaḥ śrīmān subhūmiḥ susamāhitaḥ
c aśobhata mahāsetuḥ sīmanta iva sāgare
a tataḥ pare samudrasya gadāpāṇir vibhīṣaṇaḥ
c pareṣām abhighatārtham atiṣṭhat sacivaiḥ saha
a agratas tasya sainyasya śrīmān rāmaḥ salakṣmaṇaḥ
c jagāma dhanvī dharmātmā sugrīveṇa samanvitaḥ
a anye madhyena gacchanti pārśvato 'nye plavaṃgamāḥ
c salile prapatanty anye mārgam anye na lebhire
e ke cid vaihāyasa gatāḥ suparṇā iva pupluvuḥ
a ghoṣeṇa mahatā ghoṣaṃ sāgarasya samucchritam
c bhīmam antardadhe bhīmā tarantī harivāhinī
a vānarāṇāṃ hi sā tīrṇā vāhinī nala setunā
c tīre niviviśe rājñā bahumūlaphalodake
a tad adbhutaṃ rāghava karma duṣkaraṃ
samīkṣya devāḥ saha siddhacāraṇaiḥ
c upetya rāmaṃ sahitā maharṣibhiḥ
samabhyaṣiñcan suśubhair jalaiḥ pṛthak
a jayasva śatrūn naradeva medinīṃ
sasāgarāṃ pālaya śāśvatīḥ samāḥ
c itīva rāmaṃ naradevasatkṛtaṃ
śubhair vacobhir vividhair apūjayan
a sabale sāgaraṃ tīrṇe rāme daśarathātmaje
c amātyau rāvaṇaḥ śrīmān abravīc chukasāraṇau
a samagraṃ sāgaraṃ tīrṇaṃ dustaraṃ vānaraṃ balam
c abhūtapūrvaṃ rāmeṇa sāgare setubandhanam
a sāgare setubandhaṃ tu na śraddadhyāṃ kathaṃ cana
c avaśyaṃ cāpi saṃkhyeyaṃ tan mayā vānaraṃ balam
a bhavantau vānaraṃ sainyaṃ praviśyānupalakṣitau
c parimāṇaṃ ca vīryaṃ ca ye ca mukhyāḥ plavaṃgamāḥ
a mantriṇo ye ca rāmasya sugrīvasya ca saṃmatāḥ
c ye pūrvam abhivartante ye ca śūrāḥ plavaṃgamāḥ
a sa ca setur yathā baddhaḥ sāgare salilārṇave
c niveśaś ca yathā teṣāṃ vānarāṇāṃ mahātmanām
a rāmasya vyavasāyaṃ ca vīryaṃ praharaṇāni ca
c lakṣmaṇasya ca vīrasya tattvato jñātum arhatha
a kaś ca senāpatis teṣāṃ vānarāṇāṃ mahaujasām
c etaj jñātvā yathātattvaṃ śīghram agantum arhathaḥ
a iti pratisamādiṣṭau rākṣasau śukasāraṇau
c harirūpadharau vīrau praviṣṭau vānaraṃ balam
a tatas tad vānaraṃ sainyam acintyaṃ lomaharṣaṇam
c saṃkhyātuṃ nādhyagacchetāṃ tadā tau śukasāraṇau
a tat sthitaṃ parvatāgreṣu nirdareṣu guhāsu ca
c samudrasya ca tīreṣu vaneṣūpavaneṣu ca
a taramāṇaṃ ca tīrṇaṃ ca tartukāmaṃ ca sarvaśaḥ
c niviṣṭaṃ niviśac caiva bhīmanādaṃ mahābalam
a tau dadarśa mahātejāḥ pracchannau ca vibhīṣaṇaḥ
c ācacakṣe 'tha rāmāya gṛhītvā śukasāraṇau
e laṅkāyāḥ samanuprāptau cārau parapuraṃjayau
a tau dṛṣṭvā vyathitau rāmaṃ nirāśau jīvite tadā
c kṛtāñjalipuṭau bhītau vacanaṃ cedam ūcatuḥ
a āvām ihāgatau saumya rāvaṇaprahitāv ubhau
c parijñātuṃ balaṃ kṛtsnaṃ tavedaṃ raghunandana
a tayos tad vacanaṃ śrutvā rāmo daśarathātmajaḥ
c abravīt prahasan vākyaṃ sarvabhūtahite rataḥ
a yadi dṛṣṭaṃ balaṃ kṛtsnaṃ vayaṃ vā susamīkṣitāḥ
c yathoktaṃ vā kṛtaṃ kāryaṃ chandataḥ pratigamyatām
a praviśya nagarīṃ laṅkāṃ bhavadbhyāṃ dhanadānujaḥ
c vaktavyo rakṣasāṃ rājā yathoktaṃ vacanaṃ mama
a yad balaṃ ca samāśritya sītāṃ me hṛtavān asi
c tad darśaya yathākāmaṃ sasainyaḥ sahabāndhavaḥ
a śvaḥkāle nagarīṃ laṅkāṃ saprākārāṃ satoraṇām
c rākṣasaṃ ca balaṃ paśya śarair vidhvaṃsitaṃ mayā
a ghoraṃ roṣam ahaṃ mokṣye balaṃ dhāraya rāvaṇa
c śvaḥkāle vajravān vajraṃ dānaveṣv iva vāsavaḥ
a iti pratisamādiṣṭau rākṣasau śukasāraṇau
c āgamya nagarīṃ laṅkām abrūtāṃ rākṣasādhipam
a vibhīṣaṇagṛhītau tu vadhārhau rākṣaseśvara
c dṛṣṭvā dharmātmanā muktau rāmeṇāmitatejasā
a ekasthānagatā yatra catvāraḥ puruṣarṣabhāḥ
c lokapālopamāḥ śūrāḥ kṛtāstrā dṛḍhavikramāḥ
a rāmo dāśarathiḥ śrīmāṃl lakṣmaṇaś ca vibhīṣaṇaḥ
c sugrīvaś ca mahātejā mahendrasamavikramaḥ
a ete śaktāḥ purīṃ laṅkāṃ saprākārāṃ satoraṇām
c utpāṭya saṃkrāmayituṃ sarve tiṣṭhantu vānarāḥ
a yādṛśaṃ tasya rāmasya rūpaṃ praharaṇāni ca
c vadhiṣyati purīṃ laṅkām ekas tiṣṭhantu te trayaḥ
a rāmalakṣmaṇaguptā sā sugrīveṇa ca vāhinī
c babhūva durdharṣatarā sarvair api surāsuraiḥ
a prahṛṣṭarūpā dhvajinī vanaukasāṃ
mahātmanāṃ saṃprati yoddhum icchatām
c alaṃ virodhena śamo vidhīyatāṃ
pradīyatāṃ dāśarathāya maithilī
a tad vacaḥ pathyam aklībaṃ sāraṇenābhibhāṣitam
c niśamya rāvaṇo rājā pratyabhāṣata sāraṇam
a yadi mām abhiyuñjīran devagandharvadānavāḥ
c naiva sītāṃ pradāsyāmi sarvalokabhayād api
a tvaṃ tu saumya paritrasto haribhir nirjito bhṛśam
c pratipradānam adyaiva sītāyāḥ sādhu manyase
e ko hi nāma sapatno māṃ samare jetum arhati
a ity uktvā paruṣaṃ vākyaṃ rāvaṇo rākṣasādhipaḥ
c āruroha tataḥ śrīmān prāsādaṃ himapāṇḍuram
e bahutālasamutsedhaṃ rāvaṇo 'tha didṛkṣayā
a tābhyāṃ carābhyāṃ sahito rāvaṇaḥ krodhamūrchitaḥ
c paśyamānaḥ samudraṃ ca parvatāṃś ca vanāni ca
e dadarśa pṛthivīdeśaṃ susaṃpūrṇaṃ plavaṃgamaiḥ
a tad apāram asaṃkhyeyaṃ vānarāṇāṃ mahad balam
c ālokya rāvaṇo rājā paripapraccha sāraṇam
a eṣāṃ vānaramukhyānāṃ ke śūrāḥ ke mahābalāḥ
c ke pūrvam abhivartante mahotsāhāḥ samantataḥ
a keṣāṃ śṛṇoti sugrīvaḥ ke vā yūthapayūthapāḥ
c sāraṇācakṣva me sarvaṃ ke pradhānāḥ plavaṃgamāḥ
a sāraṇo rākṣasendrasya vacanaṃ paripṛcchataḥ
c ācacakṣe 'tha mukhyajño mukhyāṃs tāṃs tu vanaukasaḥ
a eṣa yo 'bhimukho laṅkāṃ nardaṃs tiṣṭhati vānaraḥ
c yūthapānāṃ sahasrāṇāṃ śatena parivāritaḥ
a yasya ghoṣeṇa mahatā saprākārā satoraṇā
c laṅkā pravepate sarvā saśailavanakānanā
a sarvaśākhāmṛgendrasya sugrīvasya mahātmanaḥ
c balāgre tiṣṭhate vīro nīlo nāmaiṣa yūthapaḥ
a bāhū pragṛhya yaḥ padbhyāṃ mahīṃ gacchati vīryavān
c laṅkām abhimukhaḥ kopād abhīkṣṇaṃ ca vijṛmbhate
a giriśṛṅgapratīkāśaḥ padmakiñjalkasaṃnibhaḥ
c sphoṭayaty abhisaṃrabdho lāṅgūlaṃ ca punaḥ punaḥ
a yasya lāṅgūlaśabdena svanantīva diśo daśa
c eṣa vānararājena surgrīveṇābhiṣecitaḥ
e yauvarājye 'ṅgado nāma tvām āhvayati saṃyuge
a ye tu viṣṭabhya gātrāṇi kṣveḍayanti nadanti ca
c utthāya ca vijṛmbhante krodhena haripuṃgavāḥ
a ete duṣprasahā ghorāś caṇḍāś caṇḍaparākramāḥ
c aṣṭau śatasahasrāṇi daśakoṭiśatāni ca
a ya enam anugacchanti vīrāś candanavāsinaḥ
c eṣa āśaṃsate laṅkāṃ svenānīkena marditum
a śveto rajatasaṃkāśaḥ sabalo bhīmavikramaḥ
c buddhimān vānaraḥ śūras triṣu lokeṣu viśrutaḥ
a tūrṇaṃ sugrīvam āgamya punar gacchati vānaraḥ
c vibhajan vānarīṃ senām anīkāni praharṣayan
a yaḥ purā gomatītīre ramyaṃ paryeti parvatam
c nāmnā saṃkocano nāma nānānagayuto giriḥ
a tatra rājyaṃ praśāsty eṣa kumudo nāma yūthapaḥ
c yo 'sau śatasahasrāṇāṃ sahasraṃ parikarṣati
a yasya vālā bahuvyāmā dīrghalāṅgūlam āśritāḥ
c tāmrāḥ pītāḥ sitāḥ śvetāḥ prakīrṇā ghorakarmaṇaḥ
a adīno roṣaṇaś caṇḍaḥ saṃgrāmam abhikāṅkṣati
c eṣaivāśaṃsate laṅkāṃ svenānīkena marditum
a yas tv eṣa siṃhasaṃkāśaḥ kapilo dīrghakesaraḥ
c nibhṛtaḥ prekṣate laṅkāṃ didhakṣann iva cakṣuṣā
a vindhyaṃ kṛṣṇagiriṃ sahyaṃ parvataṃ ca sudarśanam
c rājan satatam adhyāste rambho nāmaiṣa yūthapaḥ
a śataṃ śatasahasrāṇāṃ triṃśac ca hariyūthapāḥ
c parivāryānugacchanti laṅkāṃ marditum ojasā
a yas tu karṇau vivṛṇute jṛmbhate ca punaḥ punaḥ
c na ca saṃvijate mṛtyor na ca yūthād vidhāvati
a mahābalo vītabhayo ramyaṃ sālveya parvatam
c rājan satatam adhyāste śarabho nāma yūthapaḥ
a etasya balinaḥ sarve vihārā nāma yūthapāḥ
c rājañ śatasahasrāṇi catvāriṃśat tathaiva ca
a yas tu megha ivākāśaṃ mahān āvṛtya tiṣṭhati
c madhye vānaravīrāṇāṃ surāṇām iva vāsavaḥ
a bherīṇām iva saṃnādo yasyaiṣa śrūyate mahān
c ghoraḥ śākhāmṛgendrāṇāṃ saṃgrāmam abhikāṅkṣatām
a eṣa parvatam adhyāste pāriyātram anuttamam
c yuddhe duṣprasaho nityaṃ panaso nāma yūthapaḥ
a enaṃ śatasahasrāṇāṃ śatārdhaṃ paryupāsate
c yūthapā yūthapaśreṣṭhaṃ yeṣāṃ yūthāni bhāgaśaḥ
a yas tu bhīmāṃ pravalgantīṃ camūṃ tiṣṭhati śobhayan
c sthitāṃ tīre samudrasya dvitīya iva sāgaraḥ
a eṣa dardarasaṃkāśo vinato nāma yūthapaḥ
c pibaṃś carati parṇāśāṃ nadīnām uttamāṃ nadīm
a ṣaṣṭiḥ śatasahasrāṇi balam asya plavaṃgamāḥ
c tvām āhvayati yuddhāya krathano nāma yūthapaḥ
a yas tu gairikavarṇābhaṃ vapuḥ puṣyati vānaraḥ
c gavayo nāma tejasvī tvāṃ krodhād abhivartate
a enaṃ śatasahasrāṇi saptatiḥ paryupāsate
c eṣa āśaṃsate laṅkāṃ svenānīkena marditum
a ete duṣprasahā ghorā balinaḥ kāmarūpiṇaḥ
c yūthapā yūthapaśreṣṭhā yeṣāṃ saṃkhyā na vidyate
a tāṃs tu te 'haṃ pravakṣyāmi prekṣamāṇasya yūthapān
c rāghavārthe parākrāntā ye na rakṣanti jīvitam
a snigdhā yasya bahuśyāmā bālā lāṅgūlam āśritāḥ
c tāmrāḥ pītāḥ sitāḥ śvetāḥ prakīrṇā ghorakarmaṇaḥ
a pragṛhītāḥ prakāśante sūryasyeva marīcayaḥ
c pṛthivyāṃ cānukṛṣyante haro nāmaiṣa yūthapaḥ
a yaṃ pṛṣṭhato 'nugacchanti śataśo 'tha sahasraśaḥ
c drumān udyamya sahitā laṅkārohaṇatatparāḥ
a eṣa koṭīsahasreṇa vānarāṇāṃ mahaujasām
c ākāṅkṣate tvāṃ saṃgrāme jetuṃ parapuraṃjaya
a nīlān iva mahāmeghāṃs tiṣṭhato yāṃs tu paśyasi
c asitāñ janasaṃkāśān yuddhe satyaparākramān
a nakhadaṃṣṭrāyudhān vīrāṃs tīkṣṇakopān bhayāvahān
c asaṃkhyeyān anirdeśyān paraṃ pāram ivodadheḥ
a parvateṣu ca ye ke cid viṣameṣu nadīṣu ca
c ete tvām abhivartante rājann ṛṣkāḥ sudāruṇāḥ
a eṣāṃ madhye sthito rājan bhīmākṣo bhīmadarśanaḥ
c parjanya iva jīmūtaiḥ samantāt parivāritaḥ
a ṛkṣavantaṃ giriśreṣṭham adhyāste narmadāṃ piban
c sarvarkṣāṇām adhipatir dhūmro nāmaiṣa yūthapaḥ
a yavīyān asya tu bhrātā paśyainaṃ parvatopamam
c bhrātrā samāno rūpeṇa viśiṣṭas tu parākrame
a sa eṣa jāmbavān nāma mahāyūthapayūthapaḥ
c praśānto guruvartī ca saṃprahāreṣv amarṣaṇaḥ
a etena sāhyaṃ sumahat kṛtaṃ śakrasya dhīmatā
c devāsure jāmbavatā labdhāś ca bahavo varāḥ
a āruhya parvatāgrebhyo mahābhravipulāḥ śilāḥ
c muñcanti vipulākārā na mṛtyor udvijanti ca
a rākṣasānāṃ ca sadṛśāḥ piśācānāṃ ca romaśāḥ
c etasya sainye bahavo vicaranty agnitejasaḥ
a yaṃ tv enam abhisaṃrabdhaṃ plavamānam iva sthitam
c prekṣante vānarāḥ sarve sthitaṃ yūthapayūthapam
a eṣa rājan sahasrākṣaṃ paryupāste harīśvaraḥ
c balena balasaṃpanno rambho nāmaiṣa yūthapaḥ
a yaḥ sthitaṃ yojane śailaṃ gacchan pārśvena sevate
c ūrdhvaṃ tathaiva kāyena gataḥ prāpnoti yojanam
a yasmān na paramaṃ rūpaṃ catuṣpādeṣu vidyate
c śrutaḥ saṃnādano nāma vānarāṇāṃ pitāmahaḥ
a yena yuddhaṃ tadā dattaṃ raṇe śakrasya dhīmatā
c parājayaś ca na prāptaḥ so 'yaṃ yūthapayūthapaḥ
e yasya vikramamāṇasya śakrasyeva parākramaḥ
a eṣa gandharvakanyāyām utpannaḥ kṛṣṇavartmanā
c purā devāsure yuddhe sāhyārthaṃ tridivaukasām
a yasya vaiśravaṇo rājā jambūm upaniṣevate
c yo rājā parvatendrāṇāṃ bahukiṃnarasevinām
a vihārasukhado nityaṃ bhrātus te rākṣasādhipa
c tatraiṣa vasati śrīmān balavān vānararṣabhaḥ
e yuddheṣv akatthano nityaṃ krathano nāma yūthapaḥ
a vṛtaḥ koṭisahasreṇa harīṇāṃ samupasthitaḥ
c eṣaivāśaṃsate laṅkāṃ svenānīkena marditum
a yo gaṅgām anu paryeti trāsayan hastiyūthapān
c hastināṃ vānarāṇāṃ ca pūrvavairam anusmaran
a eṣa yūthapatir netā gacchan giriguhāśayaḥ
c harīṇāṃ vāhinī mukhyo nadīṃ haimavatīm anu
a uśīra bījam āśritya parvataṃ mandaropamam
c ramate vānaraśreṣṭho divi śakra iva svayam
a enaṃ śatasahasrāṇāṃ sahasram abhivartate
c eṣa durmarṣaṇo rājan pramāthī nāma yūthapaḥ
a vātenevoddhataṃ meghaṃ yam enam anupaśyasi
c vivartamānaṃ bahuśo yatraitad bahulaṃ rajaḥ
a ete 'sitamukhā ghorā golāṅgūlā mahābalāḥ
c śataṃ śatasahasrāṇi dṛṣṭvā vai setubandhanam
a golāṅgūlaṃ mahāvegaṃ gavākṣaṃ nāma yūthapam
c parivāryābhivartante laṅkāṃ marditum ojasā
a bhramarācaritā yatra sarvakāmaphaladrumāḥ
c yaṃ sūryatulyavarṇābham anuparyeti parvatam
a yasya bhāsā sadā bhānti tadvarṇā mṛgapakṣiṇaḥ
c yasya prasthaṃ mahātmāno na tyajanti maharṣayaḥ
a tatraiṣa ramate rājan ramye kāñcanaparvate
c mukhyo vānaramukhyānāṃ kesarī nāma yūthapaḥ
a ṣaṣṭir girisahasrāṇāṃ ramyāḥ kāñcanaparvatāḥ
c teṣāṃ madhye girivaras tvam ivānagha rakṣasām
a tatraite kapilāḥ śvetās tāmrāsyā madhupiṅgalāḥ
c nivasanty uttamagirau tīkṣṇadaṃṣṭrānakhāyudhāḥ
a siṃha iva caturdaṃṣṭrā vyāghrā iva durāsadāḥ
c sarve vaiśvanarasamā jvalitāśīviṣopamāḥ
a sudīrghāñcitalāṅgūlā mattamātaṃgasaṃnibhāḥ
c mahāparvatasaṃkāśā mahājīmūtanisvanāḥ
a eṣa caiṣām adhipatir madhye tiṣṭhati vīryavān
c nāmnā pṛthivyāṃ vikhyāto rājañ śatabalīti yaḥ
e eṣaivāśaṃsate laṅkāṃ svenānīkena marditum
a gajo gavākṣo gavayo nalo nīlaś ca vānaraḥ
c ekaika eva yūthānāṃ koṭibhir daśabhir vṛtaḥ
a tathānye vānaraśreṣṭhā vindhyaparvatavāsinaḥ
c na śakyante bahutvāt tu saṃkhyātuṃ laghuvikramāḥ
a sarve mahārāja mahāprabhāvāḥ
sarve mahāśailanikāśakāyāḥ
c sarve samarthāḥ pṛthivīṃ kṣaṇena
kartuṃ pravidhvastavikīrṇaśailām
a sāraṇasya vacaḥ śrutvā rāvaṇaṃ rākṣasādhipam
c balam ālokayan sarvaṃ śuko vākyam athābravīt
a sthitān paśyasi yān etān mattān iva mahādvipān
c nyagrodhān iva gāṅgeyān sālān haimavatīn iva
a ete duṣprasahā rājan balinaḥ kāmarūpiṇaḥ
c daityadānavasaṃkāśā yuddhe devaparākramāḥ
a eṣāṃ koṭisahasrāṇi nava pañcaca sapta ca
c tathā śaṅkhasahasrāṇi tathā vṛndaśatāni ca
a ete sugrīvasacivāḥ kiṣkindhānilayāḥ sadā
c harayo devagandharvair utpannāḥ kāmarūpiṇaḥ
a yau tau paśyasi tiṣṭhantau kumārau devarūpiṇau
c maindaś ca dvividaś cobhau tābhyāṃ nāsti samo yudhi
a brahmaṇā samanujñātāv amṛtaprāśināv ubhau
c āśaṃsete yudhā laṅkām etau marditum ojasā
a yāv etāv etayoḥ pārśve sthitau parvatasaṃnibhau
c sumukho vimukhaś caiva mṛtyuputrau pituḥ samau
a yaṃ tu paśyasi tiṣṭhantaṃ prabhinnam iva kuñjaram
c yo balāt kṣobhayet kruddhaḥ samudram api vānaraḥ
a eṣo 'bhigantā laṅkāyā vaidehyās tava ca prabho
c enaṃ paśya purā dṛṣṭaṃ vānaraṃ punar āgatam
a jyeṣṭhaḥ kesariṇaḥ putro vātātmaja iti śrutaḥ
c hanūmān iti vikhyāto laṅghito yena sāgaraḥ
a kāmarūpī hariśreṣṭho balarūpasamanvitaḥ
c anivāryagatiś caiva yathā satatagaḥ prabhuḥ
a udyantaṃ bhāskaraṃ dṛṣṭvā bālaḥ kila pipāsitaḥ
c triyojanasahasraṃ tu adhvānam avatīrya hi
a ādityam āhariṣyāmi na me kṣut pratiyāsyati
c iti saṃcintya manasā puraiṣa baladarpitaḥ
a anādhṛṣyatamaṃ devam api devarṣidānavaiḥ
c anāsādyaiva patito bhāskarodayane girau
a patitasya kaper asya hanur ekā śilātale
c kiṃ cid bhinnā dṛḍhahanor hanūmān eṣa tena vai
a satyam āgamayogena mamaiṣa vidito hariḥ
c nāsya śakyaṃ balaṃ rūpaṃ prabhāvo vānubhāṣitum
a eṣa āśaṃsate laṅkām eko marditum ojasā
c yaś caiṣo 'nantaraḥ śūraḥ śyāmaḥ padmanibhekṣaṇaḥ
a ikṣvākūṇām atiratho loke vikhyāta pauruṣaḥ
c yasmin na calate dharmo yo dharmaṃ nātivartate
a yo brāhmam astraṃ vedāṃś ca veda vedavidāṃ varaḥ
c yo bhindyād gaganaṃ bāṇaiḥ parvatāṃś cāpi dārayet
a yasya mṛtyor iva krodhaḥ śakrasyeva parākramaḥ
c sa eṣa rāmas tvāṃ yoddhuṃ rājan samabhivartate
a yaś caiṣa dakṣiṇe pārśve śuddhajāmbūnadaprabhaḥ
c viśālavakṣās tāmrākṣo nīlakuñcitamūrdhajaḥ
a eṣo 'sya lakṣmaṇo nāma bhrātā prāṇasamaḥ priyaḥ
c naye yuddhe ca kuśalaḥ sarvaśāstraviśāradaḥ
a amarṣī durjayo jetā vikrānto buddhimān balī
c rāmasya dakṣiṇo bāhur nityaṃ prāṇo bahiścaraḥ
a na hy eṣa rāghavasyārthe jīvitaṃ parirakṣati
c eṣaivāśaṃsate yuddhe nihantuṃ sarvarākṣasān
a yas tu savyam asau pakṣaṃ rāmasyāśritya tiṣṭhati
c rakṣogaṇaparikṣipto rājā hy eṣa vibhīṣaṇaḥ
a śrīmatā rājarājena laṅkāyām abhiṣecitaḥ
c tvām eva pratisaṃrabdho yuddhāyaiṣo 'bhivartate
a yaṃ tu paśyasi tiṣṭhantaṃ madhye girim ivācalam
c sarvaśākhāmṛgendrāṇāṃ bhartāram aparājitam
a tejasā yaśasā buddhyā jñānenābhijanena ca
c yaḥ kapīn ati babhrāja himavān iva parvatān
a kiṣkindhāṃ yaḥ samadhyāste guhāṃ sagahanadrumām
c durgāṃ parvatadurgasthāṃ pradhānaiḥ saha yūthapaiḥ
a yasyaiṣā kāñcanī mālā śobhate śatapuṣkarā
c kāntā devamanuṣyāṇāṃ yasyāṃ lakṣmīḥ pratiṣṭhitā
a etāṃ ca mālāṃ tārāṃ ca kapirājyaṃ ca śāśvatam
c sugrīvo vālinaṃ hatvā rāmeṇa pratipāditaḥ
a evaṃ koṭisahasreṇa śaṅkūnāṃ ca śatena ca
c sugrīvo vānarendras tvāṃ yuddhārtham abhivartate
a imāṃ mahārājasamīkṣya vāhinīm
upasthitāṃ prajvalitagrahopamām
c tataḥ prayatnaḥ paramo vidhīyatāṃ
yathā jayaḥ syān na paraiḥ parājayaḥ
a śukena tu samākhyātāṃs tān dṛṣṭvā hariyūthapān
c samīpasthaṃ ca rāmasya bhrātaraṃ svaṃ vibhīṣaṇam
a lakṣmaṇaṃ ca mahāvīryaṃ bhujaṃ rāmasya dakṣiṇam
c sarvavānararājaṃ ca sugrīvaṃ bhīmavikramam
a kiṃ cid āvignahṛdayo jātakrodhaś ca rāvaṇaḥ
c bhartsayām āsa tau vīrau kathānte śukasāraṇau
a adhomukhau tau praṇatāv abravīc chukasāraṇau
c roṣagadgadayā vācā saṃrabdhaḥ paruṣaṃ vacaḥ
a na tāvat sadṛśaṃ nāma sacivair upajīvibhiḥ
c vipriyaṃ nṛpater vaktuṃ nigrahapragrahe vibhoḥ
a ripūṇāṃ pratikūlānāṃ yuddhārtham abhivartatām
c ubhābhyāṃ sadṛśaṃ nāma vaktum aprastave stavam
a ācāryā guravo vṛddhā vṛthā vāṃ paryupāsitāḥ
c sāraṃ yad rājaśāstrāṇām anujīvyaṃ na gṛhyate
a gṛhīto vā na vijñāto bhāro jñānasya vochyate
c īdṛśaiḥ sacivair yukto mūrkhair diṣṭyā dharāmy aham
a kiṃ nu mṛtyor bhayaṃ nāsti māṃ vaktuṃ paruṣaṃ vacaḥ
c yasya me śāsato jihvā prayacchati śubhāśubham
a apy eva dahanaṃ spṛṣṭvā vane tiṣṭhanti pādapāḥ
c rājadoṣaparāmṛṣṭās tiṣṭhante nāparādhinaḥ
a hanyām aham imau pāpau śatrupakṣapraśaṃsakau
c yadi pūrvopakārair me na krodho mṛdutāṃ vrajet
a apadhvaṃsata gacchadhvaṃ saṃnikarṣād ito mama
c na hi vāṃ hantum icchāmi smarann upakṛtāni vām
e hatāv eva kṛtaghnau tau mayi snehaparāṅmukhau
a evam uktau tu savrīḍau tāv ubhau śukasāraṇau
c rāvaṇaṃ jayaśabdena pratinandyābhiniḥsṛtau
a abravīt sa daśagrīvaḥ samīpasthaṃ mahodaram
c upasthāpaya śīghraṃ me cārān nītiviśāradān
a tataś carāḥ saṃtvaritāḥ prāptāḥ pārthivaśāsanāt
c upasthitāḥ prāñjalayo vardhayitvā jayāśiṣā
a tān abravīt tato vākyaṃ rāvaṇo rākṣasādhipaḥ
c cārān pratyayikāñ śūrān bhaktān vigatasādhvasān
a ito gacchata rāmasya vyavasāyaṃ parīkṣatha
c mantreṣv abhyantarā ye 'sya prītyā tena samāgatāḥ
a kathaṃ svapiti jāgarti kim anyac ca kariṣyati
c vijñāya nipuṇaṃ sarvam āgantavyam aśeṣataḥ
a cāreṇa viditaḥ śatruḥ paṇḍitair vasudhādhipaiḥ
c yuddhe svalpena yatnena samāsādya nirasyate
a cārās tu te tathety uktvā prahṛṣṭā rākṣaseśvaram
c kṛtvā pradakṣiṇaṃ jagmur yatra rāmaḥ salakṣmaṇaḥ
a te suvelasya śailasya samīpe rāmalakṣmaṇau
c pracchannā dadṛśur gatvā sasugrīvavibhīṣaṇau
a te tu dharmātmanā dṛṣṭā rākṣasendreṇa rākṣasāḥ
c vibhīṣaṇena tatrasthā nigṛhītā yadṛcchayā
a vānarair arditās te tu vikrāntair laghuvikramaiḥ
c punar laṅkām anuprāptāḥ śvasanto naṣṭacetasaḥ
a tato daśagrīvam upasthitās te
cārā bahirnityacarā niśācarāḥ
c gireḥ suvelasya samīpavāsinaṃ
nyavedayan bhīmabalaṃ mahābalāḥ
a tatas tam akṣobhya balaṃ laṅkādhipataye carāḥ
c suvele rāghavaṃ śaile niviṣṭaṃ pratyavedayan
a cārāṇāṃ rāvaṇaḥ śrutvā prāptaṃ rāmaṃ mahābalam
c jātodvego 'bhavat kiṃ cic chārdūlaṃ vākyam abravīt
a ayathāvac ca te varṇo dīnaś cāsi niśācara
c nāsi kaccid amitrāṇāṃ kruddhānāṃ vaśam āgataḥ
a iti tenānuśiṣṭas tu vācaṃ mandam udīrayat
c tadā rākṣasaśārdūlaṃ śārdūlo bhayavihvalaḥ
a na te cārayituṃ śakyā rājan vānarapuṃgavāḥ
c vikrāntā balavantaś ca rāghaveṇa ca rakṣitāḥ
a nāpi saṃbhāṣituṃ śakyāḥ saṃpraśno 'tra na labhyate
c sarvato rakṣyate panthā vānaraiḥ parvatopamaiḥ
a praviṣṭamātre jñāto 'haṃ bale tasminn acārite
c balād gṛhīto bahubhir bahudhāsmi vidāritaḥ
a jānubhir muṣṭibhir dantais talaiś cābhihato bhṛśam
c pariṇīto 'smi haribhir balavadbhir amarṣaṇaiḥ
a pariṇīya ca sarvatra nīto 'haṃ rāmasaṃsadam
c rudhirādigdhasarvāṅgo vihvalaś calitendriyaḥ
a haribhir vadhyamānaś ca yācamānaḥ kṛtāñjaliḥ
c rāghaveṇa paritrāto jīvāmi ha yadṛcchayā
a eṣa śailaiḥ śilābhiś ca pūrayitvā mahārṇavam
c dvāram āśritya laṅkāyā rāmas tiṣṭhati sāyudhaḥ
a garuḍavyūham āsthāya sarvato haribhir vṛtaḥ
c māṃ visṛjya mahātejā laṅkām evābhivartate
a purā prākāram āyāti kṣipram ekataraṃ kuru
c sītāṃ cāsmai prayacchāśu suyuddhaṃ vā pradīyatām
a manasā saṃtatāpātha tac chrutvā rākṣasādhipaḥ
c śārdūlasya mahad vākyam athovāca sa rāvaṇaḥ
a yadi māṃ pratiyudhyeran devagandharvadānavāḥ
c naiva sītāṃ pradāsyāmi sarvalokabhayād api
a evam uktvā mahātejā rāvaṇaḥ punar abravīt
c cāritā bhavatā senā ke 'tra śūrāḥ plavaṃgamāḥ
a kīdṛśāḥ kiṃprabhāvāś ca vānarā ye durāsadāḥ
c kasya putrāś ca pautrāś ca tattvam ākhyāhi rākṣasa
a tatr atra pratipatsyāmi jñātvā teṣāṃ balābalam
c avaśyaṃ balasaṃkhyānaṃ kartavyaṃ yuddham icchatā
a athaivam uktaḥ śārdūlo rāvaṇenottamaś caraḥ
c idaṃ vacanam ārebhe vaktuṃ rāvaṇasaṃnidhau
a atharkṣarajasaḥ putro yudhi rājan sudurjayaḥ
c gadgadasyātha putro 'tra jāmbavān iti viśrutaḥ
a gadgadasyaiva putro 'nyo guruputraḥ śatakratoḥ
c kadanaṃ yasya putreṇa kṛtam ekena rakṣasām
a suṣeṇaś cāpi dharmātmā putro dharmasya vīryavān
c saumyaḥ somātmajaś cātra rājan dadhimukhaḥ kapiḥ
a sumukho durmukhaś cātra vegadarśī ca vānaraḥ
c mṛtyur vānararūpeṇa nūnaṃ sṛṣṭaḥ svayambhuvā
a putro hutavahasyātha nīlaḥ senāpatiḥ svayam
c anilasya ca putro 'tra hanūmān iti viśrutaḥ
a naptā śakrasya durdharṣo balavān aṅgado yuvā
c maindaś ca dvividaś cobhau balināv aśvisaṃbhavau
a putrā vaivasvatasyātra pañcakālāntakopamāḥ
c gajo gavākṣo gavayaḥ śarabho gandhamādanaḥ
a śveto jyotirmukhaś cātra bhāskarasyātmasaṃbhavau
c varuṇasya ca putro 'tha hemakūṭaḥ plavaṃgamaḥ
a viśvakarmasuto vīro nalaḥ plavagasattamaḥ
c vikrānto vegavān atra vasuputraḥ sudurdharaḥ
a daśavānarakoṭyaś ca śūrāṇāṃ yuddhakāṅkṣiṇām
c śrīmatāṃ devaputrāṇāṃ śeṣān nākhyātum utsahe
a putro daśarathasyaiṣa siṃhasaṃhanano yuvā
c dūṣaṇo nihato yena kharaś ca triśirās tathā
a nāsti rāmasya sadṛśo vikrame bhuvi kaś cana
c virādho nihato yena kabandhaś cāntakopamaḥ
a vaktuṃ na śakto rāmasya naraḥ kaś cid guṇān kṣitau
c janasthānagatā yena tāvanto rākṣasā hatāḥ
a lakṣmaṇaś cātra dharmātmā mātaṃgānām ivarṣabhaḥ
c yasya bāṇapathaṃ prāpya na jīved api vāsavaḥ
a rākṣasānāṃ variṣṭhaś ca tava bhrātā vibhīṣaṇaḥ
c parigṛhya purīṃ laṅkāṃ rāghavasya hite rataḥ
a iti sarvaṃ samākhyātaṃ tavedaṃ vānaraṃ balam
c suvele 'dhiṣṭhitaṃ śaile śeṣakārye bhavān gatiḥ
a tatas tam akṣobhyabalaṃ laṅkāyāṃ nṛpateś caraḥ
c suvele rāghavaṃ śaile niviṣṭaṃ pratyavedayan
a cārāṇāṃ rāvaṇaḥ śrutvā prāptaṃ rāmaṃ mahābalam
c jātodvego 'bhavat kiṃ cit sacivāṃś cedam abravīt
a mantriṇaḥ śīghram āyāntu sarve vai susamāhitāḥ
c ayaṃ no mantrakālo hi saṃprāpta iva rākṣasāḥ
a tasya tac chāsanaṃ śrutvā mantriṇo 'bhyāgaman drutam
c tataḥ saṃmantrayām āsa sacivai rākṣasaiḥ saha
a mantrayitvā sa durdharṣaḥ kṣamaṃ yat samanantaram
c visarjayitvā sacivān praviveśa svam ālayam
a tato rākṣasam āhūya vidyujjihvaṃ mahābalam
c māyāvidaṃ mahāmāyaḥ prāviśad yatra maithilī
a vidyujjihvaṃ ca māyājñam abravīd rākṣasādhipaḥ
c mohayiṣyāmahe sītāṃ māyayā janakātmajām
a śiro māyāmayaṃ gṛhya rāghavasya niśācara
c māṃ tvaṃ samupatiṣṭhasva mahac ca saśaraṃ dhanuḥ
a evam uktas tathety āha vidyujjihvo niśācaraḥ
c tasya tuṣṭo 'bhavad rājā pradadau ca vibhūṣaṇam
a aśokavanikāyāṃ tu praviveśa mahābalaḥ
c tato dīnām adainyārhāṃ dadarśa dhanadānujaḥ
e adhomukhīṃ śokaparām upaviṣṭāṃ mahītale
a bhartāram eva dhyāyantīm aśokavanikāṃ gatām
c upāsyamānāṃ ghorābhī rākṣasībhir adūrataḥ
a upasṛtya tataḥ sītāṃ praharṣan nāma kīrtayan
c idaṃ ca vacanaṃ dhṛṣṭam uvāca janakātmajām
a sāntvyamānā mayā bhadre yam upāśritya valgase
c khara hantā sa te bhartā rāghavaḥ samare hataḥ
a chinnaṃ te sarvato mūlaṃ darpas te nihato mayā
c vyasanenātmanaḥ sīte mama bhāryā bhaviṣyasi
a alpapuṇye nivṛttārthe mūḍhe paṇḍitamānini
c śṛṇu bhartṛbadhaṃ sīte ghoraṃ vṛtravadhaṃ yathā
a samāyātaḥ samudrāntaṃ māṃ hantuṃ kila rāghavaḥ
c vānarendrapraṇītena balena mahatā vṛtaḥ
a saṃniviṣṭaḥ samudrasya tīram āsādya dakṣiṇam
c balena mahatā rāmo vrajaty astaṃ divākare
a athādhvani pariśrāntam ardharātre sthitaṃ balam
c sukhasuptaṃ samāsādya cāritaṃ prathamaṃ caraiḥ
a tat prahastapraṇītena balena mahatā mama
c balam asya hataṃ rātrau yatra rāmaḥ sulakṣmaṇaḥ
a paṭṭasān parighān khaḍgāṃś cakrān daṇḍān mahāyasān
c bāṇajālāni śūlāni bhāsvarān kūṭamudgarān
a yaṣṭīś ca tomarān prāsaṃś cakrāṇi musalāni ca
c udyamyodyamya rakṣobhir vānareṣu nipātitāḥ
a atha suptasya rāmasya prahastena pramāthinā
c asaktaṃ kṛtahastena śiraś chinnaṃ mahāsinā
a vibhīṣaṇaḥ samutpatya nigṛhīto yadṛcchayā
c diśaḥ pravrājitaḥ sarvair lakṣmaṇaḥ plavagaiḥ saha
a sugrīvo grīvayā śete bhagnayā plavagādhipaḥ
c nirastahanukaḥ śete hanūmān rākṣasair hataḥ
a jāmbavān atha jānubhyām utpatan nihato yudhi
c paṭṭasair bahubhiś chinno nikṛttaḥ pādapo yathā
a maindaś ca dvividaś cobhau nihatau vānararṣabhau
c niḥśvasantau rudantau ca rudhireṇa samukṣitau
a asinābhyāhataś chinno madhye ripuniṣūdanaḥ
c abhiṣṭanati medinyāṃ panasaḥ panaso yathā
a nārācair bahubhiś chinnaḥ śete daryāṃ darīmukhaḥ
c kumudas tu mahātejā niṣkūjan sāyakair hataḥ
a aṅgado bahubhiś chinnaḥ śarair āsādya rākṣasaiḥ
c pātito rudhirodgārī kṣitau nipatito 'ṅgadaḥ
a harayo mathitā nāgai rathajālais tathāpare
c śāyitā mṛditās tatra vāyuvegair ivāmbudāḥ
a pradrutāś ca pare trastā hanyamānā jaghanyataḥ
c abhidrutās tu rakṣobhiḥ siṃhair iva mahādvipāḥ
a sāgare patitāḥ ke cit ke cid gaganam āśritāḥ
c ṛkṣā vṛkṣān upārūḍhā vānarais tu vimiśritāḥ
a sāgarasya ca tīreṣu śaileṣu ca vaneṣu ca
c piṅgākṣās te virūpākṣair bahubhir bahavo hatāḥ
a evaṃ tava hato bhartā sasainyo mama senayā
c kṣatajārdraṃ rajodhvastam idaṃ cāsyāhṛtaṃ śiraḥ
a tataḥ paramadurdharṣo rāvaṇo rākṣaseśvaraḥ
c sītāyām upaśṛṇvantyāṃ rākṣasīm idam abravīt
a rākṣasaṃ krūrakarmāṇaṃ vidyujjihvaṃ tvam ānaya
c yena tad rāghavaśiraḥ saṃgrāmāt svayam āhṛtam
a vidyujjihvas tato gṛhya śiras tat saśarāsanam
c praṇāmaṃ śirasā kṛtvā rāvaṇasyāgrataḥ sthitaḥ
a tam abravīt tato rājā rāvaṇo rākṣasaṃ sthitam
c vidyujjihvaṃ mahājihvaṃ samīpaparivartinam
a agrataḥ kuru sītāyāḥ śīghraṃ dāśaratheḥ śiraḥ
c avasthāṃ paścimāṃ bhartuḥ kṛpaṇā sādhu paśyatu
a evam uktaṃ tu tad rakṣaḥ śiras tat priyadarśanam
c upanikṣipya sītāyāḥ kṣipram antaradhīyata
a rāvaṇaś cāpi cikṣepa bhāsvaraṃ kārmukaṃ mahat
c triṣu lokeṣu vikhyātaṃ sītām idam uvāca ha
a idaṃ tat tava rāmasya kārmukaṃ jyāsamanvitam
c iha prahastenānītaṃ hatvā taṃ niśi mānuṣam
a sa vidyujjihvena sahaiva tac chiro
dhanuś ca bhūmau vinikīrya rāvaṇaḥ
c videharājasya sutāṃ yaśasvinīṃ
tato 'bravīt tāṃ bhava me vaśānugā
a sā sītā tac chiro dṛṣṭvā tac ca kārmukam uttamam
c sugrīvapratisaṃsargam ākhyātaṃ ca hanūmatā
a nayane mukhavarṇaṃ ca bhartus tat sadṛśaṃ mukham
c keśān keśāntadeśaṃ ca taṃ ca cūḍāmaṇiṃ śubham
a etaiḥ sarvair abhijñānair abhijñāya suduḥkhitā
c vijagarhe 'tha kaikeyīṃ krośantī kurarī yathā
a sakāmā bhava kaikeyi hato 'yaṃ kulanandanaḥ
c kulam utsāditaṃ sarvaṃ tvayā kalahaśīlayā
a āryeṇa kiṃ nu kaikeyyāḥ kṛtaṃ rāmeṇa vipriyam
c yad gṛhāc cīravasanas tayā prasthāpito vanam
a evam uktvā tu vaidehī vepamānā tapasvinī
c jagāma jagatīṃ bālā chinnā tu kadalī yathā
a sā muhūrtāt samāśvasya pratilabhya ca cetanām
c tac chiraḥ samupāghrāya vilalāpāyatekṣaṇā
a hā hatāsmi mahābāho vīravratam anuvratā
c imāṃ te paścimāvasthāṃ gatāsmi vidhavā kṛtā
a prathamaṃ maraṇaṃ nāryā bhartur vaiguṇyam ucyate
c suvṛttaḥ sādhuvṛttāyāḥ saṃvṛttas tvaṃ mamāgrataḥ
a duḥkhād duḥkhaṃ prapannāyā magnāyāḥ śokasāgare
c yo hi mām udyatas trātuṃ so 'pi tvaṃ vinipātitaḥ
a sā śvaśrūr mama kausalyā tvayā putreṇa rāghava
c vatseneva yathā dhenur vivatsā vatsalā kṛtā
a ādiṣṭaṃ dīrgham āyus te yair acintyaparākrama
c anṛtaṃ vacanaṃ teṣām alpāyur asi rāghava
a atha vā naśyati prajñā prājñasyāpi satas tava
c pacaty enaṃ tathā kālo bhūtānāṃ prabhavo hy ayam
a adṛṣṭaṃ mṛtyum āpannaḥ kasmāt tvaṃ nayaśāstravit
c vyasanānām upāyajñaḥ kuśalo hy asi varjane
a tathā tvaṃ saṃpariṣvajya raudrayātinṛśaṃsayā
c kālarātryā mayācchidya hṛtaḥ kamalalocanaḥ
a upaśeṣe mahābāho māṃ vihāya tapasvinīm
c priyām iva śubhāṃ nārīṃ pṛthivīṃ puruṣarṣabha
a arcitaṃ satataṃ yatnād gandhamālyair mayā tava
c idaṃ te matpriyaṃ vīra dhanuḥ kāñcanabhūṣitam
a pitrā daśarathena tvaṃ śvaśureṇa mamānagha
c pūrvaiś ca pitṛbhiḥ sārdhaṃ nūnaṃ svarge samāgataḥ
a divi nakṣatrabhūtas tvaṃ mahat karma kṛtaṃ priyam
c puṇyaṃ rājarṣivaṃśaṃ tvam ātmanaḥ samupekṣase
a kiṃ mān na prekṣase rājan kiṃ māṃ na pratibhāṣase
c bālāṃ bālena saṃprāptāṃ bhāryāṃ māṃ sahacāriṇīm
a saṃśrutaṃ gṛhṇatā pāṇiṃ cariṣyāmīti yat tvayā
c smara tan mama kākutstha naya mām api duḥkhitām
a kasmān mām apahāya tvaṃ gato gatimatāṃ vara
c asmāl lokād amuṃ lokaṃ tyaktvā mām iha duḥkhitām
a kalyāṇair ucitaṃ yat tat pariṣvaktaṃ mayaiva tu
c kravyādais tac charīraṃ te nūnaṃ viparikṛṣyate
a agniṣṭomādibhir yajñair iṣṭavān āptadakṣiṇaiḥ
c agnihotreṇa saṃskāraṃ kena tvaṃ tu na lapsyase
a pravrajyām upapannānāṃ trayāṇām ekam āgatam
c pariprakṣyati kausalyā lakṣmaṇaṃ śokalālasā
a sa tasyāḥ paripṛcchantyā vadhaṃ mitrabalasya te
c tava cākhyāsyate nūnaṃ niśāyāṃ rākṣasair vadham
a sā tvāṃ suptaṃ hataṃ śrutvā māṃ ca rakṣogṛhaṃ gatām
c hṛdayena vidīrṇena na bhaviṣyati rāghava
a sādhu pātaya māṃ kṣipraṃ rāmasyopari rāvaṇaḥ
c samānaya patiṃ patnyā kuru kalyāṇam uttamam
a śirasā me śiraś cāsya kāyaṃ kāyena yojaya
c rāvaṇānugamiṣyāmi gatiṃ bhartur mahātmanaḥ
e muhūrtam api necchāmi jīvituṃ pāpajīvinā
a śrutaṃ mayā vedavidāṃ brāhmaṇānāṃ pitur gṛhe
c yāsāṃ strīṇāṃ priyo bhartā tāsāṃ lokā mahodayāḥ
a kṣamā yasmin damas tyāgaḥ satyaṃ dharmaḥ kṛtajñatā
c ahiṃsā caiva bhūtānāṃ tam ṛte kā gatir mama
a iti sā duḥkhasaṃtaptā vilalāpāyatekṣaṇā
c bhartuḥ śiro dhanus tatra samīkṣya janakātmajā
a evaṃ lālapyamānāyāṃ sītāyāṃ tatra rākṣasaḥ
c abhicakrāma bhartāram anīkasthaḥ kṛtāñjaliḥ
a vijayasvāryaputreti so 'bhivādya prasādya ca
c nyavedayad anuprāptaṃ prahastaṃ vāhinīpatim
a amātyaiḥ sahitaḥ sarvaiḥ prahastaḥ samupasthitaḥ
c kiṃ cid ātyayikaṃ kāryaṃ teṣāṃ tvaṃ darśanaṃ kuru
a etac chrutvā daśagrīvo rākṣasaprativeditam
c aśokavanikāṃ tyaktvā mantriṇāṃ darśanaṃ yayau
a sa tu sarvaṃ samarthyaiva mantribhiḥ kṛtyam ātmanaḥ
c sabhāṃ praviśya vidadhe viditvā rāmavikramam
a antardhānaṃ tu tac chīrṣaṃ tac ca kārmukam uttamam
c jagāma rāvaṇasyaiva niryāṇasamanantaram
a rākṣasendras tu taiḥ sārdhaṃ mantribhir bhīmavikramaiḥ
c samarthayām āsa tadā rāmakāryaviniścayam
a avidūrasthitān sarvān balādhyakṣān hitaiṣiṇaḥ
c abravīt kālasadṛśo rāvaṇo rākṣasādhipaḥ
a śīghraṃ bherīninādena sphuṭakoṇāhatena me
c samānayadhvaṃ sainyāni vaktavyaṃ ca na kāraṇam
a tatas tatheti pratigṛhya tad vaco
balādhipās te mahad ātmano balam
c samānayaṃś caiva samāgataṃ ca te
nyavedayan bhartari yuddhakāṅkṣiṇi
a sītāṃ tu mohitāṃ dṛṣṭvā saramā nāma rākṣasī
c āsasādāśu vaidehīṃ priyāṃ praṇayinī sakhī
a sā hi tatra kṛtā mitraṃ sītayā rakṣyamāṇayā
c rakṣantī rāvaṇād iṣṭā sānukrośā dṛḍhavratā
a sā dadarśa sakhīṃ sītāṃ saramā naṣṭacetanām
c upāvṛtyotthitāṃ dhvastāṃ vaḍavām iva pāṃsuṣu
a tāṃ samāśvāsayām āsa sakhī snehena suvratā
c uktā yad rāvaṇena tvaṃ pratyuktaṃ ca svayaṃ tvayā
a sakhīsnehena tad bhīru mayā sarvaṃ pratiśrutam
c līnayā ganahe śūhye bhayam utsṛjya rāvaṇāt
e tava hetor viśālākṣi na hi me jīvitaṃ priyam
a sa saṃbhrāntaś ca niṣkrānto yat kṛte rākṣasādhipaḥ
c tac ca me viditaṃ sarvam abhiniṣkramya maithili
a na śakyaṃ sauptikaṃ kartuṃ rāmasya viditātmanaḥ
c vadhaś ca puruṣavyāghre tasminn evopapadyate
a na caiva vānarā hantuṃ śakyāḥ pādapayodhinaḥ
c surā devarṣabheṇeva rāmeṇa hi surakṣitāḥ
a dīrghavṛttabhujaḥ śrīmān mahoraskaḥ pratāpavān
c dhanvī saṃhananopeto dharmātmā bhuvi viśrutaḥ
a vikrānto rakṣitā nityam ātmanaś ca parasya ca
c lakṣmaṇena saha bhrātrā kuśalī nayaśāstravit
a hantā parabalaughānām acintyabalapauruṣaḥ
c na hato rāghavaḥ śrīmān sīte śatrunibarhaṇaḥ
a ayuktabuddhikṛtyena sarvabhūtavirodhinā
c iyaṃ prayuktā raudreṇa māyā māyāvidā tvayi
a śokas te vigataḥ sarvaḥ kalyāṇaṃ tvām upasthitam
c dhruvaṃ tvāṃ bhajate lakṣmīḥ priyaṃ prītikaraṃ śṛṇu
a uttīrya sāgaraṃ rāmaḥ saha vānarasenayā
c saṃniviṣṭaḥ samudrasya tīram āsādya dakṣiṇam
a dṛṣṭo me paripūrṇārthaḥ kākutsthaḥ sahalakṣmaṇaḥ
c sahitaiḥ sāgarāntasthair balais tiṣṭhati rakṣitaḥ
a anena preṣitā ye ca rākṣasā laghuvikramaḥ
c rāghavas tīrṇa ity evaṃ pravṛttis tair ihāhṛtā
a sa tāṃ śrutvā viśālākṣi pravṛttiṃ rākṣasādhipaḥ
c eṣa mantrayate sarvaiḥ sacivaiḥ saha rāvaṇaḥ
a iti bruvāṇā saramā rākṣasī sītayā saha
c sarvodyogena sainyānāṃ śabdaṃ śuśrāva bhairavam
a daṇḍanirghātavādinyāḥ śrutvā bheryā mahāsvanam
c uvāca saramā sītām idaṃ madhurabhāṣiṇī
a saṃnāhajananī hy eṣā bhairavā bhīru bherikā
c bherīnādaṃ ca gambhīraṃ śṛṇu toyadanisvanam
a kalpyante mattamātaṃgā yujyante rathavājinaḥ
c tatra tatra ca saṃnaddhāḥ saṃpatanti padātayaḥ
a āpūryante rājamārgāḥ sainyair adbhutadarśanaiḥ
c vegavadbhir nadadbhiś ca toyaughair iva sāgaraḥ
a śāstrāṇāṃ ca prasannānāṃ carmaṇāṃ varmaṇāṃ tathā
c rathavājigajānāṃ ca bhūṣitānāṃ ca rakṣasām
a prabhāṃ visṛjatāṃ paśya nānāvarṇāṃ samutthitām
c vanaṃ nirdahato dharme yathārūpaṃ vibhāvasoḥ
a ghaṇṭānāṃ śṛṇu nirghoṣaṃ rathānāṃ śṛṇu nisvanam
c hayānāṃ heṣamāṇānāṃ śṛṇu tūryadhvaniṃ yathā
a udyatāyudhahastānāṃ rākṣasendrānuyāyinām
c saṃbhramo rakṣasām eṣa tumulo lomaharṣaṇaḥ
a śrīs tvāṃ bhajati śokaghnī rakṣasāṃ bhayam āgatam
c rāmāt kamalapatrākṣi daityānām iva vāsavāt
a avajitya jitakrodhas tam acintyaparākramaḥ
c rāvaṇaṃ samare hatvā bhartā tvādhigamiṣyati
a vikramiṣyati rakṣaḥsu bhartā te sahalakṣmaṇaḥ
c yathā śatruṣu śatrughno viṣṇunā saha vāsavaḥ
a āgatasya hi rāmasya kṣipram aṅkagatāṃ satīm
c ahaṃ drakṣyāmi siddhārthāṃ tvāṃ śatrau vinipātite
a aśrūṇy ānandajāni tvaṃ vartayiṣyasi śobhane
c samāgamya pariṣvaktā tasyorasi mahorasaḥ
a acirān mokṣyate sīte devi te jaghanaṃ gatām
c dhṛtām etāṃ bahūn māsān veṇīṃ rāmo mahābalaḥ
a tasya dṛṣṭvā mukhaṃ devi pūrṇacandram ivoditam
c mokṣyase śokajaṃ vāri nirmokam iva pannagī
a rāvaṇaṃ samare hatvā nacirād eva maithili
c tvayā samagraṃ priyayā sukhārho lapsyate sukham
a samāgatā tvaṃ rāmeṇa modiṣyasi mahātmanā
c suvarṣeṇa samāyuktā yathā sasyena medinī
a girivaram abhito 'nuvartamāno
haya iva maṇḍalam āśu yaḥ karoti
c tam iha śaraṇam abhyupehi devi
divasakaraṃ prabhavo hy ayaṃ prajānām
a atha tāṃ jātasaṃtāpāṃ tena vākyena mohitām
c saramā hlādayām āsa pṛtivīṃ dyaur ivāmbhasā
a tatas tasyā hitaṃ sakhyāś cikīrṣantī sakhī vacaḥ
c uvāca kāle kālajñā smitapūrvābhibhāṣiṇī
a utsaheyam ahaṃ gatvā tvadvākyam asitekṣaṇe
c nivedya kuśalaṃ rāme praticchannā nivartitum
a na hi me kramamāṇāyā nirālambe vihāyasi
c samartho gatim anvetuṃ pavano garuḍo 'pi vā
a evaṃ bruvāṇāṃ tāṃ sītā saramāṃ punar abravīt
c madhuraṃ ślakṣṇayā vācā pūrvaśokābhipannayā
a samarthā gaganaṃ gantum api vā tvaṃ rasātalam
c avagacchāmy akartavyaṃ kartavyaṃ te madantare
a matpriyaṃ yadi kartavyaṃ yadi buddhiḥ sthirā tava
c jñātum icchāmi taṃ gatvā kiṃ karotīti rāvaṇaḥ
a sa hi māyābalaḥ krūro rāvaṇaḥ śatrurāvaṇaḥ
c māṃ mohayati duṣṭātmā pītamātreva vāruṇī
a tarjāpayati māṃ nityaṃ bhartsāpayati cāsakṛt
c rākṣasībhiḥ sughorābhir yā māṃ rakṣanti nityaśaḥ
a udvignā śaṅkitā cāsmi na ca svasthaṃ mano mama
c tad bhayāc cāham udvignā aśokavanikāṃ gatāḥ
a yadi nāma kathā tasya niścitaṃ vāpi yad bhavet
c nivedayethāḥ sarvaṃ tat paro me syād anugrahaḥ
a sā tv evaṃ bruvatīṃ sītāṃ saramā valgubhāṣiṇī
c uvāca vacanaṃ tasyāḥ spṛśantī bāṣpaviklavam
a eṣa te yady abhiprāyas tasmād gacchāmi jānaki
c gṛhya śatror abhiprāyam upāvṛttāṃ ca paśya mām
a evam uktvā tato gatvā samīpaṃ tasya rakṣasaḥ
c śuśrāva kathitaṃ tasya rāvaṇasya samantriṇaḥ
a sā śrutvā niścayaṃ tasya niścayajñā durātmanaḥ
c punar evāgamat kṣipram aśokavanikāṃ tadā
a sā praviṣṭā punas tatra dadarśa janakātmajām
c pratīkṣamāṇāṃ svām eva bhraṣṭapadmām iva śriyam
a tāṃ tu sītā punaḥ prāptāṃ saramāṃ valgubhāṣiṇīm
c pariṣvajya ca susnigdhaṃ dadau ca svayam āsanam
a ihāsīnā sukhaṃ sarvam ākhyāhi mama tattvataḥ
c krūrasya niścayaṃ tasya rāvaṇasya durātmanaḥ
a evam uktā tu saramā sītayā vepamānayā
c kathitaṃ sarvam ācaṣṭa rāvaṇasya samantriṇaḥ
a jananyā rākṣasendro vai tvanmokṣārthaṃ bṛhadvacaḥ
c aviddhena ca vaidehi mantrivṛddhena bodhitaḥ
a dīyatām abhisatkṛtya manujendrāya maithilī
c nidarśanaṃ te paryāptaṃ janasthāne yad adbhutam
a laṅghanaṃ ca samudrasya darśanaṃ ca hanūmataḥ
c vadhaṃ ca rakṣasāṃ yuddhe kaḥ kuryān mānuṣo bhuvi
a evaṃ sa mantrivṛddhaiś ca mātrā ca bahu bhāṣitaḥ
c na tvām utsahate moktum artahm arthaparo yathā
a notsahaty amṛto moktuṃ yuddhe tvām iti maithili
c sāmātyasya nṛśaṃsasya niścayo hy eṣa vartate
a tad eṣā susthirā buddhir mṛtyulobhād upasthitā
c bhayān na śaktas tvāṃ moktum anirastas tu saṃyuge
e rākṣasānāṃ ca sarveṣām ātmanaś ca vadhena hi
a nihatya rāvaṇaṃ saṃkhye sarvathā niśitaiḥ śaraiḥ
c pratineṣyati rāmas tvām ayodhyām asitekṣaṇe
a etasminn antare śabdo bherīśaṅkhasamākulaḥ
c śruto vai sarvasainyānāṃ kampayan dharaṇītalam
a śrutvā tu taṃ vānarasainyaśabdaṃ
laṅkāgatā rākṣasarājabhṛtyāḥ
c naṣṭaujaso dainyaparītaceṣṭāḥ
śreyo na paśyanti nṛpasya doṣaiḥ
a tena śaṅkhavimiśreṇa bherīśabdena rāghavaḥ
c upayato mahābāhū rāmaḥ parapuraṃjayaḥ
a taṃ ninādaṃ niśamyātha rāvaṇo rākṣaseśvaraḥ
c muhūrtaṃ dhyānam āsthāya sacivān abhyudaikṣata
a atha tān sacivāṃs tatra sarvān ābhāṣya rāvaṇaḥ
c sabhāṃ saṃnādayan sarvām ity uvāca mahābalaḥ
a taraṇaṃ sāgarasyāpi vikramaṃ balasaṃcayam
c yad uktavanto rāmasya bhavantas tan mayā śrutam
e bhavataś cāpy ahaṃ vedmi yuddhe satyaparākramān
a tatas tu sumahāprājño mālyavān nāma rākṣasaḥ
c rāvaṇasya vacaḥ śrutvā mātuḥ paitāmaho 'bravīt
a vidyāsv abhivinīto yo rājā rājan nayānugaḥ
c sa śāsti ciram aiśvaryam arīṃś ca kurute vaśe
a saṃdadhāno hi kālena vigṛhṇaṃś cāribhiḥ saha
c svapakṣavardhanaṃ kurvan mahad aiśvaryam aśnute
a hīyamānena kartavyo rājñā saṃdhiḥ samena ca
c na śatrum avamanyeta jyāyān kurvīta vigraham
a tan mahyaṃ rocate saṃdhiḥ saha rāmeṇa rāvaṇa
c yadartham abhiyuktāḥ sma sītā tasmai pradīyatām
a tasya devarṣayaḥ sarve gandharvāś ca jayaiṣiṇaḥ
c virodhaṃ mā gamas tena saṃdhis te tena rocatām
a asṛjad bhagavān pakṣau dvāv eva hi pitāmahaḥ
c surāṇām asurāṇāṃ ca dharmādharmau tadāśrayau
a dharmo hi śrūyate pakṣaḥ surāṇāṃ ca mahātmanām
c adharmo rakṣasaṃ pakṣo hy asurāṇāṃ ca rāvaṇa
a dharmo vai grasate 'dharmaṃ tataḥ kṛtam abhūd yugam
c adharmo grasate dharmaṃ tatas tiṣyaḥ pravartate
a tat tvayā caratā lokān dharmo vinihato mahān
c adharmaḥ pragṛhītaś ca tenāsmadbalinaḥ pare
a sa pramādād vivṛddhas te 'dharmo 'hir grasate hi naḥ
c vivardhayati pakṣaṃ ca surāṇāṃ surabhāvanaḥ
a viṣayeṣu prasaktena yatkiṃcitkāriṇā tvayā
c ṛṣīṇām agnikalpānām udvego janito mahān
e teṣāṃ prabhāvo durdharṣaḥ pradīpta iva pāvakaḥ
a tapasā bhāvitātmāno dharmasyānugrahe ratāḥ
c mukhyair yajñair yajanty ete nityaṃ tais tair dvijātayaḥ
a juhvaty agnīṃś ca vidhivad vedāṃś coccair adhīyate
c abhibhūya ca rakṣāṃsi brahmaghoṣān udairayan
e diśo vipradrutāḥ sarve stanayitnur ivoṣṇage
a ṛṣīṇām agnikalpānām agnihotrasamutthitaḥ
c ādatte rakṣasāṃ tejo dhūmo vyāpya diśo daśa
a teṣu teṣu ca deśeṣu puṇyeṣu ca dṛḍhavrataiḥ
c caryamāṇaṃ tapas tīvraṃ saṃtāpayati rākṣasān
a utpātān vividhān dṛṣṭvā ghorān bahuvidhāṃs tathā
c vināśam anupaśyāmi sarveṣāṃ rakṣasām aham
a kharābhis tanitā ghorā meghāḥ pratibhayaṃkaraḥ
c śoṇitenābhivarṣanti laṅkām uṣṇena sarvataḥ
a rudatāṃ vāhanānāṃ ca prapatanty asrabindavaḥ
c dhvajā dhvastā vivarṇāś ca na prabhānti yathāpuram
a vyālā gomāyavo gṛdhrā vāśanti ca subhairavam
c praviśya laṅkām aniśaṃ samavāyāṃś ca kurvate
a kālikāḥ pāṇḍurair dantaiḥ prahasanty agrataḥ sthitāḥ
c striyaḥ svapneṣu muṣṇantyo gṛhāṇi pratibhāṣya ca
a gṛhāṇāṃ balikarmāṇi śvānaḥ paryupabhuñjate
c kharā goṣu prajāyante mūṣikā nakulaiḥ saha
a mārjārā dvīpibhiḥ sārdhaṃ sūkarāḥ śunakaiḥ saha
c kiṃnarā rākṣasaiś cāpi sameyur mānuṣaiḥ saha
a pāṇḍurā raktapādāś ca vihagāḥ kālacoditāḥ
c rākṣasānāṃ vināśāya kapotā vicaranti ca
a cīkī kūcīti vāśantyaḥ śārikā veśmasu sthitāḥ
c patanti grathitāś cāpi nirjitāḥ kalahaiṣiṇaḥ
a karālo vikaṭo muṇḍaḥ puruṣaḥ kṛṣṇapiṅgalaḥ
c kālo gṛhāṇi sarveṣāṃ kāle kāle 'nvavekṣate
e etāny anyāni duṣṭāni nimittāny utpatanti ca
a viṣṇuṃ manyāmahe rāmaṃ mānuṣaṃ deham āsthitam
c na hi mānuṣamātro 'sau rāghavo dṛḍhavikramaḥ
a yena baddhaḥ samudrasya sa setuḥ paramādbhutaḥ
c kuruṣva nararājena saṃdhiṃ rāmeṇa rāvaṇa
a idaṃ vacas tatra nigadya mālyavan
parīkṣya rakṣo'dhipater manaḥ punaḥ
c anuttameṣūttamapauruṣo balī
babhūva tūṣṇīṃ samavekṣya rāvaṇam
a tat tu mālyavato vākyaṃ hitam uktaṃ daśānanaḥ
c na marṣayati duṣṭātmā kālasya vaśam āgataḥ
a sa baddhvā bhrukuṭiṃ vaktre krodhasya vaśam āgataḥ
c amarṣāt parivṛttākṣo mālyavantam athābravīt
a hitabuddhyā yad ahitaṃ vacaḥ paruṣam ucyate
c parapakṣaṃ praviśyaiva naitac chrotragataṃ mama
a mānuṣaṃ kṛpaṇaṃ rāmam ekaṃ śākhāmṛgāśrayam
c samarthaṃ manyase kena tyaktaṃ pitrā vanālayam
a rakṣasām īśvaraṃ māṃ ca devatānāṃ bhayaṃkaram
c hīnaṃ māṃ manyase kena ahīnaṃ sarvavikramaiḥ
a vīradveṣeṇa vā śaṅke pakṣapātena vā ripoḥ
c tvayāhaṃ paruṣāṇy uktaḥ paraprotsāhanena vā
a prabhavantaṃ padasthaṃ hi paruṣaṃ ko 'hbidhāsyati
c paṇḍitaḥ śāstratattvajño vinā protsāhanād ripoḥ
a ānīya ca vanāt sītāṃ padmahīnām iva śriyam
c kimarthaṃ pratidāsyāmi rāghavasya bhayād aham
a vṛtaṃ vānarakoṭībhiḥ sasugrīvaṃ salakṣmaṇam
c paśya kaiś cid ahobhis tvaṃ rāghavaṃ nihataṃ mayā
a dvandve yasya na tiṣṭhanti daivatāny api saṃyuge
c sa kasmād rāvaṇo yuddhe bhayam āhārayiṣyati
a dvidhā bhajyeyam apy evaṃ na nameyaṃ tu kasya cit
c eṣa me sahajo doṣaḥ svabhāvo duratikramaḥ
a yadi tāvat samudre tu setur baddho yadṛcchayā
c rāmeṇa vismayaḥ ko 'tra yena te bhayam āgatam
a sa tu tīrtvārṇavaṃ rāmaḥ saha vānarasenayā
c pratijānāmi te satyaṃ na jīvan pratiyāsyati
a evaṃ bruvāṇaṃ saṃrabdhaṃ ruṣṭaṃ vijñāya rāvaṇam
c vrīḍito mālyavān vākyaṃ nottaraṃ pratyapadyata
a jayāśiṣā ca rājānaṃ vardhayitvā yathocitam
c mālyavān abhyanujñāto jagāma svaṃ niveśanam
a rāvaṇas tu sahāmātyo mantrayitvā vimṛśya ca
c laṅkāyām atulāṃ guptiṃ kārayām āsa rākṣasaḥ
a vyādideśa ca pūrvasyāṃ prahastaṃ dvāri rākṣasaṃ
c dakṣiṇasyāṃ mahāvīryau mahāpārśva mahodarau
a paścimāyām atho dvāri putram indrajitaṃ tathā
c vyādideśa mahāmāyaṃ rākṣasair bahubhir vṛtam
a uttarasyāṃ puradvāri vyādiśya śukasāraṇau
c svayaṃ cātra bhaviṣyāmi mantriṇas tān uvāca ha
a rākṣasaṃ tu virūpākṣaṃ mahāvīryaparākramam
c madhyame 'sthāpayad gulme bahubhiḥ saha rākṣasaiḥ
a evaṃvidhānaṃ laṅkāyāṃ kṛtvā rākṣasapuṃgavaḥ
c mene kṛtārtham ātmānaṃ kṛtāntavaśam āgataḥ
a visarjayām āsa tataḥ sa mantriṇo
vidhānam ājñāpya purasya puṣkalam
c jayāśiṣā mantragaṇena pūjito
viveśa so 'ntaḥpuram ṛddhiman mahat
a naravānararājau tau sa ca vāyusutaḥ kapiḥ
c jāmbavān ṛkṣarājaś ca rākṣasaś ca vibhīṣaṇaḥ
a aṅgado vāliputraś ca saumitriḥ śarabhaḥ kapiḥ
c suṣeṇaḥ sahadāyādo maindo dvivida eva ca
a gajo gavākṣo kumudo nalo 'tha panasas tathā
c amitraviṣayaṃ prāptāḥ samavetāḥ samarthayan
a iyaṃ sā lakṣyate laṅkā purī rāvaṇapālitā
c sāsuroragagandharvair amarair api durjayā
a kāryasiddhiṃ puraskṛtya mantrayadhvaṃ vinirṇaye
c nityaṃ saṃnihito hy atra rāvaṇo rākṣasādhipaḥ
a tathā teṣu bruvāṇeṣu rāvaṇāvarajo 'bravīt
c vākyam agrāmyapadavat puṣkalārthaṃ vibhīṣaṇaḥ
a analaḥ śarabhaś caiva saṃpātiḥ praghasas tathā
c gatvā laṅkāṃ mamāmātyāḥ purīṃ punar ihāgatāḥ
a bhūtvā śakunayaḥ sarve praviṣṭāś ca ripor balam
c vidhānaṃ vihitaṃ yac ca tad dṛṣṭvā samupasthitāḥ
a saṃvidhānaṃ yathāhus te rāvaṇasya durātmanaḥ
c rāma tad bruvataḥ sarvaṃ yathātathyena me śṛṇu
a pūrvaṃ prahastaḥ sabalo dvāram āsādya tiṣṭhati
c dakṣiṇaṃ ca mahāvīryau mahāpārśvamahodarau
a indrajit paścimadvāraṃ rākṣasair bahubhir vṛtaḥ
c paṭṭasāsidhanuṣmadbhiḥ śūlamudgarapāṇibhiḥ
a nānāpraharaṇaiḥ śūrair āvṛto rāvaṇātmajaḥ
c rākṣasānāṃ sahasrais tu bahubhiḥ śastrapāṇibhiḥ
a yuktaḥ paramasaṃvigno rākṣasair bahubhir vṛtaḥ
c uttaraṃ nagaradvāraṃ rāvaṇaḥ svayam āsthitaḥ
a virūpākṣas tu mahatā śūlakhaḍgadhanuṣmatā
c balena rākṣasaiḥ sārdhaṃ madhyamaṃ gulmam āsthitaḥ
a etān evaṃvidhān gulmāṃl laṅkāyāṃ samudīkṣya te
c māmakāḥ sacivāḥ sarve śīghraṃ punar ihāgatāḥ
a gajānāṃ ca sahasraṃ ca rathānām ayutaṃ pure
c hayānām ayute dve ca sāgrakoṭī ca rakṣasām
a vikrāntā balavantaś ca saṃyugeṣv ātatāyinaḥ
c iṣṭā rākṣasarājasya nityam ete niśācarāḥ
a ekaikasyātra yuddhārthe rākṣasasya viśāṃ pate
c parivāraḥ sahasrāṇāṃ sahasram upatiṣṭhate
a etāṃ pravṛttiṃ laṅkāyāṃ mantriproktaṃ vibhīṣaṇaḥ
c rāmaṃ kamalapatrākṣam idam uttaram abravīt
a kuberaṃ tu yadā rāma rāvaṇaḥ pratyayudhyata
c ṣaṣṭiḥ śatasahasrāṇi tadā niryānti rākṣasāḥ
a parākrameṇa vīryeṇa tejasā sattvagauravāt
c sadṛśā yo 'tra darpeṇa rāvaṇasya durātmanaḥ
a atra manyur na kartavyo roṣaye tvāṃ na bhīṣaye
c samartho hy asi vīryeṇa surāṇām api nigrahe
a tad bhavāṃś caturaṅgeṇa balena mahatā vṛtaḥ
c vyūhyedaṃ vānarānīkaṃ nirmathiṣyasi rāvaṇam
a rāvaṇāvaraje vākyam evaṃ bruvati rāghavaḥ
c śatrūṇāṃ pratighātārtham idaṃ vacanam abravīt
a pūrvadvāre tu laṅkāyā nīlo vānarapuṃgavaḥ
c prahastaṃ pratiyoddhā syād vānarair bahubhir vṛtaḥ
a aṅgado vāliputras tu balena mahatā vṛtaḥ
c dakṣiṇe bādhatāṃ dvāre mahāpārśvamahodarau
a hanūmān paścimadvāraṃ nipīḍya pavanātmajaḥ
c praviśatv aprameyātmā bahubhiḥ kapibhir vṛtaḥ
a daityadānavasaṃghānām ṛṣīṇāṃ ca mahātmanām
c viprakārapriyaḥ kṣudro varadānabalānvitaḥ
a parikrāmati yaḥ sarvāṃl lokān saṃtāpayan prajāḥ
c tasyāhaṃ rākṣasendrasya svayam eva vadhe dhṛtaḥ
a uttaraṃ nagaradvāram ahaṃ saumitriṇā saha
c nipīḍyābhipravekṣyāmi sabalo yatra rāvaṇaḥ
a vānarendraś ca balavān ṛkṣarājaś ca jāmbavān
c rākṣasendrānujaś caiva gulme bhavatu madhyame
a na caiva mānuṣaṃ rūpaṃ kāryaṃ haribhir āhave
c eṣā bhavatu naḥ saṃjñā yuddhe 'smin vānare bale
a vānarā eva niścihnaṃ svajane 'smin bhaviṣyati
c vayaṃ tu mānuṣeṇaiva sapta yotsyāmahe parān
a aham eva saha bhrātrā lakṣmaṇena mahaujasā
c ātmanā pañcamaś cāyaṃ sakhā mama vibhīṣaṇaḥ
a sa rāmaḥ kāryasiddhyartham evam uktvā vibhīṣaṇam
c suvelārohaṇe buddhiṃ cakāra matimān matim
a tatas tu rāmo mahatā balena
pracchādya sarvāṃ pṛthivīṃ mahātmā
c prahṛṣṭarūpo 'bhijagāma laṅkāṃ
kṛtvā matiṃ so 'rivadhe mahātmā
a sa tu kṛtvā suvelasya matim ārohaṇaṃ prati
c lakṣmaṇānugato rāmaḥ sugrīvam idam abravīt
a vibhīṣaṇaṃ ca dharmajñam anuraktaṃ niśācaram
c mantrajñaṃ ca vidhijñaṃ ca ślakṣṇayā parayā girā
a suvelaṃ sādhu śailendram imaṃ dhātuśataiś citam
c adhyārohāmahe sarve vatsyāmo 'tra niśām imām
a laṅkāṃ cālokayiṣyāmo nilayaṃ tasya rakṣasaḥ
c yena me maraṇāntāya hṛtā bhāryā durātmanā
a yena dharmo na vijñāto na vṛttaṃ na kulaṃ tathā
c rākṣasyā nīcayā buddhyā yena tad garhitaṃ kṛtam
a yasmin me vardhate roṣaḥ kīrtite rākṣasādhame
c yasyāparādhān nīcasya vadhaṃ drakṣyāmi rakṣasām
a eko hi kurute pāpaṃ kālapāśavaśaṃ gataḥ
c nīcenātmāpacāreṇa kulaṃ tena vinaśyati
a evaṃ saṃmantrayann eva sakrodho rāvaṇaṃ prati
c rāmaḥ suvelaṃ vāsāya citrasānum upāruhat
a pṛṣṭhato lakṣmaṇa cainam anvagacchat samāhitaḥ
c saśaraṃ cāpam udyamya sumahad vikrame rataḥ
a tam anvarohat sugrīvaḥ sāmātyaḥ savibhīṣaṇaḥ
c hanūmān aṅgado nīlo maindo dvivida eva ca
a gajo gavākṣo gavayaḥ śarabho gandhamādanaḥ
c panasaḥ kumudaś caiva haro rambhaś ca yūthapaḥ
a ete cānye ca bahavo vānarāḥ śīghragāminaḥ
c te vāyuvegapravaṇās taṃ giriṃ giricāriṇaḥ
e adhyārohanta śataśaḥ suvelaṃ yatra rāghavaḥ
a te tv adīrgheṇa kālena girim āruhya sarvataḥ
c dadṛśuḥ śikhare tasya viṣaktām iva khe purīm
a tāṃ śubhāṃ pravaradvārāṃ prākāravaraśobhitām
c laṅkāṃ rākṣasasaṃpūrṇāṃ dadṛśur hariyūthapāḥ
a prākāracayasaṃsthaiś ca tathā nīlair niśācaraiḥ
c dadṛśus te hariśreṣṭhāḥ prākāram aparaṃ kṛtam
a te dṛṣṭvā vānarāḥ sarve rākṣasān yuddhakāṅkṣiṇaḥ
c mumucur vipulān nādāṃs tatra rāmasya paśyataḥ
a tato 'stam agamat sūryaḥ saṃdhyayā pratirañjitaḥ
c pūrṇacandrapradīpā ca kṣapā samabhivartate
a tataḥ sa rāmo harivāhinīpatir
vibhīṣaṇena pratinandya satkṛtaḥ
c salakṣmaṇo yūthapayūthasaṃvṛtaḥ
suvela pṛṣṭhe nyavasad yathāsukham
a tāṃ rātrim uṣitās tatra suvele haripuṃgavāḥ
c laṅkāyāṃ dadṛśur vīrā vanāny upavanāni ca
a samasaumyāni ramyāṇi viśālāny āyatāni ca
c dṛṣṭiramyāṇi te dṛṣṭvā babhūvur jātavismayāḥ
a campakāśokapuṃnāgasālatālasamākulā
c tamālavanasaṃchannā nāgamālāsamāvṛtā
a hintālair arjunair nīpaiḥ saptaparṇaiś ca puṣpitaiḥ
c tilakaiḥ karṇikāraiś ca paṭālaiś ca samantataḥ
a śuśubhe puṣpitāgraiś ca latāparigatair drumaiḥ
c laṅkā bahuvidhair divyair yathendrasyāmarāvatī
a vicitrakusumopetai raktakomalapallavaiḥ
c śādvalaiś ca tathā nīlaiś citrābhir vanarājibhiḥ
a gandhāḍhyāny abhiramyāṇi puṣpāṇi ca phalāni ca
c dhārayanty agamās tatra bhūṣaṇānīva mānavāḥ
a tac caitrarathasaṃkāśaṃ manojñaṃ nandanopamam
c vanaṃ sarvartukaṃ ramyaṃ śuśubhe ṣaṭpadāyutam
a natyūhakoyaṣṭibhakair nṛtyamānaiś ca barhibhiḥ
c rutaṃ parabhṛtānāṃ ca śuśruve vananirjhare
a nityamattavihaṃgāni bhramarācaritāni ca
c kokilākulaṣaṇḍāni vihagābhirutāni ca
a bhṛṅgarājābhigītāni bhramaraiḥ sevitāni ca
c koṇālakavighuṣṭāni sārasābhirutāni ca
a viviśus te tatas tāni vanāny upavanāni ca
c hṛṣṭāḥ pramuditā vīrā harayaḥ kāmarūpiṇaḥ
a teṣāṃ praviśatāṃ tatra vānarāṇāṃ mahaujasām
c puṣpasaṃsargasurabhir vavau ghrāṇasukho 'nilaḥ
a anye tu harivīrāṇāṃ yūthān niṣkramya yūthapāḥ
c sugrīveṇābhyanujñātā laṅkāṃ jagmuḥ patākinīm
a vitrāsayanto vihagāṃs trāsayanto mṛgadvipān
c kampayantaś ca tāṃ laṅkāṃ nādaiḥ svair nadatāṃ varāḥ
a kurvantas te mahāvegā mahīṃ cāraṇapīḍitām
c rajaś ca sahasaivordhvaṃ jagāma caraṇoddhatam
a ṛkṣāḥ siṃhā varāhāś ca mahiṣā vāraṇā mṛgāḥ
c tena śabdena vitrastā jagmur bhītā diśo daśa
a śikharaṃ tu trikūṭasya prāṃśu caikaṃ divispṛśam
c samantāt puṣpasaṃchannaṃ mahārajatasaṃnibham
a śatayojanavistīrṇaṃ vimalaṃ cārudarśanam
c ślakṣṇaṃ śrīman mahac caiva duṣprāpaṃ śakunair api
a manasāpi durārohaṃ kiṃ punaḥ karmaṇā janaiḥ
c niviṣṭā tatra śikhare laṅkā rāvaṇapālitā
a sā purī gopurair uccaiḥ pāṇḍurāmbudasaṃnibhaiḥ
c kāñcanena ca sālena rājatena ca śobhitā
a prāsādaiś ca vimānaiś ca laṅkā paramabhūṣitā
c ghanair ivātapāpāye madhyamaṃ vaiṣṇavaṃ padam
a yasyāṃ stambhasahasreṇa prāsādaḥ samalaṃkṛtaḥ
c kailāsaśikharākāro dṛśyate kham ivollikhan
a caityaḥ sa rākṣasendrasya babhūva purabhūṣaṇam
c śatena rakṣasāṃ nityaṃ yaḥ samagreṇa rakṣyate
a tāṃ samṛddhāṃ samṛddhārtho lakṣmīvāṃl lakṣmaṇāgrajaḥ
c rāvaṇasya purīṃ rāmo dadarśa saha vānaraiḥ
a tāṃ ratnapūrṇāṃ bahusaṃvidhānāṃ
prāsādamālābhir alaṃkṛtāṃ ca
c purīṃ mahāyantrakavāṭamukhyāṃ
dadarśa rāmo mahatā balena
a atha tasmin nimittāni dṛṣṭvā lakṣmaṇapūrvajaḥ
c lakṣmaṇaṃ lakṣmisaṃpannam idaṃ vacanam abravīt
a parigṛhyodakaṃ śītaṃ vanāni phalavanti ca
c balaughaṃ saṃvibhajyemaṃ vyūhya tiṣṭhema lakṣmaṇa
a lokakṣayakaraṃ bhīmaṃ bhayaṃ paśyāmy upasthitam
c nibarhaṇaṃ pravīrāṇām ṛkṣavānararakṣasām
a vātāś ca paruṣaṃ vānti kampate ca vasuṃdharā
c parvatāgrāṇi vepante patanti dharaṇīdharāḥ
a meghāḥ kravyādasaṃkāśāḥ paruṣāḥ paruṣasvanāḥ
c krūrāḥ krūraṃ pravarṣanti miśraṃ śoṇitabindubhiḥ
a raktacandanasaṃkāśā saṃdhyāparamadāruṇā
c jvalac ca nipataty etad ādityād agnimaṇḍalam
a ādityam abhivāśyante janayanto mahad bhayam
c dīnā dīnasvarā ghorā apraśastā mṛgadvijāḥ
a rajanyām aprakāśaś ca saṃtāpayati candramāḥ
c kṛṣṇaraktāṃśuparyanto yathā lokasya saṃkṣaye
a hrasvo rūkṣo 'praśastaś ca pariveṣaḥ sulohitaḥ
c ādityamaṇḍale nīlaṃ lakṣma lakṣmaṇa dṛśyate
a dṛśyante na yathāvac ca nakṣatrāṇy abhivartate
c yugāntam iva lokasya paśya lakṣmaṇa śaṃsati
a kākāḥ śyenās tathā gṛdhrā nīcaiḥ paripatanti ca
c śivāś cāpy aśivā vācaḥ pravadanti mahāsvanāḥ
a kṣipram adya durādharṣāṃ purīṃ rāvaṇapālitām
c abhiyāma javenaiva sarvato haribhir vṛtāḥ
a ity evaṃ tu vadan vīro lakṣmaṇaṃ lakṣmaṇāgrajaḥ
c tasmād avātarac chīghraṃ parvatāgrān mahābalaḥ
a avatīrya tu dharmātmā tasmāc chailāt sa rāghavaḥ
c paraiḥ paramadurdharṣaṃ dadarśa balam ātmanaḥ
a saṃnahya tu sasugrīvaḥ kapirājabalaṃ mahat
c kālajño rāghavaḥ kāle saṃyugāyābhyacodayat
a tataḥ kāle mahābāhur balena mahatā vṛtaḥ
c prasthitaḥ purato dhanvī laṅkām abhimukhaḥ purīm
a taṃ vibhīṣaṇa sugrīvau hanūmāñ jāmbavān nalaḥ
c ṛkṣarājas tathā nīlo lakṣmaṇaś cānyayus tadā
a tataḥ paścāt sumahatī pṛtanarkṣavanaukasām
c pracchādya mahatīṃ bhūmim anuyāti sma rāghavam
a śailaśṛṅgāṇi śataśaḥ pravṛddhāṃś ca mahīruhām
c jagṛhuḥ kuñjaraprakhyā vānarāḥ paravāraṇāḥ
a tau tv adīrgheṇa kālena bhrātarau rāmalakṣmaṇau
c rāvaṇasya purīṃ laṅkām āsedatur ariṃdamau
a patākāmālinīṃ ramyām udyānavanaśobhitām
c citravaprāṃ suduṣprāpām uccaprākāratoraṇām
a tāṃ surair api durdharṣāṃ rāmavākyapracoditāḥ
c yathānideśaṃ saṃpīḍya nyaviśanta vanaukasaḥ
a laṅkāyās tūttaradvāraṃ śailaśṛṅgam ivonnatam
c rāmaḥ sahānujo dhanvī jugopa ca rurodha ca
a laṅkām upaniviṣṭaś ca rāmo daśarathātmajaḥ
c lakṣmaṇānucaro vīraḥ purīṃ rāvaṇapālitām
a uttaradvāram āsādya yatra tiṣṭhati rāvaṇaḥ
c nānyo rāmād dhi tad dvāraṃ samarthaḥ parirakṣitum
a rāvaṇādhiṣṭhitaṃ bhīmaṃ varuṇeneva sāgaram
c sāyudhau rākṣasair bhīmair abhiguptaṃ samantataḥ
e laghūnāṃ trāsajananaṃ pātālam iva dānavaiḥ
a vinyastāni ca yodhānāṃ bahūni vividhāni ca
c dadarśāyudhajālāni tathaiva kavacāni ca
a pūrvaṃ tu dvāram āsādya nīlo haricamūpatiḥ
c atiṣṭhat saha maindena dvividena ca vīryavān
a aṅgado dakṣiṇadvāraṃ jagrāha sumahābalaḥ
c ṛṣabheṇa gavākṣeṇa gajena gavayena ca
a hanūmān paścimadvāraṃ rarakṣa balavān kapiḥ
c pramāthi praghasābhyāṃ ca vīrair anyaiś ca saṃgataḥ
a madhyame ca svayaṃ gulme sugrīvaḥ samatiṣṭhata
c saha sarvair hariśreṣṭhaiḥ suparṇaśvasanopamaiḥ
a vānarāṇāṃ tu ṣaṭtriṃśat koṭyaḥ prakhyātayūthapāḥ
c nipīḍyopaniviṣṭāś ca sugrīvo yatra vānaraḥ
a śāsanena tu rāmasya lakṣmaṇaḥ savibhīṣaṇaḥ
c dvāre dvāre harīṇāṃ tu koṭiṃ koṭiṃ nyaveśayat
a paścimena tu rāmasya sugrīvaḥ saha jāmbavān
c adūrān madhyame gulme tasthau bahubalānugaḥ
a te tu vānaraśārdūlāḥ śārdūlā iva daṃṣṭriṇaḥ
c gṛhītvā drumaśailāgrān hṛṣṭā yuddhāya tasthire
a sarve vikṛtalāṅgūlāḥ sarve daṃṣṭrānakhāyudhāḥ
c sarve vikṛtacitrāṅgāḥ sarve ca vikṛtānanāḥ
a daśanāgabalāḥ ke cit ke cid daśaguṇottarāḥ
c ke cin nāgasahasrasya babhūvus tulyavikramāḥ
a santi caughā balāḥ ke cit ke cic chataguṇottarāḥ
c aprameyabalāś cānye tatrāsan hariyūthapāḥ
a adbhutaś ca vicitraś ca teṣām āsīt samāgamaḥ
c tatra vānarasainyānāṃ śalabhānām ivodgamaḥ
a paripūrṇam ivākāśaṃ saṃchanneva ca medinī
c laṅkām upaniviṣṭaiś ca saṃpatadbhiś ca vānaraiḥ
a śataṃ śatasahasrāṇāṃ pṛthag ṛkṣavanaukasām
c laṅkā dvārāṇy upājagmur anye yoddhuṃ samantataḥ
a āvṛtaḥ sa giriḥ sarvais taiḥ samantāt plavaṃgamaiḥ
c ayutānāṃ sahasraṃ ca purīṃ tām abhyavartata
a vānarair balavadbhiś ca babhūva drumapāṇibhiḥ
c sarvataḥ saṃvṛtā laṅkā duṣpraveśāpi vāyunā
a rākṣasā vismayaṃ jagmuḥ sahasābhinipīḍitāḥ
c vānarair meghasaṃkāśaiḥ śakratulyaparākramaiḥ
a mahāñ śabdo 'bhavat tatra balaughasyābhivartataḥ
c sāgarasyeva bhinnasya yathā syāt salilasvanaḥ
a tena śabdena mahatā saprākārā satoraṇā
c laṅkā pracalitā sarvā saśailavanakānanā
a rāmalakṣmaṇaguptā sā sugrīveṇa ca vāhinī
c babhūva durdharṣatarā sarvair api surāsuraiḥ
a rāghavaḥ saṃniveśyaivaṃ sainyaṃ svaṃ rakṣasāṃ vadhe
c saṃmantrya mantribhiḥ sārdhaṃ niścitya ca punaḥ punaḥ
a ānantaryam abhiprepsuḥ kramayogārthatattvavit
c vibhīṣaṇasyānumate rājadharmam anusmaran
e aṅgadaṃ vālitanayaṃ samāhūyedam abravīt
a gatvā saumya daśagrīvaṃ brūhi madvacanāt kape
c laṅghayitvā purīṃ laṅkāṃ bhayaṃ tyaktvā gatavyathaḥ
a bhraṣṭaśrīkagataiśvaryamumūrṣo naṣṭacetanaḥ
c ṛṣīṇāṃ devatānāṃ ca gandharvāpsarasāṃ tathā
a nāgānām atha yakṣāṇāṃ rājñāṃ ca rajanīcara
c yac ca pāpaṃ kṛtaṃ mohād avaliptena rākṣasa
a nūnam adya gato darpaḥ svayambhū varadānajaḥ
c yasya daṇḍadharas te 'haṃ dārāharaṇakarśitaḥ
e daṇḍaṃ dhārayamāṇas tu laṅkādvare vyavasthitaḥ
a padavīṃ devatānāṃ ca maharṣīṇāṃ ca rākṣasa
c rājarṣīṇāṃ ca sarveṇāṃ gamiṣyasi mayā hataḥ
a balena yena vai sītāṃ māyayā rākṣasādhama
c mām atikrāmayitvā tvaṃ hṛtavāṃs tad vidarśaya
a arākṣasam imaṃ lokaṃ kartāsmi niśitaiḥ śaraiḥ
c na cec charaṇam abhyeṣi mām upādāya maithilīm
a dharmātmā rakṣasāṃ śreṣṭhaḥ saṃprāpto 'yaṃ vibhīṣaṇaḥ
c laṅkaiśvaryaṃ dhruvaṃ śrīmān ayaṃ prāpnoty akaṇṭakam
a na hi rājyam adharmeṇa bhoktuṃ kṣaṇam api tvayā
c śakyaṃ mūrkhasahāyena pāpenāvijitātmanā
a yudhyasva vā dhṛtiṃ kṛtvā śauryam ālambya rākṣasa
c maccharais tvaṃ raṇe śāntas tataḥ pūto bhaviṣyasi
a yady āviśasi lokāṃs trīn pakṣibhūto manojavaḥ
c mama cakṣuṣpathaṃ prāpya na jīvan pratiyāsyasi
a bravīmi tvāṃ hitaṃ vākyaṃ kriyatām aurdhvadekikam
c sudṛṣṭā kriyatāṃ laṅkā jīvitaṃ te mayi sthitam
a ity uktaḥ sa tu tāreyo rāmeṇākliṣṭakarmaṇā
c jagāmākāśam āviśya mūrtimān iva havyavāṭ
a so 'tipatya muhūrtena śrīmān rāvaṇamandiram
c dadarśāsīnam avyagraṃ rāvaṇaṃ sacivaiḥ saha
a tatas tasyāvidūreṇa nipatya haripuṃgavaḥ
c dīptāgnisadṛśas tasthāv aṅgadaḥ kanakāṅgadaḥ
a tad rāmavacanaṃ sarvam anyūnādhikam uttamam
c sāmātyaṃ śrāvayām āsa nivedyātmānam ātmanā
a dūto 'haṃ kosalendrasya rāmasyākliṣṭakarmaṇaḥ
c vāliputro 'ṅgado nāma yadi te śrotram āgataḥ
a āha tvāṃ rāghavo rāmaḥ kausalyānandavardhanaḥ
c niṣpatya pratiyudhyasva nṛśaṃsaṃ puruṣādhama
a hantāsmi tvāṃ sahāmātyaṃ saputrajñātibāndhavam
c nirudvignās trayo lokā bhaviṣyanti hate tvayi
a devadānavayakṣāṇāṃ gandharvoragarakṣasām
c śatrum adyoddhariṣyāmi tvām ṛṣīṇāṃ ca kaṇṭakam
a vibhīṣaṇasya caiśvaryaṃ bhaviṣyati hate tvayi
c na cet satkṛtya vaidehīṃ praṇipatya pradāsyasi
a ity evaṃ paruṣaṃ vākyaṃ bruvāṇe haripuṃgave
c amarṣavaśam āpanno niśācaragaṇeśvaraḥ
a tataḥ sa roṣatāmrākṣaḥ śaśāsa sacivāṃs tadā
c gṛhyatām eṣa durmedhā vadhyatām iti cāsakṛt
a rāvaṇasya vacaḥ śrutvā dīptāgnisamatejasaḥ
c jagṛhus taṃ tato ghorāś catvāro rajanīcarāḥ
a grāhayām āsa tāreyaḥ svayam ātmānam ātmanā
c balaṃ darśayituṃ vīro yātudhānagaṇe tadā
a sa tān bāhudvaye saktān ādāya patagān iva
c prāsādaṃ śailasaṃkāśam utpāpātāṅgadas tadā
a te 'ntarikṣād vinirdhūtās tasya vegena rākṣasāḥ
c bhumau nipatitāḥ sarve rākṣasendrasya paśyataḥ
a tataḥ prāsādaśikharaṃ śailaśṛṅgam ivonnatam
c tat paphāla tadākrāntaṃ daśagrīvasya paśyataḥ
a bhaṅktvā prāsādaśikharaṃ nāma viśrāvya cātmanaḥ
c vinadya sumahānādam utpapāta vihāyasā
a rāvaṇas tu paraṃ cakre krodhaṃ prāsādadharṣaṇāt
c vināśaṃ cātmanaḥ paśyan niḥśvāsaparamo 'bhavat
a rāmas tu bahubhir hṛṣṭair ninadadbhiḥ plavaṃgamaiḥ
c vṛto ripuvadhākāṅkṣī yuddhāyaivābhyavartata
a suṣeṇas tu mahāvīryo girikūṭopamo hariḥ
c bahubhiḥ saṃvṛtas tatra vānaraiḥ kāmarūpibhiḥ
a caturdvārāṇi sarvāṇi sugrīvavacanāt kapiḥ
c paryākramata durdharṣo nakṣatrāṇīva candramāḥ
a teṣām akṣauhiṇiśataṃ samavekṣya vanaukasām
c laṅkām upaniviṣṭānāṃ sāgaraṃ cātivartatām
a rākṣasā vismayaṃ jagmus trāsaṃ jagmus tathāpare
c apare samaroddharṣād dharṣam evopapedire
a kṛtsnaṃ hi kapibhir vyāptaṃ prākāraparikhāntaram
c dadṛśū rākṣasā dīnāḥ prākāraṃ vānarīkṛtam
a tasmin mahābhīṣaṇake pravṛtte
kolāhale rākṣasarājadhānyām
c pragṛhya rakṣāṃsi mahāyudhāni
yugāntavātā iva saṃviceruḥ
a tatas te rākṣasās tatra gatvā rāvaṇamandiram
c nyavedayan purīṃ ruddhāṃ rāmeṇa saha vānaraiḥ
a ruddhāṃ tu nagarīṃ śrutvā jātakrodho niśācaraḥ
c vidhānaṃ dviguṇaṃ śrutvā prāsādaṃ so 'dhyarohata
a sa dadarśāvṛtāṃ laṅkāṃ saśailavanakānanām
c asaṃkhyeyair harigaṇaiḥ sarvato yuddhakāṅkṣibhiḥ
a sa dṛṣṭvā vānaraiḥ sarvāṃ vasudhāṃ kavalīkṛtām
c kathaṃ kṣapayitavyāḥ syur iti cintāparo 'bhavat
a sa cintayitvā suciraṃ dhairyam ālambya rāvaṇaḥ
c rāghavaṃ hariyūthāṃś ca dadarśāyatalocanaḥ
a prekṣato rākṣasendrasya tāny anīkāni bhāgaśaḥ
c rāghavapriyakāmārthaṃ laṅkām āruruhus tadā
a te tāmravaktrā hemābhā rāmārthe tyaktajīvitāḥ
c laṅkām evāhyavartanta sālatālaśilāyudhāḥ
a te drumaiḥ parvatāgraiś ca muṣṭibhiś ca plavaṃgamāḥ
c prāsādāgrāṇi coccāni mamantus toraṇāni ca
a pārikhāḥ pūrayanti sma prasannasalilāyutāḥ
c pāṃsubhiḥ parvatāgraiś ca tṛṇaiḥ kāṣṭhaiś ca vānarāḥ
a tataḥ sahasrayūthāś ca koṭiyūthāś ca yūthapāḥ
c koṭīśatayutāś cānye laṅkām āruruhus tadā
a kāñcanāni pramṛdnantas toraṇāni plavaṃgamāḥ
c kailāsaśikharābhāni gopurāṇi pramathya ca
a āplavantaḥ plavantaś ca garjantaś ca plavaṃgamāḥ
c laṅkāṃ tām abhyavartanta mahāvāraṇasaṃnibhāḥ
a jayaty atibalo rāmo lakṣmaṇaś ca mahābalaḥ
c rājā jayati sugrīvo rāghaveṇābhipālitaḥ
a ity evaṃ ghoṣayantaś ca garjantaś ca plavaṃgamāḥ
c abhyadhāvanta laṅkāyāḥ prākāraṃ kāmarūpiṇaḥ
a vīrabāhuḥ subāhuś ca nalaś ca vanagocaraḥ
c nipīḍyopaniviṣṭās te prākāraṃ hariyūthapāḥ
a etasminn antare cakruḥ skandhāvāraniveśanam
a pūrvadvāraṃ tu kumudaḥ koṭibhir daśabhir vṛtaḥ
c āvṛtya balavāṃs tasthau haribhir jitakāśibhiḥ
a dakṣiṇadvāram āgamya vīraḥ śatabaliḥ kapiḥ
c āvṛtya balavāṃs tasthau viṃśatyā koṭibhir vṛtaḥ
a suṣeṇaḥ paścimadvāraṃ gatas tārā pitā hariḥ
c āvṛtya balavāṃs tasthau ṣaṣṭi koṭibhir āvṛtaḥ
a uttaradvāram āsādya rāmaḥ saumitriṇā saha
c āvṛtya balavāṃs tasthau sugrīvaś ca harīśvaraḥ
a golāṅgūlo mahākāyo gavākṣo bhīmadarśanaḥ
c vṛtaḥ koṭyā mahāvīryas tasthau rāmasya pārvataḥ
a ṛṣkāṇāṃ bhīmavegānāṃ dhūmraḥ śatrunibarhaṇaḥ
c vṛtaḥ koṭyā mahāvīryas tasthau rāmasya pārśvataḥ
a saṃnaddhas tu mahāvīryo gadāpāṇir vibhīṣaṇaḥ
c vṛto yas tais tu sacivais tasthau tatra mahābalaḥ
a gajo gavākṣo gavayaḥ śarabho gandhamādanaḥ
c samantāt parighāvanto rarakṣur harivāhinīm
a tataḥ kopaparītātmā rāvaṇo rākṣaseśvaraḥ
c niryāṇaṃ sarvasainyānāṃ drutam ājñāpayat tadā
a niṣpatanti tataḥ sainyā hṛṣṭā rāvaṇacoditāḥ
c samaye pūryamāṇasya vegā iva mahodadheḥ
a etasminn antare ghoraḥ saṃgrāmaḥ samapadyata
c rakṣasāṃ vānarāṇāṃ ca yathā devāsure purā
a te gadābhiḥ pradīptābhiḥ śaktiśūlaparaśvadhaiḥ
c nijaghnur vānarān ghorāḥ kathayantaḥ svavikramān
a tathā vṛkṣair mahākāyāḥ parvatāgraiś ca vānarāḥ
c rākṣasās tāni rakṣāṃsi nakhair dantaiś ca vegitāḥ
a rākṣasās tv apare bhīmāḥ prākārasthā mahīgatān
c bhiṇḍipālaiś ca khaḍgaiś ca śūlaiś caiva vyadārayan
a vānarāś cāpi saṃkruddhāḥ prākārasthān mahīgatāḥ
c rākṣasān pātayām āsuḥ samāplutya plavaṃgamāḥ
a sa saṃprahāras tumulo māṃsaśoṇitakardamaḥ
c rakṣasāṃ vānarāṇāṃ ca saṃbabhūvādbhutopamāḥ
a yudhyatāṃ tu tatas teṣāṃ vānarāṇāṃ mahātmanām
c rakṣasāṃ saṃbabhūvātha balakopaḥ sudāruṇaḥ
a te hayaiḥ kāñcanāpīḍair dhvajaiś cāgniśikhopamaiḥ
c rathaiś cādityasaṃkāśaiḥ kavacaiś ca manoramaiḥ
a niryayū rākṣasavyāghrā nādayanto diśo daśa
c rākṣasā bhīmakarmāṇo rāvaṇasya jayaiṣiṇaḥ
a vānarāṇām api camūr mahatī jayam iccatām
c abhyadhāvata tāṃ senāṃ rakṣasāṃ kāmarūpiṇām
a etasminn antare teṣām anyonyam abhidhāvatām
c rakṣasāṃ vānarāṇāṃ ca dvandvayuddham avartata
a aṅgadenendrajit sārdhaṃ vāliputreṇa rākṣasaḥ
c ayudhyata mahātejās tryambakeṇa yathāndhakaḥ
a prajaṅghena ca saṃpātir nityaṃ durmarṣaṇo raṇe
c jambūmālinam ārabdho hanūmān api vānaraḥ
a saṃgataḥ sumahākrodho rākṣaso rāvaṇānujaḥ
c samare tīkṣṇavegena mitraghnena vibhīṣaṇaḥ
a tapanena gajaḥ sārdhaṃ rākṣasena mahābalaḥ
c nikumbhena mahātejā nīlo 'pi samayudhyata
a vānarendras tu sugrīvaḥ praghasena samāgataḥ
c saṃgataḥ samare śrīmān virūpākṣeṇa lakṣmaṇaḥ
a agniketuś ca durdharṣo raśmiketuś ca rākṣasaḥ
c suptaghno yajñakopaś ca rāmeṇa saha saṃgatāḥ
a vajramuṣṭis tu maindena dvividenāśaniprabhaḥ
c rākṣasābhyāṃ sughorābhyāṃ kapimukhyau samāgatau
a vīraḥ pratapano ghoro rākṣaso raṇadurdharaḥ
c samare tīkṣṇavegena nalena samayudhyata
a dharmasya putro balavān suṣeṇa iti viśrutaḥ
c sa vidyunmālinā sārdham ayudhyata mahākapiḥ
a vānarāś cāpare bhīmā rākṣasair aparaiḥ saha
c dvandvaṃ samīyur bahudhā yuddhāya bahubhiḥ saha
a tatrāsīt sumahad yuddhaṃ tumulaṃ lomaharṣaṇam
c rakṣasāṃ vānarāṇāṃ ca vīrāṇāṃ jayam icchatām
a harirākṣasadehebhyaḥ prasṛtāḥ keśaśāḍvalāḥ
c śarīrasaṃghāṭavahāḥ prasusruḥ śoṇitāpagāḥ
a ājaghānendrajit kruddho vajreṇeva śatakratuḥ
c aṅgadaṃ gadayā vīraṃ śatrusainyavidāraṇam
a tasya kāñcanacitrāṅgaṃ rathaṃ sāśvaṃ sasārathim
c jaghāna samare śrīmān aṅgado vegavān kapiḥ
a saṃpātis tu tribhir bāṇaiḥ prajaṅghena samāhataḥ
c nijaghānāśvakarṇena prajaṅghaṃ raṇamūrdhani
a jambūmālī rathasthas tu rathaśaktyā mahābalaḥ
c bibheda samare kruddho hanūmantaṃ stanāntare
a tasya taṃ ratham āsthāya hanūmān mārutātmajaḥ
c pramamātha talenāśu saha tenaiva rakṣasā
a bhinnagātraḥ śarais tīkṣṇaiḥ kṣiprahastena rakṣasā
c prajaghānādriśṛṅgeṇa tapanaṃ muṣṭinā gajaḥ
a grasantam iva sainyāni praghasaṃ vānarādhipaḥ
c sugrīvaḥ saptaparṇena nirbibheda jaghāna ca
a prapīḍya śaravarṣeṇa rākṣasaṃ bhīmadarśanam
c nijaghāna virūpākṣaṃ śareṇaikena lakṣmaṇaḥ
a agniketuś ca durdharṣo raśmiketuś ca rākṣasaḥ
c suptighno yajñakopaś ca rāmaṃ nirbibhiduḥ śaraiḥ
a teṣāṃ caturṇāṃ rāmas tu śirāṃsi samare śaraiḥ
c kruddhaś caturbhiś ciccheda ghorair agniśikhopamaiḥ
a vajramuṣṭis tu maindena muṣṭinā nihato raṇe
c papāta sarathaḥ sāśvaḥ purāṭṭa iva bhūtale
a vajrāśanisamasparśo dvivido 'py aśaniprabham
c jaghāna giriśṛṅgeṇa miṣatāṃ sarvarakṣasām
a dvividaṃ vānarendraṃ tu drumayodhinam āhave
c śarair aśanisaṃkāśaiḥ sa vivyādhāśaniprabhaḥ
a sa śarair atividdhāṅgo dvividaḥ krodhamūrchitaḥ
c sālena sarathaṃ sāśvaṃ nijaghānāśaniprabham
a nikumbhas tu raṇe nīlaṃ nīlāñjanacayaprabham
c nirbibheda śarais tīkṣṇaiḥ karair megham ivāṃśumān
a punaḥ śaraśatenātha kṣiprahasto niśācaraḥ
c bibheda samare nīlaṃ nikumbhaḥ prajahāsa ca
a tasyaiva rathacakreṇa nīlo viṣṇur ivāhave
c śiraś ciccheda samare nikumbhasya ca sāratheḥ
a vidyunmālī rathasthas tu śaraiḥ kāñcanabhūṣaṇaiḥ
c suṣeṇaṃ tāḍayām āsa nanāda ca muhur muhuḥ
a taṃ rathastham atho dṛṣṭvā suṣeṇo vānarottamaḥ
c giriśṛṅgeṇa mahatā ratham āśu nyapātayat
a lāghavena tu saṃyukto vidyunmālī niśācaraḥ
c apakramya rathāt tūrṇaṃ gadāpāṇiḥ kṣitau sthitaḥ
a tataḥ krodhasamāviṣṭaḥ suṣeṇo haripuṃgavaḥ
c śilāṃ sumahatīṃ gṛhya niśācaram abhidravat
a tam āpatantaṃ gadayā vidyunmālī niśācaraḥ
c vakṣasy abhijagnānāśu suṣeṇaṃ harisattamam
a gadāprahāraṃ taṃ ghoram acintyaplavagottamaḥ
c tāṃ śilāṃ pātayām āsa tasyorasi mahāmṛdhe
a śilāprahārābhihato vidyunmālī niśācaraḥ
c niṣpiṣṭahṛdayo bhūmau gatāsur nipapāta ha
a evaṃ tair vānaraiḥ śūraiḥ śūrās te rajanīcarāḥ
c dvandve vimṛditās tatra daityā iva divaukasaiḥ
a bhallaiḥ khaḍgair gadābhiś ca śaktitomara paṭṭasaiḥ
c apaviddhaś ca bhinnaś ca rathaiḥ sāṃgrāmikair hayaiḥ
a nihataiḥ kuñjarair mattais tathā vānararākṣasaiḥ
c cakrākṣayugadaṇḍaiś ca bhagnair dharaṇisaṃśritaiḥ
e babhūvāyodhanaṃ ghoraṃ gomāyugaṇasevitam
a kabandhāni samutpetur dikṣu vānararakṣasām
c vimarde tumule tasmin devāsuraraṇopame
a vidāryamāṇā haripuṃgavais tadā
niśācarāḥ śoṇitadigdhagātrāḥ
c punaḥ suyuddhaṃ tarasā samāśritā
divākarasyāstamayābhikāṅkṣiṇaḥ
a yudhyatām eva teṣāṃ tu tadā vānararakṣasām
c ravir astaṃ gato rātriḥ pravṛttā prāṇahāriṇī
a anyonyaṃ baddhavairāṇāṃ ghorāṇāṃ jayam icchatām
c saṃpravṛttaṃ niśāyuddhaṃ tadā vāraṇarakṣasām
a rākṣaso 'sīti harayo hariś cāsīti rākṣasāḥ
c anyonyaṃ samare jaghnus tasmiṃs tamasi dāruṇe
a jahi dāraya caitīti kathaṃ vidravasīti ca
c evaṃ sutumulaḥ śabdas tasmiṃs tamasi śuśruve
a kālāḥ kāñcanasaṃnāhās tasmiṃs tamasi rākṣasāḥ
c saṃprādṛśyanta śailendrā dīptauṣadhivanā iva
a tasmiṃs tamasi duṣpāre rākṣasāḥ krodhamūrchitāḥ
c paripetur mahāvegā bhakṣayantaḥ plavaṃgamān
a te hayān kāñcanāpīḍan dhvajāṃś cāgniśikhopamān
c āplutya daśanais tīkṣṇair bhīmakopā vyadārayan
a kuñjarān kuñjarārohān patākādhvajino rathān
c cakarṣuś ca dadaṃśuś ca daśanaiḥ krodhamūrchitāḥ
a lakṣmaṇaś cāpi rāmaś ca śarair āśīviṣomapaiḥ
c dṛśyādṛśyāni rakṣāṃsi pravarāṇi nijaghnatuḥ
a turaṃgakhuravidhvastaṃ rathanemisamuddhatam
c rurodha karṇanetrāṇiṇyudhyatāṃ dharaṇīrajaḥ
a vartamāne tathā ghore saṃgrāme lomaharṣaṇe
c rudhirodā mahāvegā nadyas tatra prasusruvuḥ
a tato bherīmṛdaṅgānāṃ paṇavānāṃ ca nisvanaḥ
c śaṅkhaveṇusvanonmiśraḥ saṃbabhūvādbhutopamaḥ
a hatānāṃ stanamānānāṃ rākṣasānāṃ ca nisvanaḥ
c śastrāṇāṃ vānarāṇāṃ ca saṃbabhūvātidāruṇaḥ
a śastrapuṣpopahārā ca tatrāsīd yuddhamedinī
c durjñeyā durniveśā ca śoṇitāsravakardamā
a sā babhūva niśā ghorā harirākṣasahāriṇī
c kālarātrīva bhūtānāṃ sarveṣāṃ duratikramā
a tatas te rākṣasās tatra tasmiṃs tamasi dāruṇe
c rāmam evābhyadhāvanta saṃhṛṣṭā śaravṛṣṭibhiḥ
a teṣām āpatatāṃ śabdaḥ kruddhānām abhigarjatām
c udvarta iva saptānāṃ samudrāṇām abhūt svanaḥ
a teṣāṃ rāmaḥ śaraiḥ ṣaḍbhiḥ ṣaḍ jaghāna niśācarān
c nimeṣāntaramātreṇa śitair agniśikhopamaiḥ
a yajñaśatruś ca durdharṣo mahāpārśvamahodarau
c vajradaṃṣṭro mahākāyas tau cobhau śukasāraṇau
a te tu rāmeṇa bāṇaughaḥ sarvamarmasu tāḍitāḥ
c yuddhād apasṛtās tatra sāvaśeṣāyuṣo 'bhavan
a tataḥ kāñcanacitrāṅgaiḥ śarair agniśikhopamaiḥ
c diśaś cakāra vimalāḥ pradiśaś ca mahābalaḥ
a ye tv anye rākṣasā vīrā rāmasyābhimukhe sthitāḥ
c te 'pi naṣṭāḥ samāsādya pataṃgā iva pāvakam
a suvarṇapuṅkhair viśikhaiḥ saṃpatadbhiḥ sahasraśaḥ
c babhūva rajanī citrā khadyotair iva śāradī
a rākṣasānāṃ ca ninadair harīṇāṃ cāpi garjitaiḥ
c sā babhūva niśā ghorā bhūyo ghoratarā tadā
a tena śabdena mahatā pravṛddhena samantataḥ
c trikūṭaḥ kandarākīrṇaḥ pravyāharad ivācalaḥ
a golāṅgūlā mahākāyās tamasā tulyavarcasaḥ
c saṃpariṣvajya bāhubhyāṃ bhakṣayan rajanīcarān
a aṅgadas tu raṇe śatruṃ nihantuṃ samupasthitaḥ
c rāvaṇer nijaghānāśu sārathiṃ ca hayān api
a indrajit tu rathaṃ tyaktvā hatāśvo hatasārathiḥ
c aṅgadena mahāmāyas tatraivāntaradhīyata
a so 'ntardhāna gataḥ pāpo rāvaṇī raṇakarkaśaḥ
c brahmadattavaro vīro rāvaṇiḥ krodhamūrchitaḥ
e adṛśyo niśitān bāṇān mumocāśanivarcasaḥ
a sa rāmaṃ lakṣmaṇaṃ caiva ghorair nāgamayaiḥ śaraiḥ
c bibheda samare kruddhaḥ sarvagātreṣu rākṣasaḥ
a sa tasya gatim anvicchan rājaputraḥ pratāpavān
c dideśātibalo rāmo daśavānarayūthapān
a dvau suṣeṇasya dāyādau nīlaṃ ca plavagarṣabham
c aṅgadaṃ vāliputraṃ ca śarabhaṃ ca tarasvinam
a vinataṃ jāmbavantaṃ ca sānuprasthaṃ mahābalam
c ṛṣabhaṃ carṣabhaskandham ādideśa paraṃtapaḥ
a te saṃprahṛṣṭā harayo bhīmān udyamya pādapān
c ākāśaṃ viviśuḥ sarve mārgāmāṇā diśo daśa
a teṣāṃ vegavatāṃ vegam iṣubhir vegavattaraiḥ
c astravit paramāstreṇa vārayām āsa rāvaṇiḥ
a taṃ bhīmavegā harayo nārācaiḥ kṣatavikṣatāḥ
c andhakāre na dadṛśur meghaiḥ sūryam ivāvṛtam
a rāmalakṣmaṇayor eva sarvamarmabhidaḥ śarān
c bhṛśam āveśayām āsa rāvaṇiḥ samitiṃjayaḥ
a nirantaraśarīrau tu bhrātarau rāmalakṣmaṇau
c kruddhenendrajotā vīrau pannagaiḥ śaratāṃ gataiḥ
a tayoḥ kṣatajamārgeṇa susrāva rudhiraṃ bahu
c tāv ubhau ca prakāśete puṣpitāv iva kiṃśukau
a tataḥ paryantaraktākṣo bhinnāñjanacayopamaḥ
c rāvaṇir bhrātarau vākyam antardhānagato 'bravīt
a yudhyamānam anālakṣyaṃ śakro 'pi tridaśeśvaraḥ
c draṣṭum āsādituṃ vāpi na śaktaḥ kiṃ punar yuvām
a prāvṛtāv iṣujālena rāghavau kaṅkapatriṇā
c eṣa roṣaparītātmā nayāmi yamasādanam
a evam uktvā tu dharmajñau bhrātarau rāmalakṣmaṇau
c nirbibheda śitair bāṇaiḥ prajaharṣa nanāda ca
a bhinnāñjanacayaśyāmo visphārya vipulaṃ dhanuḥ
c bhūyo bhūyaḥ śarān ghorān visasarja mahāmṛdhe
a tato marmasu marmajño majjayan niśitāñ śarān
c rāmalakṣmaṇayor vīro nanāda ca muhur muhuḥ
a baddhau tu śarabandhena tāv ubhau raṇamūrdhani
c nimeṣāntaramātreṇa na śekatur udīkṣitum
a tato vibhinnasarvāṅgau śaraśalyācitāv ubhau
c dhvajāv iva mahendrasya rajjumuktau prakampitau
a tau saṃpracalitau vīrau marmabhedena karśitau
c nipetatur maheṣvāsau jagatyāṃ jagatīpatī
a tau vīraśayane vīrau śayānau rudhirokṣitau
c śaraveṣṭitasarvāṅgāv ārtau paramapīḍitau
a na hy aviddhaṃ tayor gātraṃ babhūvāṅgulam antaram
c nānirbhinnaṃ na cāstabdham ā karāgrād ajihmagaiḥ
a tau tu krūreṇa nihatau rakṣasā kāmarūpiṇā
c asṛksusruvatus tīvraṃ jalaṃ prasravaṇāv iva
a papāta prathamaṃ rāmo viddho marmasu mārgaṇaiḥ
c krodhād indrajitā yena purā śakro vinirjitaḥ
a nāracair ardhanārācair bhallair añjalikair api
c vivyādha vatsadantaiś ca siṃhadaṃṣṭraiḥ kṣurais tathā
a sa vīraśayane śiśye vijyam ādāya kārmukam
c bhinnamuṣṭiparīṇāhaṃ triṇataṃ rukmabhūṣitam
a bāṇapātāntare rāmaṃ patitaṃ puruṣarṣabham
c sa tatra lakṣmaṇo dṛṣṭvā nirāśo jīvite 'bhavat
a baddhau tu vīrau patitau śayānau
tau vānarāḥ saṃparivārya tasthuḥ
c samāgatā vāyusutapramukhyā
viṣadam ārtāḥ paramaṃ ca jagmuḥ
a tato dyāṃ pṛthivīṃ caiva vīkṣamāṇā vanaukasaḥ
c dadṛśuḥ saṃtatau bāṇair bhrātarau rāmalakṣmaṇau
a vṛṣṭvevoparate deve kṛtakarmaṇi rākṣase
c ājagāmātha taṃ deśaṃ sasugrīvo vibhīṣaṇaḥ
a nīladvividamaindāś ca suṣeṇasumukhāṅgadāḥ
c tūrṇaṃ hanumatā sārdham anvaśocanta rāghavau
a niśceṣṭau mandaniḥśvāsau śoṇitaughapariplutau
c śarajālācitau stabdhau śayānau śaratalpayoḥ
a niḥśvasantau yathā sarpau niśceṣṭau mandavikramau
c rudhirasrāvadigdhāṅgau tāpanīyāv iva dhvajau
a tau vīraśayane vīrau śayānau mandaceṣṭitau
c yūthapais taiḥ parivṛtau bāṣpavyākulalocanaiḥ
a rāghavau patitau dṛṣṭvā śarajālasamāvṛtau
c babhūvur vyathitāḥ sarve vānarāḥ savibhīṣaṇāḥ
a antarikṣaṃ nirīkṣanto diśaḥ sarvāś ca vānarāḥ
c na cainaṃ māyayā channaṃ dadṛśū rāvaṇiṃ raṇe
a taṃ tu māyāpraticchinnaṃ māyayaiva vibhīṣaṇaḥ
c vīkṣamāṇo dadarśātha bhrātuḥ putram avasthitam
a tam apratima karmāṇam apratidvandvam āhave
c dadarśāntarhitaṃ vīraṃ varadānād vibhīṣaṇaḥ
a indrajit tv ātmanaḥ karma tau śayānau samīkṣya ca
c uvāca paramaprīto harṣayan sarvanairṛtān
a dūṣaṇasya ca hantārau kharasya ca mahābalau
c sāditau māmakair bāṇair bhrātarau rāmalakṣmaṇau
a nemau mokṣayituṃ śakyāv etasmād iṣubandhanāt
c sarvair api samāgamya sarṣisaṅghaiḥ surāsuraiḥ
a yatkṛte cintayānasya śokārtasya pitur mama
c aspṛṣṭvā śayanaṃ gātrais triyāmā yāti śarvatī
a kṛtsneyaṃ yatkṛte laṅkā nadī varṣāsv ivākulā
c so 'yaṃ mūlaharo 'narthaḥ sarveṣāṃ nihato mayā
a rāmasya lakṣmaṇasyaiva sarveṣāṃ ca vanaukasām
c vikramā niṣphalāḥ sarve yathā śaradi toyadāḥ
a evam uktvā tu tān sarvān rākṣasān paripārśvagān
c yūthapān api tān sarvāṃs tāḍayām āsa rāvaṇiḥ
a tān ardayitvā bāṇaughais trāsayitvā ca vānarān
c prajahāsa mahābāhur vacanaṃ cedam abravīt
a śarabandhena ghoreṇa mayā baddhau camūmukhe
c sahitau bhrātarāv etau niśāmayata rākṣasāḥ
a evam uktās tu te sarve rākṣasāḥ kūṭayodhinaḥ
c paraṃ vismayam ājagmuḥ karmaṇā tena toṣitāḥ
a vineduś ca mahānādān sarve te jaladopamāḥ
c hato rāma iti jñātvā rāvaṇiṃ samapūjayan
a niṣpandau tu tadā dṛṣṭvā tāv ubhau rāmalakṣmaṇau
c vasudhāyāṃ nirucchvāsau hatāv ity anvamanyata
a harṣeṇa tu samāviṣṭa indrajit samitiṃjayaḥ
c praviveśa purīṃ laṅkāṃ harṣayan sarvanairṛtān
a rāmalakṣmaṇayor dṛṣṭvā śarīre sāyakaiś cite
c sarvāṇi cāṅgopāṅgāni sugrīvaṃ bhayam āviśat
a tam uvāca paritrastaṃ vānarendraṃ vibhīṣaṇaḥ
c sabāṣpavadanaṃ dīnaṃ śokavyākulalocanam
a alaṃ trāsena sugrīva bāṣpavego nigṛhyatām
c evaṃ prāyāṇi yuddhāni vijayo nāsti naiṣṭhikaḥ
a saśeṣabhāgyatāsmākaṃ yadi vīra bhaviṣyati
c moham etau prahāsyete bhrātarau rāmalakṣmaṇau
a paryavasthāpayātmānam anāthaṃ māṃ ca vānara
c satyadharmānuraktānāṃ nāsti mṛtyukṛtaṃ bhayam
a evam uktvā tatas tasya jalaklinnena pāṇinā
c sugrīvasya śubhe netre pramamārja vibhīṣaṇaḥ
a pramṛjya vadanaṃ tasya kapirājasya dhīmataḥ
c abravīt kālasaṃprātam asaṃbhrāntam idaṃ vacaḥ
a na kālaḥ kapirājendra vaiklavyam anuvartitum
c atisneho 'py akāle 'smin maraṇāyopapadyate
a tasmād utsṛjya vaiklavyaṃ sarvakāryavināśanam
c hitaṃ rāmapurogāṇāṃ sainyānām anucintyatām
a atha vā rakṣyatāṃ rāmo yāvat saṃjñā viparyayaḥ
c labdhasaṃjñau tu kākutsthau bhayaṃ no vyapaneṣyataḥ
a naitat kiṃ cana rāmasya na ca rāmo mumūrṣati
c na hy enaṃ hāsyate lakṣmīr durlabhā yā gatāyuṣām
a tasmād āśvāsayātmānaṃ balaṃ cāśvāsaya svakam
c yāvat sarvāṇi sainyāni punaḥ saṃsthāpayāmy aham
a ete hy utphullanayanās trāsād āgatasādhvasāḥ
c karṇe karṇe prakathitā harayo haripuṃgava
a māṃ tu dṛṣṭvā pradhāvantam anīkaṃ saṃpraharṣitum
c tyajantu harayas trāsaṃ bhuktapūrvām iva srajam
a samāśvāsya tu sugrīvaṃ rākṣasendro vibhīṣaṇaḥ
c vidrutaṃ vānarānīkaṃ tat samāśvāsayat punaḥ
a indrajit tu mahāmāyaḥ sarvasainyasamāvṛtaḥ
c viveśa nagarīṃ laṅkāṃ pitaraṃ cābhyupāgamat
a tatra rāvaṇam āsīnam abhivādya kṛtāñjaliḥ
c ācacakṣe priyaṃ pitre nihatau rāmalakṣmaṇau
a utpapāta tato hṛṣṭaḥ putraṃ ca pariṣasvaje
c rāvaṇo rakṣasāṃ madhye śrutvā śatrū nipātitau
a upāghrāya sa mūrdhny enaṃ papraccha prītamānasaḥ
c pṛcchate ca yathāvṛttaṃ pitre sarvaṃ nyavedayat
a sa harṣavegānugatāntarātmā
śrutvā vacas tasya mahārathasya
c jahau jvaraṃ dāśaratheḥ samutthitaṃ
prahṛṣya vācābhinananda putram
a pratipraviṣṭe laṅkāṃ tu kṛtārthe rāvaṇātmaje
c rāghavaṃ parivāryārtā rarakṣur vānararṣabhāḥ
a hanūmān aṅgado nīlaḥ suṣeṇaḥ kumudo nalaḥ
c gajo gavākṣo gavayaḥ śarabho gandhamādanaḥ
a jāmbavān ṛṣabhaḥ sundo rambhaḥ śatabaliḥ pṛthuḥ
c vyūḍhānīkāś ca yattāś ca drumān ādāya sarvataḥ
a vīkṣamāṇā diśaḥ sarvās tiryag ūrdhvaṃ ca vānarāḥ
c tṛṇeṣv api ca ceṣṭatsu rākṣasā iti menire
a rāvaṇaś cāpi saṃhṛṣṭo visṛjyendrajitaṃ sutam
c ājuhāva tataḥ sītā rakṣaṇī rākṣasīs tadā
a rākṣasyas trijaṭā cāpi śāsanāt tam upasthitāḥ
c tā uvāca tato hṛṣṭo rākṣasī rākṣaseśvaraḥ
a hatāv indrajitākhyāta vaidehyā rāmalakṣmaṇau
c puṣpakaṃ ca samāropya darśayadhvaṃ hatau raṇe
a yad āśrayād avaṣṭabdho neyaṃ mām upatiṣṭhati
c so 'syā bhartā saha bhrātrā nirasto raṇamūrdhani
a nirviśaṅkā nirudvignā nirapekṣā ca maithilī
c mām upasthāsyate sītā sarvābharaṇabhūṣitā
a adya kālavaśaṃ prāptaṃ raṇe rāmaṃ salakṣmaṇam
c avekṣya vinivṛttāśā nānyāṃ gatim apaśyatī
a tasya tadvacanaṃ śrutvā rāvaṇasya durātmanaḥ
c rākṣasyas tās tathety uktvā prajagmur yatra puṣpakam
a tataḥ puṣpakam ādaya rākṣasyo rāvaṇājñayā
c aśokavanikāsthāṃ tāṃ maithilīṃ samupānayan
a tām ādāya tu rākṣasyo bhartṛśokaparāyaṇām
c sītām āropayām āsur vimānaṃ puṣpakaṃ tadā
a tataḥ puṣpakam āropya sītāṃ trijaṭayā saha
c rāvaṇo 'kārayal laṅkāṃ patākādhvajamālinīm
a prāghoṣayata hṛṣṭaś ca laṅkāyāṃ rākṣaseśvaraḥ
c rāghavo lakṣmaṇaś caiva hatāv indrajitā raṇe
a vimānenāpi sītā tu gatvā trijaṭayā saha
c dadarśa vānarāṇāṃ tu sarvaṃ sinyaṃ nipātitam
a prahṛṣṭamanasaś cāpi dadarśa piśitāśanān
c vānarāṃś cāpi duḥkhārtān rāmalakṣmaṇapārśvataḥ
a tataḥ sītā dadarśobhau śayānau śatatalpayoḥ
c lakṣmaṇaṃ caiva rāmaṃ ca visaṃjñau śarapīḍitau
a vidhvastakavacau vīrau vipraviddhaśarāsanau
c sāyakaiś chinnasarvāṅgau śarastambhamayau kṣitau
a tau dṛṣṭvā bhrātarau tatra vīrau sā puruṣarṣabhau
c duḥkhārtā subhṛśaṃ sītā karuṇaṃ vilalāpa ha
a sā bāṣpaśokābhihatā samīkṣya
tau bhrātarau devasamaprabhāvau
c vitarkayantī nidhanaṃ tayoḥ sā
duḥkhānvitā vākyam idaṃ jagāda
a bhartāraṃ nihataṃ dṛṣṭvā lakṣmaṇaṃ ca mahābalam
c vilalāpa bhṛśaṃ sītā karuṇaṃ śokakarśitā
a ūcur lakṣaṇikā ye māṃ putriṇy avidhaveti ca
c te 'sya sarve hate rāme 'jñānino 'nṛtavādinaḥ
a yajvano mahiṣīṃ ye mām ūcuḥ patnīṃ ca satriṇaḥ
c te 'dya sarve hate rāme 'jñānino 'nṛtavādinaḥ
a vīrapārthivapatnī tvaṃ ye dhanyeti ca māṃ viduḥ
c te 'dya sarve hate rāme 'jñānino 'nṛtavādinaḥ
a ūcuḥ saṃśravaṇe ye māṃ dvijāḥ kārtāntikāḥ śubhām
c te 'dya sarve hate rāme 'jñānino 'nṛtavādinaḥ
a imāni khalu padmāni pādayor yaiḥ kila striyaḥ
c adhirājye 'bhiṣicyante narendraiḥ patibhiḥ saha
a vaidhavyaṃ yānti yair nāryo 'lakṣaṇair bhāgyadurlabhāḥ
c nātmanas tāni paśyāmi paśyantī hatalakṣaṇā
a satyānīmāni padmāni strīṇām uktvāni lakṣaṇe
c tāny adya nihate rāme vitathāni bhavanti me
a keśāḥ sūkṣmāḥ samā nīlā bhruvau cāsaṃgate mama
c vṛtte cālomaśe jaṅghe dantāś cāviralā mama
a śaṅkhe netre karau pādau gulphāv ūrū ca me citau
c anuvṛttā nakhāḥ snigdhāḥ samāś cāṅgulayo mama
a stanau cāviralau pīnau mamemau magnacūcukau
c magnā cotsaṅginī nābhiḥ pārśvoraskaṃ ca me citam
a mama varṇo maṇinibho mṛdūny aṅgaruhāṇi ca
c pratiṣṭhitāṃ dvadaśabhir mām ūcuḥ śubhalakṣaṇām
a samagrayavam acchidraṃ pāṇipādaṃ ca varṇavat
c mandasmitety eva ca māṃ kanyālakṣaṇikā viduḥ
a adhirājye 'bhiṣeko me brāhmaṇaiḥ patinā saha
c kṛtāntakuśalair uktaṃ tat sarvaṃ vitathīkṛtam
a śodhayitvā janasthānaṃ pravṛttim upalabhya ca
c tīrtvā sāgaram akṣobhyaṃ bhrātarau goṣpade hatau
a nanu vāruṇam āgneyam aindraṃ vāyavyam eva ca
c astraṃ brahmaśiraś caiva rāghavau pratyapadyatām
a adṛśyamānena raṇe māyayā vāsavopamau
c mama nāthāv anāthāyā nihatau rāmalakṣmaṇau
a na hi dṛṣṭipathaṃ prāpya rāghavasya raṇe ripuḥ
c jīvan pratinivarteta yady api syān manojavaḥ
a na kālasyātibhāro 'sti kṛtāntaś ca sudurjayaḥ
c yatra rāmaḥ saha bhrātrā śete yudhi nipāthitaḥ
a nāhaṃ śocāmi bhartāraṃ nihataṃ na ca lakṣmaṇam
c nātmānaṃ jananī cāpi yathā śvaśrūṃ tapasvinīm
a sā hi cintayate nityaṃ samāptavratam āgatam
c kadā drakṣyāmi sītāṃ ca rāmaṃ ca sahalakṣmaṇam
a paridevayamānāṃ tāṃ rākṣasī trijaṭābravīt
c mā viṣādaṃ kṛthā devi bhartāyaṃ tava jīvati
a kāraṇāni ca vakṣyāmi mahānti sadṛśāni ca
c yathemau jīvato devi bhrātarau rāmalakṣmaṇau
a na hi kopaparītāni harṣaparyutsukāni ca
c bhavanti yudhi yodhānāṃ mukhāni nihate patau
a idaṃ vimānaṃ vaidehi puṣpakaṃ nāma nāmataḥ
c divyaṃ tvāṃ dhārayen nedaṃ yady etau gajajīvitau
a hatavīrapradhānā hi hatotsāhā nirudyamā
c senā bhramati saṃkhyeṣu hatakarṇeva naur jale
a iyaṃ punar asaṃbhrāntā nirudvignā tarasvinī
c senā rakṣati kākutsthau māyayā nirjitau raṇe
a sā tvaṃ bhava suvisrabdhā anumānaiḥ sukhodayaiḥ
c ahatau paśya kākutsthau snehād etad bravīmi te
a anṛtaṃ noktapūrvaṃ me na ca vakṣye kadā cana
c cāritrasukhaśīlatvāt praviṣṭāsi mano mama
a nemau śakyau raṇe jetuṃ sendrair api surāsuraiḥ
c etayor ānanaṃ dṛṣṭvā mayā cāveditaṃ tava
a idaṃ ca sumahac cihnaṃ śanaiḥ paśyasva maithili
c niḥsaṃjñāv apy ubhāv etau naiva lakṣmīr viyujyate
a prāyeṇa gatasattvānāṃ puruṣāṇāṃ gatāyuṣām
c dṛśyamāneṣu vaktreṣu paraṃ bhavati vaikṛtam
a tyaja śokaṃ ca duḥkhaṃ ca mohaṃ ca janakātmaje
c rāmalakṣmaṇayor arthe nādya śakyam ajīvitum
a śrutvā tu vacanaṃ tasyāḥ sītā surasutopamā
c kṛtāñjalir uvācedam evam astv iti maithilī
a vimānaṃ puṣpakaṃ tat tu samivartya manojavam
c dīnā trijaṭayā sītā laṅkām eva praveśitā
a tatas trijaṭayā sārdhaṃ puṣpakād avaruhya sā
c aśokavanikām eva rakṣasībhiḥ praveśitā
a praviśya sītā bahuvṛkṣaṣaṇḍāṃ
tāṃ rākṣasendrasya vihārabhūmim
c saṃprekṣya saṃcintya ca rājaputrau
paraṃ viṣādaṃ samupājagāma
a ghoreṇa śarabandhena baddhau daśarathātmajau
c niśvasantau yathā nāgau śayānau rudhirokṣitau
a sarve te vānaraśreṣṭhāḥ sasugrīvā mahābalāḥ
c parivārya mahātmānau tasthuḥ śokapariplutāḥ
a etasminn antere rāmaḥ pratyabudhyata vīryavān
c sthiratvāt sattvayogāc ca śaraiḥ saṃdānito 'pi san
a tato dṛṣṭvā sarudhiraṃ viṣaṇṇaṃ gāḍham arpitam
c bhrātaraṃ dīnavadanaṃ paryadevayad āturaḥ
a kiṃ nu me sītayā kāryaṃ kiṃ kāryaṃ jīvitena vā
c śayānaṃ yo 'dya paśyāmi bhrātaraṃ yudhi nirjitam
a śakyā sītā samā nārī prāptuṃ loke vicinvatā
c na lakṣmaṇasamo bhrātā sacivaḥ sāmparāyikaḥ
a parityakṣyāmy ahaṃ prāṇān vānarāṇāṃ tu paśyatām
c yadi pañcatvam āpannaḥ sumitrānandavardhanaḥ
a kiṃ nu vakṣyāmi kausalyāṃ mātaraṃ kiṃ nu kaikayīm
c katham ambāṃ sumitrāṃca putradarśanalālasām
a vivatsāṃ vepamānāṃ ca krośantīṃ kurarīm iva
c katham āśvāsayiṣyāmi yadi yāsyāmi taṃ vinā
a kathaṃ vakṣyāmi śatrughnaṃ bharataṃ ca yaśasvinam
c mayā saha vanaṃ yāto vinā tenāgataḥ punaḥ
a upālambhaṃ na śakṣyāmi soḍhuṃ bata sumitrayā
c ihaiva dehaṃ tyakṣyāmi na hi jīvitum utsahe
a dhiṅ māṃ duṣkṛtakarmāṇam anāryaṃ yatkṛte hy asau
c lakṣmaṇaḥ patitaḥ śete śaratalpe gatāsuvat
a tvaṃ nityaṃ suviṣaṇṇaṃ mām āśvāsayasi lakṣmaṇa
c gatāsur nādya śaknoṣi mām ārtam abhibhāṣitum
a yenādya bahavo yuddhe rākṣasā nihatāḥ kṣitau
c tasyām eva kṣitau vīraḥ sa śete nihataḥ paraiḥ
a śayānaḥ śaratalpe 'smin svaśoṇitapariplutaḥ
c śarajālaiś cito bhāti bhāskaro 'stam iva vrajan
a bāṇābhihatamarmatvān na śaknoty abhivīkṣitum
c rujā cābruvato hy asya dṛṣṭirāgeṇa sūcyate
a yathaiva māṃ vanaṃ yāntam anuyāto mahādyutiḥ
c aham apy anuyāsyāmi tathaivainaṃ yamakṣayam
a iṣṭabandhujano nityaṃ māṃ ca nityam anuvrataḥ
c imām adya gato 'vasthāṃ mamānāryasya durnayaiḥ
a suruṣṭenāpi vīreṇa lakṣmaṇenā na saṃsmare
c paruṣaṃ vipriyaṃ vāpi śrāvitaṃ na kadā cana
a visasarjaikavegena pañcabāṇaśatāni yaḥ
c iṣvastreṣv adhikas tasmāt kārtavīryāc ca lakṣmaṇaḥ
a astrair astrāṇi yo hanyāc chakrasyāpi mahātmanaḥ
c so 'yam urvyāṃhataḥ śete mahārhaśayanocitaḥ
a tac ca mithyā pralaptaṃ māṃ pradhakṣyati na saṃśayaḥ
c yan mayā na kṛto rājā rākṣasānāṃ vibhīṣaṇaḥ
a asmin muhūrte sugrīva pratiyātum ito 'rhasi
c matvā hīnaṃ mayā rājan rāvaṇo 'bhidraved balī
a aṅgadaṃ tu puraskṛtya sasainyaḥ sasuhṛjjanaḥ
c sāgaraṃ tara sugrīva punas tenaiva setunā
a kṛtaṃ hanumatā kāryaṃ yad anyair duṣkaraṃ raṇe
c ṛkṣarājena tuṣyāmi golāṅgūlādhipena ca
a aṅgadena kṛtaṃ karma maindena dvividena ca
c yuddhaṃ kesariṇā saṃkhye ghoraṃ saṃpātinā kṛtam
a gavayena gavākṣeṇa śarabheṇa gajena ca
c anyaiś ca haribhir yuddhaṃ madārthe tyaktajīvitaiḥ
a na cātikramituṃ śakyaṃ daivaṃ sugrīva mānuṣaiḥ
c yat tu śakyaṃ vayasyena suhṛdā vā paraṃtapa
e kṛtaṃ sugrīva tat sarvaṃ bhavatādharmabhīruṇā
a mitrakāryaṃ kṛtam idaṃ bhavadbhir vānararṣabhāḥ
c anujñātā mayā sarve yatheṣṭaṃ gantum arhatha
a śuśruvus tasya te sarve vānarāḥ paridevitam
c vartayāṃ cakrur aśrūṇi netraiḥ kṛṣṇetarekṣaṇāḥ
a tataḥ sarvāṇy anīkāni sthāpayitvā vibhīṣaṇaḥ
c ājagāma gadāpāṇis tvarito yatra rāghavaḥ
a taṃ dṛṣṭvā tvaritaṃ yāntaṃ nīlāñjanacayopamam
c vānarā dudruvuḥ sarve manyamānās tu rāvaṇim
a athovāca mahātejā harirājo mahābalaḥ
c kim iyaṃ vyathitā senā mūḍhavāteva naur jale
a sugrīvasya vacaḥ śrutvā vāliputro 'ṅgado 'bravīt
c na tvaṃ paśyasi rāmaṃ ca lakṣmaṇaṃ ca mahābalam
a śarajālācitau vīrāv ubhau daśarathātmajau
c śaratalpe mahātmānau śayānāu rudhirokṣitau
a athābravīd vānarendraḥ sugrīvaḥ putram aṅgadam
c nānimittam idaṃ manye bhavitavyaṃ bhayena tu
a viṣaṇṇavadanā hy ete tyaktapraharaṇā diśaḥ
c prapalāyanti harayas trāsād utphullalocanāḥ
a anyonyasya na lajjante na nirīkṣanti pṛṣṭhataḥ
c viprakarṣanti cānyonyaṃ patitaṃ laṅghayanti ca
a etasminn antare vīro gadāpāṇir vibhīṣaṇaḥ
c sugrīvaṃ vardhayām āsa rāghavaṃ ca niraikṣata
a vibhīṣaṇaṃ taṃ sugrīvo dṛṣṭvā vānarabhīṣaṇam
c ṛkṣarājaṃ samīpasthaṃ jāmbavantam uvāca ha
a vibhīṣaṇo 'yaṃ saṃprāpto yaṃ dṛṣṭvā vānararṣabhāḥ
c vidravanti paritrastā rāvaṇātmajaśaṅkayā
a śīghram etān suvitrastān bahudhā vipradhāvitān
c paryavasthāpayākhyāhi vibhīṣaṇam upasthitam
a sugrīveṇaivam uktas tu jāmbavān ṛkṣapārthivaḥ
c vānarān sāntvayām āsa saṃnivartya prahāvataḥ
a te nivṛttāḥ punaḥ sarve vānarās tyaktasaṃbhramāḥ
c ṛkṣarājavacaḥ śrutvā taṃ ca dṛṣṭvā vibhīṣaṇam
a vibhīṣaṇas tu rāmasya dṛṣṭvā gātraṃ śaraiś citam
c lakṣmaṇasya ca dharmātmā babhūva vyathitendriyaḥ
a jalaklinnena hastena tayor netre pramṛjya ca
c śokasaṃpīḍitamanā ruroda vilalāpa ca
a imau tau sattvasaṃpannau vikrāntau priyasaṃyugau
c imām avasthāṃ gamitau rākasaiḥ kūṭayodhibhiḥ
a bhrātuḥ putreṇa me tena duṣputreṇa durātmanā
c rākṣasyā jihmayā buddhyā chalitāv ṛjuvikramau
a śarair imāv alaṃ viddhau rudhireṇa samukṣitau
c vasudhāyām ima suptau dṛśyete śalyakāv iva
a yayor vīryam upāśritya pratiṣṭhā kāṅkṣitā mayā
c tāv ubhau dehanāśāya prasuptau puruṣarṣabhau
a jīvann adya vipanno 'smi naṣṭarājyamanorathaḥ
c prāptapratijñaś ca ripuḥ sakāmo rāvaṇaḥ kṛtaḥ
a evaṃ vilapamānaṃ taṃ pariṣvajya vibhīṣaṇam
c sugrīvaḥ sattvasaṃpanno harirājo 'bravīd idam
a rājyaṃ prāpsyasi dharmajña laṅkāyāṃ nātra saṃśayaḥ
c rāvaṇaḥ saha putreṇa sa rājyaṃ neha lapsyate
a śarasaṃpīḍitāv etāv ubhau rāghavalakṣmaṇau
c tyaktvā mohaṃ vadhiṣyete sagaṇaṃ rāvaṇaṃ raṇe
a tam evaṃ sāntvayitvā tu samāśvāsya ca rākṣasaṃ
c suṣeṇaṃ śvaśuraṃ pārśve sugrīvas tam uvāca ha
a saha śūrair harigaṇair labdhasaṃjñāv ariṃdamau
c gaccha tvaṃ bhrātarau gṛhya kiṣkindhāṃ rāmalakṣmaṇau
a ahaṃ tu rāvaṇaṃ hatvā saputraṃ sahabāndhavam
c maithilīm ānayiṣyāmi śakro naṣṭām iva śriyam
a śrutvaitad vānarendrasya suṣeṇo vākyam abravīt
c devāsuraṃ mahāyuddham anubhūtaṃ sudāruṇam
a tadā sma dānavā devāñ śarasaṃsparśakovidāḥ
c nijaghnuḥ śastraviduṣaś chādayanto muhur muhuḥ
a tān ārtān naṣṭasaṃjñāṃś ca parāsūṃś ca bṛhaspatiḥ
c vidhyābhir mantrayuktābhir oṣadhībhiś cikitsati
a tāny auṣadhāny ānayituṃ kṣīrodaṃ yāntu sāgaram
c javena vānarāḥ śīghraṃ saṃpāti panasādayaḥ
a harayas tu vijānanti pārvatī te mahauṣadhī
c saṃjīvakaraṇīṃ divyāṃ viśalyāṃ devanirmitām
a candraś ca nāma droṇaś ca parvatau sāgarottame
c amṛtaṃ yatra mathitaṃ tatra te paramauṣadhī
a te tatra nihite devaiḥ parvate paramauṣadhī
c ayaṃ vāyusuto rājan hanūmāṃs tatra gacchatu
a etasminn antare vāyur meghāṃś cāpi savidyutaḥ
c paryasyan sāgare toyaṃ kampayann iva parvatān
a mahatā pakṣavātena sarve dvīpamahādrumāḥ
c nipetur bhagnaviṭapāḥ samūlā lavaṇāmbhasi
a abhavan pannagās trastā bhoginas tatravāsinaḥ
c śīghraṃ sarvāṇi yādāṃsi jagmuś ca lavaṇārṇavam
a tato muhūrtad garuḍaṃ vainateyaṃ mahābalam
c vānarā dadṛśuḥ sarve jvalantam iva pāvakam
a tam āgatam abhiprekṣya nāgās te vipradudruvuḥ
c yais tau satpuruṣau baddhau śarabhūtair mahābalau
a tataḥ suparṇaḥ kākutsthau dṛṣṭvā pratyabhinandya ca
c vimamarśa ca pāṇibhyāṃ mukhe candrasamaprabhe
a vainateyena saṃspṛṣṭās tayoḥ saṃruruhur vraṇāḥ
c suvarṇe ca tanū snigdhe tayor āśu babhūvatuḥ
a tejo vīryaṃ balaṃ cauja utsāhaś ca mahāguṇāḥ
c pradarśanaṃ ca buddhiś ca smṛtiś ca dviguṇaṃ tayoḥ
a tāv utthāpya mahāvīryau garuḍo vāsavopamau
c ubhau tau sasvaje hṛṣṭau rāmaś cainam uvāca ha
a bhavatprasādād vyasanaṃ rāvaṇiprabhavaṃ mahat
c āvām iha vyatikrāntau śīghraṃ ca balinau kṛtau
a yathā tātaṃ daśarathaṃ yathājaṃ ca pitāmaham
c tathā bhavantam āsādya hṛṣayaṃ me prasīdati
a ko bhavān rūpasaṃpanno divyasraganulepanaḥ
c vasāno viraje vastre divyābharaṇabhūṣitaḥ
a tam uvāca mahātejā vainateyo mahābalaḥ
c patatrirājaḥ prītātmā harṣaparyākulekṣaṇaḥ
a ahaṃ sakhā te kākutstha priyaḥ prāṇo bahiścaraḥ
c garutmān iha saṃprāpto yuvayoḥ sāhyakāraṇāt
a asurā vā mahāvīryā dānavā vā mahābalāḥ
c surāś cāpi sagandharvāḥ puraskṛtya śatakratum
a nemaṃ mokṣayituṃ śaktāḥ śarabandhaṃ sudāruṇam
c māyā balād indrajitā nirmitaṃ krūrakarmaṇā
a ete nāgāḥ kādraveyās tīkṣṇadaṃṣṭrāviṣolbaṇāḥ
c rakṣomāyā prabhāvena śarā bhūtvā tvadāśritāḥ
a sabhāgyaś cāsi dharmajña rāma satyaparākrama
c lakṣmaṇena saha bhrātrā samare ripughātinā
a imaṃ śrutvā tu vṛttāntaṃ tvaramāṇo 'ham āgataḥ
c sahasā yuvayoḥ snehāt sakhitvam anupālayan
a mokṣitau ca mahāghorād asmāt sāyakabandhanāt
c apramādaś ca kartavyo yuvābhyāṃ nityam eva hi
a prakṛtyā rākṣasāḥ sarve saṃgrāme kūṭayodhinaḥ
c śūrāṇāṃ śuddhabhāvānāṃ bhavatām ārjavaṃ balam
a tan na viśvasitavyaṃ vo rākṣasānāṃ raṇājire
c etenaivopamānena nityajihmā hi rākṣasāḥ
a evam uktvā tato rāmaṃ suparṇaḥ sumahābalaḥ
c pariṣvajya suhṛtsnigdham āpraṣṭum upacakrame
a sakhe rāghava dharmajña ripūṇām api vatsala
c abhyanujñātum icchāmi gamiṣyāmi yathāgatam
a bālavṛddhāvaśeṣāṃ tu laṅkāṃ kṛtvā śarormibhiḥ
c rāvaṇaṃ ca ripuṃ hatvā sītāṃ samupalapsyase
a ity evam uktvā vacanaṃ suparṇaḥ śīghravikramaḥ
c rāmaṃ ca virujaṃ kṛtvā madhye teṣāṃ vanaukasām
a pradakṣiṇaṃ tataḥ kṛtvā pariṣvajya ca vīryavān
c jagāmākāśam āviśya suparṇaḥ pavano yathā
a virujau rāghavau dṛṣṭvā tato vānarayūthapāḥ
c siṃhanādāṃs tadā nedur lāṅgūlaṃ dudhuvuś ca te
a tato bherīḥ samājaghnur mṛdaṅgāṃś ca vyanādayan
c dadhmuḥ śaṅkhān saṃprahṛṣṭāḥ kṣvelanty api yathāpuram
a āsphoṭyāsphoṭya vikrāntā vānarā nagayodhinaḥ
c drumān utpāṭya vividhāṃs tasthuḥ śatasahasraśaḥ
a visṛjanto mahānādāṃs trāsayanto niśācarān
c laṅkādvārāṇy upājagmur yoddhukāmāḥ plavaṃgamāḥ
a tatas tu bhīmas tumulo ninādo
babhūva śākhāmṛgayūthapānām
c kṣaye nidāghasya yathā ghanānāṃ
nādaḥ subhīmo nadatāṃ niśīthe
a teṣāṃ sutumulaṃ śabdaṃ vānarāṇāṃ tarasvinām
c nardatāṃ rākṣasaiḥ sārdhaṃ tadā śuśrāva rāvaṇaḥ
a snigdhagambhīranirghoṣaṃ śrutvā sa ninadaṃ bhṛśam
c sacivānāṃ tatas teṣāṃ madhye vacanam abravīt
a yathāsau saṃprahṛṣṭānāṃ vānarāṇāṃ samutthitaḥ
c bahūnāṃ sumahān nādo meghānām iva garjatām
a vyaktaṃ sumahatī prītir eteṣāṃ nātra saṃśayaḥ
c tathā hi vipulair nādaiś cukṣubhe varuṇālayaḥ
a tau tu baddhau śarais tīṣkṇair bhrātarau rāmalakṣmaṇau
c ayaṃ ca sumahān nādaḥ śaṅkāṃ janayatīva me
a etat tu vacanaṃ coktvā mantriṇo rākṣaseśvaraḥ
c uvāca nairṛtāṃs tatra samīpaparivartinaḥ
a jñāyatāṃ tūrṇam etaṣāṃ sarveṣāṃ vanacāriṇām
c śokakāle samutpanne harṣakāraṇam utthitam
a tathoktās tena saṃbhrāntāḥ prākāram adhiruhya te
c dadṛśuḥ pālitāṃ senāṃ sugrīveṇa mahātmanā
a tau ca muktau sughoreṇa śarabandhena rāghavau
c samutthitau mahābhāgau viṣeduḥ prekṣya rākṣasāḥ
a saṃtrastahṛdayā sarve prākārād avaruhya te
c viṣaṇṇavadanāḥ sarve rākṣasendram upasthitāḥ
a tad apriyaṃ dīnamukhā rāvaṇasya niśācarāḥ
c kṛtsnaṃ nivedayām āsur yathāvad vākyakovidāḥ
a yau tāv indrajitā yuddhe bhrātarau rāmalakṣmaṇau
c nibaddhau śarabandhena niṣprakampabhujau kṛtau
a vimuktau śarabandhena tau dṛśyete raṇājire
c pāśān iva gajāu chittvā gajendrasamavikramau
a tac chrutvā vacanaṃ teṣāṃ rākṣasendro mahābalaḥ
c cintāśokasamākrānto viṣaṇṇavadano 'bravīt
a ghorair dattavarair baddhau śarair āśīviṣomapaiḥ
c amoghaiḥ sūryasaṃkāśaiḥ pramathyendrajitā yudhi
a tam astrabandham āsādya yadi muktau ripū mama
c saṃśayastham idaṃ sarvam anupaśyāmy ahaṃ balam
a niṣphalāḥ khalu saṃvṛttāḥ śarā vāsukitejasaḥ
c ādattaṃ yais tu saṃgrāme ripūṇāṃ mama jīvitam
a evam uktvā tu saṃkruddho niśvasann urago yathā
c abravīd rakṣasāṃ madhye dhūmrākṣaṃ nāma rākasaṃ
a balena mahatā yukto rakṣasāṃ bhīmakarmaṇām
c tvaṃ vadhāyābhiniryāhi rāmasya saha vānaraiḥ
a evam uktas tu dhūmrākṣo rākṣasendreṇa dhīmatā
c kṛtvā praṇāmaṃ saṃhṛṣṭo nirjagāma nṛpālayāt
a abhiniṣkramya taddvāraṃ balādhyakṣam uvāca ha
c tvarayasva balaṃ tūrṇaṃ kiṃ cireṇa yuyutsataḥ
a dhūmrākṣasya vacaḥ śrutvā balādhyakṣo balānugaḥ
c balam udyojayām āsa rāvaṇasyājñayā drutam
a te baddhaghaṇṭā balino ghorarūpā niśācarāḥ
c vinardamānāḥ saṃhṛṣṭā dhūmrākṣaṃ paryavārayan
a vividhāyudhahastāś ca śūlamudgarapāṇayaḥ
c gadābhiḥ paṭṭasair daṇḍair āyasair musalair bhṛśam
a parighair bhiṇḍipālaiś ca bhallaiḥ prāsaiḥ paraśvadhaiḥ
c niryayū rākṣasā ghorā nardanto jaladā yathā
a rathaiḥ kavacinas tv anye dhvajaiś ca samalaṃkṛtaiḥ
c suvarṇajālavihitaiḥ kharaiś ca vividhānanaiḥ
a hayaiḥ paramaśīghraiś ca gajendraiś ca madotkaṭaiḥ
c niryayū rākṣasavyāghrā vyāghrā iva durāsadāḥ
a vṛkasiṃhamukhair yuktaṃ kharaiḥ kanakabhūṣaṇaiḥ
c āruroha rathaṃ divyaṃ dhūmrākṣaḥ kharanisvanaḥ
a sa niryāto mahāvīryo dhūmrākṣo rākṣasair vṛtaḥ
c prahasan paścimadvāraṃ hanūmān yatra yūthapaḥ
a prayāntaṃ tu mahāghoraṃ rākṣasaṃ bhīmadarśanam
c antarikṣagatāḥ krūrāḥ śakunāḥ pratyavārayan
a rathaśīrṣe mahābhīmo gṛdhraś ca nipapāta ha
c dhvajāgre grathitāś caiva nipetuḥ kuṇapāśanāḥ
a rudhirārdro mahāñ śvetaḥ kabandhaḥ patito bhuvi
c visvaraṃ cotsṛjan nādaṃ dhūmrākṣasya samīpataḥ
a vavarṣa rudhiraṃ devaḥ saṃcacāla ca medinī
c pratilomaṃ vavau vāyur nirghātasamanisvanaḥ
e timiraughāvṛtās tatra diśaś ca na cakāśire
a sa tūtpātāṃs tato dṛṣṭvā rākṣasānāṃ bhayāvahān
c prādurbhūtān sughorāṃś ca dhūmrākṣo vyathito 'bhavat
a tataḥ subhīmo bahubhir niśācarair
vṛto 'bhiniṣkramya raṇotsuko balī
c dadarśa tāṃ rāghavabāhupālitāṃ
samudrakalpāṃ bahuvānarīṃ camūm
a dhūmrākṣaṃ prekṣya niryāntaṃ rākṣasaṃ bhīmanisvanam
c vinedur vānarāḥ sarve prahṛṣṭā yuddhakāṅkṣiṇaḥ
a teṣāṃ tu tumulaṃ yuddhaṃ saṃjajñe harirakṣasām
c anyonyaṃ pādapair ghorair nighnataṃ śūlamudgaraiḥ
a rākṣasair vānarā ghorā vinikṛttāḥ samantataḥ
c vānarai rākṣasāś cāpi drumair bhūmau samīkṛtāḥ
a rākṣasāś cāpi saṃkruddhā vānarān niśitaiḥ śaraiḥ
c vivyadhur ghorasaṃkāśaiḥ kaṅkapatrair ajihmagaiḥ
a te gadābhiś ca bhīmābhiḥ paṭṭasaiḥ kūṭamudgaraiḥ
c ghoraiś ca parighaiś citrais triśūlaiś cāpi saṃśitaiḥ
a vidāryamāṇā rakṣobhir vānarās te mahābalāḥ
c amarṣāj janitoddharṣāś cakruḥ karmāṇy abhītavat
a śaranirbhinnagātrās te śūlanirbhinnadehinaḥ
c jagṛhus te drumāṃs tatra śilāś ca hariyūthapāḥ
a te bhīmavegā harayo nardamānās tatas tataḥ
c mamanthū rākṣasān bhīmān nāmāni ca babhāṣire
a tad babhūvādbhutaṃ ghoraṃ yuddhaṃ vānararakṣasām
c śilābhir vividhābhiś ca bahuśākhaiś ca pādapaiḥ
a rākṣasā mathitāḥ ke cid vānarair jitakāśibhiḥ
c vavarṣū rudhiraṃ ke cin mukhai rudhirabhojanāḥ
a pārśveṣu dāritāḥ ke cit ke cid rāśīkṛtā drumaiḥ
c śilābhiś cūrṇitāḥ ke cit ke cid dantair vidāritāḥ
a dhvajair vimathitair bhagnaiḥ kharaiś ca vinipātitaiḥ
c rathair vidhvaṃsitaiś cāpi patitai rajanīcaraiḥ
a vānarair bhīmavikrāntair āplutyāplutya vegitaiḥ
c rākṣasāḥ karajais tīkṣṇair mukheṣu vinikartitāḥ
a vivarṇavadanā bhūyo viprakīrṇaśiroruhāḥ
c mūḍhāḥ śoṇitagandhena nipetur dharaṇītale
a naye tu paramakruddhā rākṣasā bhīmavikramāḥ
c talair evābhidhāvanti vajrasparśasamair harīn
a vanarair āpatantas te vegitā vegavattaraiḥ
c muṣṭibhiś caraṇair dantaiḥ pādapaiś cāpapothitāḥ
a sanyaṃ tu vidrutaṃ dṛṣṭvā dhūmrākṣo rākṣasarṣabhaḥ
c krodhena kadanaṃ cakre vānarāṇāṃ yuyutsatām
a prāsaiḥ pramathitāḥ ke cid vānarāḥ śoṇitasravāḥ
c mudgarair āhatāḥ ke cit patitā dharaṇītale
a parighair mathitaḥ ke cid bhiṇḍipālair vidāritāḥ
c paṭṭasair āhatāḥ ke cid vihvalanto gatāsavaḥ
a ke cid vinihatā bhūmau rudhirārdrā vanaukasaḥ
c ke cid vidrāvitā naṣṭāḥ saṃkruddhai rākṣasair yudhi
a vibhinnahṛdayāḥ ke cid ekapārśvena śāyitāḥ
c vidāritāstraśūlai ca ke cid āntrair vinisrutāḥ
a tat subhīmaṃ mahad yuddhaṃ harirākasa saṃkulam
c prababhau śastrabahulaṃ śilāpādapasaṃkulam
a dhanurjyātantrimadhuraṃ hikkātālasamanvitam
c mandrastanitasaṃgītaṃ yuddhagāndharvam ābabhau
a dhūmrākṣas tu dhanuṣpāṇir vānarān raṇamūrdhani
c hasan vidrāvayām āsa diśas tāñ śaravṛṣṭibhiḥ
a dhūmrākṣeṇārditaṃ sainyaṃ vyathitaṃ dṛśya mārutiḥ
c abhyavartata saṃkruddhaḥ pragṛhya vipulāṃ śilām
a krodhād dviguṇatāmrākṣaḥ pitṛtulyaparākramaḥ
c śilāṃ tāṃ pātayām āsa dhūmrākṣasya rathaṃ prati
a āpatantīṃ śilāṃ dṛṣṭvā gadām udyamya saṃbhramāt
c rathād āplutya vegena vasudhāyāṃ vyatiṣṭhata
a sā pramathya rathaṃ tasya nipapāta śilābhuvi
c sacakrakūbaraṃ sāśvaṃ sadhvajaṃ saśarāsanam
a sa bhaṅktvā tu rathaṃ tasya hanūmān mārutātmajaḥ
c rakṣasāṃ kadanaṃ cakre saskandhaviṭapair drumaiḥ
a vibhinnaśiraso bhūtvā rākṣasāḥ śoṇitokṣitāḥ
c drumaiḥ pramathitāś cānye nipetur dharaṇītale
a vidrāvya rākṣasaṃ sainyaṃ hanūmān mārutātmajaḥ
c gireḥ śikharam ādāya dhūmrākṣam abhidudruve
a tam āpatantaṃ dhūmrākṣo gadām udyamya vīryavān
c vinardamānaḥ sahasā hanūmantam abhidravat
a tataḥ kruddhas tu vegena gadāṃ tāṃ bahukaṇṭakām
c pātayām āsa dhūmrākṣo mastake tu hanūmataḥ
a tāḍitaḥ sa tayā tatra gadayā bhīmarūpayā
c sa kapir mārutabalas taṃ prahāram acintayan
e dhūmrākṣasya śiro madhye giriśṛṅgam apātayat
a sa vihvalitasarvāṅgo giriśṛṅgeṇa tāḍitaḥ
c papāta sahasā bhūmau vikīrṇa iva parvataḥ
a dhūmrākṣaṃ nihataṃ dṛṣṭvā hataśeṣā niśācarāḥ
c trastāḥ praviviśur laṅkāṃ vadhyamānāḥ plavaṃgamaiḥ
a sa tu pavanasuto nihatya śatruṃ
kṣatajavahāḥ saritaś ca saṃvikīrya
c ripuvadhajanitaśramo mahātmā
mudam agamat kapibhiś ca pūjyamānaḥ
a dhūmrākṣaṃ nihataṃ śrutvā rāvaṇo rākṣaseśvaraḥ
c balādhyakṣam uvācedaṃ kṛtāñjalim upasthitam
a śīghraṃ niryāntu durdharṣā rākṣasā bhīmavikramāḥ
c akampanaṃ puraskṛtya sarvaśastraprakovidam
a tato nānāpraharaṇā bhīmākṣā bhīmadarśanāḥ
c niṣpetū rākṣasā mukhyā balādhyakṣapracoditāḥ
a ratham āsthāya vipulaṃ taptakāñcanakuṇḍalaḥ
c rākasaiḥ saṃvṛto ghorais tadā niryāty akampanaḥ
a na hi kampayituṃ śakyaḥ surair api mahāmṛdhe
c akampanas tatas teṣām āditya iva tejasā
a tasya nidhāvamānasya saṃrabdhasya yuyutsayā
c akasmād dainyam āgacchad dhayānāṃ rathavāhinām
a vyasphuran nayanaṃ cāsya savyaṃ yuddhābhinandinaḥ
c vivarṇo mukhavarṇaś ca gadgadaś cābhavat svaraḥ
a abhavat sudine cāpi durdine rūkṣamārutam
c ūcuḥ khagā mṛgāḥ sarve vācaḥ krūrā bhayāvahāḥ
a sa siṃhopacitaskandhaḥ śārdūlasamavikramaḥ
c tān utpātān acintyaiva nirjagāma raṇājiram
a tadā nirgacchatas tasya rakṣasaḥ saha rākṣasaiḥ
c babhūva sumahān nādaḥ kṣobhayann iva sāgaram
a tena śabdena vitrastā vānarāṇāṃ mahācamūḥ
c drumaśailapraharaṇā yoddhuṃ samavatiṣṭhata
a teṣāṃ yuddhaṃ mahāraudraṃ saṃjajñe kapirakṣasām
c rāmarāvaṇayor arthe samabhityaktajīvinām
a sarve hy atibalāḥ śūrāḥ sarve parvatasaṃnibhāḥ
c harayo rākṣasāś caiva parasparajighaṃsavaḥ
a teṣāṃ vinardātāṃ śabdaḥ saṃyuge 'titarasvinām
c śuśruve sumahān krodhād anyonyam abhigarjatām
a rajaś cāruṇavarṇābhaṃ subhīmam abhavad bhṛśam
c uddhūtaṃ harirakṣobhiḥ saṃrurodha diśo daśa
a anyonyaṃ rajasā tena kauśeyoddhūtapāṇḍunā
c saṃvṛtāni ca bhūtāni dadṛśur na raṇājire
a na dhvajo na patākāvā varma vā turago 'pi vā
c āyudhaṃ syandanaṃ vāpi dadṛśe tena reṇunā
a śabdaś ca sumahāṃs teṣāṃ nardatām abhidhāvatām
c śrūyate tumule yuddhe na rūpāṇi cakāśire
a harīn eva susaṃkruddhā harayo jaghnur āhave
c rākṣasāś cāpi rakṣāṃsi nijaghnus timire tadā
a parāṃś caiva vinighnantaḥ svāṃś ca vānararākṣasāḥ
c rudhirārdraṃ tadā cakrur mahīṃ paṅkānulepanām
a tatas tu rudhiraugheṇa siktaṃ vyapagataṃ rajaḥ
c śarīraśavasaṃkīrṇā babhūva ca vasuṃdharā
a drumaśaktiśilāprāsair gadāparighatomaraiḥ
c harayo rākṣasās tūrṇaṃ jaghnur anyonyam ojasā
a bāhubhiḥ parighākārair yudhyantaḥ parvatopamāḥ
c harayo bhīmakarmāṇo rākṣasāñ jaghnur āhave
a rākṣasāś cāpi saṃkruddhāḥ prāsatomarapāṇayaḥ
c kapīn nijaghnire tatra śastraiḥ paramadāruṇaiḥ
a harayas tv api rakṣāṃsi mahādrumamahāśmabhiḥ
c vidārayanty abhikramya śastrāṇy ācchidya vīryataḥ
a etasminn antare vīrā harayaḥ kumudo nalaḥ
c maindaś ca paramakruddhaś cakrur vegam anuttamam
a te tu vṛkṣair mahāvegā rākṣasānāṃ camūmukhe
c kadanaṃ sumaha cakrur līlayā hariyūthapāḥ
a tad dṛṣṭvā sumahat karma kṛtaṃ vānarasattamaiḥ
c krodham āhārayām āsa yudhi tīvram akampanaḥ
a krodhamūrchitarūpas tu dhnuvan paramakārmukam
c dṛṣṭvā tu karma śatrūṇāṃ sārathiṃ vākyam abravīt
a tatraiva tāvat tvaritaṃ rathaṃ prāpaya sārathe
c ete 'tra bahavo ghnanti subahūn rākṣasān raṇe
a ete 'tra balavanto hi bhīmakāyāś ca vānarāḥ
c drumaśailapraharaṇās tiṣṭhanti pramukhe mama
a etān nihantum icchāmi samaraślāghino hy aham
c etaiḥ pramathitaṃ sarvaṃ dṛśyate rākṣasaṃ balam
a tataḥ prajavitāśvena rathena rathināṃ varaḥ
c harīn abhyahanat krodhāc charajālair akampanaḥ
a na sthātuṃ vānarāḥ śekuḥ kiṃ punar yoddhum āhave
c akampanaśarair bhagnāḥ sarva eva pradudruvuḥ
a tān mṛtyuvaśam āpannān akampanavaśaṃ gatān
c samīkṣya hanumāñ jñātīn upatasthe mahābalaḥ
a taṃ mahāplavagaṃ dṛṣṭvā sarve plavagayūthapāḥ
c sametya samare vīrāḥ sahitāḥ paryavārayan
a vyavasthitaṃ hanūmantaṃ te dṛṣṭvā hariyūthapāḥ
c babhūvur balavanto hi balavantam upāśritāḥ
a akampanas tu śailābhaṃ hanūmantam avasthitam
c mahendra iva dhārābhiḥ śarair abhivavarṣa ha
a acintayitvā bāṇaughāñ śarīre patitāñ śitān
c akampanavadhārthāya mano dadhre mahābalaḥ
a sa prahasya mahātejā hanūmān mārutātmajaḥ
c abhidudrāva tad rakṣaḥ kampayann iva medinīm
a tasyābhinardamānasya dīpyamānasya tejasā
c babhūva rūpaṃ durdharṣaṃ dīptasyeva vibhāvasoḥ
a ātmānaṃ tv apraharaṇaṃ jñātvā krodhasamanvitaḥ
c śailam utpāṭayām āsa vegena haripuṃgavaḥ
a taṃ gṛhītvā mahāśailaṃ pāṇinaikena mārutiḥ
c vinadya sumahānādaṃ bhrāmayām āsa vīryavān
a tatas tam abhidudrāva rākṣasendram akampanam
c yathā hi namuciṃ saṃkhye vajreṇeva puraṃdaraḥ
a akampanas tu tad dṛṣṭvā giriśṛṅgaṃ samudyatam
c dūrād eva mahābāṇair ardhacandrair vyadārayat
a tat parvatāgram ākāśe rakṣobāṇavidāritam
c vikīrṇaṃ patitaṃ dṛṣṭvā hanūmān krodhamūrchitaḥ
a so 'śvakarṇaṃ samāsādya roṣadarpānvito hariḥ
c tūrṇam utpāṭayām āsa mahāgirim ivocchritam
a taṃ gṛhītvā mahāskandhaṃ so 'śvakarṇaṃ mahādyutiḥ
c prahasya parayā prītyā bhrāmayām āsa saṃyuge
a pradhāvann uruvegena prabhañjaṃs tarasā drumān
c hanūmān paramakruddhaś caraṇair dārayat kṣitim
a gajāṃś ca sagajārohān sarathān rathinas tathā
c jaghāna hanumān dhīmān rākṣasāṃś ca padātikān
a tam antakam iva kruddhaṃ samare prāṇahāriṇam
c hanūmantam abhiprekṣya rākṣasā vipradudruvuḥ
a tam āpatantaṃ saṃkruddhaṃ rākṣasānāṃ bhayāvaham
c dadarśākampano vīraś cukrodha ca nanāda ca
a sa caturdaśabhir bāṇaiḥ śitair dehavidāraṇaiḥ
c nirbibheda hanūmantaṃ mahāvīryam akampanaḥ
a sa tathā pratividdhas tu bahvībhiḥ śaravṛṣṭibhiḥ
c hanūmān dadṛśe vīraḥ prarūḍha iva sānumān
a tato 'nyaṃ vṛkṣam utpāṭya kṛtvā vegam anuttamam
c śirasy abhijaghānāśu rākṣasendram akampanam
a sa vṛkṣeṇa hatas tena sakrodhena mahātmanā
c rākṣaso vānarendreṇa papāta sa mamāra ca
a taṃ dṛṣṭvā nihataṃ bhūmau rākṣasendram akampanam
c vyathitā rākṣasāḥ sarve kṣitikampa iva drumāḥ
a tyaktapraharaṇāḥ sarve rākṣasās te parājitāḥ
c laṅkām abhiyayus trastā vānarais tair abhidrutāḥ
a te muktakeśāḥ saṃbhrāntā bhagnamānāḥ parājitāḥ
c sravacchramajalair aṅgaiḥ śvasanto vipradudruvuḥ
a anyonyaṃ pramamantus te viviśur nagaraṃ bhayāt
c pṛṣṭhatas te susaṃmūḍhāḥ prekṣamāṇā muhur muhuḥ
a teṣu laṅkāṃ praviṣṭeṣu rākṣaseṣu mahābalāḥ
c sametya harayaḥ sarve hanūmantam apūjayan
a so 'pi prahṛṣṭas tān sarvān harīn saṃpratyapūjayat
c hanūmān sattvasaṃpanno yathārham anukūlataḥ
a vineduś ca yathā prāṇaṃ harayo jitakāśinaḥ
c cakarṣuś ca punas tatra saprāṇān eva rākṣasān
a sa vīraśobhām abhajan mahākapiḥ
sametya rakṣāṃsi nihatya mārutiḥ
c mahāsuraṃ bhīmam amitranāśanaṃ
yathaiva viṣṇur balinaṃ camūmukhe
a apūjayan devagaṇās tadā kapiṃ
svayaṃ ca rāmo 'tibalaś ca lakṣmaṇaḥ
c tathaiva sugrīvamukhāḥ plavaṃgamā
vibhīṣaṇaś caiva mahābalas tadā
a akampanavadhaṃ śrutvā kruddho vai rākṣaseśvaraḥ
c kiṃ cid dīnamukhaś cāpi sacivāṃs tān udaikṣata
a sa tu dhyātvā muhūrtaṃ tu mantribhiḥ saṃvicārya ca
c purīṃ pariyayau laṅkāṃ sarvān gulmān avekṣitum
a tāṃ rākṣasagaṇair guptāṃ gulmair bahubhir āvṛtām
c dadarśa nagarīṃ laṅkāṃ patākādhvajamālinīm
a ruddhāṃ tu nagarīṃ dṛṣṭvā rāvaṇo rākṣaseśvaraḥ
c uvācāmarṣitaḥ kāle prahastaṃ yuddhakovidam
a purasyopaniviṣṭasya sahasā pīḍitasya ca
c nānyaṃ yuddhāt prapaśyāmi mokṣaṃ yuddhaviśārada
a ahaṃ vā kumbhakarṇo vā tvaṃ vā senāpatir mama
c indrajid vā nikumbho vā vaheyur bhāram īdṛśam
a sa tvaṃ balam itaḥ śīghram ādāya parigṛhya ca
c vijayāyābhiniryāhi yatra sarve vanaukasaḥ
a niryāṇād eva te nūnaṃ capalā harivāhinī
c nardatāṃ rākṣasendrāṇāṃ śrutvā nādaṃ draviṣyati
a capalā hy avinītāś ca calacittāś ca vānarāḥ
c na sahiṣyanti te nādaṃ siṃhanādam iva dvipāḥ
a vidrute ca bale tasmin rāmaḥ saumitriṇā saha
c avaśaste nirālambaḥ prahastavaśam eṣyati
a āpatsaṃśayitā śreyo nātra niḥsaṃśayīkṛtā
c pratilomānulomaṃ vā yad vā no manyase hitam
a rāvaṇenaivam uktas tu prahasto vāhinīpatiḥ
c rākṣasendram uvācedam asurendram ivośanā
a rājan mantritapūrvaṃ naḥ kuśalaiḥ saha mantribhiḥ
c vivādaś cāpi no vṛttaḥ samavekṣya parasparam
a pradānena tu sītāyāḥ śreyo vyavasitaṃ mayā
c apradāne punar yuddhaṃ dṛṣṭam etat tathaiva naḥ
a so 'haṃ dānaiś ca mānaiś ca satataṃ pūjitas tvayā
c sāntvaiś ca vividhaiḥ kāle kiṃ na kuryāṃ priyaṃ tava
a na hi me jīvitaṃ rakṣyaṃ putradāradhanāni vā
c tvaṃ paśya māṃ juhūṣantaṃ tvadarthe jīvitaṃ yudhi
a evam uktvā tu bhartāraṃ rāvaṇaṃ vāhinīpatiḥ
c samānayata me śīghraṃ rākṣasānāṃ mahad balam
a madbāṇāśanivegena hatānāṃ tu raṇājire
c adya tṛpyantu māṃsena pakṣiṇaḥ kānanaukasām
a ity uktās te prahastena balādhyakṣāḥ kṛtatvarāḥ
c balam udyojayām āsus tasmin rākṣasamandire
a sā babhūva muhūrtena tigmanānāvidhāyudhaiḥ
c laṅkā rākṣasavīrais tair gajair iva samākulā
a hutāśanaṃ tarpayatāṃ brāhmaṇāṃś ca namasyatām
c ājyagandhaprativahaḥ surabhir māruto vavau
a srajaś ca vividhākārā jagṛhus tv abhimantritāḥ
c saṃgrāmasajjāḥ saṃhṛṣṭā dhārayan rākṣasās tadā
a sadhanuṣkāḥ kavacino vegād āplutya rākṣasāḥ
c rāvaṇaṃ prekṣya rājānaṃ prahastaṃ paryavārayan
a athāmantrya ca rājānaṃ bherīm āhatya bhairavām
c āruroha rathaṃ divyaṃ prahastaḥ sajjakalpitam
a hayair mahājavair yuktaṃ samyak sūtasusaṃyutam
c mahājaladanirghoṣaṃ sākṣāc candrārkabhāsvaram
a uragadhvajadurdharṣaṃ suvarūthaṃ svapaskaram
c suvarṇajālasaṃyuktaṃ prahasantam iva śriyā
a tatas taṃ ratham āsthāya rāvaṇārpitaśāsanaḥ
c laṅkāyā niryayau tūrṇaṃ balena mahatā vṛtaḥ
a tato duṃdubhinirghoṣaḥ parjanyaninadopamaḥ
c śuśruve śaṅkhaśabdaś ca prayāte vāhinīpatau
a ninadantaḥ svarān ghorān rākṣasā jagmur agrataḥ
c bhīmarūpā mahākāyāḥ prahastasya puraḥsarāḥ
a vyūḍhenaiva sughoreṇa pūrvadvārāt sa niryayau
c gajayūthanikāśena balena mahatā vṛtaḥ
a sāgarapratimaughena vṛtas tena balena saḥ
c prahasto niryayau tūrṇaṃ kruddhaḥ kālāntakopamaḥ
a tasya niryāṇa ghoṣeṇa rākṣasānāṃ ca nardatām
c laṅkāyāṃ sarvabhūtāni vinedur vikṛtaiḥ svaraiḥ
a vyabhram ākāśam āviśya māṃsaśoṇitabhojanāḥ
c maṇḍalāny apasavyāni khagāś cakrū rathaṃ prati
a vamantyaḥ pāvakajvālāḥ śivā ghorā vavāśire
a antarikṣāt papātolkā vāyuś ca paruṣo vavau
c anyonyam abhisaṃrabdhā grahāś ca na cakāśire
a vavarṣū rudhiraṃ cāsya siṣicuś ca puraḥsarān
c ketumūrdhani gṛdhro 'sya vilīno dakṣiṇāmukhaḥ
a sārather bahuśaś cāsya saṃgrāmam avagāhataḥ
c pratodo nyapatad dhastāt sūtasya hayasādinaḥ
a niryāṇa śrīś ca yāsyāsīd bhāsvarā ca sudurlabhā
c sā nanāśa muhūrtena same ca skhalitā hayāḥ
a prahastaṃ tv abhiniryāntaṃ prakhyāta balapauruṣam
c yudhi nānāpraharaṇā kapisenābhyavartata
a atha ghoṣaḥ sutumulo harīṇāṃ samajāyata
c vṛkṣān ārujatāṃ caiva gurvīś cāgṛhṇatāṃ śilāḥ
a ubhe pramudite sainye rakṣogaṇavanaukasām
c vegitānāṃ samarthānām anyonyavadhakāṅkṣiṇām
e parasparaṃ cāhvayatāṃ ninādaḥ śrūyate mahān
a tataḥ prahastaḥ kapirājavāhinīm
abhipratasthe vijayāya durmatiḥ
c vivṛddhavegāṃ ca viveśa tāṃ camūṃ
yathā mumūrṣuḥ śalabho vibhāvasum
a tataḥ prahastaṃ niryāntaṃ bhīmaṃ bhīmaparākramam
c garjantaṃ sumahākāyaṃ rākṣasair abhisaṃvṛtam
a dadarśa mahatī senā vānarāṇāṃ balīyasām
c atisaṃjātaroṣāṇāṃ prahastam abhigarjatām
a khaḍgaśaktyaṣṭibāṇāś ca śūlāni musalāni ca
c gadāś ca parighāḥ prāsā vividhāś ca paraśvadhāḥ
a dhanūṃṣi ca vicitrāṇi rākṣasānāṃ jayaiṣiṇām
c pragṛhītāny aśobhanta vānarān abhidhāvatām
a jagṛhuḥ pādapāṃś cāpi puṣpitān vānararṣabhāḥ
c śilāś ca vipulā dīrghā yoddhukāmāḥ plavaṃgamāḥ
a teṣām anyonyam āsādya saṃgrāmaḥ sumahān abhūt
c bahūnām aśmavṛṣṭiṃ ca śaravṛṣṭiṃ ca varṣatām
a bahavo rākṣasā yuddhe bahūn vānarayūthapān
c vānarā rākṣasāṃś cāpi nijaghnur bahavo bahūn
a śūlaiḥ pramathitāḥ ke cit ke cit tu paramāyudhaiḥ
c parighair āhatāḥ ke cit ke cic chinnāḥ paraśvadhaiḥ
a nirucchvāsāḥ punaḥ ke cit patitā dharaṇītale
c vibhinnahṛdayāḥ ke cid iṣusaṃtānasaṃditāḥ
a ke cid dvidhākṛtāḥ khaḍgaiḥ sphurantaḥ patitā bhuvi
c vānarā rākṣasaiḥ śūlaiḥ pārśvataś ca vidāritāḥ
a vānaraiś cāpi saṃkruddhai rākṣasaughāḥ samantataḥ
c pādapair giriśṛṅgaiś ca saṃpiṣṭā vasudhātale
a vajrasparśatalair hastair muṣṭibhiś ca hatā bhṛśam
c vemuḥ śoṇitam āsyebhyo viśīrṇadaśanekṣaṇaḥ
a ārtasvaraṃ ca svanatāṃ siṃhanādaṃ ca nardatām
c babhūva tumulaḥ śabdo harīṇāṃ rakṣasāṃ yudhi
a vānarā rākṣasāḥ kruddhā vīramārgam anuvratāḥ
c vivṛttanayanāḥ krūrāś cakruḥ karmāṇy abhītavat
a narāntakaḥ kumbhahanur mahānādaḥ samunnataḥ
c ete prahastasacivāḥ sarve jaghnur vanaukasaḥ
a teṣām āpatatāṃ śīghraṃ nighnatāṃ cāpi vānarān
c dvivido giriśṛṅgeṇa jaghānaikaṃ narāntakam
a durmukhaḥ punar utpāṭya kapiḥ sa vipuladrumam
c rākṣasaṃ kṣiprahastas tu samunnatam apothayat
a jāmbavāṃs tu susaṃkruddhaḥ pragṛhya mahatīṃ śilām
c pātayām āsa tejasvī mahānādasya vakṣasi
a atha kumbhahanus tatra tāreṇāsādya vīryavān
c vṛkṣeṇābhihato mūrdhni prāṇāṃs tatyāja rākṣasaḥ
a amṛṣyamāṇas tat karma prahasto ratham āsthitaḥ
c cakāra kadanaṃ ghoraṃ dhanuṣpāṇir vanaukasām
a āvarta iva saṃjajñe ubhayoḥ senayos tadā
c kṣubhitasyāprameyasya sāgarasyeva nisvanaḥ
a mahatā hi śaraugheṇa prahasto yuddhakovidaḥ
c ardayām āsa saṃkruddho vānarān paramāhave
a vānarāṇāṃ śarīrais tu rākṣasānāṃ ca medinī
c babhūva nicitā ghorā patitair iva parvataiḥ
a sā mahīrudhiraugheṇa pracchannā saṃprakāśate
c saṃchannā mādhave māsi palāśair iva puṣpitaiḥ
a hatavīraughavaprāṃ tu bhagnāyudhamahādrumām
c śoṇitaughamahātoyāṃ yamasāgaragāminīm
a yakṛtplīhamahāpaṅkāṃ vinikīrṇāntraśaivalām
c bhinnakāyaśiromīnām aṅgāvayavaśāḍvalām
a gṛdhrahaṃsagaṇākīrṇāṃ kaṅkasārasasevitām
c medhaḥphenasamākīrṇām ārtastanitanisvanām
a tāṃ kāpuruṣadustārāṃ yuddhabhūmimayīṃ nadīm
c nadīm iva ghanāpāye haṃsasārasasevitām
a rākṣasāḥ kapimukhyāś ca terus tāṃ dustarāṃ nadīm
c yathā padmarajodhvastāṃ nalinīṃ gajayūthapāḥ
a tataḥ sṛjantaṃ bāṇaughān prahastaṃ syandane sthitam
c dadarśa tarasā nīlo vinighnantaṃ plavaṃgamān
a sa taṃ paramadurdharṣam āpatantaṃ mahākapiḥ
c prahastaṃ tāḍayām āsa vṛkṣam utpāṭya vīryavān
a sa tenābhihataḥ kruddho nadan rākṣasapuṃgavaḥ
c vavarṣa śaravarṣāṇi plavagānāṃ camūpatau
a apārayan vārayituṃ pratyagṛhṇān nimīlitaḥ
c yathaiva govṛṣo varṣaṃ śāradaṃ śīghram āgatam
a evam eva prahastasya śaravarṣaṃ durāsadam
c nimīlitākṣaḥ sahasā nīlaḥ sehe sudāruṇam
a roṣitaḥ śaravarṣeṇa sālena mahatā mahān
c prajaghāna hayān nīlaḥ prahastasya manojavān
a vidhanus tu kṛtas tena prahasto vāhinīpatiḥ
c pragṛhya musalaṃ ghoraṃ syandanād avapupluve
a tāv ubhau vāhinīmukhyau jātaroṣau tarasvinau
c sthitau kṣatajadigdhāṅgau prabhinnāv iva kuñjarau
a ullikhantau sutīkṣṇābhir daṃṣṭrābhir itaretaram
c siṃhaśārdūlasadṛśau siṃhaśārdūlaceṣṭitau
a vikrāntavijayau vīrau samareṣv anivartinau
c kāṅkṣamāṇau yaśaḥ prāptuṃ vṛtravāsavayoḥ samau
a ājaghāna tadā nīlaṃ lalāṭe musalena saḥ
c prahastaḥ paramāyastas tasya susrāva śoṇitam
a tataḥ śoṇitadigdhāṅgaḥ pragṛhya sumahātarum
c prahastasyorasi kruddho visasarja mahākapiḥ
a tam acintyaprahāraṃ sa pragṛhya musalaṃ mahat
c abhidudrāva balinaṃ balī nīlaṃ plavaṃgamam
a tam ugravegaṃ saṃrabdham āpatantaṃ mahākapiḥ
c tataḥ saṃprekṣya jagrāha mahāvego mahāśilām
a tasya yuddhābhikāmasya mṛdhe musalayodhinaḥ
c prahastasya śilāṃ nīlo mūrdhni tūrṇam apātayat
a sā tena kapimukhyena vimuktā mahatī śilā
c bibheda bahudhā ghorā prahastasya śiras tadā
a sa gatāsur gataśrīko gatasattvo gatendriyaḥ
c papāta sahasā bhūmau chinnamūla iva drumaḥ
a vibhinnaśirasas tasya bahu susrāvaśoṇitam
c śarīrād api susrāva gireḥ prasravaṇaṃ yathā
a hate prahaste nīlena tad akampyaṃ mahad balam
c rakṣasām aprahṛṣṭānāṃ laṅkām abhijagāma ha
a na śekuḥ samavasthātuṃ nihate vāhinīpatau
c setubandhaṃ samāsādya viśīrṇaṃ salilaṃ yathā
a hate tasmiṃś camūmukhye rākṣasas te nirudyamāḥ
c rakṣaḥpatigṛhaṃ gatvā dhyānamūkatvam āgatāḥ
a tatas tu nīlo vijayī mahābalaḥ
praśasyamānaḥ svakṛtena karmaṇā
c sametya rāmeṇa salakṣmaṇena
prahṛṣṭarūpas tu babhūva yūthapaḥ
a tasmin hate rākṣasasainyapāle
plavaṃgamānām ṛṣabheṇa yuddhe
c bhīmāyudhaṃ sāgaratulyavegaṃ
pradudruve rākṣasarājasainyam
a gatvā tu rakṣo'dhipateḥ śaśaṃsuḥ
senāpatiṃ pāvakasūnuśastam
c tac cāpi teṣāṃ vacanaṃ niśamya
rakṣo'dhipaḥ krodhavaśaṃ jagāma
a saṃkhye prahastaṃ nihataṃ niśamya
śokārditaḥ krodhaparītacetāḥ
c uvāca tān nairṛtayodhamukhyān
indro yathā cāmarayodhamukhyān
a nāvajñā ripave kāryā yair indrabalasūdanaḥ
c sūditaḥ sainyapālo me sānuyātraḥ sakuñjaraḥ
a so 'haṃ ripuvināśāya vijayāyāvicārayan
c svayam eva gamiṣyāmi raṇaśīrṣaṃ tad adbhutam
a adya tad vānarānīkaṃ rāmaṃ ca sahalakṣmaṇam
c nirdahiṣyāmi bāṇaughair vanaṃ dīptair ivāgnibhiḥ
a sa evam uktvā jvalanaprakāśaṃ
rathaṃ turaṃgottamarājiyuktam
c prakāśamānaṃ vapuṣā jvalantaṃ
samārurohāmararājaśatruḥ
a sa śaṅkhabherīpaṭaha praṇādair
āsphoṭitakṣveḍitasiṃhanādaiḥ
c puṇyaiḥ stavaiś cāpy abhipūjyamānas
tadā yayau rākṣasarājamukhyaḥ
a sa śailajīmūtanikāśa rūpair
māṃsāśanaiḥ pāvakadīptanetraiḥ
c babhau vṛto rākṣasarājamukhyair
bhūtair vṛto rudra ivāmareśaḥ
a tato nagaryāḥ sahasā mahaujā
niṣkramya tad vānarasainyam ugram
c mahārṇavābhrastanitaṃ dadarśa
samudyataṃ pādapaśailahastam
a tad rākṣasānīkam atipracaṇḍam
ālokya rāmo bhujagendrabāhuḥ
c vibhīṣaṇaṃ śastrabhṛtāṃ variṣṭham
uvāca senānugataḥ pṛthuśrīḥ
a nānāpatākādhvajaśastrajuṣṭaṃ
prāsāsiśūlāyudhacakrajuṣṭam
c sainyaṃ nagendropamanāgajuṣṭaṃ
kasyedam akṣobhyam abhīrujuṣṭam
a tatas tu rāmasya niśamya vākyaṃ
vibhīṣaṇaḥ śakrasamānavīryaḥ
c śaśaṃsa rāmasya balapravekaṃ
mahātmanāṃ rākṣasapuṃgavānām
a yo 'sau gajaskandhagato mahātmā
navoditārkopamatāmravaktraḥ
c prakampayan nāgaśiro 'bhyupaiti hy
akampanaṃ tv enam avehi rājan
a yo 'sau rathastho mṛgarājaketur
dhūnvan dhanuḥ śakradhanuḥprakāśam
c karīva bhāty ugravivṛttadaṃṣṭraḥ
sa indrajin nāma varapradhānaḥ
a yaś caiṣa vindhyāstamahendrakalpo
dhanvī rathastho 'tiratho 'tivīryaḥ
c visphārayaṃś cāpam atulyamānaṃ
nāmnātikāyo 'tivivṛddhakāyaḥ
a yo 'sau navārkoditatāmracakṣur
āruhya ghaṇṭāninadapraṇādam
c gajaṃ kharaṃ garjati vai mahātmā
mahodaro nāma sa eṣa vīraḥ
a yo 'sau hayaṃ kāñcanacitrabhāṇḍam
āruhya saṃdhyābhragiriprakāśam
c prāsaṃ samudyamya marīcinaddhaṃ
piśāca eṣāśanitulyavegaḥ
a yaś caiṣa śūlaṃ niśitaṃ pragṛhya
vidyutprabhaṃ kiṃkaravajravegam
c vṛṣendram āsthāya giriprakāśam
āyāti so 'sau triśirā yaśasvī
a asau ca jīmūtanikāśa rūpaḥ
kumbhaḥ pṛthuvyūḍhasujātavakṣāḥ
c samāhitaḥ pannagarājaketur
visphārayan bhāti dhanur vidhūnvan
a yaś caiṣa jāmbūnadavajrajuṣṭaṃ
dīptaṃ sadhūmaṃ parighaṃ pragṛhya
c āyāti rakṣobalaketubhūtaḥ
so 'sau nikumbho 'dbhutaghorakarmā
a yaś caiṣa cāpāsiśaraughajuṣṭaṃ
patākinaṃ pāvakadīptarūpam
c rathaṃ samāsthāya vibhāty udagro
narāntako 'sau nagaśṛṅgayodhī
a yaś caiṣa nānāvidhaghorarūpair
vyāghroṣṭranāgendramṛgendravaktraiḥ
c bhūtair vṛto bhāti vivṛttanetraiḥ
so 'sau surāṇām api darpahantā
a yatraitad indupratimaṃ vibhātic
chattraṃ sitaṃ sūkṣmaśalākam agryam
c atraiṣa rakṣo'dhipatir mahātmā
bhūtair vṛto rudra ivāvabhāti
a asau kirīṭī calakuṇḍalāsyo
nāgendravindhyopamabhīmakāyaḥ
c mahendravaivasvatadarpahantā
rakṣo'dhipaḥ sūrya ivāvabhāti
a pratyuvāca tato rāmo vibhīṣaṇam ariṃdamam
c aho dīpto mahātejā rāvaṇo rākṣaseśvaraḥ
a āditya iva duṣprekṣyo raśmibhir bhāti rāvaṇaḥ
c suvyaktaṃ lakṣaye hy asya rūpaṃ tejaḥsamāvṛtam
a devadānavavīrāṇāṃ vapur naivaṃvidhaṃ bhavet
c yādṛśaṃ rākṣasendrasya vapur etat prakāśate
a sarve parvatasaṃkāśāḥ sarve parvatayodhinaḥ
c sarve dīptāyudhadharā yodhaś cāsya mahaujasaḥ
a bhāti rākṣasarājo 'sau pradīptair bhīmavikramaiḥ
c bhūtaiḥ parivṛtas tīkṣṇair dehavadbhir ivāntakaḥ
a evam uktvā tato rāmo dhanur ādāya vīryavān
c lakṣmaṇānucaras tasthau samuddhṛtya śarottamam
a tataḥ sa rakṣo'dhipatir mahātmā
rakṣāṃsi tāny āha mahābalāni
c dvāreṣu caryāgṛhagopureṣu
sunirvṛtās tiṣṭhata nirviśaṅkāḥ
a visarjayitvā sahasā tatas tān
gateṣu rakṣaḥsu yathāniyogam
c vyadārayad vānarasāgaraughaṃ
mahājhaṣaḥ pūrmam ivārṇavaugham
a tam āpatantaṃ sahasā samīkṣya
dīpteṣucāpaṃ yudhi rākṣasendram
c mahat samutpāṭya mahīdharāgraṃ
dudrāva rakṣo'dhipatiṃ harīśaḥ
a tac chailaśṛṅgaṃ bahuvṛkṣasānuṃ
pragṛhya cikṣepa niśācarāya
c tam āpatantaṃ sahasā samīkṣya
bibheda bāṇais tapanīyapuṅkhaiḥ
a tasmin pravṛddhottamasānuvṛkṣe
śṛṅge vikīrṇe patite pṛthivyām
c mahāhikalpaṃ śaram antakābhaṃ
samādade rākṣasalokanāthaḥ
a sa taṃ gṛhītvānilatulyavegaṃ
savisphuliṅgajvalanaprakāśam
c bāṇaṃ mahendrāśanitulyavegaṃ
cikṣepa sugrīvavadhāya ruṣṭaḥ
a sa sāyako rāvaṇabāhumuktaḥ
śakrāśaniprakhyavapuḥ śitāgraḥ
c sugrīvam āsādya bibheda vegād
guheritā kraucam ivograśaktiḥ
a sa sāyakārto viparītacetāḥ
kūjan pṛthivyāṃ nipapāta vīraḥ
c taṃ prekṣya bhūmau patitaṃ visaṃjmaṃ
neduḥ prahṛṣṭā yudhi yātudhānāḥ
a tato gavākṣo gavayaḥ sudaṃṣṭras
tatharṣabho jyotimukho nalaś ca
c śailān samudyamya vivṛddhakāyāḥ
pradudruvus taṃ prati rākṣasendram
a teṣāṃ prahārān sa cakāra meghān
rakṣo'dhipo bāṇagaṇaiḥ śitāgraiḥ
c tān vānarendrān api bāṇajālair
bibheda jāmbūnadacitrapuṅkhaiḥ
a te vānarendrās tridaśāribāṇair
bhinnā nipetur bhuvi bhīmarūpāḥ
c tatas tu tad vānarasainyam ugraṃ
pracchādayām āsa sa bāṇajālaiḥ
a te vadhyamānāḥ patitāgryavīrā
nānadyamānā bhayaśalyaviddhāḥ
c śākhāmṛgā rāvaṇasāyakārtā
jagmuḥ śaraṇyaṃ śaraṇaṃ sma rāmam
a tato mahātmā sa dhanur dhanuṣmān
ādāya rāmaḥ saharā jagāma
c taṃ lakṣmaṇaḥ prāñjalir abhyupetya
uvāca vākyaṃ paramārthayuktam
a kāmam āryaḥ suparyāpto vadhāyāsya durātmanaḥ
c vidhamiṣyāmy ahaṃ nīcam anujānīhi māṃ vibho
a tam abravīn mahātejā rāmaḥ satyaparākramaḥ
c gaccha yatnaparaś cāpi bhava lakṣmaṇa saṃyuge
a rāvaṇo hi mahāvīryo raṇe 'dbhutaparākramaḥ
c trailokyenāpi saṃkruddho duṣprasahyo na saṃśayaḥ
a tasya cchidrāṇi mārgasva svacchidrāṇi ca gopaya
c cakṣuṣā dhanuṣā yatnād rakṣātmānaṃ samāhitaḥ
a rāghavasya vacaḥ śrutvā saṃpariṣvajya pūjya ca
c abhivādya tato rāmaṃ yayau saumitrir āhavam
a sa rāvaṇaṃ vāraṇahastabāhur
dadarśa dīptodyatabhīmacāpam
c pracchādayantaṃ śaravṛṣṭijālais
tān vānarān bhinnavikīrṇadehān
a tam ālokya mahātejā hanūmān mārutātmajā
c nivārya śarajālāni pradudrāva sa rāvaṇam
a rathaṃ tasya samāsādya bhujam udyamya dakṣiṇam
c trāsayan rāvaṇaṃ dhīmān hanūmān vākyam abravīt
a devadānavagandharvā yakṣāś ca saha rākṣasaiḥ
c avadhyatvāt tvayā bhagnā vānarebhyas tu te bhayam
a eṣa me dakṣiṇo bāhuḥ pañcaśākhaḥ samudyataḥ
c vidhamiṣyati te dehād bhūtātmānaṃ ciroṣitam
a śrutvā hanūmato vākyaṃ rāvaṇo bhīmavikramaḥ
c saṃraktanayanaḥ krodhād idaṃ vacanam abravīt
a kṣipraṃ prahara niḥśaṅkaṃ sthirāṃ kīrtim avāpnuhi
c tatas tvāṃ jñātivikrāntaṃ nāśayiṣyāmi vānara
a rāvaṇasya vacaḥ śrutvā vāyusūnur vaco 'bravīt
c prahṛtaṃ hi mayā pūrvam akṣaṃ smara sutaṃ tava
a evam ukto mahātejā rāvaṇo rākṣaseśvaraḥ
c ājaghānānilasutaṃ talenorasi vīryavān
a sa talābhihatas tena cacāla ca muhur muhuḥ
c ājaghānābhisaṃkruddhas talenaivāmaradviṣam
a tatas talenābhihato vānareṇa mahātmanā
c daśagrīvaḥ samādhūto yathā bhūmicale 'calaḥ
a saṃgrāme taṃ tathā dṛṣṭva rāvaṇaṃ talatāḍitam
c ṛṣayo vānarāḥ siddhā nedur devāḥ sahāsurāḥ
a athāśvasya mahātejā rāvaṇo vākyam abravīt
c sādhu vānaravīryeṇa ślāghanīyo 'si me ripuḥ
a rāvaṇenaivam uktas tu mārutir vākyam abravīt
c dhig astu mama vīryaṃ tu yat tvaṃ jīvasi rāvaṇa
a sakṛt tu praharedānīṃ durbuddhe kiṃ vikatthase
c tatas tvāṃ māmako muṣṭir nayiṣyāmi yathākṣayam
e tato mārutivākyena krodhas tasya tadājvalat
a saṃraktanayano yatnān muṣṭim udyamya dakṣiṇam
c pātayām āsa vegena vānarorasi vīryavān
e hanūmān vakṣasi vyūdhe saṃcacāla hataḥ punaḥ
a vihvalaṃ taṃ tadā dṛṣṭvā hanūmantaṃ mahābalam
c rathenātirathaḥ śīghraṃ nīlaṃ prati samabhyagāt
a pannagapratimair bhīmaiḥ paramarmātibhedibhiḥ
c śarair ādīpayām āsa nīlaṃ haricamūpatim
a sa śaraughasamāyasto nīlaḥ kapicamūpatiḥ
c kareṇaikena śailāgraṃ rakṣo'dhipataye 'sṛjat
a hanūmān api tejasvī samāśvasto mahāmanāḥ
c viprekṣamāṇo yuddhepsuḥ saroṣam idam abravīt
a nīlena saha saṃyuktaṃ rāvaṇaṃ rākṣaseśvaram
c anyena yudhyamānasya na yuktam abhidhāvanam
a rāvaṇo 'pi mahātejās tac chṛṅgaṃ saptabhiḥ śaraiḥ
c ājaghāna sutīkṣṇāgrais tad vikīrṇaṃ papāta ha
a tad vikīrṇaṃ gireḥ śṛṅgaṃ dṛṣṭvā haricamūpatiḥ
c kālāgnir iva jajvāla krodhena paravīrahā
a so 'śvakarṇān dhavān sālāṃś cūtāṃś cāpi supuṣpitān
c anyāṃś ca vividhān vṛkṣān nīlaś cikṣepa saṃyuge
a sa tān vṛkṣān samāsādya praticiccheda rāvaṇaḥ
c abhyavarṣat sughoreṇa śaravarṣeṇa pāvakim
a abhivṛṣṭaḥ śaraugheṇa megheneva mahācalaḥ
c hrasvaṃ kṛtvā tadā rūpaṃ dhvajāgre nipapāta ha
a pāvakātmajam ālokya dhvajāgre samavasthitam
c jajvāla rāvaṇaḥ krodhāt tato nīlo nanāda ha
a dhvajāgre dhanuṣaś cāgre kirīṭāgre ca taṃ harim
c lakṣmaṇo 'tha hanūmāṃś ca dṛṣṭvā rāmaś ca vismitāḥ
a rāvaṇo 'pi mahātejāḥ kapilāghavavismitaḥ
c astram āhārayām āsa dīptam āgneyam adbhutam
a tatas te cukruśur hṛṣṭā labdhalakṣyāḥ plavaṃgamāḥ
c nīlalāghavasaṃbhrāntaṃ dṛṣṭvā rāvaṇam āhave
a vānarāṇāṃ ca nādena saṃrabdho rāvaṇas tadā
c saṃbhramāviṣṭahṛdayo na kiṃ cit pratyapadyata
a āgneyenātha saṃyuktaṃ gṛhītvā rāvaṇaḥ śaram
c dhvajaśīrṣasthitaṃ nīlam udaikṣata niśācaraḥ
a tato 'bravīn mahātejā rāvaṇo rākṣaseśvaraḥ
c kape lāghavayukto 'si māyayā parayānayā
a jīvitaṃ khalu rakṣasva yadi śaknoṣi vānara
c tāni tāny ātmarūpāṇi sṛjase tvam anekaśaḥ
a tathāpi tvāṃ mayā muktaḥ sāyako 'straprayojitaḥ
c jīvitaṃ parirakṣantaṃ jīvitād bhraṃśayiṣyati
a evam uktvā mahābāhū rāvaṇo rākṣaseśvaraḥ
c saṃdhāya bāṇam astreṇa camūpatim atāḍayat
a so 'strayuktena bāṇena nīlo vakṣasi tāḍitaḥ
c nirdahyamānaḥ sahasā nipapāta mahītale
a pitṛmāhātmya saṃyogād ātmanaś cāpi tejasā
c jānubhyām apatad bhūmau na ca prāṇair vyayujyata
a visaṃjñaṃ vānaraṃ dṛṣṭvā daśagrīvo raṇotsukaḥ
c rathenāmbudanādena saumitrim abhidudruve
a tam āha saumitrir adīnasattvo
visphārayantaṃ dhanur aprameyam
c anvehi mām eva niśācarendra
na vānarāṃs tvaṃ prati yoddhum arhasi
a sa tasya vākyaṃ paripūrṇaghoṣaṃ
jyāśabdam ugraṃ ca niśamya rājā
c āsādya saumitrim avasthitaṃ taṃ
kopānvitaṃ vākyam uvāca rakṣaḥ
a diṣṭyāsi me rāghava dṛṣṭimārgaṃ
prāpto 'ntagāmī viparītabuddhiḥ
c asmin kṣaṇe yāsyasi mṛtyudeśaṃ
saṃsādyamāno mama bāṇajālaiḥ
a tam āha saumitrir avismayāno
garjantam udvṛttasitāgradaṃṣṭram
c rājan na garjanti mahāprabhāvā
vikatthase pāpakṛtāṃ variṣṭha
a jānāmi vīryaṃ tava rākṣasendra
balaṃ pratāpaṃ ca parākramaṃ ca
c avasthito 'haṃ śaracāpapāṇir
āgaccha kiṃ moghavikatthanena
a sa evam uktaḥ kupitaḥ sasarja
rakṣo'dhipaḥ saptaśarān supuṅkhān
c tāṃl lakṣmaṇaḥ kāñcanacitrapuṅkhaiś
ciccheda bāṇair niśitāgradhāraiḥ
a tān prekṣamāṇaḥ sahasā nikṛttān
nikṛttabhogān iva pannagendrān
c laṅkeśvaraḥ krodhavaśaṃ jagāma
sasarja cānyān niśitān pṛṣatkān
a sa bāṇavarṣaṃ tu vavarṣa tīvraṃ
rāmānujaḥ kārmukasaṃprayuktam
c kṣurārdhacandrottamakarṇibhallaiḥ
śarāṃś ca ciccheda na cukṣubhe ca
a sa lakṣmaṇaś cāśu śarāñ śitāgrān
mahendravajrāśanitulyavegān
c saṃdhāya cāpe jvalanaprakāśān
sasarja rakṣo'dhipater vadhāya
a sa tān praciccheda hi rākṣasendraś
chittvā ca tāṃl lakṣmaṇam ājaghāna
c śareṇa kālāgnisamaprabheṇa
svayambhudattena lalāṭadeśe
a sa lakṣmaṇo rāvaṇasāyakārtaś
cacāla cāpaṃ śithilaṃ pragṛhya
c punaś ca saṃjñāṃ pratilabhya kṛcchrāc
ciccheda cāpaṃ tridaśendraśatroḥ
a nikṛttacāpaṃ tribhir ājaghāna
bāṇais tadā dāśarathiḥ śitāgraiḥ
c sa sāyakārto vicacāla rājā
kṛcchrāc ca saṃjñāṃ punar āsasāda
a sa kṛttacāpaḥ śaratāḍitaś ca
svedārdragātro rudhirāvasiktaḥ
c jagrāha śaktiṃ samudagraśaktiḥ
svayambhudattāṃ yudhi devaśatruḥ
a sa tāṃ vidhūmānalasaṃnikāśāṃ
vitrāsanīṃ vānaravāhinīnām
c cikṣepa śaktiṃ tarasā jvalantīṃ
saumitraye rākṣasarāṣṭranāthaḥ
a tām āpatantīṃ bharatānujo 'strair
jaghāna bāṇaiś ca hutāgnikalpaiḥ
c tathāpi sā tasya viveśa śaktir
bhujāntaraṃ dāśarather viśālam
a śaktyā brāmyā tu saumitris tāḍitas tu stanāntare
c viṣṇor acintyaṃ svaṃ bhāgam ātmānaṃ pratyanusmarat
a tato dānavadarpaghnaṃ saumitriṃ devakaṇṭakaḥ
c taṃ pīḍayitvā bāhubhyām aprabhur laṅghane 'bhavat
a himavān mandaro merus trailokyaṃ vā sahāmaraiḥ
c śakyaṃ bhujābhyām uddhartuṃ na saṃkhye bharatānujaḥ
a athainaṃ vaiṣṇavaṃ bhāgaṃ mānuṣaṃ deham āsthitam
c visaṃjñaṃ lakṣmaṇaṃ dṛṣṭvā rāvaṇo vismito 'bhavat
a atha vāyusutaḥ kruddho rāvaṇaṃ samabhidravat
c ājaghānorasi kruddho vajrakalpena muṣṭinā
a tena muṣṭiprahāreṇa rāvaṇo rākṣaseśvaraḥ
c jānubhyām apatad bhūmau cacāla ca papāta ca
a visaṃjñaṃ rāvaṇaṃ dṛṣṭvā samare bhīmavikramam
c ṛṣayo vānarāś caiva nedur devāḥ savāsavāḥ
a hanūmān api tejasvī lakṣmaṇaṃ rāvaṇārditam
c anayad rāghavābhyāśaṃ bāhubhyāṃ parigṛhya tam
a vāyusūnoḥ suhṛttvena bhaktyā paramayā ca saḥ
c śatrūṇām aprakampyo 'pi laghutvam agamat kapeḥ
a taṃ samutsṛjya sā śaktiḥ saumitriṃ yudhi durjayam
c rāvaṇasya rathe tasmin sthānaṃ punar upāgamat
a rāvaṇo 'pi mahātejāḥ prāpya saṃjñāṃ mahāhave
c ādade niśitān bāṇāñ jagrāha ca mahad dhanuḥ
a āśvastaś ca viśalyaś ca lakṣmaṇaḥ śatrusūdanaḥ
c viṣṇor bhāgam amīmāṃsyam ātmānaṃ pratyanusmaran
a nipātitamahāvīrāṃ vānarāṇāṃ mahācamūm
c rāghavas tu raṇe dṛṣṭvā rāvaṇaṃ samabhidravat
a athainam upasaṃgamya hanūmān vākyam abravīt
c mama pṛṣṭhaṃ samāruhya rakṣasaṃ śāstum arhasi
a tac chrutvā rāghavo vākyaṃ vāyuputreṇa bhāṣitam
c ārohat sahasā śūro hanūmantaṃ mahākapim
e rathasthaṃ rāvaṇaṃ saṃkhye dadarśa manujādhipaḥ
a tam ālokya mahātejāḥ pradudrāva sa rāghavaḥ
c vairocanam iva kruddho viṣṇur abhyudyatāyudhaḥ
a jyāśabdam akarot tīvraṃ vajraniṣpeṣanisvanam
c girā gambhīrayā rāmo rākṣasendram uvāca ha
a tiṣṭha tiṣṭha mama tvaṃ hi kṛtvā vipriyam īdṛśam
c kva nu rākṣasaśārdūla gato mokṣam avāpsyasi
a yadīndravaivasvata bhāskarān vā
svayambhuvaiśvānaraśaṃkarān vā
c gamiṣyasi tvaṃ daśa vā diśo vā
tathāpi me nādya gato vimokṣyase
a yaś caiṣa śaktyābhihatas tvayādya
icchan viṣādaṃ sahasābhyupetaḥ
c sa eṣa rakṣogaṇarāja mṛtyuḥ
saputradārasya tavādya yuddhe
a rāghavasya vacaḥ śrutvā rākṣasendro mahākapim
c ājaghāna śarais tīkṣṇaiḥ kālānalaśikhopamaiḥ
a rākṣasenāhave tasya tāḍitasyāpi sāyakaiḥ
c svabhāvatejoyuktasya bhūyas tejo vyavardhata
a tato rāmo mahātejā rāvaṇena kṛtavraṇam
c dṛṣṭvā plavagaśārdūlaṃ krodhasya vaśam eyivān
a tasyābhisaṃkramya rathaṃ sacakraṃ
sāśvadhvajacchatramahāpatākam
c sasārathiṃ sāśaniśūlakhaḍgaṃ
rāmaḥ praciccheda śaraiḥ supuṅkhaiḥ
a athendraśatruṃ tarasā jaghāna
bāṇena vajrāśanisaṃnibhena
c bhujāntare vyūḍhasujātarūpe
vajreṇa meruṃ bhagavān ivendraḥ
a yo vajrapātāśanisaṃnipātān
na cukṣubhe nāpi cacāla rājā
c sa rāmabāṇābhihato bhṛśārtaś
cacāla cāpaṃ ca mumoca vīraḥ
a taṃ vihvalantaṃ prasamīkṣya rāmaḥ
samādade dīptam athārdhacandram
c tenārkavarṇaṃ sahasā kirīṭaṃ
ciccheda rakṣo'dhipater mahātmāḥ
a taṃ nirviṣāśīviṣasaṃnikāśaṃ
śāntārciṣaṃ sūryam ivāprakāśam
c gataśriyaṃ kṛttakirīṭakūṭam
uvāca rāmo yudhi rākṣasendram
a kṛtaṃ tvayā karma mahat subhīmaṃ
hatapravīraś ca kṛtas tvayāham
c tasmāt pariśrānta iti vyavasya
na tvaṃ śarair mṛtyuvaśaṃ nayāmi
a sa evam ukto hatadarpaharṣo
nikṛttacāpaḥ sa hatāśvasūtaḥ
c śarārditaḥ kṛttamahākirīṭo
viveśa laṅkāṃ sahasā sma rājā
a tasmin praviṣṭe rajanīcarendre
mahābale dānavadevaśatrau
c harīn viśalyān sahalakṣmaṇena
cakāra rāmaḥ paramāhavāgre
a tasmin prabhagne tridaśendraśatrau
surāsurā bhūtagaṇā diśaś ca
c sasāgarāḥ sarṣimahoragāś ca
tathaiva bhūmyambucarāś ca hṛṣṭāḥ
a sa praviśya purīṃ laṅkāṃ rāmabāṇabhayārditaḥ
c bhagnadarpas tadā rājā babhūva vyathitendriyaḥ
a mātaṃga iva siṃhena garuḍeneva pannagaḥ
c abhibhūto 'bhavad rājā rāghaveṇa mahātmanā
a brahmadaṇḍaprakāśānāṃ vidyutsadṛśavarcasām
c smaran rāghavabāṇānāṃ vivyathe rākṣaseśvaraḥ
a sa kāñcanamayaṃ divyam āśritya paramāsanam
c vikprekṣamāṇo rakṣāṃsi rāvaṇo vākyam abravīt
a sarvaṃ tat khalu me moghaṃ yat taptaṃ paramaṃ tapaḥ
c yat samāno mahendreṇa mānuṣeṇāsmi nirjitaḥ
a idaṃ tad brahmaṇo ghoraṃ vākyaṃ mām abhyupasthitam
c mānuṣebhyo vijānīhi bhayaṃ tvam iti tat tathā
a devadānavagandharvair yakṣarākṣasapannagaiḥ
c avadhyatvaṃ mayā prāptaṃ mānuṣebhyo na yācitam
a etad evābhyupāgamya yatnaṃ kartum ihārhatha
c rākṣasāś cāpi tiṣṭhantu caryāgopuramūrdhasu
a sa cāpratimagambhīro devadānavadarpahā
c brahmaśāpābhibhūtas tu kumbhakarṇo vibodhyatām
a sa parājitam ātmānaṃ prahastaṃ ca niṣūditam
c jñātvā rakṣobalaṃ bhīmam ādideśa mahābalaḥ
a dvāreṣu yatnaḥ kriyatāṃ prākārāś cādhiruhyatām
c nidrāvaśasamāviṣṭaḥ kumbhakarṇo vibodhyatām
a nava ṣaṭ sapta cāṣṭau ca māsān svapiti rākṣasaḥ
c taṃ tu bodhayata kṣipraṃ kumbhakarṇaṃ mahābalam
a sa hi saṃkhye mahābāhuḥ kakudaṃ sarvarakṣasām
c vānarān rājaputrau ca kṣipram eva vadhiṣyati
a kumbhakarṇaḥ sadā śete mūḍho grāmyasukhe rataḥ
c rāmeṇābhinirastasya saṃgrāmo 'smin sudāruṇe
a bhaviṣyati na me śokaḥ kumbhakarṇe vibodhite
c kiṃ kariṣyāmy ahaṃ tena śakratulyabalena hi
a īdṛśe vyasane prāpte yo na sāhyāya kalpate
c te tu tadvacanaṃ śrutvā rākṣasendrasya rākṣasāḥ
a jagmuḥ paramasaṃbhrāntāḥ kumbhakarṇaniveśanam
c te rāvaṇasamādiṣṭā māṃsaśoṇitabhojanāḥ
a gandhamālyāṃs tathā bhakṣyān ādāya sahasā yayuḥ
c tāṃ praviśya mahādvārāṃ sarvato yojanāyatām
a kumbhakarṇaguhāṃ ramyāṃ sarvagandhapravāhinīm
c pratiṣṭhamānāḥ kṛcchreṇa yatnāt praviviśur guhām
a tāṃ praviśya guhāṃ ramyāṃ śubhāṃ kāñcanakuṭṭimām
c dadṛśur nairṛtavyāghraṃ śayānaṃ bhīmadarśanam
a te tu taṃ vikṛtaṃ suptaṃ vikīrṇam iva parvatam
c kumbhakarṇaṃ mahānidraṃ sahitāḥ pratyabodhayan
a ūrdhvaromāñcitatanuṃ śvasantam iva pannagam
c trāsayantaṃ mahāśvāsaiḥ śayānaṃ bhīmadarśanam
a bhīmanāsāpuṭaṃ taṃ tu pātālavipulānanam
c dadṛśur nairṛtavyāghraṃ kumbhakarṇaṃ mahābalam
a tataś cakrur mahātmānaḥ kumbhakarṇāgratas tadā
c māṃsānāṃ merusaṃkāśaṃ rāśiṃ paramatarpaṇam
a mṛgāṇāṃ mahiṣāṇāṃ ca varāhāṇāṃ ca saṃcayān
c cakrur nairṛtaśārdūlā rāśimann asya cādbhutam
a tataḥ śoṇitakumbhāṃś ca madyāni vividhāni ca
c purastāt kumbhakarṇasya cakrus tridaśaśatravaḥ
a lilipuś ca parārdhyena candanena paraṃtapam
c divyair ācchādayām āsur mālyair gandhaiḥ sugandhibhiḥ
a dhūpaṃ sugandhaṃ sasṛjus tuṣṭuvuś ca paraṃtapam
c jaladā iva conedur yātudhānāḥ sahasraśaḥ
a śaṅkhān āpūrayām āsuḥ śaśāṅkasadṛśaprabhān
c tumulaṃ yugapac cāpi vineduś cāpy amarṣitāḥ
a nedur āsphoṭayām āsuś cikṣipus te niśācarāḥ
c kumbhakarṇavibodhārthaṃ cakrus te vipulaṃ svanam
a saśaṅkhabherīpaṭahapraṇādam
āsphoṭitakṣveḍitasiṃhanādam
c diśo dravantas tridivaṃ kirantaḥ
śrutvā vihaṃgāḥ sahasā nipetuḥ
a yadā bhṛśaṃ tair ninadair mahātmā
na kumbhakarṇo bubudhe prasuptaḥ
c tato musuṇḍīmusalāni sarve
rakṣogaṇās te jagṛhur gadāś ca
a taṃ śailaśṛṅgair musalair gadābhir
vṛkṣais talair mudgaramuṣṭibhiś ca
c sukhaprasuptaṃ bhuvi kumbhakarṇaṃ
rakṣāṃsy udagrāṇi tadā nijaghnuḥ
a tasya niśvāsavātena kumbhakarṇasya rakṣasaḥ
c rākṣasā balavanto 'pi sthātuṃ nāśaknuvan puraḥ
a tato 'sya purato gāḍhaṃ rākṣasā bhīmavikramāḥ
c mṛdaṅgapaṇavān bherīḥ śaṅkhakumbhagaṇāṃs tathā
e daśarākṣasasāhasraṃ yugapat paryavādayan
a nīlāñjanacayākāraṃ te tu taṃ pratyabodhayan
c abhighnanto nadantaś ca naiva saṃvivide tu saḥ
a yadā cainaṃ na śekus te pratibodhayituṃ tadā
c tato gurutaraṃ yatnaṃ dāruṇaṃ samupākraman
a aśvān uṣṭrān kharān nāgāñ jaghnur daṇḍakaśāṅkuśaiḥ
c bherīśaṅkhamṛdaṅgāṃś ca sarvaprāṇair avādayan
a nijaghnuś cāsya gātrāṇi mahākāṣṭhakaṭaṃ karaiḥ
c mudgarair musalaiś caiva sarvaprāṇasamudyataiḥ
a tena śabdena mahatā laṅkā samabhipūritā
c saparvatavanā sarvā so 'pi naiva prabudhyate
a tataḥ sahasraṃ bherīṇāṃ yugapat samahanyata
c mṛṣṭakāñcanakoṇānām asaktānāṃ samantataḥ
a evam apy atinidras tu yadā naiva prabudhyata
c śāpasya vaśam āpannas tataḥ kruddhā niśācarāḥ
a mahākrodhasamāviṣṭāḥ sarve bhīmaparākramāḥ
c tad rakṣobodhayiṣyantaś cakrur anye parākramam
a anye bherīḥ samājaghnur anye cakrur mahāsvanam
c keśān anye pralulupuḥ karṇāv anye daśanti ca
e na kumbhakarṇaḥ paspande mahānidrāvaśaṃ gataḥ
a anye ca balinas tasya kūṭamudgarapāṇayaḥ
c mūrdhni vakṣasi gātreṣu pātayan kūṭamudgarān
a rajjubandhanabaddhābhiḥ śataghnībhiś ca sarvataḥ
c vadhyamāno mahākāyo na prābudhyata rākṣasaḥ
a vāraṇānāṃ sahasraṃ tu śarīre 'sya pradhāvitam
c kumbhakarṇas tato buddhaḥ sparśaṃ param abudhyata
a sa pātyamānair giriśṛṅgavṛkṣair
acintayaṃs tān vipulān prahārān
c nidrākṣayāt kṣudbhayapīḍitaś ca
vijṛmbhamāṇaḥ sahasotpapāta
a sa nāgabhogācalaśṛṅgakalpau
vikṣipya bāhū giriśṛṅgasārau
c vivṛtya vaktraṃ vaḍavāmukhābhaṃ
niśācaro 'sau vikṛtaṃ jajṛmbhe
a tasya jājṛmbhamāṇasya vaktraṃ pātālasaṃnibham
c dadṛśe meruśṛṅgāgre divākara ivoditaḥ
a vijṛmbhamāṇo 'tibalaḥ pratibuddho niśācaraḥ
c niśvāsaś cāsya saṃjajñe parvatād iva mārutaḥ
a rūpam uttiṣṭhatas tasya kumbhakarṇasya tad babhau
c tapānte sabalākasya meghasyeva vivarṣataḥ
a tasya dīptāgnisadṛśe vidyutsadṛśavarcasī
c dadṛśāte mahānetre dīptāv iva mahāgrahau
a ādad bubhukṣito māṃsaṃ śoṇitaṃ tṛṣito 'pibat
c medaḥ kumbhaṃ ca madyaṃ ca papau śakraripus tadā
a tatas tṛpta iti jñātvā samutpetur niśācarāḥ
c śirobhiś ca praṇamyainaṃ sarvataḥ paryavārayan
a sa sarvān sāntvayām āsa nairṛtān nairṛtarṣabhaḥ
c bodhanād vismitaś cāpi rākṣasān idam abravīt
a kimartham aham āhatya bhavadbhiḥ pratibodhitaḥ
c kaccit sukuśalaṃ rājño bhayaṃ vā neha kiṃ cana
a atha vā dhruvam anyebhyo bhayaṃ param upasthitam
c yadartham eva tvaritair bhavadbhiḥ pratibodhitaḥ
a adya rākṣasarājasya bhayam utpāṭayāmy aham
c pātayiṣye mahendraṃ vā śātayiṣye tathānalam
a na hy alpakāraṇe suptaṃ bodhayiṣyati māṃ bhṛśam
c tad ākhyātārthatattvena matprabodhanakāraṇam
a evaṃ bruvāṇaṃ saṃrabdhaṃ kumbhakarṇam ariṃdamam
c yūpākṣaḥ sacivo rājñaḥ kṛtāñjalir uvāca ha
a na no devakṛtaṃ kiṃ cid bhayam asti kadā cana
c na daityadānavebhyo vā bhayam asti hi tādṛśam
e yādṛśaṃ mānuṣaṃ rājan bhayam asmān upasthitam
a vānaraiḥ parvatākārair laṅkeyaṃ parivāritā
c sītāharaṇasaṃtaptād rāmān nas tumulaṃ bhayam
a ekena vānareṇeyaṃ pūrvaṃ dagdhā mahāpurī
c kumāro nihataś cākṣaḥ sānuyātraḥ sakuñjaraḥ
a svayaṃ rakṣo'dhipaś cāpi paulastyo devakaṇṭakaḥ
c mṛteti saṃyuge muktārāmeṇādityatejasā
a yan na devaiḥ kṛto rājā nāpi daityair na dānavaiḥ
c kṛtaḥ sa iha rāmeṇa vimuktaḥ prāṇasaṃśayāt
a sa yūpākṣavacaḥ śrutvā bhrātur yudhi parājayam
c kumbhakarṇo vivṛttākṣo yūpākṣam idam abravīt
a sarvam adyaiva yūpākṣa harisainyaṃ salakṣmaṇam
c rāghavaṃ ca raṇe hatvā paścād drakṣyāmi rāvaṇam
a rākṣasāṃs tarpayiṣyāmi harīṇāṃ māṃsaśoṇitaiḥ
c rāmalakṣmaṇayoś cāpi svayaṃ pāsyāmi śoṇitam
a tat tasya vākyaṃ bruvato niśamya
sagarvitaṃ roṣavivṛddhadoṣam
c mahodaro nairṛtayodhamukhyaḥ
kṛtāñjalir vākyam idaṃ babhāṣe
a rāvaṇasya vacaḥ śrutvā guṇadoṣu vimṛśya ca
c paścād api mahābāho śatrūn yudhi vijeṣyasi
a mahodaravacaḥ śrutvā rākṣasaiḥ parivāritaḥ
c kumbhakarṇo mahātejāḥ saṃpratasthe mahābalaḥ
a taṃ samutthāpya bhīmākṣaṃ bhīmarūpaparākramam
c rākṣasās tvaritā jagmur daśagrīvaniveśanam
a tato gatvā daśagrīvam āsīnaṃ paramāsane
c ūcur baddhāñjalipuṭāḥ sarva eva niśācarāḥ
a prabuddhaḥ kumbhakarṇo 'sau bhrātā te rākṣasarṣabha
c kathaṃ tatraiva niryātu drakṣyase tam ihāgatam
a rāvaṇas tv abravīd dhṛṣṭo yathānyāyaṃ ca pūjitam
c draṣṭum enam ihecchāmi yathānyāyaṃ ca pūjitam
a tathety uktvā tu te sarve punar āgamya rākṣasāḥ
c kumbhakarṇam idaṃ vākyam ūcū rāvaṇacoditāḥ
a draṣṭuṃ tvāṃ kāṅkṣate rājā sarvarākṣasapuṃgavaḥ
c gamane kriyatāṃ buddhir bhrātaraṃ saṃpraharṣaya
a kumbhakarṇas tu durdharṣo bhrātur ājñāya śāsanam
c tathety uktvā mahāvīryaḥ śayanād utpapāta ha
a prakṣālya vadanaṃ hṛṣṭaḥ snātaḥ paramabhūṣitaḥ
c pipāsus tvarayām āsa pānaṃ balasamīraṇam
a tatas te tvaritās tasya rājṣasā rāvaṇājñayā
c madyaṃ bhakṣyāṃś ca vividhān kṣipram evopahārayan
a pītvā ghaṭasahasraṃ sa gamanāyopacakrame
a īṣatsamutkaṭo mattas tejobalasamanvitaḥ
c kumbhakarṇo babhau hṛṣṭaḥ kālāntakayamopamaḥ
a bhrātuḥ sa bhavanaṃ gacchan rakṣobalasamanvitaḥ
c kumbhakarṇaḥ padanyāsair akampayata medinīm
a sa rājamārgaṃ vapuṣā prakāśayan
sahasraraśmir dharaṇīm ivāṃśubhiḥ
c jagāma tatrāñjalimālayā vṛtaḥ
śatakratur geham iva svayambhuvaḥ
a ke cic charaṇyaṃ śaraṇaṃ sma rāmaṃ
vrajanti ke cid vyathitāḥ patanti
c ke cid diśaḥ sma vyathitāḥ prayānti
ke cid bhayārtā bhuvi śerate sma
a tam adriśṛṅgapratimaṃ kirīṭinaṃ
spṛśantam ādityam ivātmatejasā
c vanaukasaḥ prekṣya vivṛddham adbhutaṃ
bhayārditā dudruvire tatas tataḥ
a tato rāmo mahātejā dhanur ādāya vīryavān
c kirīṭinaṃ mahākāyaṃ kumbhakarṇaṃ dadarśa ha
a taṃ dṛṣṭvā rākṣasaśreṣṭhaṃ parvatākāradarśanam
c kramamāṇam ivākāśaṃ purā nārāyaṇaṃ prabhum
a satoyāmbudasaṃkāśaṃ kāñcanāṅgadabhūṣaṇam
c dṛṣṭvā punaḥ pradudrāva vānarāṇāṃ mahācamūḥ
a vidrutāṃ vāhinīṃ dṛṣṭvā vardhamānaṃ ca rākṣasaṃ
c savismayam idaṃ rāmo vibhīṣaṇam uvāca ha
a ko 'sau parvatasaṃkaśaḥ kirīṭī harilocanaḥ
c laṅkāyāṃ dṛśyate vīraḥ savidyud iva toyadaḥ
a pṛthivyāḥ ketubhūto 'sau mahān eko 'tra dṛśyate
c yaṃ dṛṣṭvā vānarāḥ sarve vidravanti tatas tataḥ
a ācakṣva me mahān ko 'sau rakṣo vā yadi vāsuraḥ
c na mayaivaṃvidhaṃ bhūtaṃ dṛṣṭapūrvaṃ kadā cana
a sa pṛṣṭo rājaputreṇa rāmeṇākliṣṭakāriṇā
c vibhīṣaṇo mahāprājñaḥ kākutstham idam abravīt
a yena vaivasvato yuddhe vāsavaś ca parājitaḥ
c saiṣa viśravasaḥ putraḥ kumbhakarṇaḥ pratāpavān
a etena devā yudhi dānavāś ca
yakṣā bhujaṃgāḥ piśitāśanāś ca
c gandharvavidyādharakiṃnarāś ca
sahasraśo rāghava saṃprabhagnāḥ
a śūlapāṇiṃ virūpākṣaṃ kumbhakarṇaṃ mahābalam
c hantuṃ na śekus tridaśāḥ kālo 'yam iti mohitāḥ
a prakṛtyā hy eṣa tejasvī kumbhakarṇo mahābalaḥ
c anyeṣāṃ rākṣasendrāṇāṃ varadānakṛtaṃ balam
a etena jātamātreṇa kṣudhārtena mahātmanā
c bhakṣitāni sahasrāṇi sattvānāṃ subahūny api
a teṣu saṃbhakṣyamāṇeṣu prajā bhayanipīḍitāḥ
c yānti sma śaraṇaṃ śakraṃ tam apy arthaṃ nyavedayan
a sa kumbhakarṇaṃ kupito mahendro
jaghāna vajreṇa śitena vajrī
c sa śakravajrābhihato mahātmā
cacāla kopāc ca bhṛśaṃ nanāda
a tasya nānadyamānasya kumbhakarṇasya dhīmataḥ
c śrutvā ninādaṃ vitrastā bhūyo bhūmir vitatrase
a tataḥ kopān mahendrasya kumbhakarṇo mahābalaḥ
c vikṛṣyairāvatād dantaṃ jaghānorasi vāsavam
a kumbhakarṇaprahārārto vicacāla sa vāsavaḥ
c tato viṣeduḥ sahasā devabrahmarṣidānavāḥ
a prajābhiḥ saha śakraś ca yayau sthānaṃ svayambhuvaḥ
c kumbhakarṇasya daurātmyaṃ śaśaṃsus te prajāpateḥ
e prajānāṃ bhakṣaṇaṃ cāpi devānāṃ cāpi dharṣaṇam
a evaṃ prajā yadi tv eṣa bhakṣayiṣyati nityaśaḥ
c acireṇaiva kālena śūnyo loko bhaviṣyati
a vāsavasya vacaḥ śrutvā sarvalokapitāmahaḥ
c rakṣāṃsy āvāhayām āsa kumbhakarṇaṃ dadarśa ha
a kumbhakarṇaṃ samīkṣyaiva vitatrāsa prajāpatiḥ
c dṛṣṭvā niśvasya caivedaṃ svayambhūr idam abravīt
a dhruvaṃ lokavināśāya paurastyenāsi nirmitaḥ
c tasmāt tvam adya prabhṛti mṛtakalpaḥ śayiṣyasi
e brahmaśāpābhibhūto 'tha nipapātāgrataḥ prabhoḥ
a tataḥ paramasaṃbhrānto rāvaṇo vākyam abravīt
c vivṛddhaḥ kāñcano vṛkṣaḥ phalakāle nikṛtyate
a na naptāraṃ svakaṃ nyāyyaṃ śaptum evaṃ prajāpate
c na mithyāvacanaś ca tvaṃ svapsyaty eṣa na saṃśayaḥ
e kālas tu kriyatām asya śayane jāgare tathā
a rāvaṇasya vacaḥ śrutvā svayambhūr idam abravīt
c śayitā hy eṣa ṣaṇ māsān ekāhaṃ jāgariṣyati
a ekenāhnā tv asau vīraś caran bhūmiṃ bubhukṣitaḥ
c vyāttāsyo bhakṣayel lokān saṃkruddha iva pāvakaḥ
a so 'sau vyasanam āpannaḥ kumbhakarṇam abodhayat
c tvatparākramabhītaś ca rājā saṃprati rāvaṇaḥ
a sa eṣa nirgato vīraḥ śibirād bhīmavikramaḥ
c vānarān bhṛśasaṃkruddho bhakṣayan paridhāvati
a kumbhakarṇaṃ samīkṣyaiva harayo vipradudruvuḥ
c katham enaṃ raṇe kruddhaṃ vārayiṣyanti vānarāḥ
a ucyantāṃ vānarāḥ sarve yantram etat samucchritam
c iti vijñāya harayo bhaviṣyantīha nirbhayāḥ
a vibhīṣaṇavacaḥ śrutvā hetumat sumukhodgatam
c uvāca rāghavo vākyaṃ nīlaṃ senāpatiṃ tadā
a gaccha sainyāni sarvāṇi vyūhya tiṣṭhasva pāvake
c dvārāṇy ādāya laṅkāyāś caryāś cāpy atha saṃkramān
a śailaśṛṅgāṇi vṛkṣāṃś ca śilāś cāpy upasaṃharan
c tiṣṭhantu vānarāḥ sarve sāyudhāḥ śailapāṇayaḥ
a rāghaveṇa samādiṣṭo nīlo haricamūpatiḥ
c śaśāsa vānarānīkaṃ yathāvat kapikuñjaraḥ
a tato gavākṣaḥ śarabho hanumān aṅgado nalaḥ
c śailaśṛṅgāṇi śailābhā gṛhītvā dvāram abhyayuḥ
a tato harīṇāṃ tad anīkam ugraṃ
rarāja śailodyatavṛkṣahastam
c gireḥ samīpānugataṃ yathaiva
mahan mahāmbhodharajālam ugram
a sa tu rākṣasaśārdūlo nidrāmadasamākulaḥ
c rājamārgaṃ śriyā juṣṭaṃ yayau vipulavikramaḥ
a rākṣasānāṃ sahasraiś ca vṛtaḥ paramadurjayaḥ
c gṛhebhyaḥ puṣpavarṣeṇa kāryamāṇas tadā yayau
a sa hemajālavitataṃ bhānubhāsvaradarśanam
c dadarśa vipulaṃ ramyaṃ rākṣasendraniveśanam
a sa tat tadā sūrya ivābhrajālaṃ
praviśya rakṣo'dhipater niveśanam
c dadarśa dūre 'grajam āsanasthaṃ
svayambhuvaṃ śakra ivāsanastham
a so 'bhigamya gṛhaṃ bhrātuḥ kakṣyām abhivigāhya ca
c dadarśodvignam āsīnaṃ vimāne puṣpake gurum
a atha dṛṣṭvā daśagrīvaḥ kumbhakarṇam upasthitam
c tūrṇam utthāya saṃhṛṣṭaḥ saṃnikarṣam upānayat
a athāsīnasya paryaṅke kumbhakarṇo mahābalaḥ
c bhrātur vavande caraṇāṃ kiṃ kṛtyam iti cābravīt
e utpatya cainaṃ mudito rāvaṇaḥ pariṣasvaje
a sa bhrātrā saṃpariṣvakto yathāvac cābhinanditaḥ
c kumbhakarṇaḥ śubhaṃ divyaṃ pratipede varāsanam
a sa tadāsanam āśritya kumbhakarṇo mahābalaḥ
c saṃraktanayanaḥ kopād rāvaṇaṃ vākyam abravīt
a kimartham aham ādṛtya tvayā rājan prabodhitaḥ
c śaṃsa kasmād bhayaṃ te 'sti ko 'dya preto bhaviṣyati
a bhrātaraṃ rāvaṇaḥ kruddhaṃ kumbhakarṇam avasthitam
c īṣat tu parivṛttābhyāṃ netrābhyāṃ vākyam abravīt
a adya te sumahān kālaḥ śayānasya mahābala
c sukhitas tvaṃ na jānīṣe mama rāmakṛtaṃ bhayam
a eṣa dāśarathī rāmaḥ sugrīvasahito balī
c samudraṃ sabalas tīrtvā mūlaṃ naḥ parikṛntati
a hanta paśyasva laṅkāyā vanāny upavanāni ca
c setunā sukham āgamya vānaraikārṇavaṃ kṛtam
a ye rākṣasā mukhyatamā hatās te vānarair yudhi
c vānarāṇāṃ kṣayaṃ yuddhe na paśyāmi kadā cana
a sarvakṣapitakośaṃ ca sa tvam abhyavapadya mām
c trāyasvemāṃ purīṃ laṅkāṃ bālavṛddhāvaśeṣitām
a bhrātur arthe mahābāho kuru karma suduṣkaram
c mayaivaṃ noktapūrvo hi kaś cid bhrātaḥ paraṃtapa
e tvayy asti mama ca snehaḥ parā saṃbhāvanā ca me
a devāsuravimardeṣu bahuśo rākṣasarṣabha
c tvayā devāḥ prativyūhya nirjitāś cāsurā yudhi
e na hi te sarvabhūteṣu dṛśyate sadṛśo balī
a kuruṣva me priyahitam etad uttamaṃ
yathāpriyaṃ priyaraṇabāndhavapriya
c svatejasā vidhama sapatnavāhinīṃ
śaradghanaṃ pavana ivodyato mahān
a tasya rākṣasarājasya niśamya paridevitam
c kumbhakarṇo babhāṣe 'tha vacanaṃ prajahāsa ca
a dṛṣṭo doṣo hi yo 'smābhiḥ purā mantravinirṇaye
c hiteṣv anabhiyuktena so 'yam āsāditas tvayā
a śīghraṃ khalv abhyupetaṃ tvāṃ phalaṃ pāpasya karmaṇaḥ
c nirayeṣv eva patanaṃ yathā duṣkṛtakarmaṇaḥ
a prathamaṃ vai mahārāja kṛtyam etad acintitam
c kevalaṃ vīryadarpeṇa nānubandho vicāritaḥ
a yaḥ paścāt pūrvakāryāṇi kuryād aiśvaryam āsthitaḥ
c pūrvaṃ cottarakāryāṇi na sa veda nayānayau
a deśakālavihīnāni karmāṇi viparītavat
c kriyamāṇāni duṣyanti havīṃṣy aprayateṣv iva
a trayāṇāṃ pañcadhā yogaṃ karmaṇāṃ yaḥ prapaśyati
c sacivaiḥ samayaṃ kṛtvā sa sabhye vartate pathi
a yathāgamaṃ ca yo rājā samayaṃ vicikīrṣati
c budhyate sacivān buddhyā suhṛdaś cānupaśyati
a dharmam arthaṃ ca kāmaṃ ca sarvān vā rakṣasāṃ pate
c bhajate puruṣaḥ kāle trīṇi dvandvāni vā punaḥ
a triṣu caiteṣu yac chreṣṭhaṃ śrutvā tan nāvabudhyate
c rājā vā rājamātro vā vyarthaṃ tasya bahuśrutam
a upapradānaṃ sāntvaṃ vā bhedaṃ kāle ca vikramam
c yogaṃ ca rakṣasāṃ śreṣṭha tāv ubhau ca nayānayau
a kāle dharmārthakāmān yaḥ saṃmantrya sacivaiḥ saha
c niṣevetātmavāṃl loke na sa vyasanam āpnuyāt
a hitānubandham ālokya kāryākāryam ihātmanaḥ
c rājā sahārthatattvajñaiḥ sacivaiḥ saha jīvati
a anabhijñāya śāstrārthān puruṣāḥ paśubuddhayaḥ
c prāgalbhyād vaktum icchanti mantreṣv abhyantarīkṛtāḥ
a aśāstraviduṣāṃ teṣāṃ na kāryam ahitaṃ vacaḥ
c arthaśāstrānabhijñānāṃ vipulāṃ śriyam icchatām
a ahitaṃ ca hitākāraṃ dhārṣṭyāj jalpanti ye narāḥ
c avekṣya mantrabāhyās te kartavyāḥ kṛtyadūṣaṇāḥ
a vināśayanto bhartāraṃ sahitāḥ śatrubhir budhaiḥ
c viparītāni kṛtyāni kārayantīha mantriṇaḥ
a tān bhartā mitrasaṃkāśān amitrān mantranirṇaye
c vyavahāreṇa jānīyāt sacivān upasaṃhitān
a capalasyeha kṛtyāni sahasānupradhāvataḥ
c chidram anye prapadyante krauñcasya kham iva dvijāḥ
a yo hi śatrum avajñāya nātmānam abhirakṣati
c avāpnoti hi so 'narthān sthānāc ca vyavaropyate
a tat tu śrutvā daśagrīvaḥ kumbhakarṇasya bhāṣitam
c bhrukuṭiṃ caiva saṃcakre kruddhaś cainam uvāca ha
a mānyo gurur ivācāryaḥ kiṃ māṃ tvam anuśāsati
c kim evaṃ vākśramaṃ kṛtvā kāle yuktaṃ vidhīyatām
a vibhramāc cittamohād vā balavīryāśrayeṇa vā
c nābhipannam idānīṃ yad vyarthās tasya punaḥ kṛthāḥ
a asmin kāle tu yad yuktaṃ tad idānīṃ vidhīyatām
c mamāpanayajaṃ doṣaṃ vikrameṇa samīkuru
a yadi khalv asti me sneho bhrātṛtvaṃ vāvagacchasi
c yadi vā kāryam etat te hṛdi kāryatamaṃ matam
a sa suhṛdyo vipannārthaṃ dīnam abhyavapadyate
c sa bandhur yo 'panīteṣu sāhāyyāyopakalpate
a tam athaivaṃ bruvāṇaṃ tu vacanaṃ dhīradāruṇam
c ruṣṭo 'yam iti vijñāya śanaiḥ ślakṣṇam uvāca ha
a atīva hi samālakṣya bhrātaraṃ kṣubhitendriyam
c kumbhakarṇaḥ śanair vākyaṃ babhāṣe parisāntvayan
a alaṃ rākṣasarājendra saṃtāpam upapadya te
c roṣaṃ ca saṃparityajya svastho bhavitum arhasi
a naitan manasi kartavvyaṃ mayi jīvati pārthiva
c tam ahaṃ nāśayiṣyāmi yatkṛte paritapyase
a avaśyaṃ tu hitaṃ vācyaṃ sarvāvasthaṃ mayā tava
c bandhubhāvād abhihitaṃ bhrātṛsnehāc ca pārthiva
a sadṛśaṃ yat tu kāle 'smin kartuṃ snigdhena bandhunā
c śatrūṇāṃ kadanaṃ paśya kriyamāṇaṃ mayā raṇe
a adya paśya mahābāho mayā samaramūrdhani
c hate rāme saha bhrātrā dravantīṃ harivāhinīm
a adya rāmasya tad dṛṣṭvā mayānītaṃ raṇāc chiraḥ
c sukhībhava mahābāho sītā bhavatu duḥkhitā
a adya rāmasya paśyantu nidhanaṃ sumahat priyam
c laṅkāyāṃ rākṣasāḥ sarve ye te nihatabāndhavāḥ
a adya śokaparītānāṃ svabandhuvadhakāraṇāt
c śatror yudhi vināśena karomy asrapramārjanam
a adya parvatasaṃkāśaṃ sasūryam iva toyadam
c vikīrṇaṃ paśya samare sugrīvaṃ plavageśvaram
a na paraḥ preṣaṇīyas te yuddhāyātula vikrama
c aham utsādayiṣyāmi śatrūṃs tava mahābala
a yadi śakro yadi yamo yadi pāvakamārutau
c tān ahaṃ yodhayiṣyāmi kubera varuṇāv api
a girimātraśarīrasya śitaśūladharasya me
c nardatas tīkṣṇadaṃṣṭrasya bibhīyāc ca puraṃdaraḥ
a atha vā tyaktaśastrasya mṛdgatas tarasā ripūn
c na me pratimukhe kaś cic chaktaḥ sthātuṃ jijīviṣuḥ
a naiva śaktyā na gadayā nāsinā na śitaiḥ śaraiḥ
c hastābhyām eva saṃrabdho haniṣyāmy api vajriṇam
a yadi me muṣṭivegaṃ sa rāghavo 'dya sahiṣyati
c tataḥ pāsyanti bāṇaughā rudhiraṃ rāghavasya te
a cintayā bādhyase rājan kimarthaṃ mayi tiṣṭhati
c so 'haṃ śatruvināśāya tava niryātum udyataḥ
a muñca rāmād bhayaṃ rājan haniṣyāmīha saṃyuge
c rāghavaṃ lakṣmaṇaṃ caiva sugrīvaṃ ca mahābalam
e asādhāraṇam icchāmi tava dātuṃ mahad yaśaḥ
a vadhena te dāśaratheḥ sukhāvahaṃ
sukhaṃ samāhartum ahaṃ vrajāmi
c nihatya rāmaṃ sahalakṣmaṇena
khādāmi sarvān hariyūthamukhyān
a ramasva kāmaṃ piba cāgryavāruṇīṃ
kuruṣva kṛtyāni vinīyatāṃ jvaraḥ
c mayādya rāme gamite yamakṣayaṃ
cirāya sītā vaśagā bhaviṣyati
a tad uktam atikāyasya balino bāhuśālinaḥ
c kumbhakarṇasya vacanaṃ śrutvovāca mahodaraḥ
a kumbhakarṇakule jāto dhṛṣṭaḥ prākṛtadarśanaḥ
c avalipto na śaknoṣi kṛtyaṃ sarvatra veditum
a na hi rājā na jānīte kumbhakarṇa nayānayau
c tvaṃ tu kaiśorakād dhṛṣṭaḥ kevalaṃ vaktum icchasi
a sthānaṃ vṛddhiṃ ca hāniṃ ca deśakālavibhāgavit
c ātmanaś ca pareṣāṃ ca budhyate rākṣasarṣabha
a yat tu śakyaṃ balavatā kartuṃ prākṛtabuddhinā
c anupāsitavṛddhena kaḥ kuryāt tādṛśaṃ budhaḥ
a yāṃs tu dharmārthakāmāṃs tvaṃ bravīṣi pṛthag āśrayān
c anuboddhuṃ svabhāvena na hi lakṣaṇam asti te
a karma caiva hi sarveṣāṃ kāraṇānāṃ prayojanam
c śreyaḥ pāpīyasāṃ cātra phalaṃ bhavati karmaṇām
a niḥśreyasa phalāv eva dharmārthāv itarāv api
c adharmānarthayoḥ prāptiḥ phalaṃ ca pratyavāyikam
a aihalaukikapāratryaṃ karma pumbhir niṣevyate
c karmāṇy api tu kalpyāni labhate kāmam āsthitaḥ
a tatra kḷptam idaṃ rājñā hṛdi kāryaṃ mataṃ ca naḥ
c śatrau hi sāhasaṃ yat syāt kim ivātrāpanīyate
a ekasyaivābhiyāne tu hetur yaḥ prakṛtas tvayā
c tatrāpy anupapannaṃ te vakṣyāmi yad asādhu ca
a yena pūrvaṃ janasthāne bahavo 'tibalā hatāḥ
c rākṣasā rāghavaṃ taṃ tvaṃ katham eko jayiṣyasi
a ye purā nirjitās tena janasthāne mahaujasaḥ
c rākṣasāṃs tān pure sarvān bhītān adyāpi paśyasi
a taṃ siṃham iva saṃkruddhaṃ rāmaṃ daśarathātmajam
c sarpaṃ suptam ivābuddhyā prabodhayitum icchasi
a jvalantaṃ tejasā nityaṃ krodhena ca durāsadam
c kas taṃ mṛtyum ivāsahyam āsādayitum arhati
a saṃśayastham idaṃ sarvaṃ śatroḥ pratisamāsane
c ekasya gamanaṃ tatra na hi me rocate tava
a hīnārthas tu samṛddhārthaṃ ko ripuṃ prākṛto yathā
c niścitaṃ jīvitatyāge vaśam ānetum icchati
a yasya nāsti manuṣyeṣu sadṛśo rākṣasottama
c katham āśaṃsase yoddhuṃ tulyenendravivasvatoḥ
a evam uktvā tu saṃrabdhaṃ kumbhakarṇaṃ mahodaraḥ
c uvāca rakṣasāṃ madhye rāvaṇo lokarāvaṇam
a labdhvā punas tāṃ vaidehīṃ kimarthaṃ tvaṃ prajalpasi
c yadecchasi tadā sītā vaśagā te bhaviṣyati
a dṛṣṭaḥ kaś cid upāyo me sītopasthānakārakaḥ
c rucitaś cet svayā buddhyā rākṣaseśvara taṃ śṛṇu
a ahaṃ dvijihvaḥ saṃhrādī kumbhakarṇo vitardanaḥ
c pañcarāmavadhāyaite niryāntīty avaghoṣaya
a tato gatvā vayaṃ yuddhaṃ dāsyāmas tasya yatnataḥ
c jeṣyāmo yadi te śatrūn nopāyaiḥ kṛtyam asti naḥ
a atha jīvati naḥ śatrur vayaṃ ca kṛtasaṃyugāḥ
c tataḥ samabhipatsyāmo manasā yat samīkṣitum
a vayaṃ yuddhād ihaiṣyāmo rudhireṇa samukṣitāḥ
c vidārya svatanuṃ bāṇai rāmanāmāṅkitaiḥ śitaiḥ
a bhakṣito rāghavo 'smābhir lakṣmaṇaś ceti vādinaḥ
c tava pādau grahīṣyāmas tvaṃ naḥ kāma prapūraya
a tato 'vaghoṣaya pure gajaskandhena pārthiva
c hato rāmaḥ saha bhrātrā sasainya iti sarvataḥ
a prīto nāma tato bhūtvā bhṛtyānāṃ tvam ariṃdama
c bhogāṃś ca parivārāṃś ca kāmāṃś ca vasudāpaya
a tato mālyāni vāsāṃsi vīrāṇām anulepanam
c peyaṃ ca bahu yodhebhyaḥ svayaṃ ca muditaḥ piba
a tato 'smin bahulībhūte kaulīne sarvato gate
c praviśyāśvāsya cāpi tvaṃ sītāṃ rahasi sāntvaya
e dhanadhānyaiś ca kāmaiś ca ratnaiś caināṃ pralobhaya
a anayopadhayā rājan bhayaśokānubandhayā
c akāmā tvadvaśaṃ sītā naṣṭanāthā gamiṣyati
a rañjanīyaṃ hi bhartāraṃ vinaṣṭam avagamya sā
c nairāśyāt strīlaghutvāc ca tvadvaśaṃ pratipatsyate
a sā purā sukhasaṃvṛddhā sukhārhā duḥkhakarṣitā
c tvayy adhīnaḥ sukhaṃ jñātvā sarvathopagamiṣyati
a etat sunītaṃ mama darśanena
rāmaṃ hi dṛṣṭvaiva bhaved anarthaḥ
c ihaiva te setsyati motsuko bhūr
mahān ayuddhena sukhasya lābhaḥ
a anaṣṭasainyo hy anavāptasaṃśayo
ripūn ayuddhena jayañ janādhipa
c yaśaś ca puṇyaṃ ca mahan mahīpate
śriyaṃ ca kīrtiṃ ca ciraṃ samaśnute
a sa tathoktas tu nirbhartsya kumbhakarṇo mahodaram
c abravīd rākṣasaśreṣṭhaṃ bhrātaraṃ rāvaṇaṃ tataḥ
a so 'haṃ tava bhayaṃ ghoraṃ vadhāt tasya durātmanaḥ
c rāmasyādya pramārjāmi nirvairas tvaṃ sukhībhava
a garjanti na vṛthā śūra nirjalā iva toyadāḥ
c paśya saṃpādyamānaṃ tu garjitaṃ yudhi karmaṇā
a na marṣayati cātmānaṃ saṃbhāvayati nātmanā
c adarśayitvā śūrās tu karma kurvanti duṣkaram
a viklavānām abuddhīnāṃ rājñāṃ paṇḍitamāninām
c śṛṇvatām ādita idaṃ tvadvidhānāṃ mahodara
a yuddhe kāpuruṣair nityaṃ bhavadbhiḥ priyavādibhiḥ
c rājānam anugacchadbhiḥ kṛtyam etad vināśitam
a rājaśeṣā kṛtā laṅkā kṣīṇaḥ kośo balaṃ hatam
c rājānam imam āsādya suhṛccihnam amitrakam
a eṣa niryāmy ahaṃ yuddham udyataḥ śatrunirjaye
c durnayaṃ bhavatām adya samīkartuṃ mahāhave
a evam uktavato vākyaṃ kumbhakarṇasya dhīmataḥ
c pratyuvāca tato vākyaṃ prahasan rākṣasādhipaḥ
a mahodaro 'yaṃ rāmāt tu paritrasto na saṃśayaḥ
c na hi rocayate tāta yuddhaṃ yuddhaviśārada
a kaś cin me tvatsamo nāsti sauhṛdena balena ca
c gaccha śatruvadhāya tvaṃ kumbhakarṇajayāya ca
a ādade niśitaṃ śūlaṃ vegāc chatrunibarhaṇaḥ
c sarvakālāyasaṃ dīptaṃ taptakāñcanabhūṣaṇam
a indrāśanisamaṃ bhīmaṃ vajrapratimagauravam
c devadānavagandharvayakṣakiṃnarasūdanam
a raktamālya mahādāma svataś codgatapāvakam
c ādāya niśitaṃ śūlaṃ śatruśoṇitarañjitam
e kumbhakarṇo mahātejā rāvaṇaṃ vākyam abravīt
a gamiṣyāmy aham ekākī tiṣṭhatv iha balaṃ mahat
c adya tān kṣudhitaḥ kruddho bhakṣayiṣyāmi vānarān
a kumbhakarṇavacaḥ śrutvā rāvaṇo vākyam abravīt
c sainyaiḥ parivṛto gaccha śūlamudgalapāṇibhiḥ
a vānarā hi mahātmānaḥ śīghrāś ca vyavasāyinaḥ
c ekākinaṃ pramattaṃ vā nayeyur daśanaiḥ kṣayam
a tasmāt paramadurdharṣaiḥ sainyaiḥ parivṛto vraja
c rakṣasām ahitaṃ sarvaṃ śatrupakṣaṃ nisūdaya
a athāsanāt samutpatya srajaṃ maṇikṛtāntarām
c ābabandha mahātejāḥ kumbhakarṇasya rāvaṇaḥ
a aṅgadān aṅgulīveṣṭān varāṇy ābharaṇāni ca
c hāraṃ ca śaśisaṃkāśam ābabandha mahātmanaḥ
a divyāni ca sugandhīni mālyadāmāni rāvaṇaḥ
c śrotre cāsajjayām āsa śrīmatī cāsya kuṇḍale
a kāñcanāṅgadakeyūro niṣkābharaṇabhūṣitaḥ
c kumbhakarṇo bṛhatkarṇaḥ suhuto 'gnir ivābabhau
a śroṇīsūtreṇa mahatā mecakena virājitaḥ
c amṛtotpādane naddho bhujaṃgeneva mandaraḥ
a sa kāñcanaṃ bhārasahaṃ nivātaṃ
vidyutprabhaṃ dīptam ivātmabhāsā
c ābadhyamānaḥ kavacaṃ rarāja
saṃdhyābhrasaṃvīta ivādrirājaḥ
a sarvābharaṇanaddhāṅgaḥ śūlapāṇiḥ sa rākṣasaḥ
c trivikramakṛtotsāho nārāyaṇa ivābabhau
a bhrātaraṃ saṃpariṣvajya kṛtvā cāpi pradakṣiṇam
c praṇamya śirasā tasmai saṃpratasthe mahābaliḥ
e tam āśīrbhiḥ praśastābhiḥ preṣayām āsa rāvaṇaḥ
a śaṅkhadundubhinirghoṣaiḥ sainyaiś cāpi varāyudhaiḥ
c taṃ gajaiś ca turaṃgaiś ca syandanaiś cāmbudasvanaiḥ
e anujagmur mahātmānaṃ rathino rathināṃ varam
a sarpair uṣṭraiḥ kharair aśvaiḥ siṃhadvipamṛgadvijaiḥ
c anujagmuś ca taṃ ghoraṃ kumbhakarṇaṃ mahābalam
a sa puṣpavarṇair avakīryamāṇo
dhṛtātapatraḥ śitaśūlapāṇiḥ
c madotkaṭaḥ śoṇitagandhamatto
viniryayau dānavadevaśatruḥ
a padātayaś a bahavo mahānādā mahābalāḥ
c anvayū rākṣasā bhīmā bhīmākṣāḥ śastrapāṇayaḥ
a raktākṣāḥ sumahākāyā nīlāñjanacayopamāḥ
c śūrān udyamya khaḍgāṃś ca niśitāṃś ca paraśvadhān
a bahuvyāmāṃś ca vipulān kṣepaṇīyān durāsadān
c tālaskandhāṃś ca vipulān kṣepaṇīyān durāsadān
a athānyad vapur ādāya dāruṇaṃ lomaharṣaṇam
c niṣpapāta mahātejāḥ kumbhakarṇo mahābalaḥ
a dhanuḥśataparīṇāhaḥ sa ṣaṭśatasamucchitaḥ
c raudraḥ śakaṭacakrākṣo mahāparvatasaṃnibhaḥ
a saṃnipatya ca rakṣāṃsi dagdhaśailopamo mahān
c kumbhakarṇo mahāvaktraḥ prahasann idam abravīt
a adya vānaramukhyānāṃ tāni yūthāni bhāgaśaḥ
c nirdahiṣyāmi saṃkruddhaḥ śalabhān iva pāvakaḥ
a nāparādhyanti me kāmaṃ vānarā vanacāriṇaḥ
c jātir asmadvidhānāṃ sā purodyānavibhūṣaṇam
a purarodhasya mūlaṃ tu rāghavaḥ sahalakṣmaṇaḥ
c hate tasmin hataṃ sarvaṃ taṃ vadhiṣyāmi saṃyuge
a evaṃ tasya bruvāṇasya kumbhakarṇasya rākṣasāḥ
c nādaṃ cakrur mahāghoraṃ kampayanta ivārṇavam
a tasya niṣpatatas tūrṇaṃ kumbhakarṇasya dhīmataḥ
c babhūvur ghorarūpāṇi nimittāni samantataḥ
a ulkāśaniyutā meghā vineduś ca sudāruṇāḥ
c sasāgaravanā caiva vasudhā samakampata
a ghorarūpāḥ śivā neduḥ sajvālakavalair mukhaiḥ
c maṇḍalāny apasavyāni babandhuś ca vihaṃgamāḥ
a niṣpapāta ca gṛdhre 'sya śūle vai pathi gacchataḥ
c prāsphuran nayanaṃ cāsya savyo bāhur akampata
a niṣpapāta tadā coklā jvalantī bhīmanisvanā
c ādityo niṣprabhaś cāsīn na pravāti sukho 'nilaḥ
a acintayan mahotpātān utthitāṃl lomaharṣaṇān
c niryayau kumbhakarṇas tu kṛtāntabalacoditaḥ
a sa laṅghayitvā prākāraṃ padbhyāṃ parvatasaṃnibhaḥ
c dadarśābhraghanaprakhyaṃ vānarānīkam adbhutam
a te dṛṣṭvā rākṣasaśreṣṭhaṃ vānarāḥ parvatopamam
c vāyununnā iva ghanā yayuḥ sarvā diśas tadā
a tad vānarānīkam atipracaṇḍaṃ
diśo dravad bhinnam ivābhrajālam
c sa kumbhakarṇaḥ samavekṣya harṣān
nanāda bhūyo ghanavad ghanābhaḥ
a te tasya ghoraṃ ninadaṃ niśamya
yathā ninādaṃ divi vāridasya
c petur dharaṇyāṃ bahavaḥ plavaṃgā
nikṛttamūlā iva sālavṛkṣāḥ
a vipulaparighavān sa kumbhakarṇo
ripunidhanāya viniḥsṛto mahātmā
c kapi gaṇabhayam ādadat subhīmaṃ
prabhur iva kiṃkaradaṇḍavān yugānte
a sa nanāda mahānādaṃ samudram abhinādayan
c janayann iva nirghātān vidhamann iva parvatān
a tam avadhyaṃ maghavatā yamena varuṇena ca
c prekṣya bhīmākṣam āyāntaṃ vānarā vipradudruvuḥ
a tāṃs tu vidravato dṛṣṭvā vāliputro 'ṅgado 'bravīt
c nalaṃ nīlaṃ gavākṣaṃ ca kumudaṃ ca mahābalam
a ātmānam atra vismṛtya vīryāṇy abhijanāni ca
c kva gacchata bhayatrastāḥ prākṛtā harayo yathā
a sādhu saumyā nivartadhvaṃ kiṃ prāṇān parirakṣatha
c nālaṃ yuddhāya vai rakṣo mahatīyaṃ vibhīṣikāḥ
a mahatīm utthitām enāṃ rākṣasānāṃ vibhīṣikām
c vikramād vidhamiṣyāmo nivartadhvaṃ plavaṃgamāḥ
a kṛcchreṇa tu samāśvāsya saṃgamya ca tatas tataḥ
c vṛkṣādrihastā harayaḥ saṃpratasthū raṇājiram
a te nivṛtya tu saṃkruddhāḥ kumbhakarṇaṃ vanaukasaḥ
c nijaghnuḥ paramakruddhāḥ samadā iva kuñjarāḥ
e prāṃśubhir giriśṛṅgaiś ca śilābhiś ca mahābalāḥ
a pādapaiḥ puṣpitāgraiś ca hanyamāno na kampate
c tasya gātreṣu patitā bhidyante śataśaḥ śilāḥ
e pādapāḥ puṣpitāgrāś ca bhagnāḥ petur mahītale
a so 'pi sainyāni saṃkruddho vānarāṇāṃ mahaujasām
c mamantha paramāyatto vanāny agnir ivotthitaḥ
a lohitārdrās tu bahavaḥ śerate vānararṣabhāḥ
c nirastāḥ patitā bhūmau tāmrapuṣpā iva drumāḥ
a laṅghayantaḥ pradhāvanto vānarā nāvalokayan
c ke cit samudre patitāḥ ke cid gaganam āśritāḥ
a vadhyamānās tu te vīrā rākṣasena balīyasā
c sāgaraṃ yena te tīrṇāḥ pathā tenaiva dudruvuḥ
a te sthalāni tathā nimnaṃ viṣaṇṇavadanā bhayāt
c ṛkṣā vṛkṣān samārūḍhāḥ ke cit parvatam āśritāḥ
a mamajjur arṇave ke cid guhāḥ ke cit samāśritāḥ
c niṣeduḥ plavagāḥ ke cit ke cin naivāvatasthire
a tān samīkṣyāṅgado bhaṅgān vānarān idam abravīt
c avatiṣṭhata yudhyāmo nivartadhvaṃ plavaṃgamāḥ
a bhagnānāṃ vo na paśyāmi parigamya mahīm imām
c sthānaṃ sarve nivartadhvaṃ kiṃ prāṇān parirakṣatha
a nirāyudhānāṃ dravatām asaṃgagatipauruṣāḥ
c dārā hy apahasiṣyanti sa vai ghātas tu jīvitām
a kuleṣu jātāḥ sarve sma vistīrṇeṣu mahatsu ca
c anāryāḥ khalu yad bhītās tyaktvā vīryaṃ pradhāvata
a vikatthanāni vo yāni yadā vai janasaṃsadi
c tāni vaḥ kva ca yatāni sodagrāṇi mahānti ca
a bhīrupravādāḥ śrūyante yas tu jīvati dhikkṛtaḥ
c mārgaḥ satpuruṣair juṣṭaḥ sevyatāṃ tyajyatāṃ bhayam
a śayāmahe vā nihatāḥ pṛthivyām alpajīvitāḥ
c duṣprāpaṃ brahmalokaṃ vā prāpnumo yudhi sūditāḥ
e saṃprāpnuyāmaḥ kīrtiṃ vā nihatya śatrum āhave
a na kumbhakarṇaḥ kākutsthaṃ dṛṣṭvā jīvan gamiṣyati
c dīpyamānam ivāsādya pataṃgo jvalanaṃ yathā
a palāyanena coddiṣṭāḥ prāṇān rakṣāmahe vayam
c ekena bahavo bhagnā yaśo nāśaṃ gamiṣyati
a evaṃ bruvāṇaṃ taṃ śūram aṅgadaṃ kanakāṅgadam
c dravamāṇās tato vākyam ūcuḥ śūravigarhitam
a kṛtaṃ naḥ kadanaṃ ghoraṃ kumbhakarṇena rakṣasā
c na sthānakālo gacchāmo dayitaṃ jīvitaṃ hi naḥ
a etāvad uktvā vacanaṃ sarve te bhejire diśaḥ
c bhīmaṃ bhīmākṣam āyāntaṃ dṛṣṭvā vānarayūthapāḥ
a dravamāṇās tu te vīrā aṅgadena valīmukhāḥ
c sāntvaiś ca bahumānaiś ca tataḥ sarve nivartitāḥ
a ṛṣabhaśarabhamaindadhūmranīlāḥ
kumudasuṣeṇagavākṣarambhatārāḥ
c dvividapanasavāyuputramukhyās
tvaritatarābhimukhaṃ raṇaṃ prayātāḥ
a te nivṛttā mahākāyāḥ śrutvāṅgadavacas tadā
c naiṣṭhikīṃ buddhim āsthāya sarve saṃgrāmakāṅkṣiṇaḥ
a samudīritavīryās te samāropitavikramāḥ
c paryavasthāpitā vākyair aṅgadena valīmukhāḥ
a prayātāś ca gatā harṣaṃ maraṇe kṛtaniścayāḥ
c cakruḥ sutumulaṃ yuddhaṃ vānarās tyaktajīvitāḥ
a atha vṛkṣān mahākāyāḥ sānūni sumahānti ca
c vānarās tūrṇam udyamya kumbhakarṇam abhidravan
a sa kumbhakarṇaḥ saṃkruddho gadām udyamya vīryavān
c ardayan sumahākāyaḥ samantād vyākṣipad ripūn
a śatāni sapta cāṣṭau ca sahasrāṇi ca vānarāḥ
c prakīrṇāḥ śerate bhūmau kumbhakarṇena pothitāḥ
a ṣoḍaśāṣṭau ca daśa ca viṃśat triṃśat tathaiva ca
c parikṣipya ca bāhubhyāṃ khādan viparidhāvati
e bhakṣayan bhṛśasaṃkruddho garuḍaḥ pannagān iva
a hanūmāñ śailaśṛṅgāṇi vṛkṣāṃś ca vividhān bahūn
c vavarṣa kumbhakarṇasya śirasy ambaram āsthitaḥ
a tāni parvataśṛṅgāṇi śūlena tu bibheda ha
c babhañja vṛkṣavarṣaṃ ca kumbhakarṇo mahābalaḥ
a tato harīṇāṃ tad anīkam ugraṃ
dudrāva śūlaṃ niśitaṃ pragṛhya
c tasthau tato 'syāpatataḥ purastān
mahīdharāgraṃ hanumān pragṛhya
a sa kumbhakarṇaṃ kupito jaghāna
vegena śailottamabhīmakāyam
c sa cukṣubhe tena tadābhibūto
medārdragātro rudhirāvasiktaḥ
a sa śūlam āvidhya taḍitprakāśaṃ
giriṃ yathā prajvalitāgraśṛṅgam
c bāhvantare mārutim ājaghāna
guho 'calaṃ krauñcam ivograśaktyā
a sa śūlanirbhinna mahābhujāntaraḥ
pravihvalaḥ śoṇitam udvaman mukhāt
c nanāda bhīmaṃ hanumān mahāhave
yugāntameghastanitasvanopamam
a tato vineduḥ sahasā prahṛṣṭā
rakṣogaṇās taṃ vyathitaṃ samīkṣya
c plavaṃgamās tu vyathitā bhayārtāḥ
pradudruvuḥ saṃyati kumbhakarṇāt
a nīlaś cikṣepa śailāgraṃ kumbhakarṇāya dhīmate
c tam āpatantaṃ saṃprekṣya muṣṭinābhijaghāna ha
a muṣṭiprahārābhihataṃ tac chailāgraṃ vyaśīryata
c savisphuliṅgaṃ sajvālaṃ nipapāta mahītale
a ṛṣabhaḥ śarabho nīlo gavākṣo gandhamādanaḥ
c pañcavānaraśārdūlāḥ kumbhakarṇam upādravan
a śailair vṛkṣais talaiḥ pādair muṣṭibhiś ca mahābalāḥ
c kumbhakarṇaṃ mahākāyaṃ sarvato 'bhinijaghnire
a sparśān iva prahārāṃs tān vedayāno na vivyathe
c ṛṣabhaṃ tu mahāvegaṃ bāhubhyāṃ pariṣasvaje
a kumbhakarṇabhujābhyāṃ tu pīḍito vānararṣabhaḥ
c nipapātarṣabho bhīmaḥ pramukhāgataśoṇitaḥ
a muṣṭinā śarabhaṃ hatvā jānunā nīlam āhave
c ājaghāna gavākṣaṃ ca talenendraripus tadā
a dattapraharavyathitā mumuhuḥ śoṇitokṣitāḥ
c nipetus te tu medinyāṃ nikṛttā iva kiṃśukāḥ
a teṣu vānaramukhyeṣu patiteṣu mahātmasu
c vānarāṇāṃ sahasrāṇi kumbhakarṇaṃ pradudruvuḥ
a taṃ śailam iva śailābhāḥ sarve tu plavagarṣabhāḥ
c samāruhya samutpatya dadaṃśuś ca mahābalāḥ
a taṃ nakhair daśanaiś cāpi muṣṭibhir jānubhis tathā
c kumbhakarṇaṃ mahākāyaṃ te jaghnuḥ plavagarṣabhāḥ
a sa vānarasahasrais tair ācitaḥ parvatopamaḥ
c rarāja rākṣasavyāghro girir ātmaruhair iva
a bāhubhyāṃ vānarān sarvān pragṛhya sa mahābalaḥ
c bhakṣayām āsa saṃkruddho garuḍaḥ pannagān iva
a prakṣiptāḥ kumbhakarṇena vaktre pātālasaṃnibhe
c nāsā puṭābhyāṃ nirjagmuḥ karṇābhyāṃ caiva vānarāḥ
a bhakṣayan bhṛśasaṃkruddho harīn parvatasaṃnibhaḥ
c babhañja vānarān sarvān saṃkruddho rākṣasottamaḥ
a māṃsaśoṇitasaṃkledāṃ bhūmiṃ kurvan sa rākṣasaḥ
c cacāra harisainyeṣu kālāgnir iva mūrchitaḥ
a vajrahasto yathā śakraḥ pāśahasta ivāntakaḥ
c śūlahasto babhau tasmin kumbhakarṇo mahābalaḥ
a yathā śuṣkāṇy araṇyāni grīṣme dahati pāvakaḥ
c tathā vānarasainyāni kumbhakarṇo vinirdahat
a tatas te vadhyamānās tu hatayūthā vināyakāḥ
c vānarā bhayasaṃvignā vinedur visvaraṃ bhṛśam
a anekaśo vadhyamānāḥ kumbhakarṇena vānarāḥ
c rāghavaṃ śaraṇaṃ jagmur vyathitāḥ khinnacetasaḥ
a tam āpatantaṃ saṃprekṣya kumbhakarṇaṃ mahābalam
c utpapāta tadā vīraḥ sugrīvo vānarādhipaḥ
a sa parvatāgram utkṣipya samāvidhya mahākapiḥ
c abhidudrāva vegena kumbhakarṇaṃ mahābalam
a tam āpatantaṃ saṃprekṣya kumbhakarṇaḥ plavaṃgamam
c tasthau vivṛtasarvāṅgo vānarendrasya saṃmukhaḥ
a kapiśoṇitadigdhāṅgaṃ bhakṣayantaṃ mahākapīn
c kumbhakarṇaṃ sthitaṃ dṛṣṭvā sugrīvo vākyam abravīt
a pātitāś ca tvayā vīrāḥ kṛtaṃ karma suduṣkaram
c bhakṣitāni ca sainyāni prāptaṃ te paramaṃ yaśaḥ
a tyaja tad vānarānīkaṃ prākṛtaiḥ kiṃ kariṣyasi
c sahasvaikaṃ nipātaṃ me parvatasyāsya rākṣasa
a tad vākyaṃ harirājasya sattvadhairyasamanvitam
c śrutvā rākṣasaśārdūlaḥ kumbhakarṇo 'bravīd vacaḥ
a prajāpates tu pautras tvaṃ tathaivarkṣarajaḥsutaḥ
c śrutapauruṣasaṃpannas tasmād garjasi vānara
a sa kumbhakarṇasya vaco niśamya
vyāvidhya śailaṃ sahasā mumoca
c tenājaghānorasi kumbhakarṇaṃ
śailena vajrāśanisaṃnibhena
a tac chailaśṛṅgaṃ sahasā vikīrṇaṃ
bhujāntare tasya tadā viśāle
c tato viṣeduḥ sahasā plavaṃgamā
rakṣogaṇāś cāpi mudā vineduḥ
a sa śailaśṛṅgābhihataś cukopa
nanāda kopāc ca vivṛtya vaktram
c vyāvidhya śūlaṃ ca taḍitprakāśaṃ
cikṣepa haryṛkṣapater vadhāya
a tat kumbhakarṇasya bhujapraviddhaṃ
śūlaṃ śitaṃ kāñcanadāmajuṣṭam
c kṣipraṃ samutpatya nigṛhya dorbhyāṃ
babhañja vegena suto 'nilasya
a kṛtaṃ bhārasahasrasya śūlaṃ kālāyasaṃ mahat
c babhañja janaum āropya prahṛṣṭaḥ plavagarṣabhaḥ
a sa tat tadā bhagnam avekṣya śūlaṃ
cukopa rakṣo'dhipatir mahātmā
c utpāṭya laṅkāmalayāt sa śṛṅgaṃ
jaghāna sugrīvam upetya tena
a sa śailaśṛṅgābhihato visaṃjñaḥ
papāta bhūmau yudhi vānarendraḥ
c taṃ prekṣya bhūmau patitaṃ visaṃjñaṃ
neduḥ prahṛṣṭā yudhi yātudhānāḥ
a tam abhyupetyādbhutaghoravīryaṃ
sa kumbhakarṇo yudhi vānarendram
c jahāra sugrīvam abhipragṛhya
yathānilo megham atipracaṇḍaḥ
a sa taṃ mahāmeghanikāśarūpam
utpāṭya gacchan yudhi kumbhakarṇaḥ
c rarāja merupratimānarūpo
merur yathātyucchritaghoraśṛṅgaḥ
a tataḥ samutpāṭya jagāma vīraḥ
saṃstūyamāno yudhi rākṣasendraiḥ
c śṛṇvan ninādaṃ tridaśālayānāṃ
plavaṃgarājagrahavismitānām
a tatas tam ādāya tadā sa mene
harīndram indropamam indravīryaḥ
c asmin hṛte sarvam idaṃ hṛtaṃ syāt
sarāghavaṃ sainyam itīndraśatruḥ
a vidrutāṃ vāhinīṃ dṛṣṭvā vānarāṇāṃ tatas tataḥ
c kumbhakarṇena sugrīvaṃ gṛhītaṃ cāpi vānaram
a hanūmāṃś cintayām āsa matimān mārutātmajaḥ
c evaṃ gṛhīte sugrīve kiṃ kartavyaṃ mayā bhavet
a yad vai nyāyyaṃ mayā kartuṃ tat kariṣyāmi sarvathā
c bhūtvā parvatasaṃkāśo nāśayiṣyāmi rākṣasaṃ
a mayā hate saṃyati kumbhakarṇe
mahābale muṣṭiviśīrṇadehe
c vimocite vānarapārthive ca
bhavantu hṛṣṭāḥ pravagāḥ samagrāḥ
a atha vā svayam apy eṣa mokṣaṃ prāpsyati pārthivaḥ
c gṛhīto 'yaṃ yadi bhavet tridaśaiḥ sāsuroragaiḥ
a manye na tāvad ātmānaṃ budhyate vānarādhipaḥ
c śailaprahārābhihataḥ kumbhakarṇena saṃyuge
a ayaṃ muhūrtāt sugrīvo labdhasaṃjño mahāhave
c ātmano vānarāṇāṃ ca yat pathyaṃ tat kariṣyati
a mayā tu mokṣitasyāsya sugrīvasya mahātmanaḥ
c aprītaś ca bhavet kaṣṭā kīrtināśaś ca śāśvataḥ
a tasmān muhūrtaṃ kāṅkṣiṣye vikramaṃ pārthivasya naḥ
c bhinnaṃ ca vānarānīkaṃ tāvad āśvāsayāmy aham
a ity evaṃ cintayitvā tu hanūmān mārutātmajaḥ
c bhūyaḥ saṃstambhayām āsa vānarāṇāṃ mahācamūm
a sa kumbhakarṇo 'tha viveśa laṅkāṃ
sphurantam ādāya mahāhariṃ tam
c vimānacaryāgṛhagopurasthaiḥ
puṣpāgryavarṣair avakīryamāṇaḥ
a tataḥ sa saṃjñām upalabhya kṛcchrād
balīyasas tasya bhujāntarasthaḥ
c avekṣamāṇaḥ purarājamārgaṃ
vicintayām āsa muhur mahātmā
a evaṃ gṛhītena kathaṃ nu nāma
śakyaṃ mayā saṃprati kartum adya
c tathā kariṣyāmi yathā harīṇāṃ
bhaviṣyatīṣṭaṃ ca hitaṃ ca kāryam
a tataḥ karāgraiḥ sahasā sametya
rājā harīṇām amarendraśatroḥ
c nakhaiś ca karṇau daśanaiś ca nāsāṃ
dadaṃśa pārśveṣu ca kumbhakarṇam
a sa kumbhakarṇau hṛtakarṇanāso
vidāritas tena vimarditaś ca
c roṣābhibhūtaḥ kṣatajārdragātraḥ
sugrīvam āvidhya pipeṣa bhūmau
a sa bhūtale bhīmabalābhipiṣṭaḥ
surāribhis tair abhihanyamānaḥ
c jagāma khaṃ vegavad abhyupetya
punaś ca rāmeṇa samājagāma
a karṇanāsā vihīnasya kumbhakarṇo mahābalaḥ
c rarāja śoṇitotsikto giriḥ prasravaṇair iva
a tataḥ sa puryāḥ sahasā mahātmā
niṣkramya tad vānarasainyam ugram
c babhakṣa rakṣo yudhi kumbhakarṇaḥ
prajā yugāntāgnir iva pradīptaḥ
a bubhukṣitaḥ śoṇitamāṃsagṛdhnuḥ
praviśya tad vānarasainyam ugram
c cakhāda rakṣāṃsi harīn piśācān
ṛkṣāṃś ca mohād yudhi kumbhakarṇaḥ
a ekaṃ dvau trīn bahūn kruddho vānarān saha rākṣasaiḥ
c samādāyaikahastena pracikṣepa tvaran mukhe
a saṃprasravaṃs tadā medaḥ śoṇitaṃ ca mahābalaḥ
c vadhyamāno nagendrāgrair bhakṣayām āsa vānarān
e te bhakṣyamāṇā harayo rāmaṃ jagmus tadā gatim
a tasmin kāle sumitrāyāḥ putraḥ parabalārdanaḥ
c cakāra lakṣmaṇaḥ kruddho yuddhaṃ parapuraṃjayaḥ
a sa kumbhakarṇasya śarāñ śarīre sapta vīryavān
c nicakhānādade cānyān visasarja ca lakṣmaṇaḥ
a atikramya ca saumitriṃ kumbhakarṇo mahābalaḥ
c rāmam evābhidudrāva dārayann iva medinīm
a atha dāśarathī rāmo raudram astraṃ prayojayan
c kumbhakarṇasya hṛdaye sasarja niśitāñ śarān
a tasya rāmeṇa viddhasya sahasābhipradhāvataḥ
c aṅgāramiśrāḥ kruddhasya mukhān niścerur arciṣaḥ
a tasyorasi nimagnāś ca śarā barhiṇavāsasaḥ
c hastāc cāsya paribhraṣṭā papātorvyāṃ mahāgadā
a sa nirāyudham ātmānaṃ yadā mene mahābalaḥ
c muṣṭibhyāṃ cāraṇābhyāṃ ca cakāra kadanaṃ mahat
a sa bāṇair atividdhāṅgaḥ kṣatajena samukṣitaḥ
c rudhiraṃ parisusrāva giriḥ prasravaṇān iva
a sa tīvreṇa ca kopena rudhireṇa ca mūrchitaḥ
c vānarān rākṣasān ṛkṣān khādan viparidhāvati
a tasmin kāle sa dharmātmā lakṣmaṇo rāmam abravīt
c kumbhakarṇavadhe yukto yogān parimṛśan bahūn
a naivāyaṃ vānarān rājan na vijānāti rākṣasān
c mattaḥ śoṇitagandhena svān parāṃś caiva khādati
a sādhv enam adhirohantu sarvato vānararṣabhāḥ
c yūthapāś ca yathāmukhyās tiṣṭhantv asya samantataḥ
a apy ayaṃ durmatiḥ kāle gurubhāraprapīḍitaḥ
c prapatan rākṣaso bhūmau nānyān hanyāt plavaṃgamān
a tasya tadvacanaṃ śrutvā rājaputrasya dhīmataḥ
c te samāruruhur hṛṣṭāḥ kumbhakarṇaṃ plavaṃgamāḥ
a kumbhakarṇas tu saṃkruddhaḥ samārūḍhaḥ plavaṃgamaiḥ
c vyadhūnayat tān vegena duṣṭahastīva hastipān
a tān dṛṣṭvā nirdhūtān rāmo ruṣṭo 'yam iti rākṣasaḥ
c samutpapāta vegena dhanur uttamam ādade
a sa cāpam ādāya bhujaṃgakalpaṃ
dṛḍhajyam ugraṃ tapanīyacitram
c harīn samāśvāsya samutpapāta
rāmo nibaddhottamatūṇabāṇaḥ
a sa vānaragaṇais tais tu vṛtaḥ paramadurjayaḥ
c lakṣmaṇānucaro rāmaḥ saṃpratasthe mahābalaḥ
a sa dadarśa mahātmānaṃ kirīṭinam ariṃdamam
c śoṇitāplutasarvāṅgaṃ kumbhakarṇaṃ mahābalam
a sarvān samabhidhāvantaṃ yathāruṣṭaṃ diśā gajam
c mārgamāṇaṃ harīn kruddhaṃ rākṣasaiḥ parivāritam
a vindhyamandarasaṃkāśaṃ kāñcanāṅgadabhūṣaṇam
c sravantaṃ rudhiraṃ vaktrād varṣamegham ivotthitam
a jihvayā parilihyantaṃ śoṇitaṃ śoṇitokṣitam
c mṛdnantaṃ vānarānīkaṃ kālāntakayamopamam
a taṃ dṛṣṭvā rākṣasaśreṣṭhaṃ pradīptānalavarcasaṃ
c visphārayām āsa tadā kārmukaṃ puruṣarṣabhaḥ
a sa tasya cāpanirghoṣāt kupito nairṛtarṣabhaḥ
c amṛṣyamāṇas taṃ ghoṣam abhidudrāva rāghavam
a tatas tu vātoddhatameghakalpaṃ
bhujaṃgarājottamabhogabāhum
c tam āpatantaṃ dharaṇīdharābham
uvāca rāmo yudhi kumbhakarṇam
a āgaccha rakṣo'dhipamā viṣādam
avasthito 'haṃ pragṛhītacāpaḥ
c avehi māṃ śakrasapatna rāmam
ayaṃ muhūrtād bhavitā vicetāḥ
a rāmo 'yam iti vijñāya jahāsa vikṛtasvanam
c pātayann iva sarveṣāṃ hṛdayāni vanaukasām
a prahasya vikṛtaṃ bhīmaṃ sa meghasvanitopamam
c kumbhakarṇo mahātejā rāghavaṃ vākyam abravīt
a nāhaṃ virādho vijñeyo na kabandhaḥ kharo na ca
c na vālī na ca mārīcaḥ kumbhakarṇo 'ham āgataḥ
a paśya me mudgaraṃ ghoraṃ sarvakālāyasaṃ mahat
c anena nirjitā devā dānavāś ca mayā purā
a vikarṇanāsa iti māṃ nāvajñātuṃ tvam arhasi
c svalpāpi hi na me pīḍā karṇanāsāvināśanāt
a darśayekṣvākuśārdūla vīryaṃ gātreṣu me laghu
c tatas tvāṃ bhakṣayiṣyāmi dṛṣṭapauruṣavikramam
a sa kumbhakarṇasya vaco niśamya
rāmaḥ supuṅkhān visasarja bāṇān
c tair āhato vajrasamapravegair
na cukṣubhe na vyathate surāriḥ
a yaiḥ sāyakaiḥ sālavarā nikṛttā
vālī hato vānarapuṃgavaś ca
c te kumbhakarṇasya tadā śarīraṃ
vajropamā na vyathayāṃ pracakruḥ
a sa vāridhārā iva sāyakāṃs tān
pibañ śarīreṇa mahendraśatruḥ
c jaghāna rāmasya śarapravegaṃ
vyāvidhya taṃ mudgaram ugravegam
a tatas tu rakṣaḥ kṣatajānuliptaṃ
vitrāsanaṃ devamahācamūnām
c vyāvidhya taṃ mudgaram ugravegaṃ
vidrāvayām āsa camūṃ harīṇām
a vāyavyam ādāya tato varāstraṃ
rāmaḥ pracikṣepa niśācarāya
c samudgaraṃ tena jahāra bāhuṃ
sa kṛttabāhus tumulaṃ nanāda
a sa tasya bāhur giriśṛṅgakalpaḥ
samudgaro rāghavabāṇakṛttaḥ
c papāta tasmin harirājasainye
jaghāna tāṃ vānaravāhinīṃ ca
a te vānarā bhagnahatāvaśeṣāḥ
paryantam āśritya tadā viṣaṇṇāḥ
c pravepitāṅgā dadṛśuḥ sughoraṃ
narendrarakṣo'dhipasaṃnipātam
a sa kumbhakarṇo 'stranikṛttabāhur
mahān nikṛttāgra ivācalendraḥ
c utpāṭayām āsa kareṇa vṛkṣaṃ
tato 'bhidudrāva raṇe narendram
a taṃ tasya bāhuṃ saha sālavṛkṣaṃ
samudyataṃ pannagabhogakalpam
c aindrāstrayuktena jahāra rāmo
bāṇena jāmbūnadacitritena
a sa kumbhakarṇasya bhujo nikṛttaḥ
papāta bhūmau girisaṃnikāśaḥ
c viveṣṭamāno nijaghāna vṛkṣāñ
śailāñ śilāvānararākṣasāṃś ca
a taṃ chinnabāhuṃ samavekṣya rāmaḥ
samāpatantaṃ sahasā nadantam
c dvāv ardhacandrau niśitau pragṛhya
ciccheda pādau yudhi rākṣasasya
a nikṛttabāhur vinikṛttapādo
vidārya vaktraṃ vaḍavāmukhābham
c dudrāva rāmaṃ sahasābhigarjan
rāhur yathā candram ivāntarikṣe
a apūrayat tasya mukhaṃ śitāgrai
rāmaḥ śarair hemapinaddhapuṅkhaiḥ
c sa pūrṇavaktro na śaśāka vaktuṃ
cukūja kṛcchreṇa mumoha cāpi
a athādade sūryamarīcikalpaṃ
sa brahmadaṇḍāntakakālakalpam
c ariṣṭam aindraṃ niśitaṃ supuṅkhaṃ
rāmaḥ śaraṃ mārutatulyavegam
a taṃ vajrajāmbūnadacārupuṅkhaṃ
pradīptasūryajvalanaprakāśam
c mahendravajrāśanitulyavegaṃ
rāmaḥ pracikṣepa niśācarāya
a sa sāyako rāghavabāhucodito
diśaḥ svabhāsā daśa saṃprakāśayan
c vidhūmavaiśvānaradīptadarśano
jagāma śakrāśanitulyavikramaḥ
a sa tan mahāparvatakūṭasaṃnibhaṃ
vivṛttadaṃṣṭraṃ calacārukuṇḍalam
c cakarta rakṣo'dhipateḥ śiras tadā
yathaiva vṛtrasya purā puraṃdaraḥ
a tad rāmabāṇābhihataṃ papāta
rakṣaḥśiraḥ parvatasaṃnikāśam
c babhañja caryāgṛhagopurāṇi
prākāram uccaṃ tam apātayac ca
a tac cātikāyaṃ himavatprakāśaṃ
rakṣas tadā toyanidhau papāta
c grāhān mahāmīnacayān bhujaṃgamān
mamarda bhūmiṃ ca tathā viveśa
a tasmir hate brāhmaṇadevaśatrau
mahābale saṃyati kumbhakarṇe
c cacāla bhūr bhūmidharāś ca sarve
harṣāc ca devās tumulaṃ praṇeduḥ
a tatas tu devarṣimaharṣipannagāḥ
surāś ca bhūtāni suparṇaguhyakāḥ
c sayakṣagandharvagaṇā nabhogatāḥ
praharṣitā rāma parākrameṇa
a praharṣam īyur bahavas tu vānarāḥ
prabuddhapadmapratimair ivānanaiḥ
c apūjayan rāghavam iṣṭabhāginaṃ
hate ripau bhīmabale durāsade
a sa kumbhakarṇaṃ surasainyamardanaṃ
mahatsu yuddheṣv aparājitaśramam
c nananda hatvā bharatāgrajo raṇe
mahāsuraṃ vṛtram ivāmarādhipaḥ
a kumbhakarṇaṃ hataṃ dṛṣṭvā rāghaveṇa mahātmanā
c rākṣasā rākṣasendrāya rāvaṇāya nyavedayan
a śrutvā vinihataṃ saṃkhye kumbhakarṇaṃ mahābalam
c rāvaṇaḥ śokasaṃtapto mumoha ca papāta ca
a pitṛvyaṃ nihataṃ śrutvā devāntakanarāntakau
c triśirāś cātikāyaś ca ruruduḥ śokapīḍitāḥ
a bhrātaraṃ nihataṃ śrutvā rāmeṇākliṣṭakarmaṇā
c mahodaramahāpārśvau śokākrāntau babhūvatuḥ
a tataḥ kṛcchrāt samāsādya saṃjñāṃ rākṣasapuṃgavaḥ
c kumbhakarṇavadhād dīno vilalāpa sa rāvaṇaḥ
a hā vīra ripudarpaghna kumbhakarṇa mahābala
c śatrusainyaṃ pratāpyaikaḥ kva māṃ saṃtyajya gacchasi
a idānīṃ khalv ahaṃ nāsmi yasya me patito bhujaḥ
c dakṣiṇo yaṃ samāśritya na bibhemi surāsurān
a katham evaṃvidho vīro devadānavadarpahā
c kālāgnipratimo hy adya rāghaveṇa raṇe hataḥ
a yasya te vajraniṣpeṣo na kuryād vyasanaṃ sadā
c sa kathaṃ rāmabāṇārtaḥ prasupto 'si mahītale
a ete devagaṇāḥ sārdham ṛṣibhir gagane sthitāḥ
c nihataṃ tvāṃ raṇe dṛṣṭvā ninadanti praharṣitāḥ
a dhruvam adyaiva saṃhṛṣṭā labdhalakṣyāḥ plavaṃgamāḥ
c ārokṣyantīha durgāṇi laṅkādvārāṇi sarvaśaḥ
a rājyena nāsti me kāryaṃ kiṃ kariṣyāmi sītayā
c kumbhakarṇavihīnasya jīvite nāsti me ratiḥ
a yady ahaṃ bhrātṛhantāraṃ na hanmi yudhi rāghavam
c nanu me maraṇaṃ śreyo na cedaṃ vyarthajīvitam
a adyaiva taṃ gamiṣyāmi deśaṃ yatrānujo mama
c na hi bhrātṝn samutsṛjya kṣaṇaṃ jīvitum utsahe
a devā hi māṃ hasiṣyanti dṛṣṭvā pūrvāpakāriṇam
c katham indraṃ jayiṣyāmi kumbhakarṇahate tvayi
a tad idaṃ mām anuprāptaṃ vibhīṣaṇavacaḥ śubham
c yad ajñānān mayā tasya na gṛhītaṃ mahātmanaḥ
a vibhīṣaṇavaco yāvat kumbhakarṇaprahastayoḥ
c vināśo 'yaṃ samutpanno māṃ vrīḍayati dāruṇaḥ
a tasyāyaṃ karmaṇaḥ prāto vipāko mama śokadaḥ
c yan mayā dhārmikaḥ śrīmān sa nirasto vibhīṣaṇaḥ
a iti bahuvidham ākulāntarātmā
kṛpaṇam atīva vilapya kumbhakarṇam
c nyapatad atha daśānano bhṛśārtas
tam anujam indraripuṃ hataṃ viditvā
a evaṃ vilapamānasya rāvaṇasya durātmanaḥ
c śrutvā śokābhitaptasya triśirā vākyam abravīt
a evam eva mahāvīryo hato nas tāta madhyamaḥ
c na tu satpuruṣā rājan vilapanti yathā bhavān
a nūnaṃ tribhuvaṇasyāpi paryāptas tvam asi prabho
c sa kasmāt prākṛta iva śokasyātmānam īdṛśam
a brahmadattāsti te śaktiḥ kavacaḥ sāyako dhanuḥ
c sahasrakharasaṃyukto ratho meghasamasvanaḥ
a tvayāsakṛd viśastreṇa viśastā devadānavāḥ
c sa sarvāyudhasaṃpanno rāghavaṃ śāstum arhasi
a kāmaṃ tiṣṭha mahārājanirgamiṣyāmy ahaṃ raṇam
c uddhariṣyāmi te śatrūn garuḍaḥ pannagān iha
a śambaro devarājena narako viṣṇunā yathā
c tathādya śayitā rāmo mayā yudhi nipātitaḥ
a śrutvā triśiraso vākyaṃ rāvaṇo rākṣasādhipaḥ
c punar jātam ivātmānaṃ manyate kālacoditaḥ
a śrutvā triśiraso vākyaṃ devāntakanarāntakau
c atikāyaś ca tejasvī babhūvur yuddhaharṣitāḥ
a tato 'ham aham ity evaṃ garjanto nairṛtarṣabhāḥ
c rāvaṇasya sutā vīrāḥ śakratulyaparākramāḥ
a antarikṣacarāḥ sarve sarve māyā viśāradāḥ
c sarve tridaśadarpaghnāḥ sarve ca raṇadurmadāḥ
a sarve 'strabalasaṃpannāḥ sarve vistīrṇa kīrtayaḥ
c sarve samaram āsādya na śrūyante sma nirjitāḥ
a sarve 'straviduṣo vīrāḥ sarve yuddhaviśāradāḥ
c sarve pravarajijñānāḥ sarve labdhavarās tathā
a sa tais tathā bhāskaratulyavarcasaiḥ
sutair vṛtaḥ śatrubalapramardanaiḥ
c rarāja rājā maghavān yathāmarair
vṛto mahādānavadarpanāśanaiḥ
a sa putrān saṃpariṣvajya bhūṣayitvā ca bhūṣaṇaiḥ
c āśīrbhiś ca praśastābhiḥ preṣayām āsa saṃyuge
a mahodaramahāpārśvau bhrātarau cāpi rāvaṇaḥ
c rakṣaṇārthaṃ kumārāṇāṃ preṣayām āsa saṃyuge
a te 'bhivādya mahātmānaṃ rāvaṇaṃ ripurāvaṇam
c kṛtvā pradakṣiṇaṃ caiva mahākāyāḥ pratasthire
a sarvauṣadhībhir gandhaiś ca samālabhya mahābalāḥ
c nirjagmur nairṛtaśreṣṭhāḥ ṣaḍ ete yuddhakāṅkṣiṇaḥ
a tataḥ sudarśanaṃ nāma nīlajīmūtasaṃnibham
c airāvatakule jātam āruroha mahodaraḥ
a sarvāyudhasamāyuktaṃ tūṇībhiś ca svalaṃkṛtam
c rarāja gajam āsthāya savitevāstamūrdhani
a hayottamasamāyuktaṃ sarvāyudhasamākulam
c āruroha rathaśreṣṭhaṃ triśirā rāvaṇātmajaḥ
a triśirā ratham āsthāya virarāja dhanurdharaḥ
c savidyudulkaḥ sajvālaḥ sendracāpa ivāmbudaḥ
a tribhiḥ kirīṭais triśirāḥ śuśubhe sa rathottame
c himavān iva śailendras tribhiḥ kāñcanaparvataiḥ
a atikāyo 'pi tejasvī rākṣasendrasutas tadā
c āruroha rathaśreṣṭhaṃ śreṣṭhaḥ sarvadhanuṣmatām
a sucakrākṣaṃ susaṃyuktaṃ sānukarṣaṃ sakūbaram
c tūṇībāṇāsanair dīptaṃ prāsāsi parighākulam
a sa kāñcanavicitreṇa kirīṭena virājatā
c bhūṣaṇaiś ca babhau meruḥ prabhābhir iva bhāsvaraḥ
a sa rarāja rathe tasmin rājasūnur mahābalaḥ
c vṛto nairṛtaśārdūlair vajrapāṇir ivāmaraiḥ
a hayam uccaiḥśravaḥ prakhyaṃ śvetaṃ kanakabhūṣaṇam
c manojavaṃ mahākāyam āruroha narāntakaḥ
a gṛhītvā prāsam uklābhaṃ virarāja narāntakaḥ
c śaktim ādāya tejasvī guhaḥ śatruṣv ivāhave
a devāntakaḥ samādāya parighaṃ vajrabhūṣaṇam
c parigṛhya giriṃ dorbhyāṃ vapur viṣṇor viḍambayan
a mahāpārśvo mahātejā gadām ādāya vīryavān
c virarāja gadāpāṇiḥ kubera iva saṃyuge
a te pratasthur mahātmāno balair apratimair vṛtāḥ
c surā ivāmarāvatyāṃ balair apratimair vṛtāḥ
a tān gajaiś ca turaṃgaiś ca rathaiś cāmbudanisvanaiḥ
c anujagmur mahātmāno rākṣasāḥ pravarāyudhāḥ
a te virejur mahātmāno kumārāḥ sūryavarcasaḥ
c kirīṭinaḥ śriyā juṣṭā grahā dīptā ivāmbare
a pragṛhītā babhau teṣāṃ chatrāṇām āvaliḥ sitā
c śāradābhrapratīkāśāṃ haṃsāvalir ivāmbare
a maraṇaṃ vāpi niścitya śatrūṇāṃ vā parājayam
c iti kṛtvā matiṃ vīrā nirjagmuḥ saṃyugārthinaḥ
a jagarjuś ca praṇeduś ca cikṣipuś cāpi sāyakān
c jahṛṣuś ca mahātmāno niryānto yuddhadurmadāḥ
a kṣveḍitāsphoṭaninadaiḥ saṃcacāleva medinī
c rakṣasāṃ siṃhanādaiś ca pusphoṭeva tadāmbaram
a te 'bhiniṣkramya muditā rākṣasendrā mahābalāḥ
c dadṛśur vānarānīkaṃ samudyataśilānagam
a harayo 'pi mahātmāno dadṛśur nairṛtaṃ balam
c hastyaśvarathasaṃbādhaṃ kiṅkiṇīśatanāditam
a nīlajīmūtasaṃkāśaṃ samudyatamahāyudham
c dīptānalaraviprakhyair nairṛtaiḥ sarvato vṛtam
a tad dṛṣṭvā balam āyāntaṃ labdhalakṣyāḥ plavaṃgamāḥ
c samudyatamahāśailāḥ saṃpraṇedur muhur muhuḥ
a tataḥ samudghuṣṭaravaṃ niśamya
rakṣogaṇā vānarayūthapānām
c amṛṣyamāṇāḥ paraharṣam ugraṃ
mahābalā bhīmataraṃ vineduḥ
a te rākṣasabalaṃ ghoraṃ praviśya hariyūthapāḥ
c vicerur udyataiḥ śailair nagāḥ śikhariṇo yathā
a ke cid ākāśam āviśya ke cid urvyāṃ plavaṃgamāḥ
c rakṣaḥsainyeṣu saṃkruddhāś cerur drumaśilāyudhāḥ
a te pādapaśilāśailaiś cakrur vṛṣṭim anuttamām
c bāṇaughair vāryamāṇāś ca harayo bhīmavikramāḥ
a siṃhanādān vineduś ca raṇe rākṣasavānarāḥ
c śilābhiś cūrṇayām āsur yātudhānān plavaṃgamāḥ
a nijaghnuḥ saṃyuge kruddhāḥ kavacābharaṇāvṛtān
c ke cid rathagatān vīrān gajavājigatān api
a nijaghnuḥ sahasāplutya yātudhānān plavaṃgamāḥ
c śailaśṛṅganipātaiś ca muṣṭibhir vāntalocanāḥ
e celuḥ petuś ca neduś ca tatra rākṣasapuṃgavāḥ
a tataḥ śailaiś ca khaḍgaiś ca visṛṣṭair harirākṣasaiḥ
c muhūrtenāvṛtā bhūmir abhavac choṇitāplutā
a vikīrṇaparvatākārai rakṣobhir arimardanaiḥ
c ākṣiptāḥ kṣipyamāṇāś ca bhagnaśūlāś ca vānaraiḥ
a vānarān vānarair eva jagnus te rajanīcarāḥ
c rākṣasān rākṣasair eva jaghnus te vānarā api
a ākṣipya ca śilās teṣāṃ nijaghnū rākṣasā harīn
c teṣāṃ cācchidya śastrāṇi jaghnū rakṣāṃsi vānarāḥ
a nijaghnuḥ śailaśūlāstrair vibhiduś ca parasparam
c siṃhanādān vineduś ca raṇe vānararākṣasāḥ
a chinnavarmatanutrāṇā rākṣasā vānarair hatāḥ
c rudhiraṃ prasrutās tatra rasasāram iva drumāḥ
a rathena ca rathaṃ cāpi vāraṇena ca vāraṇam
c hayena ca hayaṃ ke cin nijaghnur vānarā raṇe
a kṣuraprair ardhacandraiś ca bhallaiś ca niśitaiḥ śaraiḥ
c rākṣasā vānarendrāṇāṃ cicchiduḥ pādapāñ śilāḥ
a vikīrṇaiḥ parvatāgraiś ca drumaiś chinnaiś ca saṃyuge
c hataiś ca kapirakṣobhir durgamā vasudhābhavat
a tasmin pravṛtte tumule vimarde
prahṛṣyamāṇeṣu valī mukheṣu
c nipātyamāneṣu ca rākṣaseṣu
maharṣayo devagaṇāś ca neduḥ
a tato hayaṃ mārutatulyavegam
āruhya śaktiṃ niśitāṃ pragṛhya
c narāntako vānararājasainyaṃ
mahārṇavaṃ mīna ivāviveśa
a sa vānarān saptaśatāni vīraḥ
prāsena dīptena vinirbibheda
c ekaḥ kṣaṇenendraripur mahātmā
jaghāna sainyaṃ haripuṃgavānām
a dadṛśuś ca mahātmānaṃ hayapṛṣṭhe pratiṣṭhitam
c carantaṃ harisainyeṣu vidyādharamaharṣayaḥ
a sa tasya dadṛśe mārgo māṃsaśoṇitakardamaḥ
c patitaiḥ parvatākārair vānarair abhisaṃvṛtaḥ
a yāvad vikramituṃ buddhiṃ cakruḥ plavagapuṃgavāḥ
c tāvad etān atikramya nirbibheda narāntakaḥ
a jvalantaṃ prāsam udyamya saṃgrāmānte narāntakaḥ
c dadāha harisainyāni vanānīva vibhāvasuḥ
a yāvad utpāṭayām āsur vṛkṣāñ śailān vanaukasaḥ
c tāvat prāsahatāḥ petur vajrakṛttā ivācalāḥ
a dikṣu sarvāsu balavān vicacāra narāntakaḥ
c pramṛdnan sarvato yuddhe prāvṛṭkāle yathānilaḥ
a na śekur dhāvituṃ vīrā na sthātuṃ spandituṃ kutaḥ
c utpatantaṃ sthitaṃ yāntaṃ sarvān vivyādha vīryavān
a ekenāntakakalpena prāsenādityatejasā
c bhinnāni harisainyāni nipetur dharaṇītale
a vajraniṣpeṣasadṛśaṃ prāsasyābhinipātanam
c na śekur vānarāḥ soḍhuṃ te vinedur mahāsvanam
a patatāṃ harivīrāṇāṃ rūpāṇi pracakāśire
c vajrabhinnāgrakūṭānāṃ śailānāṃ patatām iva
a ye tu pūrvaṃ mahātmānaḥ kumbhakarṇena pātitāḥ
c te 'svasthā vānaraśreṣṭhāḥ sugrīvam upatasthire
a viprekṣamāṇaḥ sugrīvo dadarśa harivāhinīm
c narāntakabhayatrastāṃ vidravantīm itas tataḥ
a vidrutāṃ vāhinīṃ dṛṣṭvā sa dadarśa narāntakam
c gṛhītaprāsam āyāntaṃ hayapṛṣṭhe pratiṣṭhitam
a athovāca mahātejāḥ sugrīvo vānarādhipaḥ
c kumāram aṅgadaṃ vīraṃ śakratulyaparākramam
a gacchainaṃ rākṣasaṃ vīra yo 'sau turagam āsthitaḥ
c kṣobhayantaṃ haribalaṃ kṣipraṃ prāṇair viyojaya
a sa bhartur vacanaṃ śrutvā niṣpapātāṅgadas tadā
c anīkān meghasaṃkāśān meghānīkād ivāṃśumān
a śailasaṃghātasaṃkāśo harīṇām uttamo 'ṅgadaḥ
c rarājāṅgadasaṃnaddhaḥ sadhātur iva parvataḥ
a nirāyudho mahātejāḥ kevalaṃ nakhadaṃṣṭravān
c narāntakam abhikramya vāliputro 'bravīd vacaḥ
a tiṣṭha kiṃ prākṛtair ebhir haribhis tvaṃ kariṣyasi
c asmin vajrasamasparśe prāsaṃ kṣipa mamorasi
a aṅgadasya vacaḥ śrutvā pracukrodha narāntakaḥ
c saṃdaśya daśanair oṣṭhaṃ niśvasya ca bhujaṃgavat
a sa prāsam āvidhya tadāṅgadāya
samujjvalantaṃ sahasotsasarja
c sa vāliputrorasi vajrakalpe
babhūva bhagno nyapatac ca bhūmau
a taṃ prāsam ālokya tadā vibhagnaṃ
suparṇakṛttoragabhogakalpam
c talaṃ samudyamya sa vāliputras
turaṃgamasyābhijaghāna mūrdhni
a nimagnapādaḥ sphuṭitākṣi tāro
niṣkrāntajihvo 'calasaṃnikāśaḥ
c sa tasya vājī nipapāta bhūmau
talaprahāreṇa vikīrṇamūrdhā
a narāntakaḥ krodhavaśaṃ jagāma
hataṃ turagaṃ patitaṃ nirīkṣya
c sa muṣṭim udyamya mahāprabhāvo
jaghāna śīrṣe yudhi vāliputram
a athāṅgado muṣṭivibhinnamūrdhā
susrāva tīvraṃ rudhiraṃ bhṛśoṣṇam
c muhur vijajvāla mumoha cāpi
saṃjñāṃ samāsādya visiṣmiye ca
a athāṅgado vajrasamānavegaṃ
saṃvartya muṣṭiṃ giriśṛṅgakalpam
c nipātayām āsa tadā mahātmā
narāntakasyorasi vāliputraḥ
a sa muṣṭiniṣpiṣṭavibhinnavakṣā
jvālāṃ vamañ śoṇitadigdhagātraḥ
c narāntako bhūmitale papāta
yathācalo vajranipātabhagnaḥ
a athāntarikṣe tridaśottamānāṃ
vanaukasāṃ caiva mahāpraṇādaḥ
c babhūva tasmin nihate 'gryavīre
narāntake vālisutena saṃkhye
a athāṅgado rāmamanaḥ praharṣaṇaṃ
suduṣkaraṃ taṃ kṛtavān hi vikramam
c visiṣmiye so 'py ativīrya vikramaḥ
punaś ca yuddhe sa babhūva harṣitaḥ
a narāntakaṃ hataṃ dṛṣṭvā cukruśur nairṛtarṣabhāḥ
c devāntakas trimūrdhā ca paulastyaś ca mahodaraḥ
a ārūḍho meghasaṃkāśaṃ vāraṇendraṃ mahodaraḥ
c vāliputraṃ mahāvīryam abhidudrāva vīryavān
a bhrātṛvyasanasaṃtaptas tadā devāntako balī
c ādāya parighaṃ dīptam aṅgadaṃ samabhidravat
a ratham ādityasaṃkāśaṃ yuktaṃ paramavājibhiḥ
c āsthāya triśirā vīro vāliputram athābhyayāt
a sa tribhir devadarpaghnair nairṛtendrair abhidrutaḥ
c vṛkṣam utpāṭayām āsa mahāviṭapam aṅgadaḥ
a devāntakāya taṃ vīraś cikṣepa sahasāṅgadaḥ
c mahāvṛkṣaṃ mahāśākhaṃ śakro dīptam ivāśanim
a triśirās taṃ praciccheda śarair āśīviṣopamaiḥ
c sa vṛkṣaṃ kṛttam ālokya utpapāta tato 'ṅgadaḥ
a sa vavarṣa tato vṛkṣāñ śilāś ca kapikuñjaraḥ
c tān praciccheda saṃkruddhas triśirā niśitaiḥ śaraiḥ
a parighāgreṇa tān vṛkṣān babhañja ca surāntakaḥ
c triśirāś cāṅgadaṃ vīram abhidudrāva sāyakaiḥ
a gajena samabhidrutya vāliputraṃ mahodaraḥ
c jaghānorasi saṃkruddhas tomarair vajrasaṃnibhaiḥ
a devāntakaś ca saṃkruddhaḥ parigheṇa tadāṅgadam
c upagamyābhihatyāśu vyapacakrāma vegavān
a sa tribhir nairṛtaśreṣṭhair yugapat samabhidrutaḥ
c na vivyathe mahātejā vāliputraḥ pratāpavān
a talena bhṛśam utpatya jaghānāsya mahāgajam
c petatur locane tasya vinanāda sa vāraṇaḥ
a viṣāṇaṃ cāsya niṣkṛṣya vāliputro mahābalaḥ
c devāntakam abhidrutya tāḍayām āsa saṃyuge
a sa vihvalitasarvāṅgo vātoddhata iva drumaḥ
c lākṣārasasavarṇaṃ ca susrāva rudhiraṃ mukhāt
a athāśvāsya mahātejāḥ kṛcchrād devāntako balī
c āvidhya parighaṃ ghoram ājaghāna tadāṅgadam
a parighābhihataś cāpi vānarendrātmajas tadā
c jānubhyāṃ patito bhūmau punar evotpapāta ha
a samutpatantaṃ triśirās tribhir āśīviṣopamaiḥ
c ghorair haripateḥ putraṃ lalāṭe 'bhijaghāna ha
a tato 'ṅgadaṃ parikṣiptaṃ tribhir nairṛtapuṃgavaiḥ
c hanūmān api vijñāya nīlaś cāpi pratasthatuḥ
a tataś cikṣepa śailāgraṃ nīlas triśirase tadā
c tad rāvaṇasuto dhīmān bibheda niśitaiḥ śaraiḥ
a tad bāṇaśatanirbhinnaṃ vidāritaśilātalam
c savisphuliṅgaṃ sajvālaṃ nipapāta gireḥ śiraḥ
a tato jṛmbhitam ālokya harṣād devāntakas tadā
c parigheṇābhidudrāva mārutātmajam āhave
a tam āpatantam utpatya hanūmān mārutātmajaḥ
c ājaghāna tadā mūrdhni vajravegena muṣṭinā
a sa muṣṭiniṣpiṣṭavikīrṇamūrdhā
nirvāntadantākṣivilambijihvaḥ
c devāntako rākṣasarājasūnur
gatāsur urvyāṃ sahasā papāta
a tasmin hate rākṣasayodhamukhye
mahābale saṃyati devaśatrau
c kruddhas trimūrdhā niśitāgram ugraṃ
vavarṣa nīlorasi bāṇavarṣam
a sa taiḥ śaraughair abhivarṣyamāṇo
vibhinnagātraḥ kapisainyapālaḥ
c nīlo babhūvātha visṛṣṭagātro
viṣṭambhitas tena mahābalena
a tatas tu nīlaḥ pratilabhya saṃjñāṃ
śailaṃ samutpāṭya savṛkṣaṣaṇḍam
c tataḥ samutpatya bhṛśogravego
mahodaraṃ tena jaghāna mūrdhni
a tataḥ sa śailābhinipātabhagno
mahodaras tena saha dvipena
c vipothito bhūmitale gatāsuḥ
papāta varjābhihato yathādriḥ
a pitṛvyaṃ nihataṃ dṛṣṭvā triśirāś cāpam ādade
c hanūmantaṃ ca saṃkruddho vivyādha niśitaiḥ śaraiḥ
a hanūmāṃs tu samutpatya hayāṃs triśirasas tadā
c vidadāra nakhaiḥ kruddho gajendraṃ mṛgarāḍ iva
a atha śaktiṃ samādāya kālarātrim ivāntakaḥ
c cikṣepānilaputrāya triśirā rāvaṇātmajaḥ
a divi kṣiptām ivolkāṃ tāṃ śaktiṃ kṣiptām asaṃgatām
c gṛhītvā hariśārdūlo babhañja ca nanāda ca
a tāṃ dṛṣṭvā ghorasaṃkāśāṃ śaktiṃ bhagnāṃ hanūmatā
c prahṛṣṭā vānaragaṇā vinedur jaladā iva
a tataḥ khaḍgaṃ samudyamya triśirā rākṣasottamaḥ
c nicakhāna tadā roṣād vānarendrasya vakṣasi
a khaḍgaprahārābhihato hanūmān mārutātmajaḥ
c ājaghāna trimūrdhānaṃ talenorasi vīryavān
a sa talabhihatas tena srastahastāmbaro bhuvi
c nipapāta mahātejās triśirās tyaktacetanaḥ
a sa tasya patataḥ khaḍgaṃ samācchidya mahākapiḥ
c nanāda girisaṃkāśas trāsayan sarvanairṛtān
a amṛṣyamāṇas taṃ ghoṣam utpapāta niśācaraḥ
c utpatya ca hanūmantaṃ tāḍayām āsa muṣṭinā
a tena muṣṭiprahāreṇa saṃcukopa mahākapiḥ
c kupitaś ca nijagrāha kirīṭe rākṣasarṣabham
a sa tasya śīrṣāṇy asinā śitena
kirīṭajuṣṭāni sakuṇḍalāni
c kruddhaḥ praciccheda suto 'nilasya
tvaṣṭuḥ sutasyeva śirāṃsi śakraḥ
a tāny āyatākṣāṇy agasaṃnibhāni
pradīptavaiśvānaralocanāni
c petuḥ śirāṃsīndraripor dharaṇyāṃ
jyotīṃṣi muktāni yathārkamārgāt
a tasmin hate devaripau triśīrṣe
hanūmata śakraparākrameṇa
c neduḥ plavaṃgāḥ pracacāla bhūmī
rakṣāṃsy atho dudruvire samantāt
a hataṃ triśirasaṃ dṛṣṭvā tathaiva ca mahodaram
c hatau prekṣya durādharṣau devāntakanarāntakau
a cukopa paramāmarṣī mahāpārśvo mahābalaḥ
c jagrāhārciṣmatīṃ cāpi gadāṃ sarvāyasīṃ śubhām
a hemapaṭṭaparikṣiptāṃ māṃsaśoṇitalepanām
c virājamānāṃ vapuṣā śatruśoṇitarañjitām
a tejasā saṃpradīptāgrāṃ raktamālyavibhūṣitām
c airāvatamahāpadmasārvabhauma bhayāvahām
a gadām ādāya saṃkruddho mahāpārśvo mahābalaḥ
c harīn samabhidudrāva yugāntāgnir iva jvalan
a atharṣayaḥ samutpatya vānaro ravaṇānujam
c mahāpārśvam upāgamya tasthau tasyāgrato balī
a taṃ purastāt sthitaṃ dṛṣṭvā vānaraṃ parvatopamam
c ājaghānorasi kruddho gadayā vajrakalpayā
a sa tayābhihatas tena gadayā vānararṣabhaḥ
c bhinnavakṣāḥ samādhūtaḥ susrāva rudhiraṃ bahu
a sa saṃprāpya cirāt saṃjñām ṛṣabho vānararṣabhaḥ
c kruddho visphuramāṇauṣṭho mahāpārśvam udaikṣata
a tāṃ gṛhītvā gadāṃ bhīmām āvidhya ca punaḥ punaḥ
c mattānīkaṃ mahāpārśvaṃ jaghāna raṇamūrdhani
a sa svayā gadayā bhinno vikīrṇadaśanekṣaṇaḥ
c nipapāta mahāpārśvo vajrāhata ivācalaḥ
a tasmin hate bhrātari rāvaṇasya
tan nairṛtānāṃ balam arṇavābham
c tyaktāyudhaṃ kevalajīvitārthaṃ
dudrāva bhinnārṇavasaṃnikāśam
a svabalaṃ vyathitaṃ dṛṣṭvā tumulaṃ lomaharṣaṇam
c bhrātṝṃś ca nihatān dṛṣṭvā śakratulyaparākramān
a pitṛvyau cāpi saṃdṛśya samare saṃniṣūditau
c mahodaramahāpārśvau bhrātarau rākṣasarṣabhau
a cukopa ca mahātejā brahmadattavaro yudhi
c atikāyo 'drisaṃkāśo devadānavadarpahā
a sa bhāskarasahasrasya saṃghātam iva bhāsvaram
c ratham āsthāya śakrārir abhidudrāva vānarān
a sa visphārya mahac cāpaṃ kirīṭī mṛṣṭakuṇḍalaḥ
c nāma viśrāvayām āsa nanāda ca mahāsvanam
a tena siṃhapraṇādena nāmaviśrāvaṇena ca
c jyāśabdena ca bhīmena trāsayām āsa vānarān
a te tasya rūpam ālokya yathā viṣṇos trivikrame
c bhayārtā vānarāḥ sarve vidravanti diśo daśa
a te 'tikāyaṃ samāsādya vānarā mūḍhacetasaḥ
c śaraṇyaṃ śaraṇaṃ jagmur lakṣmaṇāgrajam āhave
a tato 'tikāyaṃ kākutstho rathasthaṃ parvatopamam
c dadarśa dhanvinaṃ dūrād garjantaṃ kālameghavat
a sa taṃ dṛṣṭvā mahātmānaṃ rāghavas tu suvismitaḥ
c vānarān sāntvayitvā tu vibhīṣaṇam uvāca ha
a ko 'sau parvatasaṃkāśo dhanuṣmān harilocanaḥ
c yukte hayasahasreṇa viśāle syandane sthitaḥ
a ya eṣa niśitaiḥ śūlaiḥ sutīkṣṇaiḥ prāsatomaraiḥ
c arciṣmadbhir vṛto bhāti bhūtair iva maheśvaraḥ
a kālajihvāprakāśābhir ya eṣo 'bhivirājate
c āvṛto rathaśaktībhir vidyudbhir iva toyadaḥ
a dhanūṃsi cāsya sajyāni hemapṛṣṭhāni sarvaśaḥ
c śobhayanti rathaśreṣṭhaṃ śakrapātam ivāmbaram
a ka eṣa rakṣaḥ śārdūlo raṇabhūmiṃ virājayan
c abhyeti rathināṃ śreṣṭho rathenādityatejasā
a dhvajaśṛṅgapratiṣṭhena rāhuṇābhivirājate
c sūryaraśmiprabhair bāṇair diśo daśa virājayan
a triṇataṃ meghanirhrādaṃ hemapṛṣṭham alaṃkṛtam
c śatakratudhanuḥprakhyaṃ dhanuś cāsya virājate
a sadhvajaḥ sapatākaś ca sānukarṣo mahārathaḥ
c catuḥsādisamāyukto meghastanitanisvanaḥ
a viṃśatir daśa cāṣṭau ca tūṇīraratham āsthitāḥ
c kārmukāṇi ca bhīmāni jyāś ca kāñcanapiṅgalāḥ
a dvau ca khaḍgau rathagatau pārśvasthau pārśvaśobhinau
c caturhastatsarucitau vyaktahastadaśāyatau
a raktakaṇṭhaguṇo dhīro mahāparvatasaṃnibhaḥ
c kālaḥ kālamahāvaktro meghastha iva bhāskaraḥ
a kāñcanāṅgadanaddhābhyāṃ bhujābhyām eṣa śobhate
c śṛṅgābhyām iva tuṅgābhyāṃ himavān parvatottamaḥ
a kuṇḍalābhyāṃ tu yasyaitad bhāti vaktraṃ śubhekṣaṇam
c punarvasvantaragataṃ pūrṇabimbam ivaindavam
a ācakṣva me mahābāho tvam enaṃ rākṣasottamam
c yaṃ dṛṣṭvā vānarāḥ sarve bhayārtā vidrutā diśaḥ
a sa pṛṣṭho rājaputreṇa rāmeṇāmitatejasā
c ācacakṣe mahātejā rāghavāya vibhīṣaṇaḥ
a daśagrīvo mahātejā rājā vaiśravaṇānujaḥ
c bhīmakarmā mahotsāho rāvaṇo rākṣasādhipaḥ
a tasyāsīd vīryavān putro rāvaṇapratimo raṇe
c vṛddhasevī śrutadharaḥ sarvāstraviduṣāṃ varaḥ
a aśvapṛṣṭhe rathe nāge khaḍge dhanuṣi karṣaṇe
c bhede sāntve ca dāne ca naye mantre ca saṃmataḥ
a yasya bāhuṃ samāśritya laṅkā bhavati nirbhayā
c tanayaṃ dhānyamālinyā atikāyam imaṃ viduḥ
a etenārādhito brahmā tapasā bhāvitātmanā
c astrāṇi cāpy avāptāni ripavaś ca parājitāḥ
a surāsurair avadhyatvaṃ dattam asmai svayambhuvā
c etac ca kavacaṃ divyaṃ rathaś caiṣo 'rkabhāskaraḥ
a etena śataśo devā dānavāś ca parājitāḥ
c rakṣitāni ca rakṣāmi yakṣāś cāpi niṣūditāḥ
a vajraṃ viṣṭambhitaṃ yena bāṇair indrasya dhīmataḥ
c pāśaḥ salilarājasya yuddhe pratihatas tathā
a eṣo 'tikāyo balavān rākṣasānām atharṣabhaḥ
c rāvaṇasya suto dhīmān devadanava darpahā
a tad asmin kriyatāṃ yatnaḥ kṣipraṃ puruṣapuṃgava
c purā vānarasainyāni kṣayaṃ nayati sāyakaiḥ
a tato 'tikāyo balavān praviśya harivāhinīm
c visphārayām āsa dhanur nanāda ca punaḥ punaḥ
a taṃ bhīmavapuṣaṃ dṛṣṭvā rathasthaṃ rathināṃ varam
c abhipetur mahātmāno ye pradhānāḥ plavaṃgamāḥ
a kumudo dvivido maindo nīlaḥ śarabha eva ca
c pādapair giriśṛṅgaiś ca yugapat samabhidravan
a teṣāṃ vṛkṣāṃś ca śailāṃś ca śaraiḥ kāñcanabhūṣaṇaiḥ
c atikāyo mahātejāś cicchedāstravidāṃ varaḥ
a tāṃś caiva sarān sa harīñ śaraiḥ sarvāyasair balī
c vivyādhābhimukhaḥ saṃkhye bhīmakāyo niśācaraḥ
a te 'rditā bāṇabarṣeṇa bhinnagātrāḥ plavaṃgamāḥ
c na śekur atikāyasya pratikartuṃ mahāraṇe
a tat sainyaṃ harivīrāṇāṃ trāsayām āsa rākṣasaḥ
c mṛgayūtham iva kruddho harir yauvanam āsthitaḥ
a sa rāṣasendro harisainyamadhye
nāyudhyamānaṃ nijaghāna kaṃ cit
c upetya rāmaṃ sadhanuḥ kalāpī
sagarvitaṃ vākyam idaṃ babhāṣe
a rathe sthito 'haṃ śaracāpapāṇir
na prākṛtaṃ kaṃ cana yodhayāmi
c yasyāsti śaktir vyavasāya yuktā
dadātuṃ me kṣipram ihādya yuddham
a tat tasya vākyaṃ bruvato niśamya
cukopa saumitrir amitrahantā
c amṛṣyamāṇaś ca samutpapāta
jagrāha cāpaṃ ca tataḥ smayitvā
a kruddhaḥ saumitrir utpatya tūṇād ākṣipya sāyakam
c purastād atikāyasya vicakarṣa mahad dhanuḥ
a pūrayan sa mahīṃ śailān ākāśaṃ sāgaraṃ diśaḥ
c jyāśabdo lakṣmaṇasyogras trāsayan rajanīcarān
a saumitreś cāpanirghoṣaṃ śrutvā pratibhayaṃ tadā
c visiṣmiye mahātejā rākṣasendrātmajo balī
a athātikāyaḥ kupito dṛṣṭvā lakṣmaṇam utthitam
c ādāya niśitaṃ bāṇam idaṃ vacanam abravīt
a bālas tvam asi saumitre vikrameṣv avicakṣaṇaḥ
c gaccha kiṃ kālasadṛśaṃ māṃ yodhayitum icchasi
a na hi madbāhusṛṣṭānām astrāṇāṃ himavān api
c soḍhum utsahate vegam antarikṣam atho mahī
a sukhaprasuptaṃ kālāgniṃ prabodhayitum icchasi
c nyasya cāpaṃ nivartasva mā prāṇāñ jahi madgataḥ
a atha vā tvaṃ pratiṣṭabdho na nivartitum icchasi
c tiṣṭha prāṇān parityajya gamiṣyasi yamakṣayam
a paśya me niśitān bāṇān aridarpaniṣūdanān
c īśvarāyudhasaṃkāśāṃs taptakāñcanabhūṣaṇān
a eṣa te sarpasaṃkāśo bāṇaḥ pāsyati śoṇitam
c mṛgarāja iva kruddho nāgarājasya śoṇitam
a śrutvātikāyasya vacaḥ saroṣaṃ
sagarvitaṃ saṃyati rājaputraḥ
c sa saṃcukopātibalo bṛhacchrīr
uvāca vākyaṃ ca tato mahārtham
a na vākyamātreṇa bhavān pradhāno
na katthanāt satpuruṣā bhavanti
c mayi sthite dhanvini bāṇapāṇau
vidarśayasvātmabalaṃ durātman
a karmaṇā sūcayātmānaṃ na vikatthitum arhasi
c pauruṣeṇa tu yo yuktaḥ sa tu śūra iti smṛtaḥ
a sarvāyudhasamāyukto dhanvī tvaṃ ratham āsthitaḥ
c śarair vā yadi vāpy astrair darśayasva parākramam
a tataḥ śiras te niśitaiḥ pātayiṣyāmy ahaṃ śaraiḥ
c mārutaḥ kālasaṃpakvaṃ vṛntāt tālaphalaṃ yathā
a adya te māmakā bāṇās taptakāñcanabhūṣaṇāḥ
c pāsyanti rudhiraṃ gātrād bāṇaśalyāntarotthitam
a bālo 'yam iti vijñāya na māvajñātum arhasi
c bālo vā yadi vā vṛddho mṛtyuṃ jānīhi saṃyuge
a lakṣmaṇasya vacaḥ śrutvā hetumat paramārthavat
c atikāyaḥ pracukrodha bāṇaṃ cottamam ādade
a tato vidyādharā bhūtā devā daityā maharṣayaḥ
c guhyakāś ca mahātmānas tad yuddhaṃ dadṛśus tadā
a tato 'tikāyaḥ kupitaś cāpam āropya sāyakam
c lakṣmaṇasya pracikṣepa saṃkṣipann iva cāmbaram
a tam āpatantaṃ niśitaṃ śaram āśīviṣopamam
c ardhacandreṇa ciccheda lakṣmaṇaḥ paravīrahā
a taṃ nikṛttaṃ śaraṃ dṛṣṭvā kṛttabhogam ivoragam
c atikāyo bhṛśaṃ kruddhaḥ pañcabāṇān samādade
a tāñ śarān saṃpracikṣepa lakṣmaṇāya niśācaraḥ
c tān aprāptāñ śarais tīkṣṇaiś ciccheda bharatānujaḥ
a sa tāṃś chittvā śarais tīkṣṇair lakṣmaṇaḥ paravīrahā
c ādade niśitaṃ bāṇaṃ jvalantam iva tejasā
a tam ādāya dhanuḥ śreṣṭhe yojayām āsa lakṣmaṇaḥ
c vicakarṣa ca vegena visasarja ca sāyakam
a pūrṇāyatavisṛṣṭena śareṇānata parvaṇā
c lalāṭe rākṣasaśreṣṭham ājaghāna sa vīryavān
a sa lalāṭe śaro magnas tasya bhīmasya rakṣasaḥ
c dadṛśe śoṇitenāktaḥ pannagendra ivāhave
a rākṣasaḥ pracakampe ca lakṣmaṇeṣu prakampitaḥ
c rudrabāṇahataṃ bhīmaṃ yathā tripuragopuram
a cintayām āsa cāśvasya vimṛśya ca mahābalaḥ
c sādhu bāṇanipātena śvāghanīyo 'si me ripuḥ
a vicāryaivaṃ vinamyāsyaṃ vinamya ca bhujāv ubhau
c sa rathopastham āsthāya rathena pracacāra ha
a ekaṃ trīn pañca sapteti sāyakān rākṣasarṣabhaḥ
c ādade saṃdadhe cāpi vicakarṣotsasarja ca
a te bāṇāḥ kālasaṃkāśā rākṣasendradhanuś cyutāḥ
c hemapuṅkhā raviprakhyāś cakrur dīptam ivāmbaram
a tatas tān rākṣasotsṛṣṭāñ śaraughān rāvaṇānujaḥ
c asaṃbhrāntaḥ praciccheda niśitair bahubhiḥ śaraiḥ
a tāñ śarān yudhi saṃprekṣya nikṛttān rāvaṇātmajaḥ
c cukopa tridaśendrārir jagrāha niśitaṃ śaram
a sa saṃdhāya mahātejās taṃ bāṇaṃ sahasotsṛjat
c tataḥ saumitrim āyāntam ājaghāna stanāntare
a atikāyena saumitris tāḍito yudhi vakṣasi
c susrāva rudhiraṃ tīvraṃ madaṃ matta iva dvipaḥ
a sa cakāra tadātmānaṃ viśalyaṃ sahasā vibhuḥ
c jagrāha ca śaraṃ tīṣṇam astreṇāpi samādadhe
a āgneyena tadāstreṇa yojayām āsa sāyakam
c sa jajvāla tadā bāṇo dhanuś cāsya mahātmanaḥ
a atikāyo 'titejasvī sauram astraṃ samādade
c tena bāṇaṃ bhujaṃgābhaṃ hemapuṅkham ayojayat
a tatas taṃ jvalitaṃ ghoraṃ lakṣmaṇaḥ śaram āhitam
c atikāyāya cikṣepa kāladaṇḍam ivāntakaḥ
a āgneyenābhisaṃyuktaṃ dṛṣṭvā bāṇaṃ niśācaraḥ
c utsasarja tadā bāṇaṃ dīptaṃ sūryāstrayojitam
a tāv ubhāv ambare bāṇāv anyonyam abhijaghnatuḥ
c tejasā saṃpradīptāgrau kruddhāv iva bhujaṃ gamau
a tāv anyonyaṃ vinirdahya petatur dharaṇītale
c nirarciṣau bhasmakṛtau na bhrājete śarottamau
a tato 'tikāyaḥ saṃkruddhas tv astram aiṣīkam utsṛjat
c tat praciccheda saumitrir astram aindreṇa vīryavān
a aiṣīkaṃ nihataṃ dṛṣṭvā kumāro rāvaṇātmajaḥ
c yāmyenāstreṇa saṃkruddho yojayām āsa sāyakam
a tatas tad astraṃ cikṣepa lakṣmaṇāya niśācaraḥ
c vāyavyena tad astraṃ tu nijaghāna sa lakṣmaṇaḥ
a athainaṃ śaradhārābhir dhārābhir iva toyadaḥ
c abhyavarṣata saṃkruddho lakṣmaṇo rāvaṇātmajam
a te 'tikāyaṃ samāsādya kavace vajrabhūṣite
c bhagnāgraśalyāḥ sahasā petur bāṇā mahītale
a tān moghān abhisaṃprekṣya lakṣmaṇaḥ paravīrahā
c abhyavarṣata bāṇānāṃ sahasreṇa mahāyaśāḥ
a sa varṣyamāṇo bāṇaughair atikāyo mahābalaḥ
c avadhyakavacaḥ saṃkhye rākṣaso naiva vivyathe
a na śaśāka rujaṃ kartuṃ yudhi tasya narottamaḥ
c athainam abhyupāgamya vāyur vākyam uvāca ha
a brahmadattavaro hy eṣa avadhya kavacāvṛtaḥ
c brāhmeṇāstreṇa bhindhy enam eṣa vadhyo hi nānyathā
a tataḥ sa vāyor vacanaṃ niśamya
saumitrir indrapratimānavīryaḥ
c samādade bāṇam amoghavegaṃ
tad brāhmam astraṃ sahasā niyojya
a tasmin varāstre tu niyujyamāne
saumitriṇā bāṇavare śitāgre
c diśaḥ sacandrārkamahāgrahāś ca
nabhaś ca tatrāsa rarāsa corvī
a taṃ brahmaṇo 'streṇa niyujya cāpe
śaraṃ supuṅkhaṃ yamadūtakalpam
c saumitrir indrārisutasya tasya
sasarja bāṇaṃ yudhi vajrakalpam
a taṃ lakṣmaṇotsṛṣṭam amoghavegaṃ
samāpatantaṃ jvalanaprakāśam
c suvarṇavajrottamacitrapuṅkhaṃ
tadātikāyaḥ samare dadarśa
a taṃ prekṣamāṇaḥ sahasātikāyo
jaghāna bāṇair niśitair anekaiḥ
c sa sāyakas tasya suparṇavegas
tadātivegena jagāma pārśvam
a tam āgataṃ prekṣya tadātikāyo
bāṇaṃ pradīptāntakakālakalpam
c jaghāna śaktyṛṣṭigadākuṭhāraiḥ
śūlair halaiś cāpy avipannaceṣṭaḥ
a tāny āyudhāny adbhutavigrahāṇi
moghāni kṛtvā sa śaro 'gnidīptaḥ
c prasahya tasyaiva kirīṭajuṣṭaṃ
tadātikāyasya śiro jahāra
a tac chiraḥ saśiras trāṇaṃ lakṣmaṇeṣuprapīḍitam
c papāta sahasā bhūmau śṛṅgaṃ himavato yathā
a praharṣayuktā bahavas tu vānarā
prabuddhapadmapratimānanās tadā
c apūjayaṃl lakṣmaṇam iṣṭabhāginaṃ
hate ripau bhīmabale durāsade
a tato hatān rākṣasapuṃgavāṃs tān
devāntakāditriśiro 'tikāyān
c rakṣogaṇās tatra hatāvaśiṣṭās
te rāvaṇāya tvaritaṃ śaśaṃsuḥ
a tato hatāṃs tān sahasā niśamya
rājā mumohāśrupariplutākṣaḥ
c putrakṣayaṃ bhrātṛvadhaṃ ca ghoraṃ
vicintya rājā vipulaṃ pradadhyau
a tatas tu rājānam udīkṣya dīnaṃ
śokārṇave saṃparipupluvānam
c atharṣabho rākṣasarājasūnur
athendrajid vākyam idaṃ babhāṣe
a na tāta mohaṃ pratigantum arhasi
yatrendrajij jīvati rākṣasendra
c nendrāribāṇābhihato hi kaś cit
prāṇān samarthaḥ samare 'bhidhartum
a paśyādya rāmaṃ sahalakṣmaṇena
madbāṇanirbhinnavikīrṇadeham
c gatāyuṣaṃ bhūmitale śayānaṃ
śaraiḥ śitair ācitasarvagātram
a imāṃ pratijñāṃ śṛṇu śakraśatroḥ
suniścitāṃ pauruṣadaivayuktām
c adyaiva rāmaṃ sahalakṣmaṇena
saṃtāpayiṣyāmi śarair amoghaiḥ
a adyendravaivasvataviṣṇumitra
sādhyāśvivaiśvānaracandrasūryāḥ
c drakṣyanti me vikramam aprameyaṃ
viṣṇor ivograṃ baliyajñavāṭe
a sa evam uktvā tridaśendraśatrur
āpṛcchya rājānam adīnasattvaḥ
c samārurohānilatulyavegaṃ
rathaṃ kharaśreṣṭhasamādhiyuktam
a samāsthāya mahātejā rathaṃ harirathopamam
c jagāma sahasā tatra yatra yuddham ariṃdama
a taṃ prasthitaṃ mahātmānam anujagmur mahābalāḥ
c saṃharṣamāṇā bahavo dhanuḥpravarapāṇayaḥ
a gajaskandhagatāḥ ke cit ke cit paramavājibhiḥ
c prāsamudgaranistriṃśa paraśvadhagadādharāḥ
a sa śaṅkhaninadair bhīmair bherīṇāṃ ca mahāsvanaiḥ
c jagāma tridaśendrāriḥ stūyamāno niśācaraiḥ
a sa śaṅkhaśaśivarṇena chatreṇa ripusādanaḥ
c rarāja paripūrṇena nabhaś candramasā yathā
a avījyata tato vīro haimair hemavibhūṣitaiḥ
c cārucāmaramukhyaiś ca mukhyaḥ sarvadhanuṣmatām
a tatas tv indrajitā laṅkā sūryapratimatejasā
c rarājāprativīryeṇa dyaur ivārkeṇa bhāsvatā
a sa tu dṛṣṭvā viniryāntaṃ balena mahatā vṛtam
c rākṣasādhipatiḥ śrīmān rāvaṇaḥ putram abravīt
a tvam apratirathaḥ putra jitas te yudhi vāsavaḥ
c kiṃ punar mānuṣaṃ dhṛṣyaṃ na vadhiṣyasi rāghavam
a tathokto rākṣasendreṇa pratigṛhya mahāśiṣaḥ
c rathenāśvayujā vīraḥ śīghraṃ gatvā nikumbhilām
a sa saṃprāpya mahātejā yuddhabhūmim ariṃdamaḥ
c sthāpayām āsa rakṣāṃsi rathaṃ prati samantataḥ
a tatas tu hutabhoktāraṃ hutabhuk sadṛśaprabhaḥ
c juhuve rākṣasaśreṣṭho mantravad vidhivat tadā
a sa havirjālasaṃskārair mālyagandhapuraskṛtaiḥ
c juhuve pāvakaṃ tatra rākṣasendraḥ pratāpavān
a śastrāṇi śarapatrāṇi samidho 'tha vibhītakaḥ
c lohitāni ca vāsāṃsi sruvaṃ kārṣṇāyasaṃ tathā
a sa tatrāgniṃ samāstīrya śarapatraiḥ satomaraiḥ
c chāgasya sarvakṛṣṇasya galaṃ jagrāha jīvataḥ
a sakṛd eva samiddhasya vidhūmasya mahārciṣaḥ
c babhūvus tāni liṅgāni vijayaṃ yāny adarśayan
a pradakṣiṇāvartaśikhas taptakāñcanasaṃnibhaḥ
c havis tat pratijagrāha pāvakaḥ svayam utthitaḥ
a so 'stram āhārayām āsa brāhmam astravidāṃ varaḥ
c dhanuś cātmarathaṃ caiva sarvaṃ tatrābhyamantrayat
a tasminn āhūyamāne 'stre hūyamāne ca pāvake
c sārkagrahendu nakṣatraṃ vitatrāsa nabhastalam
a sa pāvakaṃ pāvakadīptatejā
hutvā mahendrapratimaprabhāvaḥ
c sacāpabāṇāsirathāśvasūtaḥ
khe 'ntardadha ātmānam acintyarūpaḥ
a sa sainyam utsṛjya sametya tūrṇaṃ
mahāraṇe vānaravāhinīṣu
c adṛśyamānaḥ śarajālam ugraṃ
vavarṣa nīlāmbudharo yathāmbu
a te śakrajidbāṇaviśīrṇadehā
māyāhatā visvaram unnadantaḥ
c raṇe nipetur harayo 'drikalpā
yathendravajrābhihatā nagendrāḥ
a te kevalaṃ saṃdadṛśuḥ śitāgrān
bāṇān raṇe vānaravāhinīṣu
c māyā nigūḍhaṃ ca surendraśatruṃ
na cātra taṃ rākṣasam abhyapaśyan
a tataḥ sa rakṣo'dhipatir mahātmā
sarvā diśo bāṇagaṇaiḥ śitāgraiḥ
c pracchādayām āsa raviprakāśair
viṣādayām āsa ca vānarendrān
a sa śūlanistriṃśa paraśvadhāni
vyāvidhya dīptānalasaṃnibhāni
c savisphuliṅgojjvalapāvakāni
vavarṣa tīvraṃ plavagendrasainye
a tato jvalanasaṃkāśaiḥ śitair vānarayūthapāḥ
c tāḍitāḥ śakrajidbāṇaiḥ praphullā iva kiṃśukāḥ
a anyonyam abhisarpanto ninadantaś ca visvaram
c rākṣasendrāstranirbhinnā nipetur vānararṣabhāḥ
a udīkṣamāṇā gaganaṃ ke cin netreṣu tāḍitāḥ
c śarair viviśur anyonyaṃ petuś ca jagatītale
a hanūmantaṃ ca sugrīvam aṅgadaṃ gandhamādanam
c jāmbavantaṃ suṣeṇaṃ ca vegadarśinam eva ca
a maindaṃ ca dvividaṃ nīlaṃ gavākṣaṃ gajagomukhau
c kesariṃ harilomānaṃ vidyuddaṃṣṭraṃ ca vānaram
a sūryānanaṃ jyotimukhaṃ tathā dadhimukhaṃ harim
c pāvakākṣaṃ nalaṃ caiva kumudaṃ caiva vānaram
a prāsaiḥ śūlaiḥ śitair bāṇair indrajinmantrasaṃhitaiḥ
c vivyādha hariśārdūlān sarvāṃs tān rākṣasottamaḥ
a sa vai gadābhir hariyūthamukhyān
nirbhidya bāṇais tapanīyapuṅkhaiḥ
c vavarṣa rāmaṃ śaravṛṣṭijālaiḥ
salakṣmaṇaṃ bhāskararaśmikalpaiḥ
a sa bāṇavarṣair abhivarṣyamāṇo
dhārānipātān iva tān vicintya
c samīkṣamāṇaḥ paramādbhutaśrī
rāmas tadā lakṣmaṇam ity uvāca
a asau punar lakṣmaṇa rākṣasendro
brahmāstram āśritya surendraśatruḥ
c nipātayitvā harisainyam ugram
asmāñ śarair ardayati prasaktam
a svayambhuvā dattavaro mahātmā
kham āsthito 'ntarhitabhīmakāyaḥ
c kathaṃ nu śakyo yudhi naṣṭadeho
nihantum adyendrajid udyatāstraḥ
a manye svayambhūr bhagavān acintyo
yasyaitad astraṃ prabhavaś ca yo 'sya
c bāṇāvapātāṃs tvam ihādya dhīman
mayā sahāvyagramanāḥ sahasva
a pracchādayaty eṣa hi rākṣasendraḥ
sarvā diśaḥ sāyakavṛṣṭijālaiḥ
c etac ca sarvaṃ patitāgryavīraṃ
na bhrājate vānararājasainyam
a āvāṃ tu dṛṣṭvā patitau visaṃjñau
nivṛttayuddhau hataroṣaharṣau
c dhruvaṃ pravekṣyaty amarārivāsaṃ
asau samādāya raṇāgralakṣmīm
a tatas tu tāv indrajid astrajālair
babhūvatus tatra tadā viśastau
c sa cāpi tau tatra viṣādayitvā
nanāda harṣād yudhi rākṣasendraḥ
a sa tat tadā vānararājasainyaṃ
rāmaṃ ca saṃkhye sahalakṣmaṇena
c viṣādayitvā sahasā viveśa
purīṃ daśagrīvabhujābhiguptām
a tayos tadā sāditayo raṇāgre
mumoha sainyaṃ hariyūthapānām
c sugrīvanīlāṅgadajāmbavanto
na cāpi kiṃ cit pratipedire te
a tato viṣaṇṇaṃ samavekṣya sainyaṃ
vibhīṣaṇo buddhimatāṃ variṣṭhaḥ
c uvāca śākhāmṛgarājavīrān
āśvāsayann apratimair vacobhiḥ
a mā bhaiṣṭa nāsty atra viṣādakālo
yad āryaputrāv avaśau viṣaṇṇau
c svayambhuvo vākyam athodvahantau
yat sāditāv indrajidastrajālaiḥ
a tasmai tu dattaṃ paramāstram etat
svayambhuvā brāhmam amoghavegam
c tan mānayantau yadi rājaputrau
nipātitau ko 'tra viṣādakālaḥ
a brāhmam astraṃ tadā dhīmān mānayitvā tu mārutiḥ
c vibhīṣaṇavacaḥ śrutvā hanūmāṃs tam athābravīt
a etasmin nihate sainye vānarāṇāṃ tarasvinām
c yo yo dhārayate prāṇāṃs taṃ tam āśvāsayāvahe
a tāv ubhau yugapad vīrau hanūmad rākṣasottamau
c ulkāhastau tadā rātrau raṇaśīrṣe viceratuḥ
a chinnalāṅgūlahastorupādāṅguli śiro dharaiḥ
c sravadbhiḥ kṣatajaṃ gātraiḥ prasravadbhiḥ samantataḥ
a patitaiḥ parvatākārair vānarair abhisaṃkulām
c śastraiś ca patitair dīptair dadṛśāte vasuṃdharām
a sugrīvam aṅgadaṃ nīlaṃ śarabhaṃ gandhamādanam
c jāmbavantaṃ suṣeṇaṃ ca vegadarśanam āhukam
a maindaṃ nalaṃ jyotimukhaṃ dvividaṃ panasaṃ tathā
c vibhīṣaṇo hanūmāṃś ca dadṛśāte hatān raṇe
a saptaṣaṣṭir hatāḥ koṭyo vānarāṇāṃ tarasvinām
c ahnaḥ pañcamaśeṣeṇa vallabhena svayambhuvaḥ
a sāgaraughanibhaṃ bhīmaṃ dṛṣṭvā bāṇārditaṃ balam
c mārgate jāmbavantaṃ sma hanūmān savibhīṣaṇaḥ
a svabhāvajarayā yuktaṃ vṛddhaṃ śaraśataiś citam
c prajāpatisutaṃ vīraṃ śāmyantam iva pāvakam
a dṛṣṭvā tam upasaṃgamya paulastyo vākyam abravīt
c kaccid āryaśarais tīrṣṇair na prāṇā dhvaṃsitās tava
a vibhīṣaṇavacaḥ śrutvā jāmbavān ṛkṣapuṃgavaḥ
c kṛcchrād abhyudgiran vākyam idaṃ vacanam abravīt
a nairṛtendramahāvīryasvareṇa tvābhilakṣaye
c pīḍyamānaḥ śitair bāṇair na tvāṃ paśyāmi cakṣuṣā
a añjanā suprajā yena mātariśvā ca nairṛta
c hanūmān vānaraśreṣṭhaḥ prāṇān dhārayate kva cit
a śrutvā jāmbavato vākyam uvācedaṃ vibhīṣaṇaḥ
c āryaputrāv atikramya kasmāt pṛcchasi mārutim
a naiva rājani sugrīve nāṅgade nāpi rāghave
c ārya saṃdarśitaḥ sneho yathā vāyusute paraḥ
a vibhīṣaṇavacaḥ śrutvā jāmbavān vākyam abravīt
c śṛṇu nairṛtaśārdūla yasmāt pṛcchāmi mārutim
a tasmiñ jīvati vīre tu hatam apy ahataṃ balam
c hanūmaty ujjhitaprāṇe jīvanto 'pi vayaṃ hatāḥ
a dhriyate mārutis tāta mārutapratimo yadi
c vaiśvānarasamo vīrye jīvitāśā tato bhavet
a tato vṛddham upāgamya niyamenābhyavādayat
c gṛhya jāmbavataḥ pādau hanūmān mārutātmajaḥ
a śrutvā hanumato vākyaṃ tathāpi vyathitendriyaḥ
c punarjātam ivātmānaṃ sa mene ṛkṣapuṃgavaḥ
a tato 'bravīn mahātejā hanūmantaṃ sa jāmbavān
c āgaccha hariśārdūlavānarāṃs trātum arhasi
a nānyo vikramaparyāptas tvam eṣāṃ paramaḥ sakhā
c tvatparākramakālo 'yaṃ nānyaṃ paśyāmi kañ cana
a ṛkṣavānaravīrāṇām anīkāni praharṣaya
c viśalyau kuru cāpy etau sāditau rāmalakṣmaṇau
a gatvā paramam adhvānam upary upari sāgaram
c himavantaṃ nagaśreṣṭhaṃ hanūman gantum arhasi
a tataḥ kāñcanam atyugram ṛṣabhaṃ parvatottamam
c kailāsaśikharaṃ cāpi drakṣyasy ariniṣūdana
a tayoḥ śikharayor madhye pradīptam atulaprabham
c sarvauṣadhiyutaṃ vīra drakṣyasy auṣadhiparvatam
a tasya vānaraśārdūlacatasro mūrdhni saṃbhavāḥ
c drakṣyasy oṣadhayo dīptā dīpayantyo diśo daśa
a mṛtasaṃjīvanīṃ caiva viśalyakaraṇīm api
c sauvarṇakaraṇīṃ caiva saṃdhānīṃ ca mahauṣadhīm
a tāḥ sarvā hanuman gṛhya kṣipram āgantum arhasi
c āśvāsaya harīn prāṇair yojya gandhavahātmajaḥ
a śrutvā jāmbavato vākyaṃ hanūmān haripuṃgavaḥ
c āpūryata baloddharṣais toyavegair ivārṇavaḥ
a sa parvatataṭāgrasthaḥ pīḍayan parvatottaram
c hanūmān dṛśyate vīro dvitīya iva parvataḥ
a haripādavinirbhinno niṣasāda sa parvataḥ
c na śaśāka tadātmānaṃ soḍhuṃ bhṛśanipīḍitaḥ
a tasya petur nagā bhūmau harivegāc ca jajvaluḥ
c śṛṅgāṇi ca vyakīryanta pīḍitasya hanūmatā
a tasmin saṃpīḍyamāne tu bhagnadrumaśilātale
c na śekur vānarāḥ sthātuṃ ghūrṇamāne nagottame
a sa ghūrṇitamahādvārā prabhagnagṛhagopurā
c laṅkā trāsākulā rātrau pranṛttevābhavat tadā
a pṛthivīdharasaṃkāśo nipīḍya dharaṇīdharam
c pṛthivīṃ kṣobhayām āsa sārṇavāṃ mārutātmajaḥ
a padbhyāṃ tu śailam āpīḍya vaḍavāmukhavan mukham
c vivṛtyograṃ nanādoccais trāsayann iva rākṣasān
a tasya nānadyamānasya śrutvā ninadam adbhutam
c laṅkāsthā rākṣasāḥ sarve na śekuḥ spandituṃ bhayāt
a namaskṛtvātha rāmāya mārutir bhīmavikramaḥ
c rāghavārthe paraṃ karma samaihata paraṃtapaḥ
a sa puccham udyamya bhujaṃgakalpaṃ
vinamya pṛṣṭhaṃ śravaṇe nikuñcya
c vivṛtya vaktraṃ vaḍavāmukhābham
āpupluve vyomni sa caṇḍavegaḥ
a sa vṛkṣaṣaṇḍāṃs tarasā jahāra
śailāñ śilāḥ prākṛtavānarāṃś ca
c bāhūruvegoddhatasaṃpraṇunnās
te kṣīṇavegāḥ salile nipetuḥ
a sa tau prasāryoragabhogakalpau
bhujau bhujaṃgārinikāśavīryaḥ
c jagāma meruṃ nagarājam agryaṃ
diśaḥ prakarṣann iva vāyusūnuḥ
a sa sāgaraṃ ghūrṇitavīcimālaṃ
tadā bhṛśaṃ bhrāmitasarvasattvam
c samīkṣamāṇaḥ sahasā jagāma
cakraṃ yathā viṣṇukarāgramuktam
a sa parvatān vṛkṣagaṇān sarāṃsi
nadīs taṭākāni purottamāni
c sphītāñjanāṃs tān api saṃprapaśyañ
jagāma vegāt pitṛtulyavegaḥ
a ādityapatham āśritya jagāma sa gataśramaḥ
c sa dadarśa hariśreṣṭho himavantaṃ nagottamam
a nānāprasravaṇopetaṃ bahukaṃdaranirjharam
c śvetābhracayasaṃkāśaiḥ śikharaiś cārudarśanaiḥ
a sa taṃ samāsādya mahānagendram
atipravṛddhottamaghoraśṛṅgam
c dadarśa puṇyāni mahāśramāṇi
surarṣisaṃghottamasevitāni
a sa brahmakośaṃ rajatālayaṃ ca
śakrālayaṃ rudraśarapramokṣam
c hayānanaṃ brahmaśiraś ca dīptaṃ
dadarśa vaivasvata kiṃkarāṃś ca
a vajrālayaṃ vaiśvaraṇālayaṃ ca
sūryaprabhaṃ sūryanibandhanaṃ ca
c brahmāsanaṃ śaṃkarakārmukaṃ ca
dadarśa nābhiṃ ca vasuṃdharāyāḥ
a kailāsam agryaṃ himavacchilāṃ ca
tatharṣabhaṃ kāñcanaśailam agryam
c sa dīptasarvauṣadhisaṃpradīptaṃ
dadarśa sarvauṣadhiparvatendram
a sa taṃ samīkṣyānalaraśmidīptaṃ
visiṣmiye vāsavadūtasūnuḥ
c āplutya taṃ cauṣadhiparvatendraṃ
tatrauṣadhīnāṃ vicayaṃ cakāra
a sa yojanasahasrāṇi samatītya mahākapiḥ
c divyauṣadhidharaṃ śailaṃ vyacaran mārutātmajaḥ
a mahauṣadhyas tu tāḥ sarvās tasmin parvatasattame
c vijñāyārthinam āyāntaṃ tato jagmur adarśanam
a sa tā mahātmā hanumān apaśyaṃś
cukopa kopāc ca bhṛśaṃ nanāda
c amṛṣyamāṇo 'gninikāśacakṣur
mahīdharendraṃ tam uvāca vākyam
a kim etad evaṃ suviniścitaṃ te
yad rāghave nāsi kṛtānukampaḥ
c paśyādya madbāhubalābhibhūto
vikīrṇam ātmānam atho nagendra
a sa tasya śṛṅgaṃ sanagaṃ sanāgaṃ
sakāñcanaṃ dhātusahasrajuṣṭam
c vikīrṇakūṭaṃ calitāgrasānuṃ
pragṛhya vegāt sahasonmamātha
a sa taṃ samutpāṭya kham utpapāta
vitrāsya lokān sasurān surendrān
c saṃstūyamānaḥ khacarair anekair
jagāma vegād garuḍogravīryaḥ
a sa bhāskarādhvānam anuprapannas
tad bhāskarābhaṃ śikharaṃ pragṛhya
c babhau tadā bhāskarasaṃnikāśo
raveḥ samīpe pratibhāskarābhaḥ
a sa tena śailena bhṛśaṃ rarāja
śailopamo gandhavahātmajas tu
c sahasradhāreṇa sapāvakena
cakreṇa khe viṣṇur ivoddhṛtena
a taṃ vānarāḥ prekṣya tadā vineduḥ
sa tān api prekṣya mudā nanāda
c teṣāṃ samudghuṣṭaravaṃ niśamya
laṅkālayā bhīmataraṃ vineduḥ
a tato mahātmā nipapāta tasmiñ
śailottame vānarasainyamadhye
c haryuttamebhyaḥ śirasābhivādya
vibhīṣaṇaṃ tatra ca sasvaje saḥ
a tāv apy ubhau mānuṣarājaputrau
taṃ gandham āghrāya mahauṣadhīnām
c babhūvatus tatra tadā viśalyāv
uttasthur anye ca haripravīrāḥ
a tato harir gandhavahātmajas tu
tam oṣadhīśailam udagravīryaḥ
c nināya vegād dhimavantam eva
punaś ca rāmeṇa samājagāma
a tato 'bravīn mahātejāḥ sugrīvo vānarādhipaḥ
c arthyaṃ vijāpayaṃś cāpi hanūmantaṃ mahābalam
a yato hataḥ kumbhakarṇaḥ kumārāś ca niṣūditāḥ
c nedānīim upanirhāraṃ rāvaṇo dātum arhati
a ye ye mahābalāḥ santi laghavaś ca plavaṃgamāḥ
c laṅkām abhyutpatantv āśu gṛhyolkāḥ plavagarṣabhāḥ
a tato 'staṃ gata āditye raudre tasmin niśāmukhe
c laṅkām abhimukhāḥ solkā jagmus te plavagarṣabhāḥ
a ulkāhastair harigaṇaiḥ sarvataḥ samabhidrutāḥ
c ārakṣasthā virūpākṣāḥ sahasā vipradudruvuḥ
a gopurāṭṭa pratolīṣu caryāsu vividhāsu ca
c prāsādeṣu ca saṃhṛṣṭāḥ sasṛjus te hutāśanam
a teṣāṃ gṛhasahasrāṇi dadāha hutabhuk tadā
c āvāsān rākṣasānāṃ ca sarveṣāṃ gṛhamedhinām
a hemacitratanutrāṇāṃ sragdāmāmbaradhāriṇām
c sīdhupānacalākṣāṇāṃ madavihvalagāminām
a kāntālambitavastrāṇāṃ śatrusaṃjātamanyunām
c gadāśūlāsi hastānāṃ khādatāṃ pibatām api
a śayaneṣu mahārheṣu prasuptānāṃ priyaiḥ saha
c trastānāṃ gacchatāṃ tūrṇaṃ putrān ādāya sarvataḥ
a teṣāṃ gṛhasahasrāṇi tadā laṅkānivāsinām
c adahat pāvakas tatra jajvāla ca punaḥ punaḥ
a sāravanti mahārhāṇi gambhīraguṇavanti ca
c hemacandrārdhacandrāṇi candraśālonnatāni ca
a ratnacitragavākṣāṇi sādhiṣṭhānāni sarvaśaḥ
c maṇividrumacitrāṇi spṛśantīva ca bhāskaram
a krauñcabarhiṇavīṇānāṃ bhūṣaṇānāṃ ca nisvanaiḥ
c nāditāny acalābhāni veśmāny agnir dadāha saḥ
a jvalanena parītāni toraṇāni cakāśire
c vidyudbhir iva naddhāni meghajālāni gharmage
a vimāneṣu prasuptāś ca dahyamānā varāṅganāḥ
c tyaktābharaṇasaṃyogā hāhety uccair vicukruśaḥ
a tatra cāgniparītāni nipetur bhavanāny api
c vajrivajrahatānīva śikharāṇi mahāgireḥ
a tāni nirdahyamānāni dūrataḥ pracakāśire
c himavacchikharāṇīva dīptauṣadhivanāni ca
a harmyāgrair dahyamānaiś ca jvālāprajvalitair api
c rātrau sā dṛśyate laṅkā puṣpitair iva kiṃśukaiḥ
a hastyadhyakṣair gajair muktair muktaiś ca turagair api
c babhūva laṅkā lokānte bhrāntagrāha ivārṇavaḥ
a aśvaṃ muktaṃ gajo dṛṣṭvā kaccid bhīto 'pasarpati
c bhīto bhītaṃ gajaṃ dṛṣṭvā kva cid aśvo nivartate
a sā babhūva muhūrtena haribhir dīpitā purī
c lokasyāsya kṣaye ghore pradīpteva vasuṃdharā
a nārī janasya dhūmena vyāptasyoccair vineduṣaḥ
c svano jvalanataptasya śuśruve daśayojanam
a pradagdhakāyān aparān rākṣasān nirgatān bahiḥ
c sahasābhyutpatanti sma harayo 'tha yuyutsavaḥ
a udghuṣṭaṃ vānarāṇāṃ ca rākṣasānāṃ ca nisvanaḥ
c diśo daśa samudraṃ ca pṛthivīṃ cānvanādayat
a viśalyau tu mahātmānau tāv ubhau rāmalakṣmaṇau
c asaṃbhrāntau jagṛhatus tāv ubhau dhanuṣī vare
a tato visphārayāṇasya rāmasya dhanur uttamam
c babhūva tumulaḥ śabdo rākṣasānāṃ bhayāvahaḥ
a aśobhata tadā rāmo dhanur visphārayan mahat
c bhagavān iva saṃkruddho bhavo vedamayaṃ dhanuḥ
a vānarodghuṣṭaghoṣaś ca rākṣasānāṃ ca nisvanaḥ
c jyāśabdaś cāpi rāmasya trayaṃ vyāpa diśo daśa
a tasya kārmukamuktaiś ca śarais tatpuragopuram
c kailāsaśṛṅgapratimaṃ vikīrṇam apatad bhuvi
a tato rāmaśarān dṛṣṭvā vimāneṣu gṛheṣu ca
c saṃnāho rākṣasendrāṇāṃ tumulaḥ samapadyata
a teṣāṃ saṃnahyamānānāṃ siṃhanādaṃ ca kurvatām
c śarvarī rākṣasendrāṇāṃ raudrīva samapadyata
a ādiṣṭā vānarendrās te sugrīveṇa mahātmanā
c āsannā dvāram āsādya yudhyadhvaṃ plavagarṣabhāḥ
a yaś ca vo vitathaṃ kuryāt tatra tatra vyavasthitaḥ
c sa hantavyo 'bhisaṃplutya rājaśāsanadūṣakaḥ
a teṣu vānaramukhyeṣu dīptolkojjvalapāṇiṣu
c sthiteṣu dvāram āsādya rāvaṇaṃ manyur āviśat
a tasya jṛmbhitavikṣepād vyāmiśrā vai diśo daśa
c rūpavān iva rudrasya manyur gātreṣv adṛśyata
a sa nikumbhaṃ ca kumbhaṃ ca kumbhakarṇātmajāv ubhau
c preṣayām āsa saṃkruddho rākṣasair bahubhiḥ saha
a śaśāsa caiva tān sarvān rākṣasān rākṣaseśvaraḥ
c rākṣasā gacchatātraiva siṃhanādaṃ ca nādayan
a tatas tu coditās tena rākṣasā jvalitāyudhāḥ
c laṅkāyā niryayur vīrāḥ praṇadantaḥ punaḥ punaḥ
a bhīmāśvarathamātaṃgaṃ nānāpatti samākulam
c dīptaśūlagadākhaḍgaprāsatomarakārmukam
a tad rākṣasabalaṃ ghoraṃ bhīmavikramapauruṣam
c dadṛśe jvalitaprāsaṃ kiṅkiṇīśatanāditam
a hemajālācitabhujaṃ vyāveṣṭitaparaśvadham
c vyāghūrṇitamahāśastraṃ bāṇasaṃsaktakārmukam
a gandhamālyamadhūtsekasaṃmodita mahānilam
c ghoraṃ śūrajanākīrṇaṃ mahāmbudharanisvanam
a taṃ dṛṣṭvā balam āyāntaṃ rākṣasānāṃ sudāruṇam
c saṃcacāla plavaṃgānāṃ balam uccair nanāda ca
a javenāplutya ca punas tad rākṣasabalaṃ mahat
c abhyayāt pratyaribalaṃ pataṃga iva pāvakam
a teṣāṃ bhujaparāmarśavyāmṛṣṭaparighāśani
c rākṣasānāṃ balaṃ śreṣṭhaṃ bhūyastaram aśobhata
a tathaivāpy apare teṣāṃ kapīnām asibhiḥ śitaiḥ
c pravīrān abhito jaghnur ghorarūpā niśācarāḥ
a ghnantam anyaṃ jaghānānyaḥ pātayantam apātayat
c garhamāṇaṃ jagarhānye daśantam apare 'daśat
a dehīty anye dadāty anyo dadāmīty aparaḥ punaḥ
c kiṃ kleśayasi tiṣṭheti tatrānyonyaṃ babhāṣire
a samudyatamahāprāsaṃ muṣṭiśūlāsisaṃkulam
c prāvartata mahāraudraṃ yuddhaṃ vānararakṣasām
a vānarān daśa sapteti rākṣasā abhyapātayan
c rākṣasān daśasapteti vānarā jaghnur āhave
a visrastakeśarasanaṃ vimuktakavacadhvajam
c balaṃ rākṣasam ālambya vānarāḥ paryavārayan
a pravṛtte saṃkule tasmin ghore vīrajanakṣaye
c aṅgadaḥ kampanaṃ vīram āsasāda raṇotsukaḥ
a āhūya so 'ṅgadaṃ kopāt tāḍayām āsa vegitaḥ
c gadayā kampanaḥ pūrvaṃ sa cacāla bhṛśāhataḥ
a sa saṃjñāṃ prāpya tejasvī cikṣepa śikharaṃ gireḥ
c arditaś ca prahāreṇa kampanaḥ patito bhuvi
a hatapravīrā vyathitā rākṣasendracamūs tadā
c jagāmābhimukhī sā tu kumbhakarṇasuto yataḥ
e āpatantīṃ ca vegena kumbhas tāṃ sāntvayac camūm
a sa dhanur dhanvināṃ śreṣṭhaḥ pragṛhya susamāhitaḥ
c mumocāśīviṣaprakhyāñ śarān dehavidāraṇān
a tasya tac chuśubhe bhūyaḥ saśaraṃ dhanur uttamam
c vidyudairāvatārciṣmad dvitīyendradhanur yathā
a ākarṇakṛṣṭamuktena jaghāna dvividaṃ tadā
c tena hāṭakapuṅkhena patriṇā patravāsasā
a sahasābhihatas tena vipramuktapadaḥ sphuran
c nipapātādrikūṭābho vihvalaḥ plavagottamaḥ
a maindas tu bhrātaraṃ dṛṣṭvā bhagnaṃ tatra mahāhave
c abhidudrāva vegena pragṛhya mahatīṃ śilām
a tāṃ śilāṃ tu pracikṣepa rākṣasāya mahābalaḥ
c bibheda tāṃ śilāṃ kumbhaḥ prasannaiḥ pañcabhiḥ śaraiḥ
a saṃdhāya cānyaṃ sumukhaṃ śaram āśīviṣopamam
c ājaghāna mahātejā vakṣasi dvividāgrajam
a sa tu tena prahāreṇa maindo vānarayūthapaḥ
c marmaṇy abhihatas tena papāta bhuvi mūrchitaḥ
a aṅgado mātulau dṛṣṭvā patitau tau mahābalau
c abhidudrāva vegena kumbham udyatakārmukam
a tam āpatantaṃ vivyādha kumbhaḥ pañcabhir āyasaiḥ
c tribhiś cānyaiḥ śitair bāṇair mātaṃgam iva tomaraiḥ
a so 'ṅgadaṃ vividhair bāṇaiḥ kumbho vivyādha vīryavān
c akuṇṭhadhārair niśitais tīkṣṇaiḥ kanakabhūṣaṇaiḥ
a aṅgadaḥ pratividdhāṅgo vāliputro na kampate
c śilāpādapavarṣāṇi tasya mūrdhni vavarṣa ha
a sa praciccheda tān sarvān bibheda ca punaḥ śilāḥ
c kumbhakarṇātmajaḥ śrīmān vāliputrasamīritān
a āpatantaṃ ca saṃprekṣya kumbho vānarayūthapam
c bhruvor vivyādha bāṇābhyām ulkābhyām iva kuñjaram
a aṅgadaḥ pāṇinā netre pidhāya rudhirokṣite
c sālam āsannam ekena parijagrāha pāṇinā
a tam indraketupratimaṃ vṛkṣaṃ mandarasaṃnibham
c samutsṛjantaṃ vegena paśyatāṃ sarvarakṣasām
a sa ciccheda śitair bāṇaiḥ saptabhiḥ kāyabhedanaiḥ
c aṅgado vivyathe 'bhīkṣṇaṃ sasāda ca mumoha ca
a aṅgadaṃ vyathitaṃ dṛṣṭvā sīdantam iva sāgare
c durāsadaṃ hariśreṣṭhā rāghavāya nyavedayan
a rāmas tu vyathitaṃ śrutvā vāliputraṃ mahāhave
c vyādideśa hariśreṣṭhāñ jāmbavatpramukhāṃs tataḥ
a te tu vānaraśārdūlāḥ śrutvā rāmasya śāsanam
c abhipetuḥ susaṃkruddhāḥ kumbham udyatakārmukam
a tato drumaśilāhastāḥ kopasaṃraktalocanāḥ
c rirakṣiṣanto 'bhyapatann aṅgadaṃ vānararṣabhāḥ
a jāmbavāṃś ca suṣeṇaś ca vegadarśī ca vānaraḥ
c kumbhakarṇātmajaṃ vīraṃ kruddhāḥ samabhidudruvuḥ
a samīkṣyātatatas tāṃs tu vānarendrān mahābalān
c āvavāra śaraugheṇa nageneva jalāśayam
a tasya bāṇacayaṃ prāpya na śoker ativartitum
c vānarendrā mahātmāno velām iva mahodadhiḥ
a tāṃs tu dṛṣṭvā harigaṇāñ śaravṛṣṭibhir arditān
c aṅgadaṃ pṛṣṭhataḥ kṛtvā bhrātṛjaṃ plavageśvaraḥ
a abhidudrāva vegena sugrīvaḥ kumbham āhave
c śailasānu caraṃ nāgaṃ vegavān iva kesarī
a utpāṭya ca mahāśailān aśvakarṇān dhavān bahūn
c anyāṃś ca vividhān vṛkṣāṃś cikṣepa ca mahābalaḥ
a tāṃ chādayantīm ākāśaṃ vṛkṣavṛṣṭiṃ durāsadām
c kumbhakarṇātmajaḥ śrīmāṃś ciccheda niśitaiḥ śaraiḥ
a abhilakṣyeṇa tīvreṇa kumbhena niśitaiḥ śaraiḥ
c ācitās te drumā rejur yathā ghorāḥ śataghnayaḥ
a drumavarṣaṃ tu tac chinnaṃ dṛṣṭvā kumbhena vīryavān
c vānarādhipatiḥ śrīmān mahāsattvo na vivyathe
a nirbhidyamānaḥ sahasā sahamānaś ca tāñ śarān
c kumbhasya dhanur ākṣipya babhañjendradhanuḥprabham
a avaplutya tataḥ śīghraṃ kṛtvā karma suduṣkaram
c abravīt kupitaḥ kumbhaṃ bhagnaśṛṅgam iva dvipam
a nikumbhāgraja vīryaṃ te bāṇavegaṃ tad adbhutam
c saṃnatiś ca prabhāvaś ca tava vā rāvaṇasya vā
a prahrādabalivṛtraghnakuberavaruṇopama
c ekas tvam anujāto 'si pitaraṃ balavattaraḥ
a tvām evaikaṃ mahābāhuṃ śūlahastam ariṃdamam
c tridaśā nātivartante jitendriyam ivādhayaḥ
a varadānāt pitṛvyas te sahate devadānavān
c kumbhakarṇas tu vīryeṇa sahate ca surāsurān
a dhanuṣīndrajitas tulyaḥ pratāpe rāvaṇasya ca
c tvam adya rakṣasāṃ loke śreṣṭho 'si balavīryataḥ
a mahāvimardaṃ samare mayā saha tavādbhutam
c adya bhūtāni paśyantu śakraśambarayor iva
a kṛtam apratimaṃ karma darśitaṃ cāstrakauśalam
c pātitā harivīrāś ca tvayaite bhīmavikramāḥ
a upālambhabhayāc cāpi nāsi vīra mayā hataḥ
c kṛtakarmā pariśrānto viśrāntaḥ paśya me balam
a tena sugrīvavākyena sāvamānena mānitaḥ
c agner ājyahutasyeva tejas tasyābhyavardhata
a tataḥ kumbhaḥ samutpatya sugrīvam abhipadya ca
c ājaghānorasi kruddho vajravegena muṣṭinā
a tasya carma ca pusphoṭa saṃjajñe cāsya śoṇitam
c sa ca muṣṭir mahāvegaḥ pratijaghne 'sthimaṇḍale
a tadā vegena tatrāsīt tejaḥ prajvālitaṃ muhuḥ
c vajraniṣpeṣasaṃjātajvālā merau yathā girau
a sa tatrābhihatas tena sugrīvo vānararṣabhaḥ
c muṣṭiṃ saṃvartayām āsa vajrakalpaṃ mahābalaḥ
a arciḥsahasravikacaṃ ravimaṇḍalasaprabham
c sa muṣṭiṃ pātayām āsa kumbhasyorasi vīryavān
a muṣṭinābhihatas tena nipapātāśu rākṣasaḥ
c lohitāṅga ivākāśād dīptaraśmir yadṛcchayā
a kumbhasya patato rūpaṃ bhagnasyorasi muṣṭinā
c babhau rudrābhipannasya yathārūpaṃ gavāṃ pateḥ
a tasmin hate bhīmaparākrameṇa
plavaṃgamānām ṛṣabheṇa yuddhe
c mahī saśailā savanā cacāla
bhayaṃ ca rakṣāṃsy adhikaṃ viveśa
a nikumbho bhrātaraṃ dṛṣṭvā sugrīveṇa nipātitam
c pradahann iva kopena vānarendram avaikṣata
a tataḥ sragdāmasaṃnaddhaṃ dattapañcāṅgulaṃ śubham
c ādade parighaṃ vīro nagendraśikharopamam
a hemapaṭṭaparikṣiptaṃ vajravidrumabhūṣitam
c yamadaṇḍopamaṃ bhīmaṃ rakṣasāṃ bhayanāśanam
a tam āvidhya mahātejāḥ śakradhvajasamaṃ raṇe
c vinanāda vivṛttāsyo nikumbho bhīmavikramaḥ
a urogatena niṣkeṇa bhujasthair aṅgadair api
c kuṇḍalābhyāṃ ca mṛṣṭābhyāṃ mālayā ca vicitrayā
a nikumbho bhūṣaṇair bhāti tena sma parigheṇa ca
c yathendradhanuṣā meghaḥ savidyutstanayitnumān
a parighāgreṇa pusphoṭa vātagranthir mahātmanaḥ
c prajajvāla saghoṣaś ca vidhūma iva pāvakaḥ
a nagaryā viṭapāvatyā gandharvabhavanottamaiḥ
c saha caivāmarāvatyā sarvaiś ca bhavanaiḥ saha
a satārāgaṇanakṣatraṃ sacandraṃ samahāgraham
c nikumbhaparighāghūrṇaṃ bhramatīva nabhastalam
a durāsadaś ca saṃjajñe parighābharaṇaprabhaḥ
c krodhendhano nikumbhāgnir yugāntāgnir ivotthitaḥ
a rākṣasā vānarāś cāpi na śekuḥ spandituṃ bhayāt
c hanūmaṃs tu vivṛtyoras tasthau pramukhato balī
a parighopamabāhus tu parighaṃ bhāskaraprabham
c balī balavatas tasya pātayām āsa vakṣasi
a sthire tasyorasi vyūḍhe parighaḥ śatadhā kṛtaḥ
c viśīryamāṇaḥ sahasā ulkā śatam ivāmbare
a sa tu tena prahāreṇa cacāla ca mahākapiḥ
c parigheṇa samādhūto yathā bhūmicale 'calaḥ
a sa tathābhihatas tena hanūmān plavagottamaḥ
c muṣṭiṃ saṃvartayām āsa balenātimahābalaḥ
a tam udyamya mahātejā nikumbhorasi vīryavān
c abhicikṣepa vegena vegavān vāyuvikramaḥ
a tataḥ pusphoṭa carmāsya prasusrāva ca śoṇitam
c muṣṭinā tena saṃjajñe jvālā vidyud ivotthitā
a sa tu tena prahāreṇa nikumbho vicacāla ha
c svasthaś cāpi nijagrāha hanūmantaṃ mahābalam
a vicukruśus tadā saṃkhye bhīmaṃ laṅkānivāsinaḥ
c nikumbhenoddhṛtaṃ dṛṣṭvā hanūmantaṃ mahābalam
a sa tathā hriyamāṇo 'pi kumbhakarṇātmajena hi
c ājaghānānilasuto vajravegena muṣṭinā
a ātmānaṃ mocayitvātha kṣitāv abhyavapadyata
c hanūmān unmamathāśu nikumbhaṃ mārutātmajaḥ
a nikṣipya paramāyatto nikumbhaṃ niṣpipeṣa ca
c utpatya cāsya vegena papātorasi vīryavān
a parigṛhya ca bāhubhyāṃ parivṛtya śirodharām
c utpāṭayām āsa śiro bhairavaṃ nadato mahat
a atha vinadati sādite nikumbhe
pavanasutena raṇe babhūva yuddham
c daśarathasutarākṣasendracamvor
bhṛśataram āgataroṣayoḥ subhīmam
a nikumbhaṃ ca hataṃ śrutvā kumbhaṃ ca vinipātitam
c rāvaṇaḥ paramāmarṣī prajajvālānalo yathā
a nairṛtaḥ krodhaśokābhyāṃ dvābhyāṃ tu parimūrchitaḥ
c kharaputraṃ viśālākṣaṃ makarākṣam acodayat
a gaccha putra mayājñapto balenābhisamanvitaḥ
c rāghavaṃ lakṣmaṇaṃ caiva jahi tau savanaukasau
a rāvaṇasya vacaḥ śrutvā śūro mānī kharātmajaḥ
c bāḍham ity abravīd dhṛṣṭo makarākṣo niśācaraḥ
a so 'bhivādya daśagrīvaṃ kṛtvā cāpi pradakṣiṇam
c nirjagāma gṛhāc chubhrād rāvaṇasyājñayā balī
a samīpasthaṃ balādhyakṣaṃ kharaputro 'bravīd idam
c ratham ānīyatāṃ śīghraṃ sainyaṃ cānīyatāṃ tvarāt
a tasya tadvacanaṃ śrutvā balādhyakṣo niśācaraḥ
c syandanaṃ ca balaṃ caiva samīpaṃ pratyapādayat
a pradakṣiṇaṃ rathaṃ kṛtvā āruroha niśācaraḥ
c sūtaṃ saṃcodayām āsa śīghraṃ me ratham āvaha
a atha tān rākṣasān sarvān makarākṣo 'bravīd idam
c yūyaṃ sarve prayudhyadhvaṃ purastān mama rākṣasāḥ
a ahaṃ rākṣasarājena rāvaṇena mahātmanā
c ājñaptaḥ samare hantuṃ tāv ubhau rāmalakṣmaṇau
a adya rāmaṃ vadhiṣyāmi lakṣmaṇaṃ ca niśācarāḥ
c śākhāmṛgaṃ ca sugrīvaṃ vānarāṃś ca śarottamaiḥ
a adya śūlanipātaiś ca vānarāṇāṃ mahācamūm
c pradahiṣyāmi saṃprāptāṃ śuṣkendhanam ivānalaḥ
a makarākṣasya tac chrutvā vacanaṃ te niśācarāḥ
c sarve nānāyudhopetā balavantaḥ samāhitāḥ
a te kāmarūpiṇaḥ śūrā daṃṣṭriṇaḥ piṅgalekṣaṇāḥ
c mātaṃgā iva nardanto dhvastakeśā bhayānakāḥ
a parivārya mahākāyā mahākāyaṃ kharātmajam
c abhijagmus tadā hṛṣṭāś cālayanto vasuṃdharām
a śaṅkhabherīsahasrāṇām āhatānāṃ samantataḥ
c kṣveḍitāsphoṭitānāṃ ca tataḥ śabdo mahān abhūt
a prabhraṣṭo 'tha karāt tasya pratodaḥ sārathes tadā
c papāta sahasā caiva dhvajas tasya ca rakṣasaḥ
a tasya te rathasaṃyuktā hayā vikramavarjitāḥ
c caraṇair ākulair gatvā dīnāḥ sāsramukhā yayuḥ
a pravāti pavanas tasya sapāṃsuḥ kharadāruṇaḥ
c niryāṇe tasya raudrasya makarākṣasya durmateḥ
a tāni dṛṣṭvā nimittāni rākṣasā vīryavattamāḥ
c acintyanirgatāḥ sarve yatra tau rāmalakṣmaṇau
a ghanagajamahiṣāṅgatulyavarṇāḥ
samaramukheṣv asakṛd gadāsibhinnāḥ
c aham aham iti yuddhakauśalās te
rajanicarāḥ paribabhramur nadantaḥ
a nirgataṃ makarākṣaṃ te dṛṣṭvā vānarapuṃgavāḥ
c āplutya sahasā sarve yoddhukāmā vyavasthitāḥ
a tataḥ pravṛttaṃ sumahat tad yuddhaṃ lomaharṣaṇam
c niśācaraiḥ plavaṃgānāṃ devānāṃ dānavair iva
a vṛkṣaśūlanipātaiś ca śilāparighapātanaiḥ
c anyonyaṃ mardayanti sma tadā kapiniśācarāḥ
a śaktiśūlagadākhaḍgais tomaraiś ca niśācarāḥ
c paṭṭasair bhindipālaiś ca bāṇapātaiḥ samantataḥ
a pāśamudgaradaṇḍaiś ca nirghātaiś cāparais tathā
c kadanaṃ kapisiṃhānāṃ cakrus te rajanīcarāḥ
a bāṇaughair arditāś cāpi kharaputreṇa vānarāḥ
c saṃbhrāntamanasaḥ sarve dudruvur bhayapīḍitāḥ
a tān dṛṣṭvā rākṣasāḥ sarve dravamāṇān vanaukasaḥ
c nedus te siṃhavad dhṛṣṭā rākṣasā jitakāśinaḥ
a vidravatsu tadā teṣu vānareṣu samantataḥ
c rāmas tān vārayām āsa śaravarṣeṇa rākṣasān
a vāritān rākṣasān dṛṣṭvā makarākṣo niśācaraḥ
c krodhān alasam āviṣṭo vacanaṃ cedam abravīt
a tiṣṭha rāma mayā sārdhaṃ dvandvayuddhaṃ dadāmi te
c tyājayiṣyāmi te prāṇān dhanurmuktaiḥ śitaiḥ śaraiḥ
a yat tadā daṇḍakāraṇye pitaraṃ hatavān mama
c madagrataḥ svakarmasthaṃ smṛtvā roṣo 'bhivardhate
a dahyante bhṛśam aṅgāni durātman mama rāghava
c yan mayāsi na dṛṣṭas tvaṃ tasmin kāle mahāvane
a diṣṭyāsi darśanaṃ rāma mama tvaṃ prāptavān iha
c kāṅkṣito 'si kṣudhārtasya siṃhasyevetaro mṛgaḥ
a adya madbāṇavegena pretarāḍ viṣayaṃ gataḥ
c ye tvayā nihatāḥ śūrāḥ saha tais tvaṃ sameṣyasi
a bahunātra kim uktena śṛṇu rāma vaco mama
c paśyantu sakalā lokās tvāṃ māṃ caiva raṇājire
a astrair vā gadayā vāpi bāhubhyāṃ vā mahāhave
c abhyastaṃ yena vā rāma tena vā vartatāṃ yudhi
a makarākṣavacaḥ śrutvā rāmo daśarathātmajaḥ
c abravīt prahasan vākyam uttarottaravādinam
a caturdaśasahasrāṇi rakṣasāṃ tvatpitā ca yaḥ
c triśirā dūṣaṇaś cāpi daṇḍake nihatā mayā
a svāśitās tava māṃsena gṛdhragomāyuvāyasāḥ
c bhaviṣyanty adya vai pāpa tīkṣṇatuṇḍanakhāṅkuśāḥ
a evam uktas tu rāmeṇa kharaputro niśācaraḥ
c bāṇaughān asṛjat tasmai rāghavāya raṇājire
a tāñ śarāñ śaravarṣeṇa rāmaś ciccheda naikadhā
c nipetur bhuvi te chinnā rukmapuṅkhāḥ sahasraśaḥ
a tad yuddham abhavat tatra sametyānyonyam ojasā
c khara rākṣasaputrasya sūnor daśarathasya ca
a jīmūtayor ivākāśe śabdo jyātalayos tadā
c dhanur muktaḥ svanotkṛṣṭaḥ śrūyate ca raṇājire
a devadānavagandharvāḥ kiṃnarāś ca mahoragāḥ
c antarikṣagatāḥ sarve draṣṭukāmās tad adbhutam
a viddham anyonyagātreṣu dviguṇaṃ vardhate balam
c kṛtapratikṛtānyonyaṃ kurvāte tau raṇājire
a rāmam uktās tu bāṇaughān rākṣasas tv acchinad raṇe
c rakṣomuktāṃs tu rāmo vai naikadhā prācchinac charaiḥ
a bāṇaughavitatāḥ sarvā diśaś ca vidiśas tathā
c saṃchannā vasudhā caiva samantān na prakāśate
a tataḥ kruddho mahābāhur dhanuś ciccheda rakṣasaḥ
c aṣṭābhir atha nārācaiḥ sūtaṃ vivyādha rāghavaḥ
e bhittvā śarai rathaṃ rāmo rathāśvān samapātayat
a viratho vasudhāṃ tiṣṭhan makarākṣo niśācaraḥ
c atiṣṭhad vasudhāṃ rakṣaḥ śūlaṃ jagrāha pāṇinā
e trāsanaṃ sarvabhūtānāṃ yugāntāgnisamaprabham
a vibhrāmya ca mahac chūlaṃ prajvalantaṃ niśācaraḥ
c sa krodhāt prāhiṇot tasmai rāghavāya mahāhave
a tam āpatantaṃ jvalitaṃ kharaputrakarāc cyutam
c bāṇais tu tribhir ākāśe śūlaṃ ciccheda rāghavaḥ
a sacchinno naikadhā śūlo divyahāṭakamaṇḍitaḥ
c vyaśīryata mahokleva rāmabāṇārdito bhuvi
a tac chūlaṃ nihataṃ dṛṣṭvā rāmeṇādbhutakarmaṇā
c sādhu sādhv iti bhūtāni vyāharanti nabhogatāḥ
a tad dṛṣṭvā nihataṃ śūlaṃ makarākṣo niśācaraḥ
c muṣṭim udyamya kākutsthaṃ tiṣṭha tiṣṭheti cābravīt
a sa taṃ dṛṣṭvā patantaṃ vai prahasya raghunandanaḥ
c pāvakāstraṃ tato rāmaḥ saṃdadhe svaśarāsane
a tenāstreṇa hataṃ rakṣaḥ kākutsthena tadā raṇe
c saṃchinnahṛdayaṃ tatra papāta ca mamāra ca
a dṛṣṭvā te rākṣasāḥ sarve makarākṣasya pātanam
c laṅkām eva pradhāvanta rāmabālārditās tadā
a daśarathanṛpaputrabāṇavegai
rajanicaraṃ nihataṃ kharātmajaṃ tam
c dadṛśur atha ca devatāḥ prahṛṣṭā
girim iva vajrahataṃ yathā viśīrṇam
a makarākṣaṃ hataṃ śrutvā rāvaṇaḥ samitiṃjayaḥ
c ādideśātha saṃkruddho raṇāyendrajitaṃ sutam
a jahi vīra mahāvīryau bhrātarau rāmalakṣmaṇau
c adṛśyo dṛśyamāno vā sarvathā tvaṃ balādhikaḥ
a tvam apratimakarmāṇam indraṃ jayasi saṃyuge
c kiṃ punar mānuṣau dṛṣṭvā na vadhiṣyasi saṃyuge
a tathokto rākṣasendreṇa pratigṛhya pitur vacaḥ
c yajñabhūmau sa vidhivat pāvakaṃ juhuve ndrajit
a juhvataś cāpi tatrāgniṃ raktoṣṇīṣadharāḥ striyaḥ
c ājagmus tatra saṃbhrāntā rākṣasyo yatra rāvaṇiḥ
a śastrāṇi śarapatrāṇi samidho 'tha vibhītakāḥ
c lohitāni ca vāsāṃsi sruvaṃ kārṣṇāyasaṃ tathā
a sarvato 'gniṃ samāstīrya śarapatraiḥ samantataḥ
c chāgasya sarvakṛṣṇasya galaṃ jagrāha jīvataḥ
a caruhomasamiddhasya vidhūmasya mahārciṣaḥ
c babhūvus tāni liṅgāni vijayaṃ darśayanti ca
a pradakṣiṇāvartaśikhas taptahāṭakasaṃnibhaḥ
c havis tat pratijagrāha pāvakaḥ svayam utthitaḥ
a hutvāgniṃ tarpayitvātha devadānavarākṣasān
c āruroha rathaśreṣṭham antardhānagataṃ śubham
a sa vājibhiś caturbhis tu bāṇaiś ca niśitair yutaḥ
c āropitamahācāpaḥ śuśubhe syandanottame
a jājvalyamāno vapuṣā tapanīyaparicchadaḥ
c śaraiś candrārdhacandraiś ca sa rathaḥ samalaṃkṛtaḥ
a jāmbūnadamahākambur dīptapāvakasaṃnibhaḥ
c babhūvendrajitaḥ ketur vaidūryasamalaṃkṛtaḥ
a tena cādityakalpena brahmāstreṇa ca pālitaḥ
c sa babhūva durādharṣo rāvaṇiḥ sumahābalaḥ
a so 'bhiniryāya nagarād indrajit samitiṃjayaḥ
c hutvāgniṃ rākṣasair mantrair antardhānagato 'bravīt
a adya hatvāhave yau tau mithyā pravrajitau vane
c jayaṃ pitre pradāsyāmi rāvaṇāya raṇādhikam
a kṛtvā nirvānarām urvīṃ hatvā rāmaṃ salakṣmaṇam
c kariṣye paramāṃ prītim ity uktvāntaradhīyata
a āpapātātha saṃkruddho daśagrīveṇa coditaḥ
c tīkṣṇakārmukanārācais tīkṣṇas tv indraripū raṇe
a sa dadarśa mahāvīryau nāgau triśirasāv iva
c sṛjantāv iṣujālāni vīrau vānaramadhyagau
a imau tāv iti saṃcintya sajyaṃ kṛtvā ca kārmukam
c saṃtatāneṣudhārābhiḥ parjanya iva vṛṣṭimān
a sa tu vaihāyasaṃ prāpya saratho rāmalakṣmaṇau
c acakṣur viṣaye tiṣṭhan vivyādha niśitaiḥ śaraiḥ
a tau tasya śaravegena parītau rāmalakṣmaṇau
c dhanuṣī saśare kṛtvā divyam astraṃ pracakratuḥ
a pracchādayantau gaganaṃ śarajālair mahābalau
c tam astraiḥ surasaṃkāśau naiva pasparśatuḥ śaraiḥ
a sa hi dhūmāndhakāraṃ ca cakre pracchādayan nabhaḥ
c diśaś cāntardadhe śrīmān nīhāratamasāvṛtaḥ
a naiva jyātalanirghoṣo na ca nemikhurasvanaḥ
c śuśruve caratas tasya na ca rūpaṃ prakāśate
a ghanāndhakāre timire śaravarṣam ivādbhutam
c sa vavarṣa mahābāhur nārācaśaravṛṣṭibhiḥ
a sa rāmaṃ sūryasaṃkāśaiḥ śarair dattavaro bhṛśam
c vivyādha samare kruddhaḥ sarvagātreṣu rāvaṇiḥ
a tau hanyamānau nārācair dhārābhir iva parvatau
c hemapuṅkhān naravyāghrau tigmān mumucatuḥ śarān
a antarikṣaṃ samāsādya rāvaṇiṃ kaṅkapatriṇaḥ
c nikṛtya patagā bhūmau petus te śoṇitokṣitāḥ
a atimātraṃ śaraugheṇa pīḍyamānau narottamau
c tān iṣūn patato bhallair anekair nicakartatuḥ
a yato hi dadṛśāte tau śarān nipatitāñ śitān
c tatas tato dāśarathī sasṛjāte 'stram uttamam
a rāvaṇis tu diśaḥ sarvā rathenātirathaḥ patan
c vivyādha tau dāśarathī laghv astro niśitaiḥ śaraiḥ
a tenātividdhau tau vīrau rukmapuṅkhaiḥ susaṃhataiḥ
c babhūvatur dāśarathī puṣpitāv iva kiṃśukau
a nāsya veda gatiṃ kaś cin na ca rūpaṃ dhanuḥ śarān
c na cānyad viditaṃ kiṃ cit sūryasyevābhrasaṃplave
a tena viddhāś ca harayo nihatāś ca gatāsavaḥ
c babhūvuḥ śataśas tatra patitā dharaṇītale
a lakṣmaṇas tu susaṃkruddho bhrātaraṃ vākyam abravīt
c brāhmam astraṃ prayokṣyāmi vadhārthaṃ sarvarakṣasām
a tam uvāca tato rāmo lakṣmaṇaṃ śubhalakṣaṇam
c naikasya heto rakṣāṃsi pṛthivyāṃ hantum arhasi
a ayudhyamānaṃ pracchannaṃ prāñjaliṃ śaraṇāgatam
c palāyantaṃ pramattaṃ vā na tvaṃ hantum ihārhasi
a asyaiva tu vadhe yatnaṃ kariṣyāvo mahābala
c ādekṣyāvo mahāvegān astrān āśīviṣopamān
a tam enaṃ māyinaṃ kṣudram antarhitarathaṃ balāt
c rākṣasaṃ nihaniṣyanti dṛṣṭvā vānarayūthapāḥ
a yady eṣa bhūmiṃ viśate divaṃ vā
rasātalaṃ vāpi nabhastalaṃ vā
c evaṃ nigūḍho 'pi mamāstradagdhaḥ
patiṣyate bhūmitale gatāsuḥ
a ity evam uktvā vacanaṃ mahātmā
raghupravīraḥ plavagarṣabhair vṛtaḥ
c vadhāya raudrasya nṛśaṃsakarmaṇas
tadā mahātmā tvaritaṃ nirīkṣate
a vijñāya tu manas tasya rāghavasya mahātmanaḥ
c saṃnivṛtyāhavāt tasmāt praviveśa puraṃ tataḥ
a so 'nusmṛtya vadhaṃ teṣāṃ rākṣasānāṃ tarasvinām
c krodhatāmrekṣaṇaḥ śūro nirjagāma mahādyutiḥ
a sa paścimena dvāreṇa niryayau rākṣasair vṛtaḥ
c indrajit tu mahāvīryaḥ paulastyo devakaṇṭakaḥ
a indrajit tu tato dṛṣṭvā bhrātarau rāmalakṣmaṇau
c raṇāyābhyudyatau vīrau māyāṃ prāduṣkarot tadā
a indrajit tu rathe sthāpya sītāṃ māyāmayīṃ tadā
c balena mahatāvṛtya tasyā vadham arocayat
a mohanārthaṃ tu sarveṣāṃ buddhiṃ kṛtvā sudurmatiḥ
c hantuṃ sītāṃ vyavasito vānarābhimukho yayau
a taṃ dṛṣṭvā tv abhiniryāntaṃ nagaryāḥ kānanaukasaḥ
c utpetur abhisaṃkruddhāḥ śilāhastā yuyutsavaḥ
a hanūmān puratas teṣāṃ jagāma kapikuñjaraḥ
c pragṛhya sumahac chṛṅgaṃ parvatasya durāsadam
a sa dadarśa hatānandāṃ sītām indrajito rathe
c ekaveṇīdharāṃ dīnām upavāsakṛśānanām
a parikliṣṭaikavasanām amṛjāṃ rāghavapriyām
c rajomalābhyām āliptaiḥ sarvagātrair varastriyam
a tāṃ nirīkṣya muhūrtaṃ tu maithilīm adhyavasya ca
c bāṣpaparyākulamukho hanūmān vyathito 'bhavat
a abravīt tāṃ tu śokārtāṃ nirānandāṃ tapasvinām
c dṛṣṭvā rathe stitāṃ sītāṃ rākṣasendrasutāśritām
a kiṃ samarthitam asyeti cintayan sa mahākapiḥ
c saha tair vānaraśreṣṭhair abhyadhāvata rāvaṇim
a tad vānarabalaṃ dṛṣṭvā rāvaṇiḥ krodhamūrchitaḥ
c kṛtvā viśokaṃ nistriṃśaṃ mūrdhni sītāṃ parāmṛśat
a taṃ striyaṃ paśyatāṃ teṣāṃ tāḍayām āsa rāvaṇiḥ
c krośantīṃ rāma rāmeti māyayā yojitāṃ rathe
a gṛhītamūrdhajāṃ dṛṣṭvā hanūmān dainyam āgataḥ
c duḥkhajaṃ vārinetrābhyām utsṛjan mārutātmajaḥ
e abravīt paruṣaṃ vākyaṃ krodhād rakṣo'dhipātmajam
a durātmann ātmanāśāya keśapakṣe parāmṛśaḥ
c brahmarṣīṇāṃ kule jāto rākṣasīṃ yonim āśritaḥ
e dhik tvāṃ pāpasamācāraṃ yasya te matir īdṛśī
a nṛśaṃsānārya durvṛtta kṣudra pāpaparākrama
c anāryasyedṛśaṃ karma ghṛṇā te nāsti nirghṛṇa
a cyutā gṛhāc ca rājyāc ca rāmahastāc ca maithilī
c kiṃ tavaiṣāparāddhā hi yad enāṃ hantum icchasi
a sītāṃ ca hatvā na ciraṃ jīviṣyasi kathaṃ cana
c vadhārhakarmaṇānena mama hastagato hy asi
a ye ca strīghātināṃ lokā lokavadhyaiś ca kutsitāḥ
c iha jīvitam utsṛjya pretya tān pratilapsyase
a iti bruvāṇo hanumān sāyudhair haribhir vṛtaḥ
c abhyadhāvata saṃkruddho rākṣasendrasutaṃ prati
a āpatantaṃ mahāvīryaṃ tad anīkaṃ vanaukasām
c rakṣasāṃ bhīmavegānām anīkena nyavārayat
a sa tāṃ bāṇasahasreṇa vikṣobhya harivāhinīm
c hariśreṣṭhaṃ hanūmantam indrajit pratyuvāca ha
a sugrīvas tvaṃ ca rāmaś ca yannimittam ihāgatāḥ
c tāṃ haniṣyāmi vaidehīm adyaiva tava paśyataḥ
a imāṃ hatvā tato rāmaṃ lakṣmaṇaṃ tvāṃ ca vānara
c sugrīvaṃ ca vadhiṣyāmi taṃ cānāryaṃ vibhīṣaṇam
a na hantavyāḥ striyaś ceti yad bravīṣi plavaṃgama
c pīḍā karam amitrāṇāṃ yat syāt kartavyam eta tat
a tam evam uktvā rudatīṃ sītāṃ māyāmayīṃ tataḥ
c śitadhāreṇa khaḍgena nijaghānendrajit svayam
a yajñopavītamārgeṇa chinnā tena tapasvinī
c sā pṛthivyāṃ pṛthuśroṇī papāta priyadarśanā
a tām indrajitstriyaṃ hatvā hanūmantam uvāca ha
c mayā rāmasya paśyemāṃ kopena ca niṣūditām
a tataḥ khaḍgena mahatā hatvā tām indrajit svayam
c hṛṣṭaḥ sa ratham āsthāya vinanāda mahāsvanam
a vānarāḥ śuśruvuḥ śabdam adūre pratyavasthitāḥ
c vyāditāsyasya nadatas tad durgaṃ saṃśritasya tu
a tathā tu sītāṃ vinihatya durmatiḥ
prahṛṣṭacetāḥ sa babhūva rāvaṇiḥ
c taṃ hṛṣṭarūpaṃ samudīkṣya vānarā
viṣaṇṇarūpāḥ samabhipradudruvuḥ
a śrutvā taṃ bhīmanirhrādaṃ śakrāśanisamasvanam
c vīkṣamāṇā diśaḥ sarvā dudruvur vānararṣabhāḥ
a tān uvāca tataḥ sarvān hanūmān mārutātmajaḥ
c viṣaṇṇavadanān dīnāṃs trastān vidravataḥ pṛthak
a kasmād viṣaṇṇavadanā vidravadhvaṃ plavaṃgamāḥ
c tyaktayuddhasamutsāhāḥ śūratvaṃ kva nu vo gatam
a pṛṣṭhato 'nuvrajadhvaṃ mām agrato yāntam āhave
c śūrair abhijanopetair ayuktaṃ hi nivartitum
a evam uktāḥ susaṃkruddhā vāyuputreṇa dhīmatā
c śailaśṛṅgān drumāṃś caiva jagṛhur hṛṣṭamānasāḥ
a abhipetuś ca garjanto rākṣasān vānararṣabhāḥ
c parivārya hanūmantam anvayuś ca mahāhave
a sa tair vānaramukhyais tu hanūmān sarvato vṛtaḥ
c hutāśana ivārciṣmān adahac chatruvāhinīm
a sa rākṣasānāṃ kadanaṃ cakāra sumahākapiḥ
c vṛto vānarasainyena kālāntakayamopamaḥ
a sa tu śokena cāviṣṭaḥ krodhena ca mahākapiḥ
c hanūmān rāvaṇi rathe mahatīṃ pātayac chilām
a tām āpatantīṃ dṛṣṭvaiva rathaḥ sārathinā tadā
c vidheyāśva samāyuktaḥ sudūram apavāhitaḥ
a tam indrajitam aprāpya rathathaṃ sahasārathim
c viveśa dharaṇīṃ bhittvā sā śilāvyartham udyatā
a patitāyāṃ śilāyāṃ tu rakṣasāṃ vyathitā camūḥ
c tam abhyadhāvañ śataśo nadantaḥ kānanaukasaḥ
a te drumāṃś ca mahākāyā giriśṛṅgāṇi codyatāḥ
c cikṣipur dviṣatāṃ madhye vānarā bhīmavikramāḥ
a vānarair tair mahāvīryair ghorarūpā niśācarāḥ
c vīryād abhihatā vṛkṣair vyaveṣṭanta raṇakṣitau
a svasainyam abhivīkṣyātha vānarārditam indrajit
c pragṛhītāyudhaḥ kruddhaḥ parān abhimukho yayau
a sa śaraughān avasṛjan svasainyenābhisaṃvṛtaḥ
c jaghāna kapiśārdūlān subahūn dṛṣṭavikramaḥ
a śūlair aśanibhiḥ khaḍgaiḥ paṭṭasaiḥ kūṭamudgaraiḥ
c te cāpy anucarāṃs tasya vānarā jaghnur āhave
a saskandhaviṭapaiḥ sālaiḥ śilābhiś ca mahābalaiḥ
c hanūmān kadanaṃ cakre rakṣasāṃ bhīmakarmaṇām
a sa nivārya parānīkam abravīt tān vanaukasaḥ
c hanūmān saṃnivartadhvaṃ na naḥ sādhyam idaṃ balam
a tyaktvā prāṇān viceṣṭanto rāma priyacikīrṣavaḥ
c yannimittaṃ hi yudhyāmo hatā sā janakātmajā
a imam arthaṃ hi vijñāpya rāmaṃ sugrīvam eva ca
c tau yat pratividhāsyete tat kariṣyāmahe vayam
a ity uktvā vānaraśreṣṭho vārayan sarvavānarān
c śanaiḥ śanair asaṃtrastaḥ sabalaḥ sa nyavartata
a sa tu prekṣya hanūmantaṃ vrajantaṃ yatra rāghavaḥ
c nikumbhilām adhiṣṭhāya pāvakaṃ juhuve ndrajit
a yajñabhūmyāṃ tu vidhivat pāvakas tena rakṣasā
c hūyamānaḥ prajajvāla homaśoṇitabhuk tadā
a so 'rciḥ pinaddho dadṛśe homaśoṇitatarpitaḥ
c saṃdhyāgata ivādityaḥ sa tīvrāgniḥ samutthitaḥ
a athendrajid rākṣasabhūtaye tu
juhāva havyaṃ vidhinā vidhānavat
c dṛṣṭvā vyatiṣṭhanta ca rākṣasās te
mahāsamūheṣu nayānayajñāḥ
a rāghavaś cāpi vipulaṃ taṃ rākṣasavanaukasām
c śrutvā saṃgrāmanirghoṣaṃ jāmbavantam uvāca ha
a saumya nūnaṃ hanumatā kṛtaṃ karma suduṣkaram
c śrūyate hi yathā bhīmaḥ sumahān āyudhasvanaḥ
a tad gaccha kuru sāhāyyaṃ svabalenābhisaṃvṛtaḥ
c kṣipram ṛṣkapate tasya kapiśreṣṭhasya yudhyataḥ
a ṛkṣarājas tathety uktvā svenānīkena saṃvṛtaḥ
c āgacchat paścimadvāraṃ hanūmān yatra vānaraḥ
a athāyāntaṃ hanūmantaṃ dadarśarkṣapatiḥ pathi
c vānaraiḥ kṛtasaṃgrāmaiḥ śvasadbhir abhisaṃvṛtam
a dṛṣṭvā pathi hanūmāṃś ca tad ṛṣkabalam udyatam
c nīlameghanibhaṃ bhīmaṃ saṃnivārya nyavartata
a sa tena harisainyena saṃnikarṣaṃ mahāyaśāḥ
c śīghram āgamya rāmāya duḥkhito vākyam abravīt
a samare yudhyamānānām asmākaṃ prekṣatāṃ ca saḥ
c jaghāna rudatīṃ sītām indrajid rāvaṇātmajaḥ
a udbhrāntacittas tāṃ dṛṣṭvā viṣaṇṇo 'ham ariṃdama
c tad ahaṃ bhavato vṛttaṃ vijñāpayitum āgataḥ
a tasya tadvacanaṃ śrutvā rāghavaḥ śokamūrchitaḥ
c nipapāta tadā bhūmau chinnamūla iva drumaḥ
a taṃ bhūmau devasaṃkāśaṃ patitaṃ dṛśya rāghavam
c abhipetuḥ samutpatya sarvataḥ kapisattamāḥ
a asiñcan salilaiś cainaṃ padmotpalasugandhibhiḥ
c pradahantam asahyaṃ ca sahasāgnim ivotthitam
a taṃ lakṣmaṇo 'tha bāhubhyāṃ pariṣvajya suduḥkhitaḥ
c uvāca rāmam asvasthaṃ vākyaṃ hetvarthasaṃhitam
a śubhe vartmani tiṣṭhantaṃ tvām āryavijitendriyam
c anarthebhyo na śaknoti trātuṃ dharmo nirarthakaḥ
a bhūtānāṃ sthāvarāṇāṃ ca jaṅgamānāṃ ca darśanam
c yathāsti na tathā dharmas tena nāstīti me matiḥ
a yathaiva sthāvaraṃ vyaktaṃ jaṅgamaṃ ca tathāvidham
c nāyam arthas tathā yuktas tvadvidho na vipadyate
a yady adharmo bhaved bhūto rāvaṇo narakaṃ vrajet
c bhavāṃś ca dharmasaṃyukto naivaṃ vyasanam āpnuyāt
a tasya ca vyasanābhāvād vyasanaṃ ca gate tvayi
c dharmeṇopalabhed dharmam adharmaṃ cāpy adharmataḥ
a yadi dharmeṇa yujyeran nādharmarucayo janāḥ
c dharmeṇa caratāṃ dharmas tathā caiṣāṃ phalaṃ bhavet
a yasmād arthā vivardhante yeṣv adharmaḥ pratiṣṭhitaḥ
c kliśyante dharmaśīlāś ca tasmād etau nirarthakau
a vadhyante pāpakarmāṇo yady adharmeṇa rāghava
c vadhakarmahato dharmaḥ sa hataḥ kaṃ vadhiṣyati
a atha vā vihitenāyaṃ hanyate hanti vā param
c vidhir ālipyate tena na sa pāpena karmaṇā
a adṛṣṭapratikāreṇa avyaktenāsatā satā
c kathaṃ śakyaṃ paraṃ prāptuṃ dharmeṇārivikarśana
a yadi sat syāt satāṃ mukhya nāsat syāt tava kiṃ cana
c tvayā yadīdṛśaṃ prāptaṃ tasmāt san nopapadyate
a atha vā durbalaḥ klībo balaṃ dharmo 'nuvartate
c durbalo hṛtamaryādo na sevya iti me matiḥ
a balasya yadi ced dharmo guṇabhūtaḥ parākrame
c dharmam utsṛjya vartasva yathā dharme tathā bale
a atha cet satyavacanaṃ dharmaḥ kila paraṃtapa
c anṛtas tvayy akaruṇaḥ kiṃ na baddhas tvayā pitā
a yadi dharmo bhaved bhūta adharmo vā paraṃtapa
c na sma hatvā muniṃ vajrī kuryād ijyāṃ śatakratuḥ
a adharmasaṃśrito dharmo vināśayati rāghava
c sarvam etad yathākāmaṃ kākutstha kurute naraḥ
a mama cedaṃ mataṃ tāta dharmo 'yam iti rāghava
c dharmamūlaṃ tvayā chinnaṃ rājyam utsṛjatā tadā
a arthebhyo hi vivṛddhebhyaḥ saṃvṛddhebhyas tatas tataḥ
c kriyāḥ sarvāḥ pravartante parvatebhya ivāpagāḥ
a arthena hi viyuktasya puruṣasyālpatejasaḥ
c vyucchidyante kriyāḥ sarvā grīṣme kusarito yathā
a so 'yam arthaṃ parityajya sukhakāmaḥ sukhaidhitaḥ
c pāpam ārabhate kartuṃ tathā doṣaḥ pravartate
a yasyārthās tasya mitrāṇi yasyārthās tasya bāndhavaḥ
c yasyārthāḥ sa pumāṃl loke yasyārthāḥ sa ca paṇḍitaḥ
a yasyārthāḥ sa ca vikrānto yasyārthāḥ sa ca buddhimān
c yasyārthāḥ sa mahābhāgo yasyārthāḥ sa mahāguṇaḥ
a arthasyaite parityāge doṣāḥ pravyāhṛtā mayā
c rājyam utsṛjatā vīra yena buddhis tvayā kṛtā
a yasyārthā dharmakāmārthās tasya sarvaṃ pradakṣiṇam
c adhanenārthakāmena nārthaḥ śakyo vicinvatā
a harṣaḥ kāmaś ca darpaś ca dharmaḥ krodhaḥ śamo damaḥ
c arthād etāni sarvāṇi pravartante narādhipa
a yeṣāṃ naśyaty ayaṃ lokaś caratāṃ dharmacāriṇām
c te 'rthās tvayi na dṛśyante durdineṣu yathā grahāḥ
a tvayi pravrajite vīra guroś ca vacane sthite
c rakṣasāpahṛtā bhāryā prāṇaiḥ priyatarā tava
a tad adya vipulaṃ vīra duḥkham indrajitā kṛtam
c karmaṇā vyapaneṣyāmi tasmād uttiṣṭha rāghava
a ayam anagha tavoditaḥ priyārthaṃ
janakasutā nidhanaṃ nirīkṣya ruṣṭaḥ
c sahayagajarathāṃ sarākṣasendrāṃ
bhṛśam iṣubhir vinipātayāmi laṅkām
a rāmam āśvāsayāne tu lakṣmaṇe bhrātṛvatsale
c nikṣipya gulmān svasthāne tatrāgacchad vibhīṣaṇaḥ
a nānāpraharaṇair vīraiś caturbhiḥ sacivair vṛtaḥ
c nīlāñjanacayākārair mātaṃgair iva yūthapaḥ
a so 'bhigamya mahātmānaṃ rāghavaṃ śokalālasaṃ
c vānarāṃś caiva dadṛśe bāṣpaparyākulekṣaṇān
a rāghavaṃ ca mahātmānam ikṣvākukulanandanam
c dadarśa moham āpannaṃ lakṣmaṇasyāṅkam āśritam
a vrīḍitaṃ śokasaṃtaptaṃ dṛṣṭvā rāmaṃ vibhīṣaṇaḥ
c antarduḥkhena dīnātmā kim etad iti so 'bravīt
a vibhīṣaṇa mukhaṃ dṛṣṭvā sugrīvaṃ tāṃś ca vānarān
c uvāca lakṣmaṇo vākyam idaṃ bāṣpapariplutaḥ
a hatām indrajitā sītām iha śrutvaiva rāghavaḥ
c hanūmad vacanāt saumya tato moham upāgataḥ
a kathayantaṃ tu saumitriṃ saṃnivārya vibhīṣaṇaḥ
c puṣkalārtham idaṃ vākyaṃ visaṃjñaṃ rāmam abravīt
a manujendrārtarūpeṇa yad uktas tvaṃ hanūmatā
c tad ayuktam ahaṃ manye sāgarasyeva śoṣaṇam
a abhiprāyaṃ tu jānāmi rāvaṇasya durātmanaḥ
c sītāṃ prati mahābāho na ca ghātaṃ kariṣyati
a yācyamānaḥ subahuśo mayā hitacikīrṣuṇā
c vaidehīm utsṛjasveti na ca tat kṛtavān vacaḥ
a naiva sāmnā na bhedena na dānena kuto yudhā
c sā draṣṭum api śakyeta naiva cānyena kena cit
a vānarān mohayitvā tu pratiyātaḥ sa rākṣasaḥ
c caityaṃ nikumbhilāṃ nāma yatra homaṃ kariṣyati
a hutavān upayāto hi devair api savāsavaiḥ
c durādharṣo bhavaty eṣa saṃgrāme rāvaṇātmajaḥ
a tena mohayatā nūnam eṣā māyā prayojitā
c vighnam anvicchatā tāta vānarāṇāṃ parākrame
e sasainyās tatra gacchāmo yāvat tan na samāpyate
a tyajemaṃ naraśārdūlamithyā saṃtāpam āgatam
c sīdate hi balaṃ sarvaṃ dṛṣṭvā tvāṃ śokakarśitam
a iha tvaṃ svastha hṛdayas tiṣṭha sattvasamucchritaḥ
c lakṣmaṇaṃ preṣayāsmābhiḥ saha sainyānukarṣibhiḥ
a eṣa taṃ naraśārdūlo rāvaṇiṃ niśitaiḥ śaraiḥ
c tyājayiṣyati tat karma tato vadhyo bhaviṣyati
a tasyaite niśitās tīkṣṇāḥ patripatrāṅgavājinaḥ
c patatriṇa ivāsaumyāḥ śarāḥ pāsyanti śoṇitam
a tat saṃdiśa mahābāho lakṣmaṇaṃ śubhalakṣaṇam
c rākṣasasya vināśāya vajraṃ vajradharo yathā
a manujavara na kālaviprakarṣo
ripunidhanaṃ prati yat kṣamo 'dya kartum
c tvam atisṛja ripor vadhāya bāṇīm
asurapuronmathane yathā mahendraḥ
a samāptakarmā hi sa rākṣasendro
bhavaty adṛśyaḥ samare surāsuraiḥ
c yuyutsatā tena samāptakarmaṇā
bhavet surāṇām api saṃśayo mahān
a tasya tadvacanaṃ śrutvā rāghavaḥ śokakarśitaḥ
c nopadhārayate vyaktaṃ yad uktaṃ tena rakṣasā
a tato dhairyam avaṣṭabhya rāmaḥ parapuraṃjayaḥ
c vibhīṣaṇam upāsīnam uvāca kapisaṃnidhau
a nairṛtādhipate vākyaṃ yad uktaṃ te vibhīṣaṇa
c bhūyas tac chrotum icchāmi brūhi yat te vivakṣitam
a rāghavasya vacaḥ śrutvā vākyaṃ vākyaviśāradaḥ
c yat tat punar idaṃ vākyaṃ babhāṣe sa vibhīṣaṇaḥ
a yathājñaptaṃ mahābāho tvayā gulmaniveśanam
c tat tathānuṣṭhitaṃ vīra tvadvākyasamanantaram
a tāny anīkāni sarvāṇi vibhaktāni samantataḥ
c vinyastā yūthapāś caiva yathānyāyaṃ vibhāgaśaḥ
a bhūyas tu mama vijāpyaṃ tac chṛṇuṣva mahāyaśaḥ
c tvayy akāraṇasaṃtapte saṃtaptahṛdayā vayam
a tyaja rājann imaṃ śokaṃ mithyā saṃtāpam āgatam
c tad iyaṃ tyajyatāṃ cintā śatruharṣavivardhanī
a udyamaḥ kriyatāṃ vīra harṣaḥ samupasevyatām
c prāptavyā yadi te sītā hantavyaś vca niśācarāḥ
a raghunandana vakṣyāmi śrūyatāṃ me hitaṃ vacaḥ
c sādhv ayaṃ yātu saumitrir balena mahatā vṛtaḥ
e nikumbhilāyāṃ saṃprāpya hantuṃ rāvaṇim āhave
a dhanurmaṇḍalanirmuktair āśīviṣaviṣopamaiḥ
c śarair hantuṃ maheṣvāso rāvaṇiṃ samitiṃjayaḥ
a tena vīreṇa tapasā varadānāt svayambhutaḥ
c astraṃ brahmaśiraḥ prāptaṃ kāmagāś ca turaṃgamāḥ
a nikumbhilām asaṃprāptam ahutāgniṃ ca yo ripuḥ
c tvām ātatāyinaṃ hanyād indraśatro sa te vadhaḥ
e ity evaṃ vihito rājan vadhas tasyaiva dhīmataḥ
a vadhāyendrajito rāma taṃ diśasva mahābalam
c hate tasmin hataṃ viddhi rāvaṇaṃ sasuhṛjjanam
a vibhīṣaṇavacaḥ śrutva rāmo vākyam athābravīt
c jānāmi tasya raudrasya māyāṃ satyaparākrama
a sa hi brahmāstravit prājño mahāmāyo mahābalaḥ
c karoty asaṃjñān saṃgrāme devān savaruṇān api
a tasyāntarikṣe carato rathasthasya mahāyaśaḥ
c na gatir jñāyate vīrasūryasyevābhrasaṃplave
a rāghavas tu ripor jñātvā māyāvīryaṃ durātmanaḥ
c lakṣmaṇaṃ kīrtisaṃpannam idaṃ vacanam abravīt
a yad vānarendrasya balaṃ tena sarveṇa saṃvṛtaḥ
c hanūmatpramukhaiś caiva yūthapaiḥ sahalakṣmaṇa
a jāmbavenarkṣapatinā saha sainyena saṃvṛtaḥ
c jahi taṃ rākṣasasutaṃ māyābalaviśāradam
a ayaṃ tvāṃ sacivaiḥ sārdhaṃ mahātmā rajanīcaraḥ
c abhijñas tasya deśasya pṛṣṭhato 'nugamiṣyati
a rāghavasya vacaḥ śrutvā lakṣmaṇaḥ savibhīṣaṇaḥ
c jagrāha kārmukaṃ śreṣṭham anyad bhīmaparākramaḥ
a saṃnaddhaḥ kavacī khaḍgī sa śarī hemacāpadhṛk
c rāmapādāv upaspṛśya hṛṣṭaḥ saumitrir abravīt
a adya matkārmukonmukhāḥ śarā nirbhidya rāvaṇim
c laṅkām abhipatiṣyanti haṃsāḥ puṣkariṇīm iva
a adyaiva tasya raudrasya śarīraṃ māmakāḥ śarāḥ
c vidhamiṣyanti hatvā taṃ mahācāpaguṇacyutāḥ
a sa evam uktvā dyutimān vacanaṃ bhrātur agrataḥ
c sa rāvaṇivadhākāṅkṣī lakṣmaṇas tvarito yayau
a so 'bhivādya guroḥ pādau kṛtvā cāpi pradakṣiṇam
c nikumbhilām abhiyayau caityaṃ rāvaṇipālitam
a vibhīṣaṇena sahito rājaputraḥ pratāpavān
c kṛtasvastyayano bhrātrā lakṣmaṇas tvarito yayau
a vānarāṇāṃ sahasrais tu hanūmān bahubhir vṛtaḥ
c vibhīṣaṇaḥ sahāmātyas tadā lakṣmaṇam anvagāt
a mahatā harisainyena savegam abhisaṃvṛtaḥ
c ṛkṣarājabalaṃ caiva dadarśa pathi viṣṭhitam
a sa gatvā dūram adhvānaṃ saumitrir mitranandanaḥ
c rākṣasendrabalaṃ dūrād apaśyad vyūham āsthitam
a sa saṃprāpya dhanuṣpāṇir māyāyogam ariṃdama
c tasthau brahmavidhānena vijetuṃ raghunandanaḥ
a vividham amalaśastrabhāsvaraṃ tad
dhvajagahanaṃ vipulaṃ mahārathaiś ca
c pratibhayatamam aprameyavegaṃ
timiram iva dviṣatāṃ balaṃ viveśa
a atha tasyām avasthāyāṃ lakṣmaṇaṃ rāvaṇānujaḥ
c pareṣām ahitaṃ vākyam arthasādhakam abravīt
a asyānīkasya mahato bhedane yatalakṣmaṇa
c rākṣasendrasuto 'py atra bhinne dṛśyo bhaviṣyati
a sa tvam indrāśaniprakhyaiḥ śarair avakiran parān
c abhidravāśu yāvad vai naitat karma samāpyate
a jahi vīradurātmānaṃ māyāparam adhārmikam
c rāvaṇiṃ krūrakarmāṇaṃ sarvalokabhayāvaham
a vibhīṣaṇavacaḥ śrutvā lakṣmaṇaḥ śubhalakṣaṇaḥ
c vavarṣa śaravarṣāṇi rākṣasendrasutaṃ prati
a ṛkṣāḥ śākhāmṛgāś caiva drumādrivarayodhinaḥ
c abhyadhāvanta sahitās tad anīkam avasthitam
a rākṣasāś ca śitair bāṇair asibhiḥ śaktitomaraiḥ
c udyataiḥ samavartanta kapisainyajighāṃsavaḥ
a sa saṃprahāras tumulaḥ saṃjajñe kapirakṣasām
c śabdena mahatā laṅkāṃ nādayan vai samantataḥ
a śastrair bahuvidhākāraiḥ śitair bāṇaiś ca pādapaiḥ
c udyatair giriśṛṅgaiś ca ghorair ākāśam āvṛtam
a te rākṣasā vānareṣu vikṛtānanabāhavaḥ
c niveśayantaḥ śastrāṇi cakrus te sumahad bhayam
a tathaiva sakalair vṛkṣair giriśṛṅgaiś ca vānarāḥ
c abhijaghnur nijaghnuś ca samare rākṣasarṣabhān
a ṛkṣavānaramukhyaiś ca mahākāyair mahābalaiḥ
c rakṣasāṃ vadhyamānānāṃ mahad bhayam ajāyata
a svam anīkaṃ viṣaṇṇaṃ tu śrutvā śatrubhir arditam
c udatiṣṭhata durdharṣas tat karmaṇy ananuṣṭhite
a vṛkṣāndhakārān niṣkramya jātakrodhaḥ sa rāvaṇiḥ
c āruroha rathaṃ sajjaṃ pūrvayuktaṃ sa rākṣasaḥ
a sa bhīmakārmukaśaraḥ kṛṣṇāñjanacayopamaḥ
c raktāsyanayanaḥ krūro babhau mṛtyur ivāntakaḥ
a dṛṣṭvaiva tu rathasthaṃ taṃ paryavartata tad balam
c rakṣasāṃ bhīmavegānāṃ lakṣmaṇena yuyutsatām
a tasmin kāle tu hanumān udyamya sudurāsadam
c dharaṇīdharasaṃkāśī mahāvṛkṣam ariṃdamaḥ
a sa rākṣasānāṃ tat sainyaṃ kālāgnir iva nirdahan
c cakāra bahubhir vṛkṣair niḥsaṃjñaṃ yudhi vānaraḥ
a vidhvaṃsayantaṃ tarasā dṛṣṭvaiva pavanātmajam
c rākṣasānāṃ sahasrāṇi hanūmantam avākiran
a śitaśūladharāḥ śūlair asibhiś cāsipāṇayaḥ
c śaktibhiḥ śaktihastāś ca paṭṭasaiḥ paṭṭasāyudhāḥ
a parighaiś ca gadābhiś ca kuntaiś ca śubhadarśanaiḥ
c śataśaś ca śataghnībhir āyasair api mudgaraiḥ
a ghoraiḥ paraśubhiś caiva bhiṇḍipālaiś ca rākṣasāḥ
c muṣṭibhir vajravegaiś ca talair aśanisaṃnibhaiḥ
a abhijaghnuḥ samāsādya samantāt parvatopamam
c teṣām api ca saṃkruddhaś cakāra kadanaṃ mahat
a sa dadarśa kapiśreṣṭham acalopamam indrajit
c sūdayānam amitraghnam amitrān pavanātmajam
a sa sārathim uvācedaṃ yāhi yatraiṣa vānaraḥ
c kṣayam eva hi naḥ kuryād rākṣasānām upekṣitaḥ
a ity uktaḥ sārathis tena yayau yatra sa mārutiḥ
c vahan paramadurdharṣaṃ sthitam indrajitaṃ rathe
a so 'bhyupetya śarān khaḍgān paṭṭasāsiparaśvadhān
c abhyavarṣata durdharṣaḥ kapimūrdhni sa rākṣasaḥ
a tāni śastrāṇi ghorāṇi pratigṛhya sa mārutiḥ
c roṣeṇa mahatāviṣo vākyaṃ cedam uvāca ha
a yudhyasva yadi śūro 'si rāvaṇātmaja durmate
c vāyuputraṃ samāsādya na jīvan pratiyāsyasi
a bāhubhyāṃ saṃprayudhyasva yadi me dvandvam āhave
c vegaṃ sahasva durbuddhe tatas tvaṃ rakṣasāṃ varaḥ
a hanūmantaṃ jighāṃsantaṃ samudyataśarāsanam
c rāvaṇātmajam ācaṣṭe lakṣmaṇāya vibhīṣaṇaḥ
a yas tu vāsavanirjetā rāvaṇasyātmasaṃbhavaḥ
c sa eṣa ratham āsthāya hanūmantaṃ jighāṃsati
a tam apratimasaṃsthānaiḥ śaraiḥ śatruvidāraṇaiḥ
c jīvitāntakarair ghoraiḥ saumitre rāvaṇiṃ jahi
a ity evam uktas tu tadā mahātmā
vibhīṣaṇenārivibhīṣaṇena
c dadarśa taṃ parvatasaṃnikāśaṃ
rathasthitaṃ bhīmabalaṃ durāsadam
a evam uktvā tu saumitriṃ jātaharṣo vibhīṣaṇaḥ
c dhanuṣpāṇinam ādāya tvaramāṇo jagāma saḥ
a avidūraṃ tato gatvā praviśya ca mahad vanam
c darśayām āsa tat karma lakṣmaṇāya vibhīṣaṇaḥ
a nīlajīmūtasaṃkāśaṃ nyagrodhaṃ bhīmadarśanam
c tejasvī rāvaṇabhrātā lakṣmaṇāya nyavedayat
a ihopahāraṃ bhūtānāṃ balavān rāvaṇātajaḥ
c upahṛtya tataḥ paścāt saṃgrāmam abhivartate
a adṛśyaḥ sarvabhūtānāṃ tato bhavati rākṣasaḥ
c nihanti samare śatrūn badhnāti ca śarottamaiḥ
a tam apraviṣṭaṃ nyagrodhaṃ balinaṃ rāvaṇātmajam
c vidhvaṃsaya śarais tīkṣṇaiḥ sarathaṃ sāśvasārathim
a tathety uktvā mahātejāḥ saumitrir mitranandanaḥ
c babhūvāvasthitas tatra citraṃ visphārayan dhanuḥ
a sa rathenāgnivarṇena balavān rāvaṇātmajaḥ
c indrajit kavacī khaḍgī sadhvajaḥ pratyadṛśyata
a tam uvāca mahātejāḥ paulastyam aparājitam
c samāhvaye tvāṃ samare samyag yuddhaṃ prayaccha me
a evam ukto mahātejā manasvī rāvaṇātmajaḥ
c abravīt paruṣaṃ vākyaṃ tatra dṛṣṭvā vibhīṣaṇam
a iha tvaṃ jātasaṃvṛddhaḥ sākṣād bhrātā pitur mama
c kathaṃ druhyasi putrasya pitṛvyo mama rākṣasa
a na jñātitvaṃ na sauhārdaṃ na jātis tava durmate
c pramāṇaṃ na ca sodaryaṃ na dharmo dharmadūṣaṇa
a śocyas tvam asi durbuddhe nindanīyaś ca sādhubhiḥ
c yas tvaṃ svajanam utsṛjya parabhṛtyatvam āgataḥ
a naitac chithilayā buddhyā tvaṃ vetsi mahad antaram
c kva ca svajanasaṃvāsaḥ kva ca nīcaparāśrayaḥ
a guṇavān vā parajanaḥ svajano nirguṇo 'pi vā
c nirguṇaḥ svajanaḥ śreyān yaḥ paraḥ para eva saḥ
a niranukrośatā ceyaṃ yādṛśī te niśācara
c svajanena tvayā śakyaṃ paruṣaṃ rāvaṇānuja
a ity ukto bhrātṛputreṇa pratyuvāca vibhīṣaṇaḥ
c ajānann iva macchīlaṃ kiṃ rākṣasa vikatthase
a rākṣasendrasutāsādho pāruṣyaṃ tyaja gauravāt
c kule yady apy ahaṃ jāto rakṣasāṃ krūrakarmaṇām
e guṇo 'yaṃ prathamo nṝṇāṃ tan me śīlam arākṣasaṃ
a na rame dāruṇenāhaṃ na cādharmeṇa vai rame
c bhrātrā viṣamaśīlena kathaṃ bhrātā nirasyate
a parasvānāṃ ca haraṇaṃ paradārābhimarśanam
c suhṛdām atiśaṅkāṃ ca trayo doṣāḥ kṣayāvahāḥ
a maharṣīṇāṃ vadho ghoraḥ sarvadevaiś ca vigrahaḥ
c abhimānaś ca kopaś ca vairitvaṃ pratikūlatā
a ete doṣā mama bhrātur jīvitaiśvaryanāśanāḥ
c guṇān pracchādayām āsuḥ parvatān iva toyadāḥ
a doṣair etaiḥ parityakto mayā bhrātā pitā tava
c neyam asti purī laṅkā na ca tvaṃ na ca te pitā
a atimānī ca bālaś ca durvinītaś ca rākṣasa
c baddhas tvaṃ kālapāśena brūhi māṃ yad yad icchasi
a adya te vyasanaṃ prāptaṃ kim iha tvaṃ tu vakṣyasi
c praveṣṭuṃ na tvayā śakyo nyagrodho rākṣasādhama
a dharṣayitvā tu kākutsthau na śakyaṃ jīvituṃ tvayā
c yudhyasva naradevena lakṣmaṇena raṇe saha
e hatas tvaṃ devatā kāryaṃ kariṣyasi yamakṣaye
a nidarśayasvātmabalaṃ samudyataṃ
kuruṣva sarvāyudhasāyakavyayam
c na lakṣmaṇasyaitya hi bāṇagocaraṃ
tvam adya jīvan sabalo gamiṣyasi
a vibhīṣaṇa vacaḥ śrutvā rāvaṇiḥ krodhamūrchitaḥ
c abravīt paruṣaṃ vākyaṃ vegenābhyutpapāta ha
a udyatāyudhanistriṃśo rathe tu samalaṃkṛte
c kālāśvayukte mahati sthitaḥ kālāntakopamaḥ
a mahāpramāṇam udyamya vipulaṃ vegavad dṛḍham
c dhanur bhīmaṃ parāmṛśya śarāṃś cāmitranāśanān
a uvācainaṃ samārabdhaḥ saumitriṃ savibhīṣaṇam
c tāṃś ca vānaraśārdūlān paśyadhvaṃ me parākramam
a adya matkārmukotsṛṣṭaṃ śaravarṣaṃ durāsadam
c muktaṃ varṣam ivākāśe vārayiṣyatha saṃyuge
a adya vo māmakā bāṇā mahākārmukaniḥsṛtāḥ
c vidhamiṣyanti gātrāṇi tūlarāśim ivānalaḥ
a tīkṣṇasāyakanirbhinnāñ śūlaśaktyṛṣṭitomaraiḥ
c adya vo gamayiṣyāmi sarvān eva yamakṣayam
a kṣipataḥ śaravarṣāṇi kṣiprahastasya me yudhi
c jīmūtasyeva nadataḥ kaḥ sthāsyati mamāgrataḥ
a tac chrutvā rākṣasendrasya garjitaṃ lakṣmaṇas tadā
c abhītavadanaḥ kruddho rāvaṇiṃ vākyam abravīt
a uktaś ca durgamaḥ pāraḥ kāryāṇāṃ rākṣasa tvayā
c kāryāṇāṃ karmaṇā pāraṃ yo gacchati sa buddhimān
a sa tvam arthasya hīnārtho duravāpasya kena cit
c vaco vyāhṛtya jānīṣe kṛtārtho 'smīti durmate
a antardhānagatenājau yas tvayācaritas tadā
c taskarācarito mārgo naiṣa vīraniṣevitaḥ
a yathā bāṇapathaṃ prāpya sthito 'haṃ tava rākṣasa
c darśayasvādya tat tejo vācā tvaṃ kiṃ vikatthase
a evam ukto dhanur bhīmaṃ parāmṛśya mahābalaḥ
c sasarje niśitān bāṇān indrajit samijiṃjaya
a te nisṛṣṭā mahāvegāḥ śarāḥ sarpaviṣopamāḥ
c saṃprāpya lakṣmaṇaṃ petuḥ śvasanta iva pannagāḥ
a śarair atimahāvegair vegavān rāvaṇātmajaḥ
c saumitrim indrajid yuddhe vivyādha śubhalakṣaṇam
a sa śarair atividdhāṅgo rudhireṇa samukṣitaḥ
c śuśubhe lakṣmaṇaḥ śrīmān vidhūma iva pāvakaḥ
a indrajit tv ātmanaḥ karma prasamīkṣyādhigamya ca
c vinadya sumahānādam idaṃ vacanam abravīt
a patriṇaḥ śitadhārās te śarā matkārmukacyutāḥ
c ādāsyante 'dya saumitre jīvitaṃ jīvitāntagāḥ
a adya gomāyusaṃghāś ca śyenasaṃghāś ca lakṣmaṇa
c gṛdhrāś ca nipatantu tvāṃ gatāsuṃ nihataṃ mayā
a kṣatrabandhuḥ sadānāryo rāmaḥ paramadurmatiḥ
c bhaktaṃ bhrātaram adyaiva tvāṃ drakṣyati mayā hatam
a viśastakavacaṃ bhūmau vyapaviddhaśarāsanam
c hṛtottamāṅgaṃ saumitre tvām adya nihataṃ mayā
a iti bruvāṇaṃ saṃrabdhaṃ paruṣaṃ rāvaṇātmajam
c hetumadvākyam atyarthaṃ lakṣmaṇaḥ pratyuvāca ha
a akṛtvā katthase karma kimartham iha rākṣasa
c kuru tat karma yenāhaṃ śraddadhyāṃ tava katthanam
a anuktvā paruṣaṃ vākyaṃ kiṃ cid apy anavakṣipan
c avikatthan vadhiṣyāmi tvāṃ paśya puruṣādana
a ity uktvā pañcanārācān ākarṇāpūritāñ śarān
c nicakhāna mahāvegāṃl lakṣmaṇo rākṣasorasi
a sa śarair āhatas tena saroṣo rāvaṇātmajaḥ
c suprayuktais tribhir bāṇaiḥ prativivyādha lakṣmaṇam
a sa babhūva mahābhīmo nararākṣasasiṃhayoḥ
c vimardas tumulo yuddhe parasparavadhaiṣiṇoḥ
a ubhau hi balasaṃpannāv ubhau vikramaśālinau
c ubhāv api suvikrāntau sarvaśastrāstrakovidau
a ubhau paramadurjeyāv atulyabalatejasau
c yuyudhāte mahāvīrau grahāv iva nabho gatau
a balavṛtrāv iva hi tau yudhi vai duṣpradharṣaṇau
c yuyudhāte mahātmānau tadā kesariṇāv iva
a bahūn avasṛjantau hi mārgaṇaughān avasthitau
c nararākṣasasiṃhau tau prahṛṣṭāv abhyayudhyatām
a susaṃprahṛṣṭau nararākṣasottamau
jayaiṣiṇau mārgaṇacāpadhāriṇau
c parasparaṃ tau pravavarṣatur bhṛśaṃ
śaraughavarṣeṇa balāhakāv iva
a tataḥ śaraṃ dāśarathiḥ saṃdhāyāmitrakarśanaḥ
c sasarja rākṣasendrāya kruddhaḥ sarpa iva śvasan
a tasya jyātalanirghoṣaṃ sa śrutvā rāvaṇātmajaḥ
c vivarṇavadano bhūtvā lakṣmaṇaṃ samudaikṣata
a taṃ viṣaṇṇamukhaṃ dṛṣṭvā rākṣasaṃ rāvaṇātmajam
c saumitriṃ yuddhasaṃsaktaṃ pratyuvāca vibhīṣaṇaḥ
a nimittāny anupaśyāmi yāny asmin rāvaṇātmaje
c tvara tena mahābāho bhagna eṣa na saṃśayaḥ
a tataḥ saṃdhāya saumitriḥ śarān agniśikhopamān
c mumoca niśitāṃs tasmai sarvān iva viṣolbaṇān
a śakrāśanisamasparśair lakṣmaṇenāhataḥ śaraiḥ
c muhūrtam abhavan mūḍhaḥ sarvasaṃkṣubhitendriyaḥ
a upalabhya muhūrtena saṃjñāṃ pratyāgatendriyaḥ
c dadarśāvasthitaṃ vīraṃ vīro daśarathātmajam
a so 'bhicakrāma saumitriṃ roṣāt saṃraktalocanaḥ
c abravīc cainam āsādya punaḥ sa paruṣaṃ vacaḥ
a kiṃ na smarasi tad yuddhe prathame matparākramam
c nibaddhas tvaṃ saha bhrātrā yadā yudhi viceṣṭase
a yuvā khalu mahāyuddhe śakrāśanisamaiḥ śaraiḥ
c śāyinau prathamaṃ bhūmau visaṃjñau sapuraḥsarau
a smṛtir vā nāsti te manye vyaktaṃ vā yamasādanam
c gantum icchasi yasmāt tvaṃ māṃ dharṣayitum icchasi
a yadi te prathame yuddhe na dṛṣṭo matparākramaḥ
c adya tvāṃ darśayiṣyāmi tiṣṭhedānīṃ vyavasthitaḥ
a ity uktvā saptabhir bāṇair abhivivyādha lakṣmaṇam
c daśabhiś ca hanūmantaṃ tīkṣṇadhāraiḥ śarottamaiḥ
a tataḥ śaraśatenaiva suprayuktena vīryavān
c krodhād dviguṇasaṃrabdho nirbibheda vibhīṣaṇam
a tad dṛṣṭvendrajitaḥ karma kṛtaṃ rāmānujas tadā
c acintayitvā prahasan naitat kiṃ cid iti bruvan
a mumoca sa śarān ghorān saṃgṛhya narapuṃgavaḥ
c abhītavadanaḥ kruddho rāvaṇiṃ lakṣmaṇo yudhi
a naivaṃ raṇagataḥ śūrāḥ praharanti niśācara
c laghavaś cālpavīryāś ca sukhā hīme śarās tava
a naivaṃ śūrās tu yudhyante samare jayakāṅkṣiṇaḥ
c ity evaṃ taṃ bruvāṇas tu śaravarṣair avākirat
a tasya bāṇais tu vidhvastaṃ kavacaṃ hemabhūṣitam
c vyaśīryata rathopasthe tārājālam ivāmbarāt
a vidhūtavarmā nārācair babhūva sa kṛtavraṇaḥ
c indrajit samare śūraḥ prarūḍha iva sānumān
a abhīkṣṇaṃ niśvasantau hi yudhyetāṃ tumulaṃ yudhi
c śarasaṃkṛttasarvāṅgo sarvato rudhirokṣitau
a astrāṇy astravidāṃ śreṣṭhau darśayantau punaḥ punaḥ
c śarān uccāvacākārān antarikṣe babandhatuḥ
a vyapetadoṣam asyantau laghucitraṃ ca suṣṭhu ca
c ubhau tu tumulaṃ ghoraṃ cakratur nararākṣasau
a tayoḥ pṛthakpṛthag bhīmaḥ śuśruve talanisvanaḥ
c sughorayor niṣṭanator gagane meghayor iva
a te gātrayor nipatitā rukmapuṅkhāḥ śarā yudhi
c asṛgdigdhā viniṣpetur viviśur dharaṇītalam
a anyaiḥ suniśitaiḥ śastrair ākāśe saṃjaghaṭṭire
c babhañjuś cicchiduś cāpi tayor bāṇāḥ sahasraśaḥ
a sa babhūva raṇe ghoras tayor bāṇamayaś cayaḥ
c agnibhyām iva dīptābhyāṃ satre kuśamayaś cayaḥ
a tayoḥ kṛtavraṇau dehau śuśubhāte mahātmanoḥ
c sapuṣpāv iva niṣpatrau vane śālmalikuṃśukau
a cakratus tumulaṃ ghoraṃ saṃnipātaṃ muhur muhuḥ
c indrajil lakṣmaṇaś caiva parasparajayaiṣiṇau
a lakṣmaṇo rāvaṇiṃ yuddhe rāvaṇiś cāpi lakṣmaṇam
c anyonyaṃ tāv abhighnantau na śramaṃ pratyapadyatām
a bāṇajālaiḥ śarīrasthair avagāḍhais tarasvinau
c śuśubhāte mahāvīrau virūḍhāv iva parvatau
a tayo rudhirasiktāni saṃvṛtāni śarair bhṛśam
c babhrājuḥ sarvagātrāṇi jvalanta iva pāvakāḥ
a tayor atha mahān kālo vyatīyād yudhyamānayoḥ
c na ca tau yuddhavaimukhyaṃ śramaṃ vāpy upajagmatuḥ
a atha samarapariśramaṃ nihantuṃ
samaramukheṣv ajitasya lakṣmaṇasya
c priyahitam upapādayan mahaujāḥ
samaram upetya vibhīṣaṇo 'vatasthe
a yudhyamānau tu tau dṛṣṭvā prasaktau nararākṣasau
c śūraḥ sa rāvaṇabhrātā tasthau saṃgrāmamūrdhani
a tato visphārayām āsa mahad dhanur avasthitaḥ
c utsasarja ca tīkṣṇāgrān rākṣaseṣu mahāśarān
a te śarāḥ śikhisaṃkāśā nipatantaḥ samāhitāḥ
c rākṣasān dārayām āsur vajrā iva mahāgirīn
a vibhīṣaṇasyānucarās te 'pi śūlāsipaṭṭasaiḥ
c ciccheduḥ samare vīrān rākṣasān rākṣasottamāḥ
a rākṣasais taiḥ parivṛtaḥ sa tadā tu vibhīṣaṇaḥ
c babhau madhye prahṛṣṭānāṃ kalabhānām iva dvipaḥ
a tataḥ saṃcodayāno vai harīn rakṣoraṇapriyān
c uvāca vacanaṃ kāle kālajño rakṣasāṃ varaḥ
a eko 'yaṃ rākṣasendrasya parāyaṇam iva sthitaḥ
c etac cheṣaṃ balaṃ tasya kiṃ tiṣṭhata harīśvarāḥ
a asmin vinihate pāpe rākṣase raṇamūrdhani
c rāvaṇaṃ varjayitvā tu śeṣam asya balaṃ hatam
a prahasto nihato vīro nikumbhaś ca mahābalaḥ
c kumbhakarṇaś ca kumbhaś ca dhūmrākṣaś ca niśācaraḥ
a akampanaḥ supārśvaś ca cakramālī ca rākṣasaḥ
c kampanaḥ sattvavantaś ca devāntakanarāntakau
a etān nihatyātibalān bahūn rākṣasasattamān
c bāhubhyāṃ sāgaraṃ tīrtvā laṅghyatāṃ goṣpadaṃ laghu
a etāvad iha śeṣaṃ vo jetavyam iha vānarāḥ
c hatāḥ sarve samāgamya rākṣasā baladarpitāḥ
a ayuktaṃ nidhanaṃ kartuṃ putrasya janitur mama
c ghṛṇām apāsya rāmārthe nihanyāṃ bhrātur ātmajam
a hantukāmasya me bāṣpaṃ cakśuś caiva nirudhyate
c tad evaiṣa mahābāhur lakṣmaṇaḥ śamayiṣyati
e vānarā ghnantuṃ saṃbhūya bhṛtyān asya samīpagān
a iti tenātiyaśasā rākṣasenābhicoditāḥ
c vānarendrā jahṛṣire lāṅgalāni ca vivyadhuḥ
a tatas te kapiśārdūlāḥ kṣveḍantaś ca muhur muhuḥ
c mumucur vividhān nādān meghān dṛṣṭveva barhiṇaḥ
a jāmbavān api taiḥ sarvaiḥ svayūthair abhisaṃvṛtaḥ
c aśmabhis tāḍayām āsa nakhair dantaiś ca rākṣasān
a nighnantam ṛkṣādhipatiṃ rākṣasās te mahābalāḥ
c parivavrur bhayaṃ tyaktvā tam anekavidhāyudhāḥ
a śaraiḥ paraśubhis tīkṣṇaiḥ paṭṭasair yaṣṭitomaraiḥ
c jāmbavantaṃ mṛdhe jaghnur nighnantaṃ rākṣasīṃ camūm
a sa saṃprahāras tumulaḥ saṃjajñe kapirākṣasām
c devāsurāṇāṃ kruddhānāṃ yathā bhīmo mahāsvanaḥ
a hanūmān api saṃkruddhaḥ sālam utpāṭya parvatāt
c rakṣasāṃ kadanaṃ cakre samāsādya sahasraśaḥ
a sa dattvā tumulaṃ yuddhaṃ pitṛvyasyendrajid yudhi
c lakṣmaṇaṃ paravīraghnaṃ punar evābhyadhāvata
a tau prayuddhau tadā vīrau mṛdhe lakṣmaṇarākṣasau
c śaraughān abhivarṣantau jaghnatus tau parasparam
a abhīkṣṇam antardadhatuḥ śarajālair mahābalau
c candrādityāv ivoṣṇānte yathā meghais tarasvinau
a na hy ādānaṃ na saṃdhānaṃ dhanuṣo vā parigrahaḥ
c na vipramokṣo bāṇānāṃ na vikarṣo na vigrahaḥ
a na muṣṭipratisaṃdhānaṃ na lakṣyapratipādanam
c adṛśyata tayos tatra yudhyatoḥ pāṇilāghavāt
a cāpavegapramuktaiś ca bāṇajālaiḥ samantataḥ
c antarikṣe 'bhisaṃchanne na rūpāṇi cakāśire
e tamasā pihitaṃ sarvam āsīd bhīmataraṃ mahat
a na tadānīiṃ vavau vāyur na jajvāla ca pāvakaḥ
c svastyas tu lokebhya iti jajalpaś ca maharṣayaḥ
e saṃpetuś cātra saṃprāptā gandharvāḥ saha cāraṇaiḥ
a atha rākṣasasiṃhasya kṛṣṇān kanakabhūṣaṇān
c śaraiś caturbhiḥ saumitrir vivyādha caturo hayān
a tato 'pareṇa bhallena sūtasya vicariṣyataḥ
c lāghavād rāghavaḥ śrīmāñ śiraḥ kāyād apāharat
a nihataṃ sārathiṃ dṛṣṭvā samare rāvaṇātmajaḥ
c prajahau samaroddharṣaṃ viṣaṇṇaḥ sa babhūva ha
a viṣaṇṇavadanaṃ dṛṣṭvā rākṣasaṃ hariyūthapāḥ
c tataḥ paramasaṃhṛṣṭo lakṣmaṇaṃ cābhyapūjayan
a tataḥ pramāthī śarabho rabhaso gandhamādanaḥ
c amṛṣyamāṇāś catvāraś cakrur vegaṃ harīśvarāḥ
a te cāsya hayamukhyeṣu tūrṇam utpatya vānarāḥ
c caturṣu sumahāvīryā nipetur bhīmavikramāḥ
a teṣām adhiṣṭhitānāṃ tair vānaraiḥ parvatopamaiḥ
c mukhebhyo rudhiraṃ vyaktaṃ hayānāṃ samavartata
a te nihatya hayāṃs tasya pramathya ca mahāratham
c punar utpatya vegena tasthur lakṣmaṇapārśvataḥ
a sa hatāśvād avaplutya rathān mathitasāratheḥ
c śaravarṣeṇa saumitrim abhyadhāvata rāvaṇiḥ
a tato mahendrapratimaṃh sa lakṣmaṇaḥ
padātinaṃ taṃ niśitaiḥ śarottamaiḥ
c sṛjantam ādau niśitāñ śarottamān
bhṛśaṃ tadā bāṇagaṇair nyavārayat
a sa hatāśvo mahātejā bhūmau tiṣṭhan niśācaraḥ
c indrajit paramakruddhaḥ saṃprajajvāla tejasā
a tau dhanvinau jighāṃsantāv anyonyam iṣubhir bhṛśam
c vijayenābhiniṣkrāntau vane gajavṛṣāv iva
a nibarhayantaś cānyonyaṃ te rākṣasavanaukasaḥ
c bhartāraṃ na jahur yuddhe saṃpatantas tatas tataḥ
a sa lakṣmaṇaṃ samuddiśya paraṃ lāghavam āsthitaḥ
c vavarṣa śaravarṣāṇi varṣāṇīva puraṃdaraḥ
a muktam indrajitā tat tu śaravarṣam ariṃdamaḥ
c avārayad asaṃbhrānto lakṣmaṇaḥ sudurāsadam
a abhedyakacanaṃ matvā lakṣmaṇaṃ rāvaṇātmajaḥ
c lalāṭe lakṣmaṇaṃ bāṇaiḥ supuṅkhais tribhir indrajit
e avidhyat paramakruddhaḥ śīghram astraṃ pradarśayan
a taiḥ pṛṣatkair lalāṭasthaiḥ śuśubhe raghunandanaḥ
c raṇāgre samaraślāghī triśṛṅga iva parvataḥ
a sa tathāpy ardito bāṇai rākṣasena mahāmṛdhe
c tam āśu prativivyādha lakṣmaṇaḥ panabhiḥ śaraiḥ
a lakṣmaṇendrajitau vīrau mahābalaśarāsanau
c anyonyaṃ jaghnatur bāṇair viśikhair bhīmavikramau
a tau parasparam abhyetya sarvagātreṣu dhanvinau
c ghorair vivyadhatur bāṇaiḥ kṛtabhāvāv ubhau jaye
a tasmai dṛḍhataraṃ kruddho hatāśvāya vibhīṣaṇaḥ
c vajrasparśasamān pañca sasarjorasi mārgaṇān
a te tasya kāyaṃ nirbhidya rukmapuṅkhā nimittagāḥ
c babhūvur lohitādigdhā rakṭā iva mahoragāḥ
a sa pitṛvyasya saṃkruddha indrajic charam ādade
c uttamaṃ rakṣasāṃ madhye yamadattaṃ mahābalaḥ
a taṃ samīkṣya mahātejā maheṣuṃ tena saṃhitam
c lakṣmaṇo 'py ādade bāṇam anyaṃ bhīmaparākramaḥ
a kubereṇa svayaṃ svapne yad dattam amitātmanā
c durjayaṃ durviṣahyaṃ ca sendrair api surāsuraiḥ
a tābhyāṃ tau dhanuṣi śreṣṭhe saṃhitau sāyakottamau
c vikṛṣyamāṇau vīrābhyāṃ bhṛśaṃ jajvalatuḥ śriyā
a tau bhāsayantāv ākāśaṃ dhanurbhyāṃ viśikhau cyutau
c mukhena mukham āhatya saṃnipetatur ojasā
a tau mahāgrahasaṃkāśāv anyonyaṃ saṃnipatya ca
c saṃgrāme śatadhā yātau medinyāṃ vinipetatuḥ
a śarau pratihatau dṛṣṭvā tāv ubhau raṇamūrdhani
c vrīḍito jātaroṣau ca lakṣmaṇendrajitāv ubhau
a susaṃrabdhas tu saumitrir astraṃ vāruṇam ādade
c raudraṃ mahedrajid yuddhe vyasṛjad yudhi viṣṭhitaḥ
a tayoḥ sutumulaṃ yuddhaṃ saṃbabhūvādbhutopamam
c gaganasthāni bhūtāni lakṣmaṇaṃ paryavārayan
a bhairavābhirute bhīme yuddhe vānararākṣasām
c bhūtair bahubhir ākāśaṃ vismitair āvṛtaṃ babhau
a ṛṣayaḥ pitaro devā gandharvā garuṇoragāḥ
c śatakratuṃ puraskṛtya rarakṣur lakṣmaṇaṃ raṇe
a athānyaṃ mārgaṇaśreṣṭhaṃ saṃdadhe rāvaṇānujaḥ
c hutāśanasamasparśaṃ rāvaṇātmajadāruṇam
a supatram anuvṛttāṅgaṃ suparvāṇaṃ susaṃsthitam
c suvarṇavikṛtaṃ vīraḥ śarīrāntakaraṃ śaram
a durāvāraṃ durviṣahaṃ rākṣasānāṃ bhayāvaham
c āśīviṣaviṣaprakhyaṃ devasaṃghaiḥ samarcitam
a yena śakro mahātejā dānavān ajayat prabhuḥ
c purā devāsure yuddhe vīryavān harivāhanaḥ
a tad aindram astraṃ saumitriḥ saṃyugeṣv aparājitam
c śaraśreṣṭhaṃ dhanuḥ śreṣṭhe naraśreṣṭho 'bhisaṃdadhe
a saṃdhāyāmitradalanaṃ vicakarṣa śarāsanam
c sajyam āyamya durdharśaḥ kālo lokakṣaye yathā
a saṃdhāya dhanuṣi śreṣṭhe vikarṣann idam abravīt
c lakṣmīvāṃl lakṣmaṇo vākyam arthasādhakam ātmanaḥ
a dharmātmā satyasaṃdhaś ca rāmo dāśarathir yadi
c pauruṣe cāpratidvandvas tad enaṃ jahi rāvaṇim
a ity uktvā bāṇam ākarṇaṃ vikṛṣya tam ajihmagam
c lakṣmaṇaḥ samare vīraḥ sasarjendrajitaṃ prati
e aindrāstreṇa samāyujya lakṣmaṇaḥ paravīrahā
a tac chiraḥ saśiras trāṇaṃ śrīmaj jvalitakuṇḍalam
c pramathyendrajitaḥ kāyāt papāta dharaṇītale
a tad rākṣasatanūjasya chinnaskandhaṃ śiro mahat
c tapanīyanibhaṃ bhūmau dadṛśe rudhirokṣitam
a hatas tu nipapātāśu dharaṇyāṃ rāvaṇātmajaḥ
c kavacī saśirastrāṇo vidhvastaḥ saśarāsanaḥ
a cukruśus te tataḥ sarve vānarāḥ savibhīṣaṇāḥ
c hṛṣyanto nihate tasmin devā vṛtravadhe yathā
a athāntarikṣe bhūtānām ṛṣīṇāṃ ca mahātmanām
c abhijajñe ca saṃnādo gandharvāpsarasām api
a patitaṃ samabhijñāya rākṣasī sā mahācamūḥ
c vadhyamānā diśo bheje haribhir jitakāśibhiḥ
a vanarair vadhyamānās te śastrāṇy utsṛjya rākṣasāḥ
c laṅkām abhimukhāḥ sarve naṣṭasaṃjñāḥ pradhāvitāḥ
a dudruvur bahudhā bhītā rākṣasāḥ śataśo diśaḥ
c tyaktvā praharaṇān sarve paṭṭasāsiparaśvadhān
a ke cil laṅkāṃ paritrastāḥ praviṣṭā vānarārditāḥ
c samudre patitāḥ ke cit ke cit parvatam āśritāḥ
a hatam indrajitaṃ dṛṣṭvā śayānaṃ samarakṣitau
c rākṣasānāṃ sahasreṣu na kaś cit pratyadṛśyata
a yathāstaṃ gata āditye nāvatiṣṭhanti raśmayaḥ
c tathā tasmin nipatite rākṣasās te gatā diśaḥ
a śāntarakśmir ivādityo nirvāṇa iva pāvakaḥ
c sa babhūva mahātejā vyapāsta gatajīvitaḥ
a praśāntapīḍā bahulo vinaṣṭāriḥ praharṣavān
c babhūva lokaḥ patite rākṣasendrasute tadā
a harṣaṃ ca śakro bhagavān saha sarvaiḥ surarṣabhaiḥ
c jagāma nihate tasmin rākṣase pāpakarmaṇi
a śuddhā āpo nabhaś caiva jahṛṣur daityadānavāḥ
c ājagmuḥ patite tasmin sarvalokabhayāvahe
a ūcuś ca sahitāḥ sarve devagandharvadānavāḥ
c vijvarāḥ śāntakaluṣā brāhmaṇā vicarantv iti
a tato 'bhyanandan saṃhṛṣṭāḥ samare hariyūthapāḥ
c tam apratibalaṃ dṛṣṭvā hataṃ nairṛtapuṃgavam
a vibhīṣaṇo hanūmāṃś ca jāmbavāṃś carkṣayūthapaḥ
c vijayenābhinandantas tuṣṭuvuś cāpi lakṣmaṇam
a kṣveḍantaś ca nadantaś ca garjantaś ca plavaṃgamāḥ
c labdhalakṣā raghusutaṃ parivāryopatasthire
a lāṅgūlāni pravidhyantaḥ sphoṭayantaś ca vānarāḥ
c lakṣmaṇo jayatīty evaṃ vākyaṃ vyaśrāvayaṃs tadā
a anyonyaṃ ca samāśliṣya kapayo hṛṣṭamānasāḥ
c cakrur uccāvacaguṇā rāghavāśrayajāḥ kathāḥ
a tad asukaram athābhivīkṣya hṛṣṭāḥ
priyasuhṛdo yudhi lakṣmaṇasya karma
c paramam upalabhan manaḥpraharṣaṃ
vinihatam indraripuṃ niśamya devāḥ
a rudhiraklinnagātras tu lakṣmaṇaḥ śubhalakṣaṇaḥ
c babhūva hṛṣṭas taṃ hatvā śakrajetāram āhave
a tataḥ sa jāmbavantaṃ ca hanūmantaṃ ca vīryavān
c saṃnivartya mahātejās tāṃś ca sarvān vanaukasaḥ
a ājagāma tataḥ śīghraṃ yatra sugrīvarāghavau
c vibhīṣaṇam avaṣṭabhya hanūmantaṃ ca lakṣmaṇaḥ
a tato rāmam abhikramya saumitrir abhivādya ca
c tasthau bhrātṛsamīpasthaḥ śakrasyendrānujo yathā
e ācacakṣe tadā vīro ghoram indrajito vadham
a rāvaṇas tu śiraś chinnaṃ lakṣmaṇena mahātmanā
c nyavedayata rāmāya tadā hṛṣṭo vibhīṣaṇaḥ
a upaveśya tam utsaṅge pariṣvajyāvapīḍitam
c mūrdhni cainam upāghrāya bhūyaḥ saṃspṛśya ca tvaran
e uvāca lakṣmaṇaṃ vākyam āśvāsya puruṣarṣabhaḥ
a kṛtaṃ paramakalyāṇaṃ karma duṣkarakāriṇā
c niramitraḥ kṛto 'smy adya niryāsyati hi rāvaṇaḥ
e balavyūhena mahatā śrutvā putraṃ nipātitam
a taṃ putravadhasaṃtaptaṃ niryāntaṃ rākṣasādhipam
c balenāvṛtya mahatā nihaniṣyāmi durjayam
a tvayā lakṣmaṇa nāthena sītā ca pṛthivī ca me
c na duṣprāpā hate tv adya śakrajetari cāhave
a sa taṃ bhrātaram āśvāsya pāriṣvajya ca rāghavaḥ
c rāmaḥ suṣeṇaṃ muditaḥ samābhāṣyedam abravīt
a saśalyo 'yaṃ mahāprājñaḥ saumitrir mitravatsalaḥ
c yathā bhavati susvasthas tathā tvaṃ samupācara
e viśalyaḥ kriyatāṃ kṣipraṃ saumitriḥ savibhīṣaṇaḥ
a kṛṣa vānarasainyānāṃ śūrāṇāṃ drumayodhinām
c ye cānye 'tra ca yudhyantaḥ saśalyā vraṇinas tathā
e te 'pi sarve prayatnena kriyantāṃ sukhinas tvayā
a evam uktaḥ sa rāmeṇa mahātmā hariyūthapaḥ
c lakṣmaṇāya dadau nastaḥ suṣeṇaḥ paramauṣadham
a sa tasya gandham āghrāya viśalyaḥ samapadyata
c tadā nirvedanaś caiva saṃrūḍhavraṇa eva ca
a vibhīṣaṇa mukhānāṃ ca suhṛdāṃ rāghavājñayā
c sarvavānaramukhyānāṃ cikitsāṃ sa tadākarot
a tataḥ prakṛtim āpanno hṛtaśalyo gatavyathaḥ
c saumitrir muditas tatra kṣaṇena vigatajvaraḥ
a tathaiva rāmaḥ plavagādhipas tadā
vibhīṣaṇaś carkṣapatiś ca jāmbavān
c avekṣya saumitrim arogam utthitaṃ
mudā sasainyaḥ suciraṃ jaharṣire
a apūjayat karma sa lakṣmaṇasya
suduṣkaraṃ dāśarathir mahātmā
c hṛṣṭā babhūvur yudhi yūthapendrā
niśamya taṃ śakrajitaṃ nipātitam
a tataḥ paulastya sacivāḥ śrutvā cendrajitaṃ hatam
c ācacakṣur abhijñāya daśagrīvāya savyathāḥ
a yuddhe hato mahārāja lakṣmaṇena tavātmajaḥ
c vibhīṣaṇasahāyena miṣatāṃ no mahādyute
a śūraḥ śūreṇa saṃgamya saṃyugeṣv aparājitaḥ
c lakṣṇanena hataḥ śūraḥ putras te vibudhendrajit
a sa taṃ pratibhayaṃ śrutvā vadhaṃ putrasya dāruṇam
c ghoram indrajitaḥ saṃkhye kaśmalaṃ prāviśan mahat
a upalabhya cirāt saṃjñāṃ rājā rākṣasapuṃgavaḥ
c putraśokārdito dīno vilalāpākulendriyaḥ
a hā rākṣasacamūmukhya mama vatsa mahāratha
c jitvendraṃ katham adya tvaṃ lakṣmaṇasya vaśaṃ gataḥ
a nanu tvam iṣubhiḥ kruddho bhindyāḥ kālāntakāv api
c mandarasyāpi śṛṅgāṇi kiṃ punar lakṣmaṇaṃ raṇe
a adya vaivasvato rājā bhūyo bahumato mama
c yenādya tvaṃ mahābāho saṃyuktaḥ kāladharmaṇā
a eṣa panthāḥ suyodhānāṃ sarvāmaragaṇeṣv api
c yaḥ kṛte hanyate bhartuḥ sa pumān svargam ṛcchati
a adya devagaṇāḥ sarve lokapālās tatharṣayaḥ
c hatam indrajitaṃ dṛṣṭvā sukhaṃ svapsyanti nirbhayāḥ
a adya lokās trayaḥ kṛtsnāḥ pṛthivī ca sakānanā
c ekenendrajitā hīnā śūṇyeva pratibhāti me
a adya nairṛtakanyāyāṃ śroṣyāmy antaḥpure ravam
c kareṇusaṃghasya yathā ninādaṃ girigahvare
a yauvarājyaṃ ca laṅkāṃ ca rakṣāṃsi ca paraṃtapa
c mātaraṃ māṃ ca bhāryāṃ ca kva gato 'si vihāya naḥ
a mama nāma tvayā vīra gatasya yamasādanam
c pretakāryāṇi kāryāṇi viparīte hi vartase
a sa tvaṃ jīvati sugrīve rāghave ca salakṣmaṇe
c mama śalyam anuddhṛtya kva gato 'si vihāya naḥ
a evamādivilāpārtaṃ rāvaṇaṃ rākṣasādhipam
c āviveśa mahān kopaḥ putravyasanasaṃbhavaḥ
a ghoraṃ prakṛtyā rūpaṃ tat tasya krodhāgnimūrchitam
c babhūva rūpaṃ rudrasya kruddhasyeva durāsadam
a tasya kruddhasya netrābhyāṃ prāpatann asrabindavaḥ
c dīptābhyām iva dīpābhyāṃ sārciṣaḥ snehabindavaḥ
a dantān vidaśatas tasya śrūyate daśanasvanaḥ
c yantrasyāveṣṭyamānasya mahato dānavair iva
a kālāgnir iva saṃkruddho yāṃ yāṃ diśam avaikṣata
c tasyāṃ tasyāṃ bhayatrastā rākṣasāḥ saṃnililyire
a tam antakam iva kruddhaṃ carācaracikhādiṣum
c vīkṣamāṇaṃ diśaḥ sarvā rākṣasā nopacakramuḥ
a tataḥ paramasaṃkruddho rāvaṇo rākṣasādhipaḥ
c abravīd rakṣasāṃ madhye saṃstambhayiṣur āhave
a mayā varṣasahasrāṇi caritvā duścaraṃ tapaḥ
c teṣu teṣv avakāśeṣu svayambhūḥ paritoṣitaḥ
a tasyaiva tapaso vyuṣṭyā prasādāc ca svayambhuvaḥ
c nāsurebhyo na devebhyo bhayaṃ mama kadā cana
a kavacaṃ brahmadattaṃ me yad ādityasamaprabham
c devāsuravimardeṣu na bhinnaṃ vajraśaktibhiḥ
a tena mām adya saṃyuktaṃ rathastham iha saṃyuge
c pratīyāt ko 'dya mām ājau sākṣād api puraṃdaraḥ
a yat tadābhiprasannena saśaraṃ kārmukaṃ mahat
c devāsuravimardeṣu mama dattaṃ svayambhuvā
a adya tūryaśatair bhīmaṃ dhanur utthāpyatāṃ mahat
c rāmalakṣmaṇayor eva vadhāya paramāhave
a sa putravadhasaṃtaptaḥ śūraḥ krodhavaśaṃ gataḥ
c samīkṣya rāvaṇo buddhyā sītāṃ hantuṃ vyavasyata
a pratyavekṣya tu tāmrākṣaḥ sughoro ghoradarśanān
c dīno dīnasvarān sarvāṃs tān uvāca niśācarān
a māyayā mama vatsena vañcanārthaṃ vanaukasām
c kiṃ cid eva hataṃ tatra sīteyam iti darśitam
a tad idaṃ satyam evāhaṃ kariṣye priyam ātmanaḥ
c vaidehīṃ nāśayiṣyāmi kṣatrabandhum anuvratām
e ity evam uktvā sacivān khaḍgam āśu parāmṛśat
a uddhṛtya guṇasaṃpannaṃ vimalāmbaravarcasaṃ
c niṣpapāta sa vegena sabhāyāḥ sacivair vṛtaḥ
a rāvaṇaḥ putraśokena bhṛśam ākulacetanaḥ
c saṃkruddhaḥ khaḍgam ādāya sahasā yatra maithilī
a vrajantaṃ rākṣasaṃ prekṣya siṃhanādaṃ pracukruśuḥ
c ūcuś cānyonyam āśliṣya saṃkruddhaṃ prekṣya rākṣasāḥ
a adyainaṃ tāv ubhau dṛṣṭvā bhrātarau pravyathiṣyataḥ
c lokapālā hi catvāraḥ kruddhenānena nirjitāḥ
e bahavaḥ śatravaś cānye saṃyugeṣv abhipātitāḥ
a teṣāṃ saṃjalpamānānām aśokavanikāṃ gatām
c abhidudrāva vaidehīṃ rāvaṇaḥ krodhamūrchitaḥ
a vāryamāṇaḥ susaṃkruddhaḥ suhṛdbhir hitabuddhibhiḥ
c abhyadhāvata saṃkruddhaḥ khe graho rohiṇīm iva
a maithilī rakṣyamāṇā tu rākṣasībhir aninditā
c dadarśa rākṣasaṃ kruddhaṃ nistriṃśavaradhāriṇam
a taṃ niśāmya sanistriṃśaṃ vyathitā janakātmajā
c nivāryamāṇaṃ bahuśaḥ suhṛdbhir anivartinam
a yathāyaṃ mām abhikruddhaḥ samabhidravati svayam
c vadhiṣyati sanāthāṃ mām anāthām iva durmatiḥ
a bahuśaś codayām āsa bhartāraṃ mām anuvratām
c bhāryā bhava ramasyeti pratyākhyāto 'bhavan mayā
a so 'yaṃ mām anupasthānād vyaktaṃ nairāśyam āgataḥ
c krodhamohasamāviṣṭo nihantuṃ māṃ samudyataḥ
a atha vā tau naravyāghrau bhrātarau rāmalakṣmaṇau
c mannimittam anāryeṇa samare 'dya nipātitau
e aho dhin mannimitto 'yaṃ vināśo rājaputrayoḥ
a hanūmato hi tadvākyaṃ na kṛtaṃ kṣudrayā mayā
c yady ahaṃ tasya pṛṣṭhena tadāyāsam aninditā
e nādyaivam anuśoceyaṃ bhartur aṅkagatā satī
a manye tu hṛdayaṃ tasyāḥ kausalyāyāḥ phaliṣyati
c ekaputrā yadā putraṃ vinaṣṭaṃ śroṣyate yudhi
a sā hi janma ca bālyaṃ ca yauvanaṃ ca mahātmanaḥ
c dharmakāryāṇi rūpaṃ ca rudatī saṃsramiṣyati
a nirāśā nihate putre dattvā śrāddham acetanā
c agnim ārokṣyate nūnam apo vāpi pravekṣyati
a dhig astu kubjām asatīṃ mantharāṃ pāpaniścayām
c yannimittam idaṃ duḥkhaṃ kausalyā pratipatsyate
a ity evaṃ maithilīṃ dṛṣṭvā vilapantīṃ tapasvinīm
c rohiṇīm iva candreṇa vinā grahavaśaṃ gatām
a supārśvo nāma medhāvī rāvaṇaṃ rākṣaseśvaram
c nivāryamāṇaṃ sacivair idaṃ vacanam abravīt
a kathaṃ nāma daśagrīva sākṣād vaiśravaṇānuja
c hantum icchasi vaidehīṃ krodhād dharmam apāsya hi
a veda vidyāvrata snātaḥ svadharmanirataḥ sadā
c striyāḥ kasmād vadhaṃ vīra manyase rākṣaseśvara
a maithilīṃ rūpasaṃpannāṃ pratyavekṣasva pārthiva
c tvam eva tu sahāsmābhī rāghave krodham utsṛja
a abhyutthānaṃ tvam adyaiva kṛṣṇapakṣacaturdaśīm
c kṛtvā niryāhy amāvāsyāṃ vijayāya balair vṛtaḥ
a śūro dhīmān rathī khaḍgī rathapravaram āsthitaḥ
c hatvā dāśarathiṃ rāmaṃ bhavān prāpsyati maithilīm
a sa tad durātmā suhṛdā niveditaṃ
vacaḥ sudharmyaṃ pratigṛhya rāvaṇaḥ
c gṛhaṃ jagāmātha tataś ca vīryavān
punaḥ sabhāṃ ca prayayau suhṛdvṛtaḥ
a sa praviśya sabhāṃ rājā dīnaḥ paramaduḥkhitaḥ
c niṣasādāsane mukhye siṃhaḥ kruddha iva śvasan
a abravīc ca tadā sarvān balamukhyān mahābalaḥ
c rāvaṇaḥ prāñjalīn vākyaṃ putravyasanakarśitaḥ
a sarve bhavantaḥ sarveṇa hastyaśvena samāvṛtāḥ
c niryāntu rathasaṃghaiś ca pādātaiś copaśobhitāḥ
a ekaṃ rāmaṃ parikṣipya samare hantum arhatha
c prahṛṣṭā śaravarṣeṇa prāvṛṭkāla ivāmbudāḥ
a atha vāhaṃ śarair tīṣkṇair bhinnagātraṃ mahāraṇe
c bhavadbhiḥ śvo nihantāsmi rāmaṃ lokasya paśyataḥ
a ity evaṃ rākṣasendrasya vākyam ādāya rākṣasāḥ
c niryayus te rathaiḥ śīghraṃ nāgānīkaiś ca saṃvṛtāḥ
a sa saṃgrāmo mahābhīmaḥ sūryasyodayanaṃ prati
c rakṣasāṃ vānarāṇāṃ ca tumulaḥ samapadyata
a te gadābhir vicitrābhiḥ prāsaiḥ khaḍgaiḥ paraśvadhaiḥ
c anyonyaṃ samare jaghnus tadā vānararākṣasāḥ
a mātaṃgarathakūlasya vājimatsyā dhvajadrumāḥ
c śarīrasaṃghāṭavahāḥ prasasruḥ śoṇitāpagāḥ
a dhvajavarmarathān aśvān nānāpraharaṇāni ca
c āplutyāplutya samare vānarendrā babhañjire
a keśān karṇalalāṭāṃś ca nāsikāś ca plavaṃgamāḥ
c rakṣasāṃ daśanais tīkṣṇair nakhaiś cāpi vyakartayan
a ekaikaṃ rākṣasaṃ saṃkhye śataṃ vānarapuṃgavāḥ
c abhyadhāvanta phalinaṃ vṛkṣaṃ śakunayo yathā
a tathā gadābhir gurvībhiḥ prāsaiḥ khaḍgaiḥ paraśvadhaiḥ
c nirjaghnur vānarān ghorān rākṣasāḥ parvatopamāḥ
a rākṣasair vadhyamānānāṃ vānarāṇāṃ mahācamūḥ
c śaraṇyaṃ śaraṇaṃ yātā rāmaṃ daśarathātmajam
a tato rāmo mahātejā dhanur ādāya vīryavān
c praviśya rākṣasaṃ sainyaṃ śaravarṣaṃ vavarṣa ha
a praviṣṭaṃ tu tadā rāmaṃ meghāḥ sūryam ivāmbare
c nābhijagmur mahāghoraṃ nirdahantaṃ śarāgninā
a kṛtāny eva sughorāṇi rāmeṇa rajanīcarāḥ
c raṇe rāmasya dadṛśuḥ karmāṇy asukarāṇi ca
a cālayantaṃ mahānīkaṃ vidhamantaṃ mahārathān
c dadṛśus te na vai rāmaṃ vātaṃ vanagataṃ yathā
a chinnaṃ bhinnaṃ śarair dagdhaṃ prabhagnaṃ śastrapīḍitam
c balaṃ rāmeṇa dadṛśur na ramaṃ śīghrakāriṇam
a praharantaṃ śarīreṣu na te paśyanti rābhavam
c indriyārtheṣu tiṣṭhantaṃ bhūtātmānam iva prajāḥ
a eṣa hanti gajānīkam eṣa hanti mahārathān
c eṣa hanti śarais tīkṣṇaiḥ padātīn vājibhiḥ saha
a iti te rākṣasāḥ sarve rāmasya sadṛśān raṇe
c anyonyakupitā jaghnuḥ sādṛśyād rāghavasya te
a na te dadṛśire rāmaṃ dahantam arivāhinīm
c mohitāḥ paramāstreṇa gāndharveṇa mahātmanā
a te tu rāma sahasrāṇi raṇe paśyanti rākṣasāḥ
c punaḥ paśyanti kākutstham ekam eva mahāhave
a bhramantīṃ kāñcanīṃ koṭiṃ kārmukasya mahātmanaḥ
c alātacakrapratimāṃ dadṛśus te na rāghavam
a śarīranābhisattvārciḥ śarāraṃ nemikārmukam
c jyāghoṣatalanirghoṣaṃ tejobuddhiguṇaprabham
a divyāstraguṇaparyantaṃ nighnantaṃ yudhi rākṣasān
c dadṛśū rāmacakraṃ tat kālacakram iva prajāḥ
a anīkaṃ daśasāhasraṃ rathānāṃ vātaraṃhasām
c aṣṭādaśasahasrāṇi kuñjarāṇāṃ tarasvinām
a caturdaśasahasrāṇi sārohāṇāṃ ca vājinām
c pūrṇe śatasahasre dve rākṣasānāṃ padātinām
a divasasyāṣṭame bhāge śarair agniśikhopamaiḥ
c hatāny ekena rāmeṇa rakṣasāṃ kāmarūpiṇām
a te hatāśvā hatarathāḥ śrāntā vimathitadhvajāḥ
c abhipetuḥ purīṃ laṅkāṃ hataśeṣā niśācarāḥ
a hatair gajapadāty aśvais tad babhūva raṇājiram
c ākrīḍabhūmī rudrasya kruddhasyeva pinākinaḥ
a tato devāḥ sagandharvāḥ siddhāś ca paramarṣayaḥ
c sādhu sādhv iti rāmasya tat karma samapūjayan
a abravīc ca tadā rāmaḥ sugrīvaṃ pratyanantaram
c etad astrabalaṃ divyaṃ mama vā tryambakasya vā
a nihatya tāṃ rākṣasavāhinīṃ tu
rāmas tadā śakrasamo mahātmā
c astreṣu śastreṣu jitaklamaś ca
saṃstūyate devagaṇaiḥ prahṛṣṭaiḥ
a tāni nāgasahasrāṇi sārohāṇāṃ ca vājinām
c rathānāṃ cāgnivarṇānāṃ sadhvajānāṃ sahasraśaḥ
a rākṣasānāṃ sahasrāṇi gadāparighayodhinām
c kāñcanadhvajacitrāṇāṃ śūrāṇāṃ kāmarūpiṇām
a nihatāni śarais tīkṣṇais taptakāñcanabhūṣaṇaiḥ
c rāvaṇena prayuktāni rāmeṇākliṣṭakarmaṇā
a dṛṣṭvā śrutvā ca saṃbhrāntā hataśeṣā niśācarāḥ
c rākṣasyaś ca samāgamya dīnāś cintāpariplutāḥ
a vidhavā hataputrāś ca krośantyo hatabāndhavāḥ
c rākṣasyaḥ saha saṃgamya duḥkhārtāḥ paryadevayan
a kathaṃ śūrpaṇakhā vṛddhā karālā nirṇatodarī
c āsasāda vane rāmaṃ kandarpam iva rūpiṇam
a sukumāraṃ mahāsattvaṃ sarvabhūtahite ratam
c taṃ dṛṣṭvā lokavadhyā sā hīnarūpā prakāmitā
a kathaṃ sarvaguṇair hīnā guṇavantaṃ mahaujasaṃ
c sumukhaṃ durmukhī rāmaṃ kāmayām āsa rākṣasī
a janasyāsyālpabhāgyatvāt palinī śvetamūrdhajā
c akāryam apahāsyaṃ ca sarvalokavigarhitam
a rākṣasānāṃ vināśāya dūṣaṇasya kharasya ca
c cakārāpratirūpā sā rāghavasya pradharṣaṇam
a tan nimittam idaṃ vairaṃ rāvaṇena kṛtaṃ mahat
c vadhāya nītā sā sītā daśagrīveṇa rakṣasā
a na ca sītāṃ daśagrīvaḥ prāpnoti janakātmajām
c baddhaṃ balavatā vairam akṣayaṃ rāghaveṇa ha
a vaidehīṃ prārthayānaṃ taṃ virādhaṃ prekṣya rākṣasaṃ
c hatam ekena rāmeṇa paryāptaṃ tannidarśanam
a caturdaśasahasrāṇi rakṣasāṃ bhīmakarmaṇām
c nihatāni janasthāne śarair agniśikhopamaiḥ
a kharaś ca nihataḥ saṃkhye dūṣaṇas triśirās tathā
c śarair ādityasaṃkāśaiḥ paryāptaṃ tannidarśanam
a hato yojanabāhuś ca kabandho rudhirāśanaḥ
c krodhārto vinadan so 'tha paryāptaṃ tannidarśanam
a jaghāna balinaṃ rāmaḥ sahasranayanātmajam
c bālinaṃ meghasaṃkāśaṃ paryāptaṃ tannidarśanam
a ṛśyamūke vasañ śaile dīno bhagnamanorathaḥ
c sugrīvaḥ sthāpito rājye paryāptaṃ tannidarśanam
a dharmārthasahitaṃ vākyaṃ sarveṣāṃ rakṣasāṃ hitam
c yuktaṃ vibhīṣaṇenoktaṃ mohāt tasya na rocate
a vibhīṣaṇavacaḥ kuryād yadi sma dhanadānujaḥ
c śmaśānabhūtā duḥkhārtā neyaṃ laṅkā purī bhavet
a kumbhakarṇaṃ hataṃ śrutvā rāghaveṇa mahābalam
c priyaṃ cendrajitaṃ putraṃ rāvaṇo nāvabudhyate
a mama putro mama bhrātā mama bhartā raṇe hataḥ
c ity evaṃ śrūyate śabdo rākṣasānāṃ kule kule
a rathāś cāśvāś ca nāgāś ca hatāḥ śatasahasraśaḥ
c raṇe rāmeṇa śūreṇa rākṣasāś ca padātayaḥ
a rudro vā yadi vā viṣṇur mahendro vā śatakratuḥ
c hanti no rāmarūpeṇa yadi vā svayam antakaḥ
a hatapravīrā rāmeṇa nirāśā jīvite vayam
c apaśyantyo bhayasyāntam anāthā vilapāmahe
a rāmahastād daśagrīvaḥ śūro dattavaro yudhi
c idaṃ bhayaṃ mahāghoram utpannaṃ nāvabudhyate
a na devā na ca gandharvā na piśācā na rākasāḥ
c upasṛṣṭaṃ paritrātuṃ śaktā rāmeṇa saṃyuge
a utpātāś cāpi dṛśyante rāvaṇasya raṇe raṇe
c kathayiṣyanti rāmeṇa rāvaṇasya nibarhaṇam
a pitāmahena prītena devadānavarākṣasaiḥ
c rāvaṇasyābhayaṃ dattaṃ mānuṣebhyo na yācitam
a tad idaṃ mānuṣān manye prāptaṃ niḥsaṃśayaṃ bhayam
c jīvitāntakaraṃ ghoraṃ rakṣasāṃ rāvaṇasya ca
a pīḍyamānās tu balinā varadānena rakṣasā
c dīptais tapobhir vibudhāḥ pitāmaham apūjayan
a devatānāṃ hitārthāya mahātmā vai pitāmahaḥ
c uvāca devatāḥ sarvā idaṃ tuṣṭo mahad vacaḥ
a adya prabhṛti lokāṃs trīn sarve dānavarākṣasāḥ
c bhayena prāvṛtā nityaṃ vicariṣyanti śāśvatam
a daivatais tu samāgamya sarvaiś cendrapurogamaiḥ
c vṛṣadhvajas tripurahā mahādevaḥ prasāditaḥ
a prasannas tu mahādevo devān etad vaco 'bravīt
c utpatsyati hitārthaṃ vo nārī rakṣaḥkṣayāvahā
a eṣā devaiḥ prayuktā tu kṣud yathā dānavān purā
c bhakṣayiṣyati naḥ sītā rākṣasaghnī sarāvaṇān
a rāvaṇasyāpanītena durvinītasya durmateḥ
c ayaṃ niṣṭānako ghoraḥ śokena samabhiplutaḥ
a taṃ na paśyāmahe loke yo naḥ śaraṇado bhavet
c rāghaveṇopasṛṣṭānāṃ kāleneva yugakṣaye
a itīva sarvā rajanīcarastriyaḥ
parasparaṃ saṃparirabhya bāhubhiḥ
c viṣedur ārtātibhayābhipīḍitā
vinedur uccaiś ca tadā sudāruṇam
a ārtānāṃ rākṣasīnāṃ tu laṅkāyāṃ vai kule kule
c rāvaṇaḥ karuṇaṃ śabdaṃ śuśrāva pariveditam
a sa tu dīrghaṃ viniśvasya muhūrtaṃ dhyānam āsthitaḥ
c babhūva paramakruddho rāvaṇo bhīmadarśanaḥ
a saṃdaśya daśanair oṣṭhaṃ krodhasaṃraktalocanaḥ
c rākṣasair api durdarśaḥ kālāgnir iva mūrchitaḥ
a uvāca ca samīpasthān rākṣasān rākṣaseśvaraḥ
c bhayāvyaktakathāṃs tatra nirdahann iva cakṣuṣā
a mahodaraṃ mahāpārśvaṃ virūpākṣaṃ ca rākṣasaṃ
c śīghraṃ vadata sainyāni niryāteti mamājñayā
a tasya tadvacanaṃ śrutvā rākṣasās te bhayārditāḥ
c codayām āsur avyagrān rākṣasāṃs tān nṛpājñayā
a te tu sarve tathety uktvā rākṣasā ghoradarśanāḥ
c kṛtasvastyayanāḥ sarve rāvaṇābhimukhā yayuḥ
a pratipūjya yathānyāyaṃ rāvaṇaṃ te mahārathāḥ
c tasthuḥ prāñjalayaḥ sarve bhartur vijayakāṅkṣiṇaḥ
a athovāca prahasyaitān rāvaṇaḥ krodhamūrchitaḥ
c mahodaramahāpārśvau virūpākṣaṃ ca rākṣasaṃ
a adya bāṇair dhanurmuktair yugāntādityasaṃnibhaiḥ
c rāghavaṃ lakṣmaṇaṃ caiva neṣyāmi yamasādhanam
a kharasya kumbhakarṇasya prahastendrajitos tathā
c kariṣyāmi pratīkāram adya śatruvadhād aham
a naivāntarikṣaṃ na diśo na nadyo nāpi sāgaraḥ
c prakāśatvaṃ gamiṣyāmi madbāṇajaladāvṛtāḥ
a adya vānarayūthānāṃ tāni yūthāni bhāgaśaḥ
c dhanuḥsamudrād udbhūtair mathiṣyāmi śarormibhiḥ
a vyākośapadmacakrāṇi padmakesaravarcasām
c adya yūthataṭākāni gajavat pramathāmy aham
a saśarair adya vadanaiḥ saṃkhye vānarayūthapāḥ
c maṇḍayiṣyanti vasudhāṃ sanālair iva paṅkalaiḥ
a adya yuddhapracaṇḍānāṃ harīṇāṃ drumayodhinām
c muktenaikeṣuṇā yuddhe bhetsyāmi ca śataṃśatam
a hato bhartā hato bhrātā yāsāṃ ca tanayā hatāḥ
c vadhenādya ripos tāsāṃ karmomy asrapramārjanam
a adya madbāṇanirbhinnaiḥ prakīrṇair gatacetanaiḥ
c karomi vānarair yuddhe yatnāvekṣya talāṃ mahīm
a adya gomāyavo gṛdhrā ye ca māṃsāśino 'pare
c sarvāṃs tāṃs tarpayiṣyāmi śatrumāṃsaiḥ śarārditaiḥ
a kalpyatāṃ me rathaśīghraṃ kṣipram ānīyatāṃ dhanuḥ
c anuprayāntu māṃ yuddhe ye 'vaśiṣṭā niśācarāḥ
a tasya tadvacanaṃ śrutvā mahāpārśvo 'bravīd vacaḥ
c balādhyakṣān sthitāṃs tatra balaṃ saṃtvaryatām iti
a balādhyakṣās tu saṃrabdhā rākṣasāṃs tān gṛhād gṛhāt
c codayantaḥ pariyayur laṅkāṃ laghuparākramāḥ
a tato muhūrtān niṣpetū rākṣasā bhīmavikramāḥ
c nardanto bhīmavadanā nānāpraharaṇair bhujaiḥ
a asibhiḥ paṭṭasaiḥ śūlair galābhir musalair halaiḥ
c śaktibhis tīkṣṇadhārābhir mahadbhiḥ kūṭamudgaraiḥ
a yaṣṭibhir vimalaiś cakrair niśitaiś ca paraśvadhaiḥ
c bhiṇḍipālaiḥ śataghnībhir anyaiś cāpi varāyudhaiḥ
a athānayan balādhyakṣāś catvāro rāvaṇājñayā
c drutaṃ sūtasamāyuktaṃ yuktāṣṭaturagaṃ ratham
a āruroha rathaṃ divyaṃ dīpyamānaṃ svatejasā
c rāvaṇaḥ sattvagāmbhīryād dārayann iva medinīm
a rāvaṇenābhyanujñātau mahāpārśvamahodarau
c virūpākṣaś ca durdharṣo rathān āruruhus tadā
a te tu hṛṣṭā vinardanto bhindata iva medinīm
c nādaṃ ghoraṃ vimuñcanto niryayur jayakāṅkṣiṇaḥ
a tato yuddhāya tejasvī rakṣogaṇabalair vṛtaḥ
c niryayāv udyatadhanuḥ kālāntakayamomapaḥ
a tataḥ prajavanāśvena rathena sa mahārathaḥ
c dvāreṇa niryayau tena yatra tau rāmalakṣmaṇau
a tato naṣṭaprabhaḥ sūryo diśaś ca timirāvṛtāḥ
c dvijāś ca nedur ghorāś ca saṃcacāla ca medinī
a vavarṣa rudhiraṃ devaś caskhaluś ca turaṃgamāḥ
c dhvajāgre nyapatad gṛdhro vineduś cāśivaṃ śivāḥ
a nayanaṃ cāsphurad vāmaṃ savyo bāhur akampata
c vivarṇavadanaś cāsīt kiṃ cid abhraśyata svaraḥ
a tato niṣpatato yuddhe daśagrīvasya rakṣasaḥ
c raṇe nidhanaśaṃsīni rūpāṇy etāni jajñire
a antarikṣāt papātolkā nirghātasamanisvanā
c vinedur aśivaṃ gṛdhrā vāyasair anunāditāḥ
a etān acintayan ghorān utpātān samupasthitān
c niryayau rāvaṇo mohād vadhārthī kālacoditaḥ
a teṣāṃ tu rathaghoṣeṇa rākṣasānāṃ mahātmanām
c vānarāṇām api camūr yuddhāyaivābhyavartata
a teṣāṃ sutumulaṃ yuddhaṃ babhūva kapirakṣasām
c anyonyam āhvayānānāṃ kruddhānāṃ jayam icchatām
a tataḥ kruddho daśagrīvaḥ śaraiḥ kāñcanabhūṣaṇaiḥ
c vānarāṇām anīkeṣu cakāra kadanaṃ mahat
a nikṛttaśirasaḥ ke cid rāvaṇena valīmukhāḥ
c nirucchvāsā hatāḥ ke cit ke cit pārśveṣu dāritāḥ
e ke cid vibhinnaśirasaḥ ke cic cakṣurvivarjitāḥ
a daśānanaḥ krodhavivṛttanetro
yato yato 'bhyeti rathena saṃkhye
c tatas tatas tasya śarapravegaṃ
soḍhuṃ na śekur hariyūthapās te
a tathā taiḥ kṛttagātrais tu daśagrīveṇa mārgaṇaiḥ
c babhūva vasudhā tatra prakīrṇā haribhir vṛtā
a rāvaṇasyāprasahyaṃ taṃ śarasaṃpātam ekataḥ
c na śekuḥ sahituṃ dīptaṃ pataṃgā iva pāvakam
a te 'rditā niśitair bāṇaiḥ krośanto vipradudruvuḥ
c pāvakārciḥsamāviṣṭā dahyamānā yathā gajāḥ
a plavaṃgānām anīkāni mahābhrāṇīva mārutaḥ
c sa yayau samare tasmin vidhaman rāvaṇaḥ śaraiḥ
a kadanaṃ tarasā kṛtvā rākṣasendro vanaukasām
c āsasāda tato yuddhe rāghavaṃ tvaritas tadā
a sugrīvas tān kapīn dṛṣṭvā bhagnān vidravato raṇe
c gulme suṣeṇaṃ nikṣipya cakre yuddhe drutaṃ manaḥ
a ātmanaḥ sadṛśaṃ vīraṃ sa taṃ nikṣipya vānaram
c sugrīvo 'bhimukhaḥ śatruṃ pratasthe pādapāyudhaḥ
a pārśvataḥ pṛṣṭhataś cāsya sarve yūthādhipāḥ svayam
c anujahrur mahāśailān vividhāṃś ca mahādrumān
a sa nadan yudhi sugrīvaḥ svareṇa mahatā mahān
c pātayan vividhāṃś cānyāñ jaghānottamarākṣasān
a mamarda ca mahākāyo rākṣasān vānareśvaraḥ
c yugāntasamaye vāyuḥ pravṛddhān agamān iva
a rākṣasānām anīkeṣu śailavarṣaṃ vavarṣa ha
c aśvavarṣaṃ yathā meghaḥ pakṣisaṃgheṣu kānane
a kapirājavimuktais taiḥ śailavarṣais tu rākṣasāḥ
c vikīrṇaśirasaḥ petur nikṛttā iva parvatāḥ
a atha saṃkṣīyamāṇeṣu rākṣaseṣu samantataḥ
c sugrīveṇa prabhagneṣu patatsu vinadatsu ca
a virūpākṣaḥ svakaṃ nāma dhanvī viśrāvya rākṣasaḥ
c rathād āplutya durdharṣo gajaskandham upāruhat
a sa taṃ dviradam āruhya virūpākṣo mahārathaḥ
c vinadan bhīmanirhrālaṃ vānarān abhyadhāvata
a sugrīve sa śarān ghorān visasarja camūmukhe
c sthāpayām āsā codvignān rākṣasān saṃpraharṣayan
a so 'tividdhaḥ śitair bāṇaiḥ kapīndras tena rakṣasā
c cukrodha ca mahākrodho vadhe cāsya mano dadhe
a tataḥ pādapam uddhṛtya śūraḥ saṃpradhane hariḥ
c abhipatya jaghānāsya pramukhe taṃ mahāgajam
a sa tu prahārābhihataḥ sugrīveṇa mahāgajaḥ
c apāsarpad dhanurmātraṃ niṣasāda nanāda ca
a gajāt tu mathitāt tūrṇam apakramya sa vīryavān
c rākṣaso 'bhimukhaḥ śatruṃ pratyudgamya tataḥ kapim
a ārṣabhaṃ carmakhaḍgaṃ ca pragṛhya laghuvikramaḥ
c bhartsayann iva sugrīvam āsasāda vyavasthitam
a sa hi tasyābhisaṃkruddhaḥ pragṛhya mahatīṃ śilām
c virūpākṣāya cikṣepa sugrīvo jaladopamām
a sa tāṃ śilām āpatantīṃ dṛṣṭvā rākṣasapuṃgavaḥ
c apakramya suvikrāntaḥ khaḍgena prāharat tadā
a tena khaḍgena saṃkruddhaḥ sugrīvasya camūmukhe
c kavacaṃ pātayām āsa sa khaḍgābhihato 'patat
a sa samutthāya patitaḥ kapis tasya vyasarjayat
c talaprahāram aśaneḥ samānaṃ bhīmanisvanam
a talaprahāraṃ tad rakṣaḥ sugrīveṇa samudyatam
c naipuṇyān mocayitvainaṃ muṣṭinorasy atāḍayat
a tatas tu saṃkruddhataraḥ sugrīvo vānareśvaraḥ
c mokṣitaṃ cātmano dṛṣṭvā prahāraṃ tena rakṣasā
a sa dadarśāntaraṃ tasya virūpākṣasya vānaraḥ
c tato nyapātayat krodhāc chaṅkhadeśe mahātalam
a mahendrāśanikalpena talenābhihataḥ kṣitau
c papāta rudhiraklinnaḥ śoṇitaṃ sa samudvaman
a vivṛttanayanaṃ krodhāt saphena rudhirāplutam
c dadṛśus te virūpākṣaṃ virūpākṣataraṃ kṛtam
a sphurantaṃ parivarjantaṃ pārśvena rudhirokṣitam
c karuṇaṃ ca vinardāntaṃ dadṛśuḥ kapayo ripum
a tathā tu tau saṃyati saṃprayuktau
tarasvinau vānararākṣasānām
c balārṇavau sasvanatuḥ sabhīmaṃ
mahārṇavau dvāv iva bhinnavelau
a vināśitaṃ prekṣya virūpanetraṃ
mahābalaṃ taṃ haripārthivena
c balaṃ samastaṃ kapirākṣasānām
unmattagaṅgāpratimaṃ babhūva
a hanyamāne bale tūrṇam anyonyaṃ te mahāmṛdhe
c sarasīva mahāgharme sūpakṣīṇe babhūvatuḥ
a svabalasya vighātena virūpākṣavadhena ca
c babhūva dviguṇaṃ kruddho rāvaṇo rākṣasādhipaḥ
a prakṣīṇaṃ tu balaṃ dṛṣṭvā vadhyamānaṃ valīmukhaiḥ
c babhūvāsya vyathā yuddhe prekṣya daivaviparyayam
a uvāca ca samīpasthaṃ mahodaram ariṃdamam
c asmin kāle mahābāho jayāśā tvayi me sthitā
a jahi śatrucamūṃ vīra darśayādya parākramam
c bhartṛpiṇḍasya kālo 'yaṃ nirveṣṭuṃ sādhu yudhyatām
a evam uktas tathety uktvā rākṣasendraṃ mahodaraḥ
c praviveśārisenāṃ sa pataṃga iva pāvakam
a tataḥ sa kadanaṃ cakre vānarāṇāṃ mahābalaḥ
c bhartṛvākyena tejasvī svena vīryeṇa coditaḥ
a prabhagnāṃ samare dṛṣṭvā vānarāṇāṃ mahācamūm
c abhidudrāva sugrīvo mahodaram anantaram
a pragṛhya vipulāṃ ghorāṃ mahīdhara samāṃ śilām
c cikṣepa ca mahātejās tad vadhāya harīśvaraḥ
a tām āpatantīṃ sahasā śilāṃ dṛṣṭvā mahodaraḥ
c asaṃbhrāntas tato bāṇair nirbibheda durāsadām
a rakṣasā tena bāṇaughair nikṛttā sā sahasradhā
c nipapāta śilābhūmau gṛdhracakram ivākulam
a tāṃ tu bhinnāṃ śilāṃ dṛṣṭvā sugrīvaḥ krodhamūrchitaḥ
c sālam utpāṭya cikṣepa rakṣase raṇamūrdhani
e śaraiś ca vidadārainaṃ śūraḥ parapuraṃjayaḥ
a sa dadarśa tataḥ kruddhaḥ parighaṃ patitaṃ bhuvi
c āvidhya tu sa taṃ dīptaṃ parighaṃ tasya darśayan
e parighāgreṇa vegena jaghānāsya hayottamān
a tasmād dhatahayād vīraḥ so 'vaplutya mahārathāt
c gadāṃ jagrāha saṃkruddho rākṣaso 'tha mahodaraḥ
a gadāparighahastau tau yudhi vīrau samīyatuḥ
c nardantau govṛṣaprakhyau ghanāv iva savidyutau
a ājaghāna gadāṃ tasya parigheṇa harīśvaraḥ
c papāta sa gadodbhinnaḥ parighas tasya bhūtale
a tato jagrāha tejasvī sugrīvo vasudhātalāt
c āyasaṃ musalaṃ ghoraṃ sarvato hemabhūṣitam
a taṃ samudyamya cikṣepa so 'py anyāṃ vyākṣipad gadām
c bhinnāv anyonyam āsādya petatur dharaṇītale
a tato bhagnapraharaṇau muṣṭibhyāṃ tau samīyatuḥ
c tejo balasamāviṣṭau dīptāv iva hutāśanau
a jaghnatus tau tadānyonyaṃ nedatuś ca punaḥ punaḥ
c talaiś cānyonyam āhatya petatur dharaṇītale
a utpetatus tatas tūrṇaṃ jaghnatuś ca parasparam
c bhujaiś cikṣepatur vīrāv anyonyam aparājitau
a ājahāra tadā khagḍam adūraparivartinam
c rākṣasaś carmaṇā sārdhaṃ mahāvego mahodaraḥ
a tathaiva ca mahākhaḍgaṃ carmaṇā patitaṃ saha
c jagrāha vānaraśreṣṭhaḥ sugrīvo vegavattaraḥ
a tau tu roṣaparītāṅgau nardantāv abhyadhāvatām
c udyatāsī raṇe hṛṣṭau yudhi śastraviśāradau
a dakṣiṇaṃ maṇḍalaṃ cobhau tau tūrṇaṃ saṃparīyatuḥ
c anyonyam abhisaṃkruddhau jaye praṇihitāv ubhau
a sa tu śūro mahāvego vīryaślāghī mahodaraḥ
c mahācarmaṇi taṃ khaḍgaṃ pātayām āsa durmatiḥ
a lagnam utkarṣataḥ khaḍgaṃ khaḍgena kapikuñjaraḥ
c jahāra saśiras trāṇaṃ kuṇḍalopahitaṃ śiraḥ
a nikṛttaśirasas tasya patitasya mahītale
c tad balaṃ rākṣasendrasya dṛṣṭvā tatra na tiṣṭhati
a hatvā taṃ vānaraiḥ sārdhaṃ nanāda mudito hariḥ
c cukrodha ca daśagrīvo babhau hṛṣṭaś ca rāghavaḥ
a mahodare tu nihate mahāpārśvo mahābalaḥ
c aṅgadasya camūṃ bhīmāṃ kṣobhayām āsa sāyakaiḥ
a sa vānarāṇāṃ mukhyānām uttamāṅgāni sarvaśaḥ
c pātayām āsa kāyebhyaḥ phalaṃ vṛntād ivānilaḥ
a keṣāṃ cid iṣubhir bāhūn skandhāṃś cicheda rākṣasaḥ
c vānarāṇāṃ susaṃkruddhaḥ pārśvaṃ keṣāṃ vyadārayat
a te 'rditā bāṇavarṣeṇa mahāpārśvena vānarāḥ
c viṣādavimukhāḥ sarve babhūvur gatacetasaḥ
a nirīkṣya balam udvignam aṅgado rākṣasārditam
c vegaṃ cakre mahābāhuḥ samudra iva parvaṇi
a āyasaṃ parighaṃ gṛhya sūryaraśmisamaprabham
c samare vānaraśreṣṭho mahāpārśve nyapātayat
a sa tu tena prahāreṇa mahāpārśvo vicetanaḥ
c sasūtaḥ syandanāt tasmād visaṃjñaḥ prāpatad bhuvi
a sarkṣarājas tu tejasvī nīlāñjanacayopamaḥ
c niṣpatya sumahāvīryaḥ svād yūthān meghasaṃnibhāt
a pragṛhya giriśṛṅgābhāṃ kruddhaḥ sa vipulāṃ śilām
c aśvāñ jaghāna tarasā syandanaṃ ca babhañja tam
a muhūrtāl labdhasaṃjñas tu mahāpārśvo mahābalaḥ
c aṅgadaṃ bahubhir bāṇair bhūyas taṃ pratyavidhyata
a jāmbavantaṃ tribhir bāṇair ājaghāna stanāntare
c ṛkṣarājaṃ gavākṣaṃ ca jaghāna bahubhiḥ śaraiḥ
a gavākṣaṃ jāmbavantaṃ ca sa dṛṣṭvā śarapīḍitau
c jagrāha parighaṃ ghoram aṅgadaḥ krodhamūrchitaḥ
a tasyāṅgadaḥ prakupito rākṣasasya tam āyasaṃ
c dūrasthitasya parighaṃ raviraśmisamaprabham
a dvābhyāṃ bhujābhyāṃ saṃgṛhya bhrāmayitvā ca vegavān
c mahāpārśvāya cikṣepa vadhārthaṃ vālinaḥ sutaḥ
a sa tu kṣipto balavatā parighas tasya rakṣasaḥ
c dhanuś ca saśaraṃ hastāc chirastraṃ cāpy apātayat
a taṃ samāsādya vegena vāliputraḥ pratāpavān
c talenābhyahanat kruddhaḥ karṇamūle sakuṇḍale
a sa tu kruddho mahāvego mahāpārśvo mahādyutiḥ
c kareṇaikena jagrāha sumahāntaṃ paraśvadham
a taṃ tailadhautaṃ vimalaṃ śailasāramayaṃ dṛḍham
c rākṣasaḥ paramakruddho vāliputre nyapātayat
a tena vāmāṃsaphalake bhṛśaṃ pratyavapātitam
c aṅgado mokṣayām āsa saroṣaḥ sa paraśvadham
a sa vīro vajrasaṃkāśam aṅgado muṣṭim ātmanaḥ
c saṃvartayan susaṃkruddhaḥ pitus tulyaparākramaḥ
a rākṣasasya stanābhyāśe marmajño hṛdayaṃ prati
c indrāśanisamasparśaṃ sa muṣṭiṃ vinyapātayat
a tena tasya nipātena rākṣasasya mahāmṛdhe
c paphāla hṛdayaṃ cāśu sa papāta hato bhuvi
a tasmin nipatite bhūmau tat sainyaṃ saṃpracukṣubhe
c abhavac ca mahān krodhaḥ samare rāvaṇasya tu
a mahodaramahāpārśvau hatau dṛṣṭvā tu rākṣasau
c tasmiṃś ca nihate vīre virūpākṣe mahābale
a āviveśa mahān krodho rāvaṇaṃ tu mahāmṛdhe
c sūtaṃ saṃcodayām āsa vākyaṃ cedam uvāca ha
a nihatānām amātyānāṃ ruddhasya nagarasya ca
c duḥkham eṣo 'paneṣyāmi hatvā tau rāmalakṣmaṇau
a rāmavṛkṣaṃ raṇe hanmi sītāpuṣpaphalapradam
c praśākhā yasya sugrīvo jāmbavān kumudo nalaḥ
a sa diśo daśa ghoṣeṇa rathasyātiratho mahān
c nādayan prayayau tūrṇaṃ rāghavaṃ cābhyavartata
a pūritā tena śabdena sanadīgirikānanā
c saṃcacāla mahī sarvā savarāhamṛgadvipā
a tāmasaṃ sumahāghoraṃ cakārāstraṃ sudāruṇam
c nirdadāha kapīn sarvāṃs te prapetuḥ samantataḥ
a tāny anīkāny anekāni rāvaṇasya śarottamaiḥ
c dṛṣṭvā bhagnāni śataśo rāghavaḥ paryavasthitaḥ
a sa dadarśa tato rāmaṃ tiṣṭhantam aparājitam
c lakṣmaṇena saha bhrātrā viṣṇunā vāsavaṃ yathā
a ālikhantam ivākāśam avaṣṭabhya mahad dhanuḥ
c padmapatraviśālākṣaṃ dīrghabāhum ariṃdamam
a vānarāṃś ca raṇe bhagnān āpatantaṃ ca rāvaṇam
c samīkṣya rāghavo hṛṣṭo madhye jagrāha kārmukam
a visphārayitum ārebhe tataḥ sa dhanur uttamam
c mahāvegaṃ mahānādaṃ nirbhindann iva medinīm
a tayoḥ śarapathaṃ prāpya rāvaṇo rājaputrayoḥ
c sa babhūva yathā rāhuḥ samīpe śaśisūryayoḥ
a rāvaṇasya ca bāṇaughai rāmavispharitena ca
c śabdena rākṣasās tena petuś ca śataśas tadā
a tam icchan prathamaṃ yoddhuṃ lakṣmaṇo niśitaiḥ śaraiḥ
c mumoca dhanur āyamya śarān agniśikhopamān
a tān muktamātrān ākāśe lakṣmaṇena dhanuṣmatā
c bāṇān bāṇair mahātejā rāvaṇaḥ pratyavārayat
a ekam ekena bāṇena tribhis trīn daśabhir daśa
c lakṣmaṇasya praciccheda darśayan pāṇilāghavam
a abhyatikramya saumitriṃ rāvaṇaḥ samitiṃjayaḥ
c āsasāda tato rāmaṃ sthitaṃ śailam ivācalam
a sa saṃkhye rāmam āsādya krodhasaṃraktalocanaḥ
c vyasṛjac charavarṇāni rāvaṇo rāghavopari
a śaradhārās tato rāmo rāvaṇasya dhanuścyutāḥ
c dṛṣṭvaivāpatitāḥ śīghraṃ bhallāñ jagrāha satvaram
a tāñ śaraughāṃs tato bhallais tīkṣṇaiś ciccheda rāghavaḥ
c dīpyamānān mahāvegān kruddhān āśīviṣān iva
a rāghavo rāvaṇaṃ tūrṇaṃ rāvaṇo rāghavaṃ tathā
c anyonyaṃ vividhais tīkṣṇaiḥ śarair abhivavarṣatuḥ
a ceratuś ca ciraṃ citraṃ maṇḍalaṃ savyadakṣiṇam
c bāṇavegān samudīkṣya samareṣv aparājitau
a tayor bhūtāni vitreṣur yugapat saṃprayudhyatoḥ
c raudrayoḥ sāyakamucor yamāntakanikāśayoḥ
a saṃtataṃ vividhair bāṇair babhūva gaganaṃ tadā
c ghanair ivātapāpāye vidyunmālāsamākulaiḥ
a gavākṣitam ivākāśaṃ babhūva śūravṛṣṭibhiḥ
c mahāvegaiḥ sutīkṣṇāgrair gṛdhrapatraiḥ suvājitaiḥ
a śarāndhakāraṃ tau bhīmaṃ cakratuḥ paramaṃ tadā
c gate 'staṃ tapane cāpi mahāmeghāv ivotthitau
a babhūva tumulaṃ yuddham anyonyavadhakāṅkṣiṇoḥ
c anāsādyam acintyaṃ ca vṛtravāsavayor iva
a ubhau hi parameṣvāsāv ubhau śastraviśāradau
c ubhau cāstravidāṃ mukhyāv ubhau yuddhe viceratuḥ
a ubhau hi yena vrajatas tena tena śarormayaḥ
c ūrmayo vāyunā viddhā jagmuḥ sāgarayor iva
a tataḥ saṃsaktahastas tu rāvaṇo lokarāvaṇaḥ
c nārācamālāṃ rāmasya lalāṭe pratyamuñcata
a raudracāpaprayuktāṃ tāṃ nīlotpaladalaprabhām
c śirasā dhārayan rāmo na vyathāṃ pratyapadyata
a atha mantrān api japan raudram astram udīrayan
c śarān bhūyaḥ samādāya rāmaḥ krodhasamanvitaḥ
a mumoca ca mahātejāś cāpam āyamya vīryavān
c tāñ śarān rākṣasendrāya cikṣepācchinnasāyakaḥ
a te mahāmeghasaṃkāśe kavace patitāḥ śarāḥ
c avadhye rākṣasendrasya na vyathāṃ janayaṃs tadā
a punar evātha taṃ rāmo rathasthaṃ rākṣasādhipam
c lalāṭe paramāstreṇa sarvāstrakuśalo 'bhinat
a te bhittvā bāṇarūpāṇi pañcaśīrṣā ivoragāḥ
c śvasanto viviśur bhūmiṃ rāvaṇapratikūlatāḥ
a nihatya rāghavasyāstraṃ rāvaṇaḥ krodhamūrchitaḥ
c āsuraṃ sumahāghoram anyad astraṃ samādade
a siṃhavyāghramukhāṃś cānyān kaṅkakāka mukhān api
c gṛdhraśyenamukhāṃś cāpi sṛgālavadanāṃs tathā
a īhāmṛgamuhāṃś cānyān vyāditāsyān bhayāvahān
c pañcāsyāṃl lelihānāṃś ca sasarja niśitāñ śarān
a śarān kharamukhāṃś cānyān varāhamukhasaṃsthitān
c śvānakukkuṭavaktrāṃś ca makarāśīviṣānanān
a etāṃś cānyāṃś ca māyābhiḥ sasarja niśitāñ śarān
c rāmaṃ prati mahātejāḥ kruddhaḥ sarpa iva śvasan
a āsureṇa samāviṣṭaḥ so 'streṇa raghunandanaḥ
c sasarjāstraṃ mahotsāhaḥ pāvakaṃ pāvakopamaḥ
a agnidīptamukhān bāṇāṃs tathā sūryamukhān api
c candrārdhacandravaktrāṃś ca dhūmaketumukhān api
a grahanakṣatravarṇāṃś ca maholkā mukhasaṃsthitān
c vidyujjihvopamāṃś cānyān sasarja niśitāñ śarān
a te rāvaṇaśarā ghorā rāghavāstrasamāhatāḥ
c vilayaṃ jagmur ākāśe jagmuś caiva sahasraśaḥ
a tad astraṃ nihataṃ dṛṣṭvā rāmeṇākliṣṭakarmaṇā
c hṛṣṭā nedus tataḥ sarve kapayaḥ kāmarūpiṇaḥ
a tasmin pratihate 'stre tu rāvaṇo rākṣasādhipaḥ
c krodhaṃ ca dviguṇaṃ cakre krodhāc cāstram anantaram
a mayena vihitaṃ raudram anyad astraṃ mahādyutiḥ
c utsraṣṭuṃ rāvaṇo ghoraṃ rāghavāya pracakrame
a tataḥ śūlāni niścerur gadāś ca musalāni ca
c kārmukād dīpyamānāni vajrasārāṇi sarvaśaḥ
a kūṭamudgarapāśāś ca dīptāś cāśanayas tathā
c niṣpetur vividhās tīkṣṇā vātā iva yugakṣaye
a tad astraṃ rāghavaḥ śrīmān uttamāstravidāṃ varaḥ
c jaghāna paramāstreṇa gandharveṇa mahādyutiḥ
a tasmin pratihate 'stre tu rāghaveṇa mahātmanā
c rāvaṇaḥ krodhatāmrākṣaḥ sauram astram udīrayat
a tataś cakrāṇi niṣpetur bhāsvarāṇi mahānti ca
c kārmukād bhīmavegasya daśagrīvasya dhīmataḥ
a tair āsīd gaganaṃ dīptaṃ saṃpatadbhir itas tataḥ
c patadbhiś ca diśo dīptaiś candrasūryagrahair iva
a tāni ciccheda bāṇaughaiś cakrāṇi tu sa rāghavaḥ
c āyudhāni vicitrāṇi rāvaṇasya camūmukhe
a tad astraṃ tu hataṃ dṛṣṭvā rāvaṇo rākṣasādhipaḥ
c vivyādha daśabhir bāṇai rāmaṃ sarveṣu marmasu
a sa viddho daśabhir bāṇair mahākārmukaniḥsṛtaiḥ
c rāvaṇena mahātejā na prākampata rāghavaḥ
a tato vivyādha gātreṣu sarveṣu samitiṃjayaḥ
c rāghavas tu susaṃkruddho rāvaṇaṃ bahubhiḥ śaraiḥ
a etasminn antare kruddho rāghavasyānujo balī
c lakṣmaṇaḥ sāyakān sapta jagrāha paravīrahā
a taiḥ sāyakair mahāvegai rāvaṇasya mahādyutiḥ
c dhvajaṃ manuṣyaśīrṣaṃ tu tasya ciccheda naikadhā
a sāratheś cāpi bāṇena śiro jvalitakuṇḍalam
c jahāra lakṣmaṇaḥ śrīmān nairṛtasya mahābalaḥ
a tasya bāṇaiś ca ciccheda dhanur gajakaropamam
c lakṣmaṇo rākṣasendrasya pañcabhir niśitaiḥ śaraiḥ
a nīlameghanibhāṃś cāsya sadaśvān parvatopamān
c jaghānāplutya gadayā rāvaṇasya vibhīṣaṇaḥ
a hatāśvād vegavān vegād avaplutya mahārathāt
c krodham āhārayat tīvraṃ bhrātaraṃ prati rāvaṇaḥ
a tataḥ śaktiṃ mahāśaktir dīptāṃ dīptāśanīm iva
c vibhīṣaṇāya cikṣepa rākṣasendraḥ pratāpavān
a aprāptām eva tāṃ bāṇais tribhiś ciccheda lakṣmaṇaḥ
c athodatiṣṭhat saṃnādo vānarāṇāṃ tadā raṇe
a sa papāta tridhā chinnā śaktiḥ kāñcanamālinī
c savisphuliṅgā jvalitā maholkeva divaś cyutā
a tataḥ saṃbhāvitatarāṃ kālenāpi durāsadām
c jagrāha vipulāṃ śaktiṃ dīpyamānāṃ svatejasā
a sā veginā balavatā rāvaṇena durātmanā
c jajvāla sumahāghorā śakrāśanisamaprabhā
a etasminn antare vīro lakṣmaṇas taṃ vibhīṣaṇam
c prāṇasaṃśayam āpannaṃ tūrṇam evābhyapadyata
a taṃ vimokṣayituṃ vīraś cāpam āyamya lakṣmaṇaḥ
c rāvaṇaṃ śaktihastaṃ taṃ śaravarṣair avākirat
a kīryamāṇaḥ śaraugheṇa visṛṣṭtena mahātmanā
c na prahartuṃ manaś cakre vimukhīkṛtavikramaḥ
a mokṣitaṃ bhrātaraṃ dṛṣṭvā lakṣmaṇena sa rāvaṇaḥ
c lakṣmaṇābhimukhas tiṣṭhann idaṃ vacanam abravīt
a mokṣitas te balaślāghin yasmād evaṃ vibhīṣaṇaḥ
c vimucya rākṣasaṃ śaktis tvayīyaṃ vinipātyate
a eṣā te hṛdayaṃ bhittvā śaktir lohitalakṣaṇā
c madbāhuparighotsṛṣṭā prāṇān ādāya yāsyati
a ity evam uktvā tāṃ śaktim aṣṭaghaṇṭāṃ mahāsvanām
c mayena māyāvihitām amoghāṃ śatrughātinīm
a lakṣmaṇāya samuddiśya jvalantīm iva tejasā
c rāvaṇaḥ paramakruddhaś cikṣepa ca nanāda ca
a sā kṣiptā bhīmavegena śakrāśanisamasvanā
c śaktir abhyapatad vegāl lakṣmaṇaṃ raṇamūrdhani
a tām anuvyāharac chaktim āpatantīṃ sa rāghavaḥ
c svastyas tu lakṣmaṇāyeti moghā bhava hatodyamā
a nyapatat sā mahāvegā lakṣmaṇasya mahorasi
c jihvevoragarājasya dīpyamānā mahādyutiḥ
a tato rāvaṇavegena sudūram avagāḍhayā
c śaktyā nirbhinnahṛdayaḥ papāta bhuvi lakṣmaṇaḥ
a tadavasthaṃ samīpastho lakṣmaṇaṃ prekṣya rāghavaḥ
c bhrātṛsnehān mahātejā viṣaṇṇahṛdayo 'bhavat
a sa muhūrtam anudhyāya bāṣpavyākulalocanaḥ
c babhūva saṃrabdhataro yugānta iva pāvakaḥ
a na viṣādasya kālo 'yam iti saṃcintya rāghavaḥ
c cakre sutumulaṃ yuddhaṃ rāvaṇasya vadhe dhṛtaḥ
a sa dadarśa tato rāmaḥ śaktyā bhinnaṃ mahāhave
c lakṣmaṇaṃ rudhirādigdhaṃ sapannagam ivācalam
a tām api prahitāṃ śaktiṃ rāvaṇena balīyasā
c yatnatas te hariśreṣṭhā na śekur avamarditum
e arditāś caiva bāṇaughaiḥ kṣiprahastena rakṣasā
a saumitriṃ sā vinirbhidya praviṣṭā dharaṇītalam
c tāṃ karābhyāṃ parāmṛśya rāmaḥ śaktiṃ bhayāvahām
e babhañja samare kruddho balavad vicakarṣa ca
a tasya niṣkarṣataḥ śaktiṃ rāvaṇena balīyasā
c śarāḥ sarveṣu gātreṣu pātitā marmabhedinaḥ
a acintayitvā tān bāṇān samāśliṣyā ca lakṣmaṇam
c abravīc ca hanūmantaṃ sugrīvaṃ caiva rāghavaḥ
e lakṣmaṇaṃ parivāryeha tiṣṭhadhvaṃ vānarottamāḥ
a parākramasya kālo 'yaṃ saṃprāpto me cirepsitaḥ
c pāpātmāyaṃ daśagrīvo vadhyatāṃ pāpaniścayaḥ
e kāṅkṣitaḥ stokakasyeva gharmānte meghadarśanam
a asmin muhūrte nacirāt satyaṃ pratiśṛṇomi vaḥ
c arāvaṇam arāmaṃ vā jagad drakṣyatha vānarāḥ
a rājyanāśaṃ vane vāsaṃ daṇḍake paridhāvanam
c vaidehyāś ca parāmarśaṃ rakṣobhiś ca samāgamam
a prāptaṃ duḥkhaṃ mahad ghoraṃ kleśaṃ ca nirayopamam
c adya sarvam ahaṃ tyakṣye hatvā taṃ rāvaṇaṃ raṇe
a yadarthaṃ vānaraṃ sainyaṃ samānītam idaṃ mayā
c sugrīvaś ca kṛto rājye nihatvā vālinaṃ raṇe
a yadarthaṃ sāgaraḥ krāntaḥ setur baddhaś ca sāgare
c so 'yam adya raṇe pāpaś cakṣurviṣayam āgataḥ
a cakṣurviṣayam āgamya nāyaṃ jīvitum arhati
c dṛṣṭiṃ dṛṣṭiviṣasyeva sarpasya mama rāvaṇaḥ
a svasthāḥ paśyata durdharṣā yuddhaṃ vānarapuṃgavāḥ
c āsīnāḥ parvatāgreṣu mamedaṃ rāvaṇasya ca
a adya rāmasya rāmatvaṃ paśyantu mama saṃyuge
c trayo lokāḥ sagandharvāḥ sadevāḥ sarṣicāraṇāḥ
a adya karma kariṣyāmi yal lokāḥ sacarācarāḥ
c sadevāḥ kathayiṣyanti yāvad bhūmir dhariṣyati
a evam uktvā śitair bāṇais taptakāñcanabhūṣaṇaiḥ
c ājaghāna daśagrīvaṃ raṇe rāmaḥ samāhitaḥ
a atha pradīptair nārācair musalaiś cāpi rāvaṇaḥ
c abhyavarṣat tadā rāmaṃ dhārābhir iva toyadaḥ
a rāmarāvaṇamuktānām anyonyam abhinighnatām
c śarāṇāṃ ca śarāṇāṃ ca babhūva tumulaḥ svanaḥ
a te bhinnāś ca vikīrṇāś ca rāmarāvaṇayoḥ śarāḥ
c antarikṣāt pradīptāgrā nipetur dharaṇītale
a tayor jyātalanirghoṣo rāmarāvaṇayor mahān
c trāsanaḥ sarvabūtānāṃ sa babhūvādbhutopamaḥ
a sa kīryamāṇaḥ śarajālavṛṣṭibhir
mahātmanā dīptadhanuṣmatārditaḥ
c bhayāt pradudrāva sametya rāvaṇo
yathānilenābhihato balāhakaḥ
a sa dattvā tumulaṃ yuddhaṃ rāvaṇasya durātmanaḥ
c visṛjan eva bāṇaughān suṣeṇaṃ vākyam abravīt
a eṣa rāvaṇavegena lakṣmaṇaḥ patitaḥ kṣitau
c sarpavad veṣṭate vīro mama śokam udīrayan
a śoṇitārdram imaṃ vīraṃ prāṇair iṣṭataraṃ mama
c paśyato mama kā śaktir yoddhuṃ paryākulātmanaḥ
a ayaṃ sa samaraślāghī bhrātā me śubhalakṣaṇaḥ
c yadi pañcatvam āpannaḥ prāṇair me kiṃ sukhena vā
a lajjatīva hi me vīryaṃ bhraśyatīva karād dhanuḥ
c sāyakā vyavasīdanti dṛṣṭir bāṣpavaśaṃ gatā
e cintā me vardhate tīvrā mumūrṣā copajāyate
a bhrātaraṃ nihataṃ dṛṣṭvā rāvaṇena durātmanā
c paraṃ viṣādam āpanno vilalāpākulendriyaḥ
a na hi yuddhena me kāryaṃ naiva prāṇair na sītayā
c bhrātaraṃ nihataṃ dṛṣṭvā lakṣmaṇaṃ raṇapāṃsuṣu
a kiṃ me rājyena kiṃ prāṇair yuddhe kāryaṃ na vidyate
c yatrāyaṃ nihataḥ śete raṇamūrdhani lakṣmaṇaḥ
a rāmam āśvāsayan vīraḥ suṣeṇo vākyam abravīt
c na mṛto 'yaṃ mahābāhur lakṣmaṇo lakṣmivardhanaḥ
a na cāsya vikṛtaṃ vaktraṃ nāpi śyāmaṃ na niṣprabham
c suprabhaṃ ca prasannaṃ ca mukham asyābhilakṣyate
a padmaraktatalau hastau suprasanne ca locane
c evaṃ na vidyate rūpaṃ gatāsūnāṃ viśāṃ pate
e māṃ viṣādaṃ kṛtvā vīra saprāṇo 'yam ariṃdama
a ākhyāsyate prasuptasya srastagātrasya bhūtale
c socchvāsaṃ hṛdayaṃ vīra kampamānaṃ muhur muhuḥ
a evam uktvā tu vākyajñaḥ suṣeṇo rāghavaṃ vacaḥ
c samīpastham uvācedaṃ hanūmantam abhitvaran
a saumya śīghram ito gatvā śailam oṣadhiparvatam
c pūrvaṃ hi kathito yo 'sau vīra jāmbavatā śubhaḥ
a dakṣiṇe śikhare tasya jātām oṣadhim ānaya
c viśalyakaraṇī nāma viśalyakaraṇīṃ śubhām
a sauvarṇakaraṇīṃ cāpi tathā saṃjīvanīm api
c saṃdhānakaraṇīṃ cāpi gatvā śīghram ihānaya
e saṃjīvanārthaṃ vīrasya lakṣmaṇasya mahātmanaḥ
a ity evam ukto hanumān gatvā cauṣadhiparvatam
c cintām abhyagamac chrīmān ajānaṃs tā mahauṣadhīḥ
a tasya buddhiḥ samutpannā māruter amitaujasaḥ
c idam eva gamiṣyāmi gṛhītvā śikharaṃ gireḥ
a agṛhya yadi gacchāmi viśalyakaraṇīm aham
c kālātyayena doṣaḥ syād vaiklavyaṃ ca mahad bhavet
a iti saṃcintya hanumān gatvā kṣipraṃ mahābalaḥ
c utpapāta gṛhītvā tu hanūmāñ śikharaṃ gireḥ
a oṣadhīr nāvagachāmi tā ahaṃ haripuṃgava
c tad idaṃ śikharaṃ kṛtsnaṃ gires tasyāhṛtaṃ mayā
a evaṃ kathayamānaṃ taṃ praśasya pavanātmajam
c suṣeṇo vānaraśreṣṭho jagrāhotpāṭya cauṣadhīḥ
a tataḥ saṃkṣodayitvā tām oṣadhiṃ vānarottamaḥ
c lakṣmaṇasya dadau nastaḥ suṣeṇaḥ sumahādyutiḥ
a saśalyaḥ sa samāghrāya lakṣmaṇaḥ paravīrahā
c viśalyo virujaḥ śīghram udatiṣṭhan mahītalāt
a samutthitaṃ te harayo bhūtalāt prekṣya lakṣmaṇam
c sādhu sādhv iti suprītāḥ suṣeṇaṃ pratyapūjayan
a ehy ehīty abravīd rāmo lakṣmaṇaṃ paravīrahā
c sasvaje snehagāḍhaṃ ca bāṣpaparyākulekṣaṇaḥ
a abravīc ca pariṣvajya saumitriṃ rāghavas tadā
c diṣṭyā tvāṃ vīra paśyāmi maraṇāt punar āgatam
a na hi me jīvitenārthaḥ sītayā ca jayena vā
c ko hi me jīvitenārthas tvayi pañcatvam āgate
a ity evaṃ vadatas tasya rāghavasya mahātmanaḥ
c khinnaḥ śithilayā vācā lakṣmaṇo vākyam abravīt
a tāṃ pratijñāṃ pratijñāya purā satyaparākrama
c laghuḥ kaś cid ivāsattvo naivaṃ vaktum ihārhasi
a na pratijñāṃ hi kurvanti vitathāṃ sādhavo 'nagha
c lakṣmaṇaṃ hi mahat tv asya pratijñāparipālanam
a nairāśyam upagantuṃ te tad alaṃ matkṛte 'nagha
c vadhena rāvaṇasyādya pratijñām anupālaya
a na jīvan yāsyate śatrus tava bāṇapathaṃ gataḥ
c nardatas tīkṣṇadaṃṣṭrasya siṃhasyeva mahāgajaḥ
a ahaṃ tu vadham icchāmi śīghram asya durātmanaḥ
c yāvad astaṃ na yāty eṣa kṛtakarmā divākaraḥ
a lakṣmaṇena tu tad vākyam uktaṃ śrutvā sa rāghavaḥ
c rāvaṇāya śarān ghorān visasarja camūmukhe
a daśagrīvo rathasthas tu rāmaṃ vajropamaiḥ śaraiḥ
c ājaghāna mahāghorair dhārābhir iva toyadaḥ
a dīptapāvakasaṃkāśaiḥ śaraiḥ kāñcanabhūṣaṇaiḥ
c nirbibheda raṇe rāmo daśagrīvaṃ samāhitaḥ
a bhūmisthitasya rāmasya rathasthasya ca rakṣasaḥ
c na samaṃ yuddham ity āhur devagandharvadānavāḥ
a tataḥ kāñcanacitrāṅgaḥ kiṃkiṇīśatabhūṣitaḥ
c taruṇādityasaṃkāśo vaidūryamayakūbaraḥ
a sadaśvaiḥ kāñcanāpīḍair yuktaḥ śvetaprakīrṇakaiḥ
c haribhiḥ sūryasaṃkāśair hemajālavibhūṣitaiḥ
a rukmaveṇudhvajaḥ śrīmān devarājaratho varaḥ
c abhyavartata kākutstham avatīrya triviṣṭapāt
a abravīc ca tadā rāmaṃ sapratodo rathe sthitaḥ
c prāñjalir mātalir vākyaṃ sahasrākṣasya sārathiḥ
a sahasrākṣeṇa kākutstha ratho 'yaṃ vijayāya te
c dattas tava mahāsattva śrīmāñ śatrunibarhaṇaḥ
a idam aindraṃ mahaccāpaṃ kavacaṃ cāgnisaṃnibham
c śarāś cādityasaṃkāśāḥ śaktiś ca vimalā śitāḥ
a āruhyemaṃ rathaṃ vīra rākṣasaṃ jahi rāvaṇam
c mayā sārathinā rāma mahendra iva dānavān
a ity uktaḥ sa parikramya rathaṃ tam abhivādya ca
c āruroha tadā rāmo lokāṃl lakṣmyā virājayan
a tad babhūvādbhutaṃ yuddhaṃ dvairathaṃ lomaharṣaṇam
c rāmasya ca mahābāho rāvaṇasya ca rakṣasaḥ
a sa gāndharveṇa gāndharvaṃ daivaṃ daivena rāghavaḥ
c astraṃ rākṣasarājasya jaghāna paramāstravit
a astraṃ tu paramaṃ ghoraṃ rākṣasaṃ rākasādhipa
c sasarja paramakruddhaḥ punar eva niśācaraḥ
a te rāvaṇadhanurmuktāḥ śarāḥ kāñcanabhūṣaṇāḥ
c abhyavartanta kākutsthaṃ sarpā bhūtvā mahāviṣāḥ
a te dīptavadanā dīptaṃ vamanto jvalanaṃ mukhaiḥ
c rāmam evābhyavartanta vyāditāsyā bhayānakāḥ
a tair vāsukisamasparśair dīptabhogair mahāviṣaiḥ
c diśaś ca saṃtatāḥ sarvāḥ pradiśaś ca samāvṛtāḥ
a tān dṛṣṭvā pannagān rāmaḥ samāpatata āhave
c astraṃ gārutmataṃ ghoraṃ prāduścakre bhayāvaham
a te rāghavadhanurmuktā rukmapuṅkhāḥ śikhiprabhāḥ
c suparṇāḥ kāñcanā bhūtvā viceruḥ sarpaśatravaḥ
a te tān sarvāñ śarāñ jaghnuḥ sarparūpān mahājavān
c suparṇarūpā rāmasya viśikhāḥ kāmarūpiṇaḥ
a astre pratihate kruddho rāvaṇo rākṣasādhipaḥ
c abhyavarṣat tadā rāmaṃ ghorābhiḥ śaravṛṣṭibhiḥ
a tataḥ śarasahasreṇa rāmam akliṣṭakāriṇam
c ardayitvā śaraugheṇa mātaliṃ pratyavidhyata
a pātayitvā rathopasthe rathāt ketuṃ ca kāñcanam
c aindrān abhijaghānāśvāñ śarajālena rāvaṇaḥ
a viṣedur devagandharvā dānavāś cāraṇaiḥ saha
c rāmam ārtaṃ tadā dṛṣṭvā siddhāś ca paramarṣayaḥ
a vyathitā vānarendrāś ca babhūvuḥ savibhīṣaṇāḥ
c rāmacandramasaṃ dṛṣṭvā grastaṃ rāvaṇarāhuṇā
a prājāpatyaṃ ca nakṣatraṃ rohiṇīṃ śaśinaḥ priyām
c samākramya budhas tasthau prajānām aśubhāvahaḥ
a sadhūmaparivṛttormiḥ prajvalann iva sāgaraḥ
c utpapāta tadā kruddhaḥ spṛśann iva divākaram
a śastravarṇaḥ suparuṣo mandaraśmir divākaraḥ
c adṛśyata kabandhāṅgaḥ saṃsakto dhūmaketunā
a kosalānāṃ ca nakṣatraṃ vyaktam indrāgnidaivatam
c ākramyāṅgārakas tasthau viśākhām api cāmbare
a daśāsyo viṃśatibhujaḥ pragṛhītaśarāsanaḥ
c adṛśyata daśagrīvo maināka iva parvataḥ
a nirasyamāno rāmas tu daśagrīveṇa rakṣasā
c nāśakad abhisaṃdhātuṃ sāyakān raṇamūrdhani
a sa kṛtvā bhrukuṭīṃ kruddhaḥ kiṃ cit saṃraktalocanaḥ
c jagāma sumahākrodhaṃ nirdahann iva cakṣuṣā
a tasya kruddhasya vadanaṃ dṛṣṭvā rāmasya dhīmataḥ
c sarvabhūtāni vitreṣuḥ prākampata ca medinī
a siṃhaśārdūlavāñ śailaḥ saṃcacālācaladrumaḥ
c babhūva cāpi kṣubhitaḥ samudraḥ saritāṃ patiḥ
a khagāś ca kharanirghoṣā gagane paruṣasvanāḥ
c autpātikā vinardantaḥ samantāt paricakramuḥ
a rāmaṃ dṛṣṭvā susaṃkruddham utpātāṃś ca sudāruṇān
c vitreṣuḥ sarvabhūtāni rāvaṇasyāviśad bhayam
a vimānasthās tadā devā gandharvāś ca mahoragāḥ
c ṛṣidānavadaityāś ca garutmantaś ca khecarāḥ
a dadṛśus te tadā yuddhaṃ lokasaṃvartasaṃsthitam
c nānāpraharaṇair bhīmaiḥ śūrayoḥ saṃprayudhyatoḥ
a ūcuḥ surāsurāḥ sarve tadā vigraham āgatāḥ
c prekṣamāṇā mahāyuddhaṃ vākyaṃ bhaktyā prahṛṣṭavat
a daśagrīvaṃ jayety āhur asurāḥ samavasthitāḥ
c devā rāmam athocus te tvaṃ jayeti punaḥ punaḥ
a etasminn antare krodhād rāghavasya sa rāvaṇaḥ
c prahartukāmo duṣṭātmā spṛśan praharaṇaṃ mahat
a vajrasāraṃ mahānādaṃ sarvaśatrunibarhaṇam
c śailaśṛṅganibhaiḥ kūṭaiś citaṃ dṛṣṭibhayāvaham
a sadhūmam iva tīkṣṇāgraṃ yugāntāgnicayopamam
c atiraudram anāsādyaṃ kālenāpi durāsadam
a trāsanaṃ sarvabhūtānāṃ dāraṇaṃ bhedanaṃ tathā
c pradīpta iva roṣeṇa śūlaṃ jagrāha rāvaṇaḥ
a tac chūlaṃ paramakruddho madhye jagrāha vīryavān
c anekaiḥ samare śūrai rākṣasaiḥ parivāritaḥ
a samudyamya mahākāyo nanāda yudhi bhairavam
c saṃraktanayano roṣāt svasainyam abhiharṣayan
a pṛthivīṃ cāntarikṣaṃ ca diśaś ca pradiśas tathā
c prākampayat tadā śabdo rākṣasendrasya dāruṇaḥ
a atinādasya nādena tena tasya durātmanaḥ
c sarvabhūtāni vitreṣuḥ sāgaraś ca pracukṣubhe
a sa gṛhītvā mahāvīryaḥ śūlaṃ tad rāvaṇo mahat
c vinadya sumahānādaṃ rāmaṃ paruṣam abravīt
a śūlo 'yaṃ vajrasāras te rāma roṣān mayodyataḥ
c tava bhrātṛsahāyasya sadyaḥ prāṇān hariṣyati
a rakṣasām adya śūrāṇāṃ nihatānāṃ camūmukhe
c tvāṃ nihatya raṇaślāghin karomi tarasā samam
a tiṣṭhedānīṃ nihanmi tvām eṣa śūlena rāghava
c evam uktvā sa cikṣepa tac chūlaṃ rākṣasādhipaḥ
a āpatantaṃ śaraugheṇa vārayām āsa rāghavaḥ
c utpatantaṃ yugāntāgniṃ jalaughair iva vāsavaḥ
a nirdadāha sa tān bāṇān rāmakārmukaniḥsṛtān
c rāvaṇasya mahāśūlaḥ pataṃgān iva pāvakaḥ
a tān dṛṣṭvā bhasmasād bhūtāñ śūlasaṃsparśacūrṇitān
c sāyakān antarikṣasthān rāghavaḥ krodham āharat
a sa tāṃ mātalinānītāṃ śaktiṃ vāsavanirmitām
c jagrāha paramakruddho rāghavo raghunandanaḥ
a sā tolitā balavatā śaktir ghaṇṭākṛtasvanā
c nabhaḥ prajvālayām āsa yugāntoklena saprabhā
a sā kṣiptā rākṣasendrasya tasmiñ śūle papāta ha
c bhinnaḥ śaktyā mahāñ śūlo nipapāta gatadyutiḥ
a nirbibheda tato bāṇair hayān asya mahājavān
c rāmas tīkṣṇair mahāvegair vajrakalpaiḥ śitaiḥ śaraiḥ
a nirbibhedorasi tadā rāvaṇaṃ niśitaiḥ śaraiḥ
c rāghavaḥ paramāyatto lalāṭe patribhis tribhiḥ
a sa śarair bhinnasarvāṅgo gātraprasruta śoṇitaḥ
c rākṣasendraḥ samūhasthaḥ phullāśoka ivābabhau
a sa rāmabāṇair atividdhagātro
niśācarendraḥ kṣatajārdragātraḥ
c jagāma khedaṃ ca samājamadhye
krodhaṃ ca cakre subhṛśaṃ tadānīm
a sa tu tena tadā krodhāt kākutsthenārdito raṇe
c rāvaṇaḥ samaraślāghī mahākrodham upāgamat
a sa dīptanayano roṣāc cāpam āyamya vīryavān
c abhyardayat susaṃkruddho rāghavaṃ paramāhave
a bāṇadhārā sahasrais tu sa toyada ivāmbarāt
c rāghavaṃ rāvaṇo bāṇais taṭākam iva pūrayat
a pūritaḥ śarajālena dhanurmuktena saṃyuge
c mahāgirir ivākampyaḥ kākustho na prakampate
a sa śaraiḥ śarajālāni vārayan samare sthitaḥ
c gabhastīn iva sūryasya pratijagrāha vīryavān
a tataḥ śarasahasrāṇi kṣiprahasto niśācaraḥ
c nijaghānorasi kruddho rāghavasya mahātmanaḥ
a sa śoṇita samādigdhaḥ samare lakṣmaṇāgrajaḥ
c dṛṣṭaḥ phulla ivāraṇye sumahān kiṃśukadrumaḥ
a śarābhighātasaṃrabdhaḥ so 'pi jagrāha sāyakān
c kākutsthaḥ sumahātejā yugāntādityavarcasaḥ
a tato 'nyonyaṃ susaṃrabdhāv ubhau tau rāmarāvaṇau
c śarāndhakāre samare nopālakṣayatāṃ tadā
a tataḥ krodhasamāviṣṭo rāmo daśarathātmajaḥ
c uvāca rāvaṇaṃ vīraḥ prahasya paruṣaṃ vacaḥ
a mama bhāryā janasthānād ajñānād rākṣasādhama
c hṛtā te vivaśā yasmāt tasmāt tvaṃ nāsi vīryavān
a mayā virahitāṃ dīnāṃ vartamānāṃ mahāvane
c vaidehīṃ prasabhaṃ hṛtvā śūro 'ham iti manyase
a strīṣu śūra vināthāsu paradārābhimarśake
c kṛtvā kāpuruṣaṃ karma śūro 'ham iti manyase
a bhinnamaryāda nirlajja cāritreṣv anavasthita
c darpān mṛtyum upādāya śūro 'ham iti manyase
a śūreṇa dhanadabhrātrā balaiḥ samuditena ca
c ślāghanīyaṃ yaśasyaṃ ca kṛtaṃ karma mahat tvayā
a utsekenābhipannasya garhitasyāhitasya ca
c karmaṇaḥ prāpnuhīdānīṃ tasyādya sumahat phalam
a śūro 'ham iti cātmānam avagacchasi durmate
c naiva lajjāsti te sītāṃ coravad vyapakarṣataḥ
a yadi matsaṃnidhau sītā dharṣitā syāt tvayā balāt
c bhrātaraṃ tu kharaṃ paśyes tadā matsāyakair hataḥ
a diṣṭyāsi mama duṣṭātmaṃś cakṣurviṣayam āgataḥ
c adya tvāṃ sāyakais tīkṣṇair nayāmi yamasādanam
a adya te maccharaiś chinnaṃ śiro jvalitakuṇḍalam
c kravyādā vyapakarṣantu vikīrṇaṃ raṇapāṃsuṣu
a nipatyorasi gṛdhrās te kṣitau kṣiptasya rāvaṇa
c pibantu rudhiraṃ tarṣād bāṇaśalyāntarothitam
a adya madbāṇābhinnasya gatāsoḥ patitasya te
c karṣantv antrāṇi patagā garutmanta ivoragān
a ity evaṃ sa vadan vīro rāmaḥ śatrunibarhaṇaḥ
c rākṣasendraṃ samīpasthaṃ śaravarṣair avākirat
a babhūva dviguṇaṃ vīryaṃ balaṃ harṣaś ca saṃyuge
c rāmasyāstrabalaṃ caiva śatror nidhanakāṅkṣiṇaḥ
a prādurbabhūvur astrāṇi sarvāṇi viditātmanaḥ
c praharṣāc ca mahātejāḥ śīghrahastataro 'bhavat
a śubhāny etāni cihnāni vijñāyātmagatāni saḥ
c bhūya evārdayad rāmo rāvaṇaṃ rākṣasāntakṛt
a harīṇāṃ cāśmanikaraiḥ śaravarṣaiś ca rāghavāt
c hanyamāno daśagrīvo vighūrṇahṛdayo 'bhavat
a yadā ca śastraṃ nārebhe na vyakarṣac charāsanam
c nāsya pratyakarod vīryaṃ viklavenāntarātmanā
a kṣiptāś cāpi śarās tena śastrāṇi vividhāni ca
c na raṇārthāya vartante mṛtyukāle 'bhivartataḥ
a sūtas tu rathanetāsya tadavasthaṃ nirīkṣya tam
c śanair yuddhād asaṃbhānto rathaṃ tasyāpavāhayat
a sa tu mohāt susaṃkruddhaḥ kṛtāntabalacoditaḥ
c krodhasaṃraktanayano rāvaṇo sūtam abravīt
a hīnavīryam ivāśaktaṃ pauruṣeṇa vivarjitam
c bhīruṃ laghum ivāsattvaṃ vihīnam iva tejasā
a vimuktam iva māyābhir astrair iva bahiṣkṛtam
c mām avajñāya durbuddhe svayā buddhyā viceṣṭase
a kimarthaṃ mām avajñāya macchandam anavekṣya ca
c tvayā śatrusamakṣaṃ me ratho 'yam apavāhitaḥ
a tvayādya hi mamānārya cirakālasamārjitam
c yaśo vīryaṃ ca tejaś ca pratyayaś ca vināśitha
a śatroḥ prakhyātavīryasya rañjanīyasya vikramaiḥ
c paśyato yuddhalubdho 'haṃ kṛtaḥ kāpuruṣas tvayā
a yas tvaṃ ratham imaṃ mohān na codvahasi durmate
c satyo 'yaṃ pratitarko me pareṇa tvam upaskṛtaḥ
a na hīdaṃ vidyate karma suhṛdo hitakāṅkṣiṇaḥ
c ripūṇāṃ sadṛśaṃ caitan na tvayaitat svanuṣṭhitam
a nivartaya rathaṃ śīghraṃ yāvan nāpaiti me ripuḥ
c yadi vāpy uṣito 'si tvaṃ smaryante yadi vā guṇāḥ
a evaṃ paruṣam uktas tu hitabuddhir abuddhinā
c abravīd rāvaṇaṃ sūto hitaṃ sānunayaṃ vacaḥ
a na bhīto 'smi na mūḍho 'smi nopajapto 'smi śatrubhiḥ
c na pramatto na niḥsneho vismṛtā na ca satkriyā
a mayā tu hitakāmena yaśaś ca parirakṣatā
c snehapraskannamanasā priyam ity apriyaṃ kṛtam
a nāsminn arthe mahārāja tvaṃ māṃ priyahite ratam
c kaś cil laghur ivānāryo doṣato gantum arhasi
a śrūyatām abhidhāsyāmi yannimittaṃ mayā rathaḥ
c nadīvega ivāmbhobhiḥ saṃyuge vinivartitaḥ
a śramaṃ tavāvagacchāmi mahatā raṇakarmaṇā
c na hi te vīra saumukhyaṃ praharṣaṃ vopadhāraye
a rathodvahanakhinnāś ca ta ime rathavājinaḥ
c dīnā gharmapariśrāntā gāvo varṣahatā iva
a nimittāni ca bhūyiṣṭhaṃ yāni prādurbhavanti naḥ
c teṣu teṣv abhipanneṣu lakṣayāmy apradakṣiṇam
a deśakālau ca vijñeyau lakṣmaṇānīṅgitāni ca
c dainyaṃ harṣaś ca khedaś ca rathinaś ca balābalam
a sthalanimnāni bhūmeś ca samāni viṣamāṇi ca
c yuddhakālaś ca vijñeyaḥ parasyāntaradarśanam
a upayānāpayāne ca sthānaṃ pratyapasarpaṇam
c sarvam etad rathasthena jñeyaṃ rathakuṭumbinā
a tava viśrāmahetos tu tathaiṣāṃ rathavājinām
c raudraṃ varjayatā khedaṃ kṣamaṃ kṛtam idaṃ mayā
a na mayā svecchayā vīra ratho 'yam apavāhitaḥ
c bhartṛsnehaparītena mayedaṃ yatkṛtaṃ vibho
a ājñāpaya yathātattvaṃ vakṣyasy ariniṣūdana
c tat kariṣyāmy ahaṃ vīraṃ gatānṛṇyena cetasā
a saṃtuṣṭas tena vākyena rāvaṇas tasya sāratheḥ
c praśasyainaṃ bahuvidhaṃ yuddhalubdho 'bravīd idam
a rathaṃ śīghram imaṃ sūta rāghavābhimukhaṃ kuru
c nāhatvā samare śatrūn nivartiṣyati rāvaṇaḥ
a evam uktvā tatas tuṣṭo rāvaṇo rākṣaseśvaraḥ
c dadau tasya śubhaṃ hy ekaṃ hastābharaṇam uttamam
a tato drutaṃ rāvaṇavākyacoditaḥ
pracodayām āsa hayān sa sārathiḥ
c sa rākṣasendrasya tato mahārathaḥ
kṣaṇena rāmasya raṇāgrato 'bhavat
a tam āpatantaṃ sahasā svanavantaṃ mahādhvajam
c rathaṃ rākṣasarājasya nararājo dadarśa ha
a kṛṣṇavājisamāyuktaṃ yuktaṃ raudreṇa varcasā
c taḍitpatākāgahanaṃ darśitendrāyudhāyudham
e śaradhārā vimuñcantaṃ dhārāsāram ivānbudam
a taṃ dṛṣṭvā meghasaṃkāśam āpatantaṃ rathaṃ ripoḥ
c girer vajrābhimṛṣṭasya dīryataḥ sadṛśasvanam
e uvāca mātaliṃ rāmaḥ sahasrākṣasya sārathim
a mātale paśya saṃrabdham āpatantaṃ rathaṃ ripoḥ
c yathāpasavyaṃ patatā vegena mahatā punaḥ
e samare hantum ātmānaṃ tathānena kṛtā matiḥ
a tad apramādam ātiṣṭha pratyudgaccha rathaṃ ripoḥ
c vidhvaṃsayitum icchāmi vāyur megham ivotthitam
a aviklavam asaṃbhrāntam avyagrahṛdayekṣaṇam
c raśmisaṃcāraniyataṃ pracodaya rathaṃ drutam
a kāmaṃ na tvaṃ samādheyaḥ puraṃdararathocitaḥ
c yuyutsur aham ekāgraḥ smāraye tvāṃ na śikṣaye
a parituṣṭaḥ sa rāmasya tena vākyena mātaliḥ
c pracodayām āsa rathaṃ surasārathisattamaḥ
a apasavyaṃ tataḥ kurvan rāvaṇasya mahāratham
c cakrotkṣiptena rajasā rāvaṇaṃ vyavadhūnayat
a tataḥ kruddho daśagrīvas tāmravisphāritekṣaṇaḥ
c rathapratimukhaṃ rāmaṃ sāyakair avadhūnayat
a dharṣaṇāmarṣito rāmo dhairyaṃ roṣeṇa laṅghayan
c jagrāha sumahāvegam aindraṃ yudhi śarāsanam
e śarāṃś ca sumahātejāḥ sūryaraśmisamaprabhān
a tad upoḍhaṃ mahad yuddham anyonyavadhakāṅkṣiṇoḥ
c parasparābhimukhayor dṛptayor iva siṃhayoḥ
a tato devāḥ sagandharvāḥ siddhāś ca paramarṣayaḥ
c samīyur dvairathaṃ draṣṭuṃ rāvaṇakṣayakāṅkṣiṇaḥ
a samutpetur athotpātā dāruṇā lomaharṣaṇāḥ
c rāvaṇasya vināśāya rāghavasya jayāya ca
a vavarṣa rudhiraṃ devo rāvaṇasya rathopari
c vātā maṇḍalinas tīvrā apasavyaṃ pracakramuḥ
a mahad gṛdhrakulaṃ cāsya bhramamāṇaṃ nabhastale
c yena yena ratho yāti tena tena pradhāvati
a saṃdhyayā cāvṛtā laṅkā japāpuṣpanikāśayā
c dṛśyate saṃpradīteva divase 'pi vasuṃdharā
a sanirghātā maholkāś ca saṃpracetur mahāsvanāḥ
c viṣādayantyo rakṣāṃsi rāvaṇasya tadāhitāḥ
a rāvaṇaś ca yatas tatra pracacāla vasuṃdharā
c rakṣasāṃ ca praharatāṃ gṛhītā iva bāhavaḥ
a tāmrāḥ pītāḥ sitāḥ śvetāḥ patitāḥ sūryaraśmayaḥ
c dṛśyante rāvaṇasyāṅge parvatasyeva dhātavaḥ
a gṛdhrair anugatāś cāsya vamantyo jvalanaṃ mukhaiḥ
c praṇedur mukham īkṣantyaḥ saṃrabdham aśivaṃ śivāḥ
a pratikūlaṃ vavau vāyū raṇe pāṃsūn samutkiran
c tasya rākṣasarājasya kurvan dṛṣṭivilopanam
a nipetur indrāśanayaḥ sainye cāsya samantataḥ
c durviṣahya svanā ghorā vinā jaladharasvanam
a diśaś ca pradiśaḥ sarvā babhūvus timirāvṛtāḥ
c pāṃsuvarṣeṇa mahatā durdarśaṃ ca nabho 'bhavat
a kurvantyaḥ kalahaṃ ghoraṃ sārikās tadrathaṃ prati
c nipetuḥ śataśas tatra dāruṇā dāruṇasvanāḥ
a jaghanebhyaḥ sphuliṅgāṃś ca netrebhyo 'śrūṇi saṃtatam
c mumucus tasya turagās tulyam agniṃ ca vāri ca
a evaṃ prakārā bahavaḥ samutpātā bhayāvahāḥ
c rāvaṇasya vināśāya dāruṇāḥ saṃprajajñire
a rāmasyāpi nimittāni saumyāni ca śivāni ca
c babhūvur jayaśaṃsīni prādurbhūtāni sarvaśaḥ
a tato nirīkṣyātmagatāni rāghavo
raṇe nimittāni nimittakovidaḥ
c jagāma harṣaṃ ca parāṃ ca nirvṛtiṃ
cakāra yuddhe 'bhyadhikaṃ ca vikramam
a tataḥ pravṛttaṃ sukrūraṃ rāmarāvaṇayos tadā
c sumahad dvairathaṃ yuddhaṃ sarvalokabhayāvaham
a tato rākṣasasainyaṃ ca harīṇāṃ ca mahad balam
c pragṛhītapraharaṇaṃ niśceṣṭaṃ samatiṣṭhata
a saṃprayuddhau tato dṛṣṭvā balavan nararākṣasau
c vyākṣiptahṛdayāḥ sarve paraṃ vismayam āgatāḥ
a nānāpraharaṇair vyagrair bhujair vismitabuddhayaḥ
c tasthuḥ prekṣya ca saṃgrāmaṃ nābhijaghnuḥ parasparam
a rakṣasāṃ rāvaṇaṃ cāpi vānarāṇāṃ ca rāghavam
c paśyatāṃ vismitākṣāṇāṃ sainyaṃ citram ivābabhau
a tau tu tatra nimittāni dṛṣṭvā rāghavarāvaṇau
c kṛtabuddhī sthirāmarṣau yuyudhāte abhītavat
a jetavyam iti kākutstho martavyam iti rāvaṇaḥ
c dhṛtau svavīryasarvasvaṃ yuddhe 'darśayatāṃ tadā
a tataḥ krodhād daśagrīvaḥ śarān saṃdhāya vīryavān
c mumoca dhvajam uddiśya rāghavasya rathe sthitam
a te śarās tam anāsādya puraṃdararathadhvajam
c raktaśaktiṃ parāmṛśya nipetur dharaṇītale
a tato rāmo 'bhisaṃkruddhaś cāpam āyamya vīryavān
c kṛtapratikṛtaṃ kartuṃ manasā saṃpracakrame
a rāvaṇadhvajam uddiśya mumoca niśitaṃ śaram
c mahāsarpam ivāsahyaṃ jvalantaṃ svena tejasā
a jagāma sa mahīṃ bhittvā daśagrīvadhvajaṃ śaraḥ
c sa nikṛtto 'patad bhūmau rāvaṇasya rathadhvajaḥ
a dhvajasyonmathanaṃ dṛṣṭvā rāvaṇaḥ sumahābalaḥ
c krodhajenāgninā saṃkhye pradīpta iva cābhavat
a sa roṣavaśam āpannaḥ śaravarṣaṃ mahad vaman
c rāmasya turagān divyāñ śarair vivyādha rāvaṇaḥ
a te viddhā harayas tasya nāskhalan nāpi babhramuḥ
c babhūvuḥ svasthahṛdayāḥ padmanālair ivāhatāḥ
a teṣām asaṃbhramaṃ dṛṣṭvā vājināṃ rāvaṇas tadā
c bhūya eva susaṃkruddhaḥ śaravarṣaṃ mumoca ha
a gadāś ca parighāṃś caiva cakrāṇi musalāni ca
c giriśṛṅgāṇi vṛkṣāṃś ca tathā śūlaparaśvadhān
a māyā vihitam etat tu śastravarṣam apātayat
c sahasraśas tato bāṇān aśrāntahṛdayodyamaḥ
a tumulaṃ trāsajananaṃ bhīmaṃ bhīmapratisvanam
c durdharṣam abhavad yuddhe naikaśastramayaṃ mahat
a vimucya rāghavarathaṃ samantād vānare bale
c sāyakair antarikṣaṃ ca cakārāśu nirantaram
e mumoca ca daśagrīvo niḥsaṅgenāntarātmanā
a vyāyacchamānaṃ taṃ dṛṣṭvā tatparaṃ rāvaṇaṃ raṇe
c prahasann iva kākutsthaḥ saṃdadhe sāyakāñ śitān
a sa mumoca tato bāṇān raṇe śatasahasraśaḥ
c tān dṛṣṭvā rāvaṇaś cakre svaśaraiḥ khaṃ nirantaram
a tatas tābhyāṃ prayuktena śaravarṣeṇa bhāsvatā
c śarabaddham ivābhāti dvitīyaṃ bhāsvad ambaram
a nānimitto 'bhavad bāṇo nātibhettā na niṣphalaḥ
c tathā visṛjator bāṇān rāmarāvaṇayor mṛdhe
a prāyudhyetām avicchinnam asyantau savyadakṣiṇam
c cakratus tau śaraughais tu nirucchvāsam ivāmbaram
a rāvaṇasya hayān rāmo hayān rāmasya rāvaṇaḥ
c jaghnatus tau tadānyonyaṃ kṛtānukṛtakāriṇau
a tau tathā yudhyamānau tu samare rāmarāvaṇau
c dadṛśuḥ sarvabhūtāni vismitenāntarātmanā
a ardayantau tu samare tayos tau syandanottamau
c parasparavadhe yuktau ghorarūpau babhūvatuḥ
a maṇḍalāni ca vīthīś ca gatapratyāgatāni ca
c darśayantau bahuvidhāṃ sūtau sārathyajāṃ gatim
a ardayan rāvaṇaṃ rāmo rāghavaṃ cāpi rāvaṇaḥ
c gativegaṃ samāpannau pravartana nivartane
a kṣipatoḥ śarajālāni tayos tau syandanottamau
c ceratuḥ saṃyugamahīṃ sāsārau jaladāv iva
a darśayitvā tadā tau tu gatiṃ bahuvidhāṃ raṇe
c parasparasyābhimukhau punar eva ca tasthatuḥ
a dhuraṃ dhureṇa rathayor vaktraṃ vaktreṇa vājinām
c patākāś ca patākābhiḥ sameyuḥ sthitayos tadā
a rāvaṇasya tato rāmo dhanurmuktaiḥ śitaiḥ śaraiḥ
c caturbhiś caturo dīptān hayān pratyapasarpayat
a sa krodhavaśam āpanno hayānām apasarpaṇe
c mumoca niśitān bāṇān rāghavāya niśācaraḥ
a so 'tividdho balavatā daśagrīveṇa rāghavaḥ
c jagāma na vikāraṃ ca na cāpi vyathito 'bhavat
a cikṣepa ca punar bāṇān vajrapātasamasvanān
c sārathiṃ vajrahastasya samuddiśya niśācaraḥ
a mātales tu mahāvegāḥ śarīre patitāḥ śarāḥ
c na sūkṣmam api saṃmohaṃ vyathāṃ vā pradadur yudhi
a tayā dharṣaṇayā kroddho mātaler na tathātmanaḥ
c cakāra śarajālena rāghavo vimukhaṃ ripum
a viṃśatiṃ triṃśataṃ ṣaṣṭiṃ śataśo 'tha sahasraśaḥ
c mumoca rāghavo vīraḥ sāyakān syandane ripoḥ
a gadānāṃ musalānāṃ ca parighāṇāṃ ca nisvanaiḥ
c śarāṇāṃ puṅkhavātaiś ca kṣubhitāḥ saptasāgarāḥ
a kṣubdhānāṃ sāgarāṇāṃ ca pātālatalavāsinaḥ
c vyathitāḥ pannagāḥ sarve dānavāś ca sahasraśaḥ
a cakampe medinī kṛtsnā saśailavanakānanā
c bhāskaro niṣprabhaś cābhūn na vavau cāpi mārutaḥ
a tato devāḥ sagandharvāḥ siddhāś ca paramarṣayaḥ
c cintām āpedire sarve sakiṃnaramahoragāḥ
a svasti gobrāhmaṇebhyo 'stu lokās tiṣṭhantu śāśvatāḥ
c jayatāṃ rāghavaḥ saṃkhye rāvaṇaṃ rākṣaseśvaram
a tataḥ kruddho mahābāhū raghūṇāṃ kīrtivardhanaḥ
c saṃdhāya dhanuṣā rāmaḥ kṣuram āśīviṣopamam
e rāvaṇasya śiro 'cchindac chrīmaj jvalitakuṇḍalam
a tac chiraḥ patitaṃ bhūmau dṛṣṭaṃ lokais tribhis tadā
c tasyaiva sadṛśaṃ cānyad rāvaṇasyotthitaṃ śiraḥ
a tat kṣipraṃ kṣiprahastena rāmeṇa kṣiprakāriṇā
c dvitīyaṃ rāvaṇaśiraś chinnaṃ saṃyati sāyakaiḥ
a chinnamātraṃ ca tac chīrṣaṃ punar anyat sma dṛśyate
c tad apy aśanisaṃkāśaiś chinnaṃ rāmeṇa sāyakaiḥ
a evam eva śataṃ chinnaṃ śirasāṃ tulyavarcasām
c na caiva rāvaṇasyānto dṛśyate jīvitakṣaye
a tataḥ sarvāstravid vīraḥ kausalyānandivardhanaḥ
c mārgaṇair bahubhir yuktaś cintayām āsa rāghavaḥ
a mārīco nihato yais tu kharo yais tu sudūṣaṇaḥ
c krañcāraṇye virādhas tu kabandho daṇḍakā vane
a ta ime sāyakāḥ sarve yuddhe pratyayikā mama
c kiṃ nu tat kāraṇaṃ yena rāvaṇe mandatejasaḥ
a iti cintāparaś cāsīd apramattaś ca saṃyuge
c vavarṣa śaravarṣāṇi rāghavo rāvaṇorasi
a rāvaṇo 'pi tataḥ kruddho rathastho rākṣaseśvaraḥ
c gadāmusalavarṣeṇa rāmaṃ pratyardayad raṇe
a devadānavayakṣāṇāṃ piśācoragarakṣasām
c paśyatāṃ tan mahad yuddhaṃ sarvarātram avartata
a naiva ratriṃ na divasaṃ na muhūrtaṃ na cakṣaṇam
c rāmarāvaṇayor yuddhaṃ virāmam upagacchati
a atha saṃsmārayām āsa rāghavaṃ mātalis tadā
c ajānann iva kiṃ vīra tvam enam anuvartase
a visṛjāsmai vadhāya tvam astraṃ paitāmahaṃ prabho
c vināśakālaḥ kathito yaḥ suraiḥ so 'dya vartate
a tataḥ saṃsmārito rāmas tena vākyena mātaleḥ
c jagrāha sa śaraṃ dīptaṃ niśvasantam ivoragam
a yam asmai prathamaṃ prādād agastyo bhagavān ṛṣiḥ
c brahmadattaṃ mahad bāṇam amoghaṃ yudhi vīryavān
a brahmaṇā nirmitaṃ pūrvam indrārtham amitaujasā
c dattaṃ surapateḥ pūrvaṃ trilokajayakāṅkṣiṇaḥ
a yasya vājeṣu pavanaḥ phale pāvakabhāskarau
c śarīram ākāśamayaṃ gaurave merumandarau
a jājvalyamānaṃ vapuṣā supuṅkhaṃ hemabhūṣitam
c tejasā sarvabhūtānāṃ kṛtaṃ bhāskaravarcasaṃ
a sadhūmam iva kālāgniṃ dīptam āśīviṣaṃ yathā
c rathanāgāśvavṛndānāṃ bhedanaṃ kṣiprakāriṇam
a dvārāṇāṃ parighāṇāṃ ca girīṇām api bhedanam
c nānārudhirasiktāṅgaṃ medodigdhaṃ sudāruṇam
a vajrasāraṃ mahānādaṃ nānāsamitidāruṇam
c sarvavitrāsanaṃ bhīmaṃ śvasantam iva pannagam
a kaṅkagṛdhrabalānāṃ ca gomāyugaṇarakṣasām
c nityaṃ bhakṣapradaṃ yuddhe yamarūpaṃ bhayāvaham
a nandanaṃ vānarendrāṇāṃ rakṣasām avasādanam
c vājitaṃ vividhair vājaiś cārucitrair garutmataḥ
a tam uttameṣuṃ lokānām ikṣvākubhayanāśanam
c dviṣatāṃ kīrtiharaṇaṃ praharṣakaram ātmanaḥ
a abhimantrya tato rāmas taṃ maheṣuṃ mahābalaḥ
c vedaproktena vidhinā saṃdadhe kārmuke balī
a sa rāvaṇāya saṃkruddho bhṛśam āyamya kārmukam
c cikṣepa param āyattas taṃ śaraṃ marmaghātinam
a sa vajra iva durdharṣo vajrabāhuvisarjitaḥ
c kṛtānta iva cāvāryo nyapatad rāvaṇorasi
a sa visṛṣṭo mahāvegaḥ śarīrāntakaraḥ śaraḥ
c bibheda hṛdayaṃ tasya rāvaṇasya durātmanaḥ
a rudhirāktaḥ sa vegena jīvitāntakaraḥ śaraḥ
c rāvaṇasya haran prāṇān viveśa dharaṇītalam
a sa śaro rāvaṇaṃ hatvā rudhirārdrakṛtacchaviḥ
c kṛtakarmā nibhṛtavat svatūṇīṃ punar āviśat
a tasya hastād dhatasyāśu kārmukaṃ tat sasāyakam
c nipapāta saha prāṇair bhraśyamānasya jīvitāt
a gatāsur bhīmavegas tu nairṛtendro mahādyutiḥ
c papāta syandanād bhūmau vṛtro vajrahato yathā
a taṃ dṛṣṭvā patitaṃ bhūmau hataśeṣā niśācarāḥ
c hatanāthā bhayatrastāḥ sarvataḥ saṃpradudruvuḥ
a nardantaś cābhipetus tān vānarā drumayodhinaḥ
c daśagrīvavadhaṃ dṛṣṭvā vijayaṃ rāghavasya ca
a arditā vānarair hṛṣṭair laṅkām abhyapatan bhayāt
c hatāśrayatvāt karuṇair bāṣpaprasravaṇair mukhaiḥ
a tato vineduḥ saṃhṛṣṭā vānarā jitakāśinaḥ
c vadanto rāghavajayaṃ rāvaṇasya ca taṃ vadham
a athāntarikṣe vyanadat saumyas tridaśadundubhiḥ
c divyagandhavahas tatra mārutaḥ susukho vavau
a nipapātāntarikṣāc ca puṣpavṛṣṭis tadā bhuvi
c kirantī rāghavarathaṃ duravāpā manoharāḥ
a rāghavas tava saṃyuktā gagane ca viśuśruve
c sādhu sādhv iti vāg agryā devatānāṃ mahātmanām
a āviveśa mahān harṣo devānāṃ cāraṇaiḥ saha
c rāvaṇe nihate raudre sarvalokabhayaṃkare
a tataḥ sakāmaṃ sugrīvam aṅgadaṃ ca mahābalam
c cakāra rāghavaḥ prīto hatvā rākṣasapuṃgavam
a tataḥ prajagmuḥ praśamaṃ marudgaṇā
diśaḥ prasedur vimalaṃ nabho 'bhavat
c mahī cakampe na ca mārutā vavuḥ
sthiraprabhaś cāpy abhavad divākaraḥ
a tatas tu sugrīvavibhīṣaṇādayaḥ
suhṛdviśeṣāḥ sahalakṣmaṇās tadā
c sametya hṛṣṭā vijayena rāghavaṃ
raṇe 'bhirāmaṃ vidhinābhyapūjayan
a sa tu nihataripuḥ sthirapratijñaḥ
svajanabalābhivṛto raṇe rarāja
c raghukulanṛpanandano mahaujās
tridaśagaṇair abhisaṃvṛto yathendraḥ
a rāvaṇaṃ nihataṃ śrutvā rāghaveṇa mahātmanā
c antaḥpurād viniṣpetū rākṣasyaḥ śokakarśitāḥ
a vāryamāṇāḥ subahuśo vṛṣṭantyaḥ kṣitipāṃsuṣu
c vimuktakeśyo duḥkhārtā gāvo vatsahatā yathā
a uttareṇa viniṣkramya dvāreṇa saha rākṣasaiḥ
c praviśyāyodhanaṃ ghoraṃ vicinvantyo hataṃ patim
a āryaputreti vādinyo hā nātheti ca sarvaśaḥ
c paripetuḥ kabandhāṅkāṃ mahīṃ śoṇitakardamām
a tā bāṣpaparipūrṇākṣyo bhartṛśokaparājitāḥ
c kareṇva iva nardantyo vinedur hatayūthapāḥ
a dadṛśus tā mahākāyaṃ mahāvīryaṃ mahādyutim
c rāvaṇaṃ nihataṃ bhūmau nīlāñjanacayopamam
a tāḥ patiṃ sahasā dṛṣṭvā śayānaṃ raṇapāṃsuṣu
c nipetus tasya gātreṣu chinnā vanalatā iva
a bahumānāt pariṣvajya kā cid enaṃ ruroda ha
c caraṇau kā cid āliṅgya kā cit kaṇṭhe 'valambya ca
a uddhṛtya ca bhujau kā cid bhūmau sma parivartate
c hatasya vadanaṃ dṛṣṭvā kā cin moham upāgamat
a kā cid aṅke śiraḥ kṛtvā ruroda mukham īkṣatī
c snāpayantī mukhaṃ bāṣpais tuṣārair iva paṅkajam
a evam ārtāḥ patiṃ dṛṣṭvā rāvaṇaṃ nihataṃ bhuvi
c cukruśur bahudhā śokād bhūyas tāḥ paryadevayan
a yena vitrāsitaḥ śakro yena vitrāsito yamaḥ
c yena vaiśravaṇo rājā puṣpakeṇa viyojitaḥ
a gandharvāṇām ṛṣīṇāṃ ca surāṇāṃ ca mahātmanām
c bhayaṃ yena mahad dattaṃ so 'yaṃ śete raṇe hataḥ
a asurebhyaḥ surebhyo vā pannagebhyo 'pi vā tathā
c na bhayaṃ yo vijānāti tasyedaṃ mānuṣād bhayam
a avadhyo devatānāṃ yas tathā dānavarakṣasām
c hataḥ so 'yaṃ raṇe śete mānuṣeṇa padātinā
a yo na śakyaḥ surair hantuṃ na yakṣair nāsurais tathā
c so 'yaṃ kaś cid ivāsattvo mṛtyuṃ martyena lambhitaḥ
a evaṃ vadantyo bahudhā rurudus tasya tāḥ striyaḥ
c bhūya eva ca duḥkhārtā vilepuś ca punaḥ punaḥ
a aśṛṇvatā tu suhṛdāṃ satataṃ hitavādinām
c etāḥ samam idānīṃ te vayam ātmā ca pātitāḥ
a bruvāṇo 'pi hitaṃ vākyam iṣṭo bhrātā vibhīṣaṇaḥ
c dhṛṣṭaṃ paruṣito mohāt tvayātmavadhakāṅkṣiṇā
a yadi niryātitā te syāt sītā rāmāya maithilī
c na naḥ syād vyasanaṃ ghoram idaṃ mūlaharaṃ mahat
a vṛttakāmo bhaved bhrātā rāmo mitrakulaṃ bhavet
c vayaṃ cāvidhavāḥ sarvāḥ sakāmā na ca śatravaḥ
a tvayā punar nṛśaṃsena sītāṃ saṃrundhatā balāt
c rākṣasā vayam ātmā ca trayaṃ tulaṃ nipātitam
a na kāmakāraḥ kāmaṃ vā tava rākṣasapuṃgava
c daivaṃ ceṣṭayate sarvaṃ hataṃ daivena hanyate
a vānarāṇāṃ vināśo 'yaṃ rākṣasānāṃ ca te raṇe
c tava caiva mahābāho daivayogād upāgataḥ
a naivārthena na kāmena vikrameṇa na cājñayā
c śakyā daivagatir loke nivartayitum udyatā
a vilepur evaṃ dīnās tā rākṣasādhipayoṣitaḥ
c kurarya iva duḥkhārtā bāṣpaparyākulekṣaṇāḥ
a tāsāṃ vilapamānānāṃ tathā rākṣasayoṣitām
c jyeṣṭhā patnī priyā dīnā bhartāraṃ samudaikṣata
a daśagrīvaṃ hataṃ dṛṣṭvā rāmeṇācintyakarmaṇā
c patiṃ mandodarī tatra kṛpaṇā paryadevayat
a nanu nāma mahābāho tava vaiśravaṇānuja
c kruddhasya pramukhe sthātuṃ trasyaty api puraṃdaraḥ
a ṛṣayaś ca mahīdevā gandharvāś ca yaśasvinaḥ
c nanu nāma tavodvegāc cāraṇāś ca diśo gatāḥ
a sa tvaṃ mānuṣamātreṇa rāmeṇa yudhi nirjitaḥ
c na vyapatrapase rājan kim idaṃ rākṣasarṣabha
a kathaṃ trailokyam ākramya śriyā vīryeṇa cānvitam
c aviṣahyaṃ jaghāna tvaṃ mānuṣo vanagocaraḥ
a mānuṣāṇām aviṣaye carataḥ kāmarūpiṇaḥ
c vināśas tava rāmeṇa saṃyuge nopapadyate
a na caitat karma rāmasya śraddadhāmi camūmukhe
c sarvataḥ samupetasya tava tenābhimarśanam
a indriyāṇi purā jitvā jitaṃ tribhuvaṇaṃ tvayā
c smaradbhir iva tad vairam indriyair eva nirjitaḥ
a atha vā rāmarūpeṇa vāsavaḥ svayam āgataḥ
c māyāṃ tava vināśāya vidhāyāpratitarkitām
a yadaiva hi janasthāne rākṣasair bahubhir vṛtaḥ
c kharas tava hato bhrātā tadaivāsau na mānuṣaḥ
a yadaiva nagarīṃ laṅkāṃ duṣpraveṣāṃ surair api
c praviṣṭo hanumān vīryāt tadaiva vyathitā vayam
a kriyatām avirodhaś ca rāghaveṇeti yan mayā
c ucyamāno na gṛhṇāsi tasyeyaṃ vyuṣṭir āgatā
a akasmāc cābhikāmo 'si sītāṃ rākṣasapuṃgava
c aiśvaryasya vināśāya dehasya svajanasya ca
a arundhatyā viśiṣṭāṃ tāṃ rohiṇyāś cāpi durmate
c sītāṃ dharṣayatā mānyāṃ tvayā hy asadṛśaṃ kṛtam
a na kulena na rūpeṇa na dākṣiṇyena maithilī
c mayādhikā vā tulyā vā tvaṃ tu mohān na budhyase
a sarvathā sarvabhūtānāṃ nāsti mṛtyur alakṣaṇaḥ
c tava tāvad ayaṃ mṛtyur maithilīkṛtalakṣaṇaḥ
a maithilī saha rāmeṇa viśokā vihariṣyati
c alpapuṇyā tv ahaṃ ghore patitā śokasāgare
a kailāse mandare merau tathā caitrarathe vane
c devodyāneṣu sarveṣu vihṛtya sahitā tvayā
a vimānenānurūpeṇa yā yāmy atulayā śriyā
c paśyantī vividhān deśāṃs tāṃs tāṃś citrasragambarā
e bhraṃśitā kāmabhogebhyaḥ sāsmi vīravadhāt tava
a satyavāk sa mahābhāgo devaro me yad abravīt
c ayaṃ rākṣasamukhyānāṃ vināśaḥ paryupasthitaḥ
a kāmakrodhasamutthena vyasanena prasaṅginā
c tvayā kṛtam idaṃ sarvam anāthaṃ rakṣasāṃ kulam
a na hi tvaṃ śocitavyo me prakhyātabalapauruṣaḥ
c strīsvabhāvāt tu me buddhiḥ kāruṇye parivartate
a sukṛtaṃ duṣkṛtaṃ ca tvaṃ gṛhītvā svāṃ gatiṃ gataḥ
c ātmānam anuśocāmi tvadviyogena duḥkhitām
a nīlajīmūtasaṃkāśaḥ pītāmbaraśubhāṅgadaḥ
c sarvagātrāṇi vikṣipya kiṃ śeṣe rudhirāplutaḥ
e prasupta iva śokārtāṃ kiṃ māṃ na pratibhāṣase
a mahāvīryasya dakṣasya saṃyugeṣv apalāyinaḥ
c yātudhānasya dauhitrīṃ kiṃ tvaṃ māṃ nābhyudīkṣase
a yena sūdayase śatrūn samare sūryavarcasā
c vajro vajradharasyeva so 'yaṃ te satatārcitaḥ
a raṇe śatrupraharaṇo hemajālapariṣkṛtaḥ
c parigho vyavakīrṇas te bāṇaiś chinnaḥ sahasradhā
a dhig astu hṛdayaṃ yasyā mamedaṃ na sahasradhā
c tvayi pañcatvam āpanne phalate śokapīḍitam
a etasminn antare rāmo vibhīṣaṇam uvāca ha
c saṃskāraḥ kriyatāṃ bhrātuḥ striyaś caitā nivartaya
a taṃ praśritas tato rāmaṃ śrutavākyo vibhīṣaṇaḥ
c vimṛśya buddhyā dharmajño dharmārthasahitaṃ vacaḥ
e rāmasyaivānuvṛttyartham uttaraṃ pratyabhāṣata
a tyaktadharmavrataṃ krūraṃ nṛśaṃsam anṛtaṃ tathā
c nāham arho 'smi saṃskartuṃ paradārābhimarśakam
a bhrātṛrūpo hi me śatrur eṣa sarvāhite rataḥ
c rāvaṇo nārhate pūjāṃ pūjyo 'pi gurugauravāt
a nṛśaṃsa iti māṃ rāma vakṣyanti manujā bhuvi
c śrutvā tasya guṇān sarve vakṣyanti sukṛtaṃ punaḥ
a tac chrutvā paramaprīto rāmo dharmabhṛtāṃ varaḥ
c vibhīṣaṇam uvācedaṃ vākyajño vākyakovidam
a tavāpi me priyaṃ kāryaṃ tvatprabhavāc ca me jitam
c avaśyaṃ tu kṣamaṃ vācyo mayā tvaṃ rākṣaseśvara
a adharmānṛtasaṃyuktaḥ kāmam eṣa niśācaraḥ
c tejasvī balavāñ śūraḥ saṃgrāmeṣu ca nityaśaḥ
a śatakratumukhair devaiḥ śrūyate na parājitaḥ
c mahātmā balasaṃpanno rāvaṇo lokarāvaṇaḥ
a maraṇāntāni vairāṇi nirvṛttaṃ naḥ prayojanam
c kriyatām asya saṃskāro mamāpy eṣa yathā tava
a tvatsakāśān mahābāho saṃskāraṃ vidhipūrvakam
c kṣipram arhati dharmajña tvaṃ yaśobhāg bhaviṣyasi
a rāghavasya vacaḥ śrutvā tvaramāṇo vibhīṣaṇaḥ
c saṃskāreṇānurūpeṇa yojayām āsa rāvaṇam
a sa dadau pāvakaṃ tasya vidhiyuktaṃ vibhīṣaṇaḥ
c tāḥ striyo 'nunayām āsa sāntvam uktvā punaḥ punaḥ
a praviṣṭāsu ca sarvāsu rākṣasīṣu vibhīṣaṇaḥ
c rāmapārśvam upāgamya tadātiṣṭhad vinītavat
a rāmo 'pi saha sainyena sasugrīvaḥ salakṣmaṇaḥ
c harṣaṃ lebhe ripuṃ hatvā yathā vṛtraṃ śatakratuḥ
a te rāvaṇavadhaṃ dṛṣṭvā devagandharvadānavāḥ
c jagmus tais tair vimānaiḥ svaiḥ kathayantaḥ śubhāḥ kathāḥ
a rāvaṇasya vadhaṃ ghoraṃ rāghavasya parākramam
c suyuddhaṃ vānarāṇāṃ ca sugrīvasay ca mantritam
a anurāgaṃ ca vīryaṃ ca saumitrer lakṣmaṇasya ca
c kathayanto mahābhāgā jagmur hṛṣṭā yathāgatam
a rāghavas tu rathaṃ divyam indradattaṃ śikhiprabham
c anujñāya mahābhāgo mātaliṃ pratyapūjayat
a rāghaveṇābhyanujñāto mātaliḥ śakrasārathiḥ
c divyaṃ taṃ ratham āsthāya divam evāruroha saḥ
a tasmiṃs tu divam ārūḍhe surasārathisattame
c rāghavaḥ paramaprītaḥ sugrīvaṃ pariṣasvaje
a pariṣvajya ca sugrīvaṃ lakṣmaṇenābhivāditaḥ
c pūjyamāno hariśreṣṭhair ājagāma balālayam
a abravīc ca tadā rāmaḥ samīpaparivartinam
c saumitriṃ sattvasaṃpannaṃ lakṣmaṇaṃ dīptatejasaṃ
a vibhīṣaṇam imaṃ saumya laṅkāyām abhiṣecaya
c anuraktaṃ ca bhaktaṃ ca mama caivopakāriṇam
a eṣa me paramaḥ kāmo yad imaṃ rāvaṇānujam
c laṅkāyāṃ saumya paśyeyam abhiṣiktaṃ vibhīṣaṇam
a evam uktas tu saumitrī rāghaveṇa mahātmanā
c tathety uktvā tu saṃhṛṣṭaḥ sauvarṇaṃ ghaṭam ādade
a ghaṭena tena saumitrir abhyaṣiñcad vibhīṣaṇam
c laṅkāyāṃ rakṣasāṃ madhye rājānaṃ rāmaśāsanāt
a abhyaṣiñcat sa dharmātmā śuddhātmānaṃ vibhīṣaṇam
c tasyāmātyā jahṛṣire bhaktā ye cāsya rākṣasāḥ
a dṛṣṭvābhiṣiktaṃ laṅkāyāṃ rākṣasendraṃ vibhīṣaṇam
c rāghavaḥ paramāṃ prītiṃ jagāma sahalakṣmaṇaḥ
a sa tad rājyaṃ mahat prāpya rāmadattaṃ vibhīṣaṇaḥ
c prakṛtīḥ sāntvayitvā ca tato rāmam upāgamat
a akṣatān modakāṃl lājān divyāḥ sumanasas tathā
c ājahrur atha saṃhṛṣṭāḥ paurās tasmai niśācarāḥ
a sa tān gṛhītvā durdharṣo rāghavāya nyavedayat
c maṅgalyaṃ maṅgalaṃ sarvaṃ lakṣmaṇāya ca vīryavān
a kṛtakāryaṃ samṛddhārthaṃ dṛṣṭvā rāmo vibhīṣaṇam
c pratijagrāha tat sarvaṃ tasyaiva priyakāmyayā
a tataḥ śailopamaṃ vīraṃ prāñjaliṃ pārśvataḥ sthitam
c abravīd rāghavo vākyaṃ hanūmantaṃ plavaṃgamam
a anumānya mahārājam imaṃ saumya vibhīṣaṇam
c praviśya rāvaṇagṛhaṃ vinayenopasṛtya ca
a vaidehyā māṃ kuśalinaṃ sasugrīvaṃ salakṣmaṇam
c ācakṣva jayatāṃ śreṣṭha rāvaṇaṃ ca mayā hatam
a priyam etad udāhṛtya maithilyās tvaṃ harīśvara
c pratigṛhya ca saṃdeśam upāvartitum arhasi
a iti pratisamādiṣṭo hanūmān mārutātmajaḥ
c praviveśa purīṃ laṅkāṃ pūjyamāno niśācaraiḥ
a praviśya tu mahātejā rāvaṇasya niveśanam
c dadarśa śaśinā hīnāṃ sātaṅkām iva rohiṇīm
a nibhṛtaḥ praṇataḥ prahvaḥ so 'bhigamyābhivādya ca
c rāmasya vacanaṃ sarvam ākhyātum upacakrame
a vaidehi kuśalī rāmaḥ sasugrīvaḥ salakṣmaṇaḥ
c kuśalaṃ cāha siddhārtho hataśatrur ariṃdamaḥ
a vibhīṣaṇasahāyena rāmeṇa haribhiḥ saha
c nihato rāvaṇo devi lakṣmaṇasya nayena ca
a pṛṣṭvā ca kuśalaṃ rāmo vīras tvāṃ raghunandanaḥ
c abravīt paramaprītaḥ kṛtārthenāntarātmanā
a priyam ākhyāmi te devi tvāṃ tu bhayaḥ sabhājaye
c diṣṭyā jīvasi dharmajñe jayena mama saṃyuge
a labdho no vijayaḥ sīte svasthā bhava gatavyathā
c rāvaṇaḥ sa hataḥ śatrur laṅkā ceyaṃ vaśe sthitā
a mayā hy alabdhanidreṇa dhṛtena tava nirjaye
c pratijñaiṣā vinistīrṇā baddhvā setuṃ mahodadhau
a saṃbhramaś ca na kartavyo vartantyā rāvaṇālaye
c vibhīṣaṇa vidheyaṃ hi laṅkaiśvaryam idaṃ kṛtam
a tad āśvasihi viśvastā svagṛhe parivartase
c ayaṃ cābhyeti saṃhṛṣṭas tvaddarśanasamutsukaḥ
a evam uktā samutpatya sītā śaśinibhānanā
c praharṣeṇāvaruddhā sā vyājahāra na kiṃ cana
a abravīc ca hariśreṣṭhaḥ sītām apratijalpatīm
c kiṃ tvaṃ cintayase devi kiṃ ca māṃ nābhibhāṣase
a evam uktā hanumatā sītā dharme vyavasthitā
c abravīt paramapritā harṣagadgadayā girā
a priyam etad upaśrutya bhartur vijayasaṃśritam
c praharṣavaśam āpannā nirvākyāsmi kṣaṇāntaram
a na hi paśyāmi sadṛśaṃ cintayantī plavaṃgama
c matpriyākhyānakasyeha tava pratyabhinandanam
a na ca paśyāmi tat saumya pṛthivyām api vānara
c sadṛśaṃ matpriyākhyāne tava dātuṃ bhavet samam
a hiraṇyaṃ vā suvarṇaṃ vā ratnāni vividhāni ca
c rājyaṃ vā triṣu lokeṣu naitad arhati bhāṣitum
a evam uktas tu vaidehyā pratyuvāca plavaṃgamaḥ
c pragṛhītāñjalir vākyaṃ sītāyāḥ pramukhe sthitaḥ
a bhartuḥ priyahite yukte bhartur vijayakāṅkṣiṇi
c snigdham evaṃvidhaṃ vākyaṃ tvam evārhasi bhāṣitum
a tavaitad vacanaṃ saumye sāravat snigdham eva ca
c ratnaughād vividhāc cāpi devarājyād viśiṣyate
a arthataś ca mayā prāptā devarājyādayo guṇāḥ
c hataśatruṃ vijayinaṃ rāmaṃ paśyāmi yat sthitam
a imās tu khalu rākṣasyo yadi tvam anumanyase
c hantum icchāmy ahaṃ sarvā yābhis tvaṃ tarjitā purā
a kliśyantīṃ patidevāṃ tvām aśokavanikāṃ gatām
c ghorarūpasamācārāḥ krūrāḥ krūratarekṣaṇāḥ
a rākṣasyo dāruṇakathā varam etaṃ prayaccha me
c icchāmi vividhair ghātair hantum etāḥ sudāruṇāḥ
a muṣṭibhiḥ pāṇibhiś caiva caraṇaiś caiva śobhane
c ghorair jānuprahāraiś ca daśanānāṃ ca pātanaiḥ
a bhakṣaṇaiḥ karṇanāsānāṃ keśānāṃ luñcanais tathā
c bhṛśaṃ śuṣkamukhībhiś ca dāruṇair laṅghanair hataiḥ
a evaṃprakārair bahubhir viprakārair yaśasvini
c hantum icchāmy ahaṃ devi tavemāḥ kṛtakilbiṣāḥ
a evam uktā mahumatā vaidehī janakātmajā
c uvāca dharmasahitaṃ hanūmantaṃ yaśasvinī
a rājasaṃśrayavaśyānāṃ kurvatīnāṃ parājñayā
c vidheyānāṃ ca dāsīnāṃ kaḥ kupyed vānarottama
a bhāgyavaiṣamya yogena purā duścaritena ca
c mayaitet prāpyate sarvaṃ svakṛtaṃ hy upabhujyate
a prāptavyaṃ tu daśā yogān mayaitad iti niścitam
c dāsīnāṃ rāvaṇasyāhaṃ marṣayāmīha durbalā
a ājñaptā rāvaṇenaitā rākṣasyo mām atarjayan
c hate tasmin na kuryur hi tarjanaṃ vānarottama
a ayaṃ vyāghrasamīpe tu purāṇo dharmasaṃhitaḥ
c ṛkṣeṇa gītaḥ śloko me taṃ nibodha plavaṃgama
a na paraḥ pāpam ādatte pareṣāṃ pāpakarmaṇām
c samayo rakṣitavyas tu santaś cāritrabhūṣaṇāḥ
a pāpānāṃ vā śubhānāṃ vā vadhārhāṇāṃ plavaṃgama
c kāryaṃ kāruṇyam āryeṇa na kaś cin nāparādhyati
a lokahiṃsāvihārāṇāṃ rakṣasāṃ kāmarūpiṇam
c kurvatām api pāpāni naiva kāryam aśobhanam
a evam uktas tu hanumān sītayā vākyakovidaḥ
c pratyuvāca tataḥ sītāṃ rāmapatnīṃ yaśasvinīm
a yuktā rāmasya bhavatī dharmapatnī yaśasvinī
c pratisaṃdiśa māṃ devi gamiṣye yatra rāghavaḥ
a evam uktā hanumatā vaidehī janakātmajā
c abravīd draṣṭum icchāmi bhartāraṃ vānarottama
a tasyās tadvacanaṃ śrutvā hanumān pavanātmajaḥ
c harṣayan maithilīṃ vākyam uvācedaṃ mahādyutiḥ
a pūrṇacandrānanaṃ rāmaṃ drakṣyasy ārye salakṣmaṇam
c sthiramitraṃ hatāmitraṃ śacīva tridaśeśvaram
a tām evam uktvā rājantīṃ sītāṃ sākṣād iva śriyam
c ājagāma mahāvego hanūmān yatra rāghavaḥ
a sa uvāca mahāprajñam abhigamya plavaṃgamaḥ
c rāmaṃ vacanam arthajño varaṃ sarvadhanuṣmatām
a yannimitto 'yam ārambhaḥ karmaṇāṃ ca phalodayaḥ
c tāṃ devīṃ śokasaṃtaptāṃ maithilīṃ draṣṭum arhasi
a sā hi śokasamāviṣṭā bāṣpaparyākulekṣaṇā
c maithilī vijayaṃ śrutvā tava harṣam upāgamat
a pūrvakāt pratyayāc cāham ukto viśvastayā tayā
c bhartāraṃ draṣṭum icchāmi kṛtārthaṃ sahalakṣmaṇam
a evam ukto hanumatā rāmo dharmabhṛtāṃ varaḥ
c agacchat sahasā dhyānam āsīd bāṣpapariplutaḥ
a dīrgham uṣṇaṃ ca niśvasya medinīm avalokayan
c uvāca meghasaṃkāśaṃ vibhīṣaṇam upasthitam
a divyāṅgarāgāṃ vaidehīṃ divyābharaṇabhūṣitām
c iha sītāṃ śiraḥsnātām upasthāpaya māciram
a evam uktas tu rāmeṇa tvaramāṇo vibhīṣaṇaḥ
c praviśyāntaḥpuraṃ sītāṃ strībhiḥ svābhir acodayat
a divyāṅgarāgā vaidehī divyābharaṇabhūṣitā
c yānam āroha bhadraṃ te bhartā tvāṃ draṣṭum icchati
a evam uktā tu vaidehī pratyuvāca vibhīṣaṇam
c asnātā draṣṭum icchāmi bhartāraṃ rākṣasādhipa
a tasyās tadvacanaṃ śrutvā pratyuvāca vibhīṣaṇaḥ
c yathāhaṃ rāmo bhartā te tat tathā kartum arhasi
a tasya tadvacanaṃ śrutvā maithilī bhrātṛdevatā
c bhartṛbhaktivratā sādhvī tatheti pratyabhāṣata
a tataḥ sītāṃ śiraḥsnātāṃ yuvatībhir alaṃkṛtām
c mahārhābharaṇopetāṃ mahārhāmbaradhāriṇīm
a āropya śibikāṃ dīptāṃ parārdhyāmbarasaṃvṛtām
c rakṣobhir bahubhir guptām ājahāra vibhīṣaṇaḥ
a so 'bhigamya mahātmānaṃ jñātvābhidhyānam āsthitam
c praṇataś ca prahṛṣṭaś ca prāptāṃ sītāṃ nyavedayat
a tām āgatām upaśrutya rakṣogṛhaciroṣitām
c harṣo dainyaṃ ca roṣaś ca trayaṃ rāghavam āviśat
a tataḥ pārśvagataṃ dṛṣṭvā savimarśaṃ vicārayan
c vibhīṣaṇam idaṃ vākyam ahṛṣṭo rāghavo 'bravīt
a rākṣasādhipate saumya nityaṃ madvijaye rata
c vaidehī saṃnikarṣaṃ me śīghraṃ samupagacchatu
a sa tadvacanam ājñāya rāghavasya vibhīṣaṇaḥ
c tūrṇam utsāraṇe yatnaṃ kārayām āsa sarvataḥ
a kañcukoṣṇīṣiṇas tatra vetrajharjharapāṇayaḥ
c utsārayantaḥ puruṣāḥ samantāt paricakramuḥ
a ṛkṣāṇāṃ vānarāṇāṃ ca rākṣasānāṃ ca sarvataḥ
c vṛndāny utsāryamāṇāni dūram utsasṛjus tataḥ
a teṣām utsāryamāṇānāṃ sarveṣāṃ dhvanir utthitaḥ
c vāyunodvartamānasya sāgarasyeva nisvanaḥ
a utsāryamāṇāṃs tān dṛṣṭvā samantāj jātasaṃbhramān
c dākṣiṇyāt tadamarṣāc ca vārayām āsa rāghavaḥ
a saṃrabdhaś cābravīd rāmaś cakṣuṣā pradahann iva
c vibhīṣaṇaṃ mahāprājñaṃ sopālambham idaṃ vacaḥ
a kimarthaṃ mām anādṛtya kṛśyate 'yaṃ tvayā janaḥ
c nivartayainam udyogaṃ jano 'yaṃ svajano mama
a na gṛhāṇi na vastrāṇi na prākārās tiraskriyāḥ
c nedṛśā rājasatkārā vṛttam āvaraṇaṃ striyaḥ
a vyasaneṣu na kṛcchreṣu na yuddhe na svayaṃ vare
c na kratau no vivāhe ca darśanaṃ duṣyate striyaḥ
a saiṣā yuddhagatā caiva kṛcchre mahati ca sthitā
c darśane 'syā na doṣaḥ syān matsamīpe viśeṣataḥ
a tad ānaya samīpaṃ me śīghram enāṃ vibhīṣaṇa
c sītā paśyatu mām eṣā suhṛdgaṇavṛtaṃ sthitam
a evam uktas tu rāmeṇa savimarśo vibhīṣaṇaḥ
c rāmasyopānayat sītāṃ saṃnikarṣaṃ vinītavat
a tato lakṣmaṇasugrīvau hanūmāṃś ca plavaṃgamaḥ
c niśamya vākyaṃ rāmasya babhūvur vyathitā bhṛśam
a kalatranirapekṣaiś ca iṅgitair asya dāruṇaiḥ
c aprītam iva sītāyāṃ tarkayanti sma rāghavam
a lajjayā tv avalīyantī sveṣu gātreṣu maithilī
c vibhīṣaṇenānugatā bhartāraṃ sābhyavartata
a sā vastrasaṃruddhamukhī lajjayā janasaṃsadi
c rurodāsādya bhartāram āryaputreti bhāṣiṇī
a vismayāc ca praharṣāc ca snehāc ca paridevatā
c udaikṣata mukhaṃ bhartuḥ saumyaṃ saumyatarānanā
a atha samapanudan manaḥklamaṃ sā
suciram adṛṣṭam udīkṣya vai priyasya
c vadanam uditapūrṇacandrakāntaṃ
vimalaśaśāṅkanibhānanā tadāsīt
a tāṃ tu pārśve sthitāṃ prahvāṃ rāmaḥ saṃprekṣya maithilīm
c hṛdayāntargatakrodho vyāhartum upacakrame
a eṣāsi nirjitā bhadre śatruṃ jitvā mayā raṇe
c pauruṣād yad anuṣṭheyaṃ tad etad upapāditam
a gato 'smy antam amarṣasya dharṣaṇā saṃpramārjitā
c avamānaś ca śatruś ca mayā yugapad uddhṛtau
a adya me pauruṣaṃ dṛṣṭam adya me saphalaḥ śramaḥ
c adya tīrṇapratijñatvāt prabhavāmīha cātmanaḥ
a yā tvaṃ virahitā nītā calacittena rakṣasā
c daivasaṃpādito doṣo mānuṣeṇa mayā jitaḥ
a saṃprāptam avamānaṃ yas tejasā na pramārjati
c kas tasya puruṣārtho 'sti puruṣasyālpatejasaḥ
a laṅghanaṃ ca samudrasya laṅkāyāś cāvamardanam
c saphalaṃ tasya tac chlāghyam adya karma hanūmataḥ
a yuddhe vikramataś caiva hitaṃ mantrayataś ca me
c sugrīvasya sasainyasya saphalo 'dya pariśramaḥ
a nirguṇaṃ bhrātaraṃ tyaktvā yo māṃ svayam upasthitaḥ
c vibhīṣaṇasya bhaktasya saphalo 'dya pariśramaḥ
a ity evaṃ bruvatas tasya sītā rāmasya tadvacaḥ
c mṛgīvotphullanayanā babhūvāśrupariplutā
a paśyatas tāṃ tu rāmasya bhūyaḥ krodho 'bhyavartata
c prabhūtājyāvasiktasya pāvakasyeva dīpyataḥ
a sa baddhvā bhrukuṭiṃ vaktre tiryakprekṣitalocanaḥ
c abravīt paruṣaṃ sītāṃ madhye vānararakṣasām
a yat kartavyaṃ manuṣyeṇa dharṣaṇāṃ parimārjatā
c tat kṛtaṃ sakalaṃ sīte śatruhastād amarṣaṇāt
a nirjitā jīvalokasya tapasā bhāvitātmanā
c agastyena durādharṣā muninā dakṣiṇeva dik
a viditaś cāstu bhadraṃ te yo 'yaṃ raṇapariśramaḥ
c sa tīrṇaḥ suhṛdāṃ vīryān na tvadarthaṃ mayā kṛtaḥ
a rakṣatā tu mayā vṛttam apavādaṃ ca sarvaśaḥ
c prakhyātasyātmavaṃśasya nyaṅgaṃ ca parimārjatā
a prāptacāritrasaṃdehā mama pratimukhe sthitā
c dīpo netrāturasyeva pratikūlāsi me dṛḍham
a tad gaccha hy abhyanujñātā yateṣṭaṃ janakātmaje
c etā daśa diśo bhadre kāryam asti na me tvayā
a kaḥ pumān hi kule jātaḥ striyaṃ paragṛhoṣitām
c tejasvi punar ādadyāt suhṛllekhena cetasā
a rāvaṇāṅkaparibhraṣṭāṃ dṛṣṭāṃ duṣṭena cakṣuṣā
c kathaṃ tvāṃ punarādadyāṃ kulaṃ vyapadiśan mahat
a tadarthaṃ nirjitā me tvaṃ yaśaḥ pratyāhṛtaṃ mayā
c nāsti me tvayy abhiṣvaṅgo yatheṣṭaṃ gamyatām itaḥ
a iti pravyāhṛtaṃ bhadre mayaitat kṛtabuddhinā
c lakṣmaṇe bharate vā tvaṃ kuru buddhiṃ yathāsukham
a sugrīve vānarendre vā rākṣasendre vibhīṣaṇe
c niveśaya manaḥ śīte yathā vā sukham ātmanaḥ
a na hi tvāṃ rāvaṇo dṛṣṭvā divyarūpāṃ manoramām
c marṣayate ciraṃ sīte svagṛhe parivartinīm
a tataḥ priyārhaśvaraṇā tad apriyaṃ
priyād upaśrutya cirasya maithilī
c mumoca bāṣpaṃ subhṛśaṃ pravepitā
gajendrahastābhihateva vallarī
a evam uktā tu vaidehī paruṣaṃ lomaharṣaṇam
c rāghaveṇa saroṣeṇa bhṛśaṃ pravyathitābhavat
a sā tad aśrutapūrvaṃ hi jane mahati maithilī
c śrutvā bhartṛvaco rūkṣaṃ lajjayā vrīḍitābhavat
a praviśantīva gātrāṇi svāny eva janakātmajā
c vākśalyais taiḥ saśalyeva bhṛśam aśrūṇy avartayat
a tato bāṣpaparikliṣṭaṃ pramārjantī svam ānanam
c śanair gadgadayā vācā bhartāram idam abravīt
a kiṃ mām asadṛśaṃ vākyam īdṛśaṃ śrotradāruṇam
c rūkṣaṃ śrāvayase vīra prākṛtaḥ prākṛtām iva
a na tathāsmi mahābāho yathā tvam avagacchasi
c pratyayaṃ gaccha me svena cāritreṇaiva te śape
a pṛthak strīṇāṃ pracāreṇa jātiṃ tvaṃ pariśaṅkase
c parityajemāṃ śaṅkāṃ tu yadi te 'haṃ parīkṣitā
a yady ahaṃ gātrasaṃsparśaṃ gatāsmi vivaśā prabho
c kāmakāro na me tatra daivaṃ tatrāparādhyati
a madadhīnaṃ tu yat tan me hṛdayaṃ tvayi vartate
c parādhīneṣu gātreṣu kiṃ kariṣyāmy anīśvarā
a sahasaṃvṛddhabhāvāc ca saṃsargeṇa ca mānada
c yady ahaṃ te na vijñātā hatā tenāsmi śāśvatam
a preṣitas te yadā vīro hanūmān avalokakaḥ
c laṅkāsthāhaṃ tvayā vīra kiṃ tadā na visarjitā
a pratyakṣaṃ vānarendrasya tvadvākyasamanantaram
c tvayā saṃtyaktayā vīra tyaktaṃ syāj jīvitaṃ mayā
a na vṛthā te śramo 'yaṃ syāt saṃśaye nyasya jīvitam
c suhṛjjanaparikleśo na cāyaṃ niṣphalas tava
a tvayā tu naraśārdūla krodham evānuvartatā
c laghuneva manuṣyeṇa strītvam eva puraskṛtam
a apadeśena janakān notpattir vasudhātalāt
c mama vṛttaṃ ca vṛttajña bahu te na puraskṛtam
a na pramāṇīkṛtaḥ pāṇir bālye bālena pīḍitaḥ
c mama bhaktiś ca śīlaṃ ca sarvaṃ te pṛṣṭhataḥ kṛtam
a evaṃ bruvāṇā rudatī bāṣpagadgadabhāṣiṇī
c abravīl lakṣmaṇaṃ sītā dīnaṃ dhyānaparaṃ sthitam
a citāṃ me kuru saumitre vyasanasyāsya bheṣajam
c mithyāpavādopahatā nāhaṃ jīvitum utsahe
a aprītasya guṇair bhartus tyaktayā janasaṃsadi
c yā kṣamā me gatir gantuṃ pravekṣye havyavāhanam
a evam uktas tu vaidehyā lakṣmaṇaḥ paravīrahā
c amarṣavaśam āpanno rāghavānanam aikṣata
a sa vijñāya manaśchandaṃ rāmasyākārasūcitam
c citāṃ cakāra saumitrir mate rāmasya vīryavān
a adhomukhaṃ tato rāmaṃ śanaiḥ kṛtvā pradakṣiṇam
c upāsarpata vaidehī dīpyamānaṃ hutāśanam
a praṇamya devatābhyaś ca brāhmaṇebhyaś ca maithilī
c baddhāñjalipuṭā cedam uvācāgnisamīpataḥ
a yathā me hṛdayaṃ nityaṃ nāpasarpati rāghavāt
c tathā lokasya sākṣī māṃ sarvataḥ pātu pāvakaḥ
a evam uktvā tu vaidehī parikramya hutāśanam
c viveśa jvalanaṃ dīptaṃ niḥsaṅgenāntarātmanā
a janaḥ sa sumahāṃs tatra bālavṛddhasamākulaḥ
c dadarśa maithilīṃ tatra praviśantīṃ hutāśanam
a tasyām agniṃ viśantyāṃ tu hāheti vipulaḥ svanaḥ
c rakṣasāṃ vānarāṇāṃ ca saṃbabhūvādbhutopamaḥ
a tato vaiśravaṇo rājā yamaś cāmitrakarśanaḥ
c sahasrākṣo mahendraś ca varuṇaś ca paraṃtapaḥ
a ṣaḍardhanayanaḥ śrīmān mahādevo vṛṣadhvajaḥ
c kartā sarvasya lokasya brahmā brahmavidāṃ varaḥ
a ete sarve samāgamya vimānaiḥ sūryasaṃnibhaiḥ
c āgamya nagarīṃ laṅkām abhijagmuś ca rāghavam
a tataḥ sahastābharaṇān pragṛhya vipulān bhujān
c abruvaṃs tridaśaśreṣṭhāḥ prāñjaliṃ rāghavaṃ sthitam
a kartā sarvasya lokasya śreṣṭho jñānavatāṃ varaḥ
c upekṣase kathaṃ sītāṃ patantīṃ havyavāhane
e kathaṃ devagaṇaśreṣṭham ātmānaṃ nāvabudhyase
a ṛtadhāmā vasuḥ pūrvaṃ vasūnāṃ ca prajāpatiḥ
c tvaṃ trayāṇāṃ hi lokānām ādikartā svayaṃprabhuḥ
a rudrāṇām aṣṭamo rudraḥ sādhyānām api pañcamaḥ
c aśvinau cāpi te karṇau candrasūryau ca cakṣuṣī
a ante cādau ca lokānāṃ dṛśyase tvaṃ paraṃtapa
c upekṣase ca vaidehīṃ mānuṣaḥ prākṛto yathā
a ity ukto lokapālais taiḥ svāmī lokasya rāghavaḥ
c abravīt tridaśaśreṣṭhān rāmo dharmabhṛtāṃ varaḥ
a ātmānaṃ mānuṣaṃ manye rāmaṃ daśarathātmajam
c yo 'haṃ yasya yataś cāhaṃ bhagavāṃs tad bravītu me
a iti bruvāṇaṃ kākutsthaṃ brahmā brahmavidāṃ varaḥ
c abravīc chṛṇu me rāma satyaṃ satyaparākrama
a bhavān nārāyaṇo devaḥ śrīmāṃś cakrāyudho vibhuḥ
c ekaśṛṅgo varāhas tvaṃ bhūtabhavyasapatnajit
a akṣaraṃ brahmasatyaṃ ca madhye cānte ca rāghava
c lokānāṃ tvaṃ paro dharmo viṣvaksenaś caturbhujaḥ
a śārṅgadhanvā hṛṣīkeśaḥ puruṣaḥ puruṣottamaḥ
c ajitaḥ khaḍgadhṛg viṣṇuḥ kṛṣṇaś caiva bṛhadbalaḥ
a senānīr grāmaṇīś ca tvaṃ buddhiḥ sattaṃ kṣamā damaḥ
c prabhavaś cāpyayaś ca tvam upendro madhusūdanaḥ
a indrakarmā mahendras tvaṃ padmanābho raṇāntakṛt
c śaraṇyaṃ śaraṇaṃ ca tvām āhur divyā maharṣayaḥ
a sahasraśṛṅgo vedātmā śatajihvo maharṣabhaḥ
c tvaṃ yajñas tvaṃ vaṣaṭkāras tvam oṃkāraḥ paraṃtapa
a prabhavaṃ nidhanaṃ vā te na viduḥ ko bhavān iti
c dṛśyase sarvabhūteṣu brāhmaṇeṣu ca goṣu ca
a dikṣu sarvāsu gagane parvateṣu vaneṣu ca
c sahasracaraṇaḥ śrīmāñ śataśīrṣaḥ sahasradhṛk
a tvaṃ dhārayasi bhūtāni vasudhāṃ ca saparvatām
c ante pṛthivyāḥ salile dṛśyase tvaṃ mahoragaḥ
a trīṃl lokān dhārayan rāma devagandharvadānavān
c ahaṃ te hṛdayaṃ rāma jihvā devī sarasvatī
a devā gātreṣu lomāni nirmitā brahmaṇā prabho
c nimeṣas te 'bhavad rātrir unmeṣas te 'bhavad divā
a saṃskārās te 'bhavan vedā na tad asti tvayā vinā
c jagat sarvaṃ śarīraṃ te sthairyamṃ te vasudhātalam
a agniḥ kopaḥ prasādas te somaḥ śrīvatsalakṣaṇa
c tvayā lokās trayaḥ krāntāḥ purāṇe vikramais tribhiḥ
a mahendraś ca kṛto rājā baliṃ baddhvā mahāsuram
c sītā lakṣmīr bhavān viṣṇur devaḥ kṛṣṇaḥ prajāpatiḥ
a vadhārthaṃ rāvaṇasyeha praviṣṭo mānuṣīṃ tanum
c tad idaṃ naḥ kṛtaṃ kāryaṃ tvayā dharmabhṛtāṃ vara
a nihato rāvaṇo rāma prahṛṣṭo divam ākrama
c amoghaṃ balavīryaṃ te amoghas te parākramaḥ
a amoghās te bhaviṣyanti bhaktimantaś ca ye narāḥ
c ye tvāṃ devaṃ dhruvaṃ bhaktāḥ purāṇaṃ puruṣottamam
a ye narāḥ kīrtayiṣyanti nāsti teṣāṃ parābhavaḥ
a etac chrutvā śubhaṃ vākyaṃ pitāmahasamīritam
c aṅkenādāya vaidehīm utpapāta vibhāvasuḥ
a taruṇādityasaṃkāśāṃ taptakāñcanabhūṣaṇām
c raktāmbaradharāṃ bālāṃ nīlakuñcitamūrdhajām
a akliṣṭamālyābharaṇāṃ tathā rūpāṃ manasvinīm
c dadau rāmāya vaidehīm aṅke kṛtvā vibhāvasuḥ
a abravīc ca tadā rāmaṃ sākṣī lokasya pāvakaḥ
c eṣā te rāma vaidehī pāpam asyā na vidyate
a naiva vācā na manasā nānudhyānān na cakṣuṣā
c suvṛttā vṛttaśauṇḍīrā na tvām aticacāra ha
a rāvaṇenāpanītaiṣā vīryotsiktena rakṣasā
c tvayā virahitā dīnā vivaśā nirjanād vanāt
a ruddhā cāntaḥpure guptā tvakcittā tvatparāyaṇā
c rakṣitā rākṣasī saṃghair vikṛtair ghoradarśanaiḥ
a pralobhyamānā vividhaṃ bhartsyamānā ca maithilī
c nācintayata tad rakṣas tvadgatenāntarātmanā
a viśuddhabhāvāṃ niṣpāpāṃ pratigṛhṇīṣva rāghava
c na kiṃ cid abhidhātavyam aham ājñāpayāmi te
a evam ukto mahātejā dhṛtimān dṛḍhavikramaḥ
c abravīt tridaśaśreṣṭhaṃ rāmo dharmabhṛtāṃ varaḥ
a avaśyaṃ triṣu lokeṣu sītā pāvanam arhati
c dīrghakāloṣitā ceyaṃ rāvaṇāntaḥpure śubhā
a bāliśaḥ khalu kāmātmā rāmo daśarathātmajaḥ
c iti vakṣyanti māṃ santo jānakīm aviśodhya hi
a ananyahṛdayāṃ bhaktāṃ maccittaparirakṣaṇīm
c aham apy avagacchāmi maithilīṃ janakātmajām
a pratyayārthaṃ tu lokānāṃ trayāṇāṃ satyasaṃśrayaḥ
c upekṣe cāpi vaidehīṃ praviśantīṃ hutāśanam
a imām api viśālākṣīṃ rakṣitāṃ svena tejasā
c rāvaṇo nātivarteta velām iva mahodadhiḥ
a na hi śaktaḥ sa duṣṭātmā manasāpi hi maithilīm
c pradharṣayitum aprāptāṃ dīptām agniśikhām iva
a neyam arhati caiśvaryaṃ rāvaṇāntaḥpure śubhā
c ananyā hi mayā sītāṃ bhāskareṇa prabhā yathā
a viśuddhā triṣu lokeṣu maithilī janakātmajā
c na hi hātum iyaṃ śakyā kīrtir ātmavatā yathā
a avaśyaṃ ca mayā kāryaṃ sarveṣāṃ vo vaco hitam
c snigdhānāṃ lokamānyānām evaṃ ca bruvatāṃ hitam
a itīdam uktvā vacanaṃ mahābalaiḥ
praśasyamānaḥ svakṛtena karmaṇā
c sametya rāmaḥ priyayā mahābalaḥ
sukhaṃ sukhārho 'nubabhūva rāghavaḥ
a etac chrutvā śubhaṃ vākyaṃ rāghaveṇa subhāṣitam
c idaṃ śubhataraṃ vākyaṃ vyājahāra maheśvaraḥ
a puṣkarākṣa mahābāho mahāvakṣaḥ paraṃtapa
c diṣṭyā kṛtam idaṃ karma tvayā śastrabhṛtāṃ vara
a diṣṭyā sarvasya lokasya pravṛddhaṃ dāruṇaṃ tamaḥ
c apāvṛttaṃ tvayā saṃkhye rāma rāvaṇajaṃ bhayam
a āśvāsya bharataṃ dīnaṃ kausalyāṃ ca yaśasvinīm
c kaikeyīṃ ca sumitrāṃ ca dṛṣṭvā lakṣmaṇamātaram
a prāpya rājyam ayodhyāyāṃ nandayitvā suhṛjjanam
c ikṣvākūṇāṃ kule vaṃśaṃ sthāpayitvā mahābala
a iṣṭvā turagamedhena prāpya cānuttamaṃ yaśaḥ
c brāhmaṇebhyo dhanaṃ dattvā tridivaṃ gantum arhasi
a eṣa rājā vimānasthaḥ pitā daśarathas tava
c kākutstha mānuṣe loke gurus tava mahāyaśāḥ
a indralokaṃ gataḥ śrīmāṃs tvayā putreṇa tāritaḥ
c lakṣmaṇena saha bhrātrā tvam enam abhivādaya
a mahādevavacaḥ śrutvā kākutsthaḥ sahalakṣmaṇaḥ
c vimānaśikharasthasya praṇāmam akarot pituḥ
a dīpyamānaṃ svayāṃ lakṣmyā virajo'mbaradhāriṇam
c lakṣmaṇena saha bhrātrā dadarśa pitaraṃ prabhuḥ
a harṣeṇa mahatāviṣṭo vimānastho mahīpatiḥ
c prāṇaiḥ priyataraṃ dṛṣṭvā putraṃ daśarathas tadā
a āropyāṅkaṃ mahābāhur varāsanagataḥ prabhuḥ
c bāhubhyāṃ saṃpariṣvajya tato vākyaṃ samādade
a na me svargo bahumataḥ saṃmānaś ca surarṣibhiḥ
c tvayā rāma vihīnasya satyaṃ pratiśṛṇomi te
a kaikeyyā yāni coktāni vākyāni vadatāṃ vara
c tava pravrājanārthāni sthitāni hṛdaye mama
a tvāṃ tu dṛṣṭvā kuśalinaṃ pariṣvajya salakṣmaṇam
c adya duḥkhād vimukto 'smi nīhārād iva bhāskaraḥ
a tārito 'haṃ tvayā putra suputreṇa mahātmanā
c aṣṭāvakreṇa dharmātmā tārito brāhmaṇo yathā
a idānīṃ ca vijānāmi yathā saumya sureśvaraiḥ
c vadhārthaṃ rāvaṇasyeha vihitaṃ puruṣottamam
a siddhārthā khalu kausalyā yā tvāṃ rāma gṛhaṃ gatam
c vanān nivṛttaṃ saṃhṛṣṭā drakṣyate śatrusūdana
a siddhārthāḥ khalu te rāma narā ye tvāṃ purīṃ gatam
c jalārdram abhiṣiktaṃ ca drakṣyanti vasudhādhipam
a anuraktena balinā śucinā dharmacāriṇā
c iccheyaṃ tvām ahaṃ draṣṭuṃ bharatena samāgatam
a caturdaśasamāḥ saumya vane niryāpitās tvayā
c vasatā sītayā sārdhaṃ lakṣmaṇena ca dhīmatā
a nivṛttavanavāso 'si pratijñā saphalā kṛtā
c rāvaṇaṃ ca raṇe hatvā devās te paritoṣitāḥ
a kṛtaṃ karma yaśaḥ ślāghyaṃ prāptaṃ te śatrusūdana
c bhrātṛbhiḥ saha rājyastho dīrgham āyur avāpnuhi
a iti bruvāṇaṃ rājānaṃ rāmaḥ prāñjalir abravīt
c kuru prasādaṃ dharmajña kaikeyyā bharatasya ca
a saputrāṃ tvāṃ tyajāmīti yad uktā kaikayī tvayā
c sa śāpaḥ kaikayīṃ ghoraḥ saputrāṃ na spṛśet prabho
a sa tatheti mahārājo rāmam uktvā kṛtāñjalim
c lakṣmaṇaṃ ca pariṣvajya punar vākyam uvāca ha
a rāmaṃ śuśrūṣatā bhaktyā vaidehyā saha sītayā
c kṛtā mama mahāprītiḥ prāptaṃ dharmaphalaṃ ca te
a dharmaṃ prāpsyasi dharmajña yaśaś ca vipulaṃ bhuvi
c rāme prasanne svargaṃ ca mahimānaṃ tathaiva ca
a rāmaṃ śuśrūṣa bhadraṃ te sumitrānandavardhana
c rāmaḥ sarvasya lokasya śubheṣv abhirataḥ sadā
a ete sendrās trayo lokāḥ siddhāś ca paramarṣayaḥ
c abhigamya mahātmānam arcanti puruṣottamam
a etat tad uktam avyaktam akṣaraṃ brahmanirmitam
c devānāṃ hṛdayaṃ saumya guhyaṃ rāmaḥ paraṃtapaḥ
a avāptaṃ dharmacaraṇaṃ yaśaś ca vipulaṃ tvayā
c rāmaṃ śuśrūṣatā bhaktyā vaidehyā saha sītayā
a sa tathoktvā mahābāhur lakṣmaṇaṃ prāñjaliṃ sthitam
c uvāca rājā dharmātmā vaidehīṃ vacanaṃ śubham
a kartavyo na tu vaidehi manyus tyāgam imaṃ prati
c rāmeṇa tvadviśuddhyarthaṃ kṛtam etad dhitaiṣiṇā
a na tvaṃ subhru samādheyā patiśuśrūvaṇaṃ prati
c avaśyaṃ tu mayā vācyam eṣa te daivataṃ param
a iti pratisamādiśya putrau sītāṃ tathā snuṣām
c indralokaṃ vimānena yayau daśaratho jvalan
a pratiprayāte kākutsthe mahendraḥ pākaśāsanaḥ
c abravīt paramaprīto rāghavaṃ prāñjaliṃ sthitam
a amoghaṃ darśanaṃ rāma tavāsmākaṃ paraṃtapa
c prītiyukto 'smi tena tvaṃ brūhi yan manasecchasi
a evam uktas tu kākutsthaḥ pratyuvāca kṛtāñjaliḥ
c lakṣmaṇena saha bhrātrā sītayā cāpi bhāryayā
a yadi prītiḥ samutpannā mayi sarvasureśvara
c vakṣyāmi kuru me satyaṃ vacanaṃ vadatāṃ vara
a mama hetoḥ parākrāntā ye gatā yamasādanam
c te sarve jīvitaṃ prāpya samuttiṣṭhantu vānarāḥ
a matpriyeṣv abhiraktāś ca na mṛtyuṃ gaṇayanti ca
c tvatprasādāt sameyus te varam etad ahaṃ vṛṇe
a nīrujān nirvraṇāṃś caiva saṃpannabalapauruṣān
c golāṅgūlāṃs tathaivarkṣān draṣṭum icchāmi mānada
a akāle cāpi mukhyāni mūlāni ca phalāni ca
c nadyaś ca vimalās tatra tiṣṭheyur yatra vānarāḥ
a śrutvā tu vacanaṃ tasya rāghavasya mahātmanaḥ
c mahendraḥ pratyuvācedaṃ vacanaṃ prītilakṣaṇam
a mahān ayaṃ varas tāta tvayokto raghunandana
c samutthāsyanti harayaḥ suptā nidrākṣaye yathā
a suhṛdbhir bāndhavaiś caiva jñātibhiḥ svajanena ca
c sarva eva sameṣyanti saṃyuktāḥ parayā mudā
a akāle puṣpaśabalāḥ phalavantaś ca pādapāḥ
c bhaviṣyanti maheṣvāsa nadyaś ca salilāyutāḥ
a savraṇaiḥ prathamaṃ gātraiḥ saṃvṛtair nivraṇaiḥ punaḥ
c babhūvur vānarāḥ sarve kim etad iti vismitaḥ
a kākutsthaṃ paripūrṇārthaṃ dṛṣṭvā sarve surottamāḥ
c ūcus te prathamaṃ stutvā stavārhaṃ sahalakṣmaṇam
a gacchāyodhyām ito vīra visarjaya ca vānarān
c maithilīṃ sāntvayasvainām anuraktāṃ tapasvinīm
a bhrātaraṃ paśya bharataṃ tvacchokād vratacāriṇam
c abhiṣecaya cātmānaṃ paurān gatvā praharṣaya
a evam uktvā tam āmantrya rāmaṃ saumitriṇā saha
c vimānaiḥ sūryasaṃkāśair hṛṣṭā jagmuḥ surā divam
a abhivādya ca kākutsthaḥ sarvāṃs tāṃs tridaśottamān
c lakṣmaṇena saha bhrātrā vāsam ājñāpayat tadā
a tatas tu sā lakṣmaṇarāmapālitā
mahācamūr hṛṣṭajanā yaśasvinī
c śriyā jvalantī virarāja sarvato
niśāpraṇīteva hi śītaraśminā
a tāṃ rātrim uṣitaṃ rāmaṃ sukhotthitam ariṃdamam
c abravīt prāñjalir vākyaṃ jayaṃ pṛṣṭvā vibhīṣaṇaḥ
a snānāni cāṅgarāgāṇi vastrāṇy ābharaṇāni ca
c candanāni ca divyāni mālyāni vividhāni ca
a alaṃkāravidaś cemā nāryaḥ padmanibhekṣaṇāḥ
c upasthitās tvāṃ vidhivat snāpayiṣyanti rāghava
a evam uktas tu kākutsthaḥ pratyuvāca vibhīṣaṇam
c harīn sugrīvamukhyāṃs tvaṃ snānenopanimantraya
a sa tu tāmyati dharmātmā mamahetoḥ sukhocitaḥ
c sukumāro mahābāhuḥ kumāraḥ satyasaṃśravaḥ
a taṃ vinā kaikeyīputraṃ bharataṃ dharmacāriṇam
c na me snānaṃ bahumataṃ vastrāṇy ābharaṇāni ca
a ita eva pathā kṣipraṃ pratigacchāma tāṃ purīm
c ayodhyām āyato hy eṣa panthāḥ paramadurgamaḥ
a evam uktas tu kākutsthaṃ pratyuvāca vibhīṣaṇaḥ
c ahnā tvāṃ prāpayiṣyāmi tāṃ purīṃ pārthivātmaja
a puṣpakaṃ nāma bhadraṃ te vimānaṃ sūryasaṃnibham
c mama bhrātuḥ kuberasya rāvaṇenāhṛtaṃ balāt
a tad idaṃ meghasaṃkāśaṃ vimānam iha tiṣṭhati
c tena yāsyasi yānena tvam ayodhyāṃ gajajvaraḥ
a ahaṃ te yady anugrāhyo yadi smarasi me guṇān
c vasa tāvad iha prājña yady asti mayi sauhṛdam
a lakṣmaṇena saha bhrātrā vaidehyā cāpi bhāryayā
c arcitaḥ sarvakāmais tvaṃ tato rāma gamiṣyasi
a prītiyuktas tu me rāma sasainyaḥ sasuhṛdgaṇaḥ
c satkriyāṃ vihitāṃ tāvad gṛhāṇa tvaṃ mayodyatām
a praṇayād bahumānāc ca sauhṛdena ca rāghava
c prasādayāmi preṣyo 'haṃ na khalv ājñāpayāmi te
a evam uktas tato rāmaḥ pratyuvāca vibhīṣaṇam
c rakṣasāṃ vānarāṇāṃ ca sarveṣāṃ copaśṛṇvatām
a pūjito 'haṃ tvayā vīra sācivyena paraṃtapa
c sarvātmanā ca ceṣṭibhiḥ sauhṛdenottamena ca
a na khalv etan na kuryāṃ te vacanaṃ rākṣaseśvara
c taṃ tu me bhrātaraṃ draṣṭuṃ bharataṃ tvarate manaḥ
a māṃ nivartayituṃ yo 'sau citrakūṭam upāgataḥ
c śirasā yācato yasya vacanaṃ na kṛtaṃ mayā
a kausalyāṃ ca sumitrāṃ ca kaikeyīṃ ca yaśasvinīm
c gurūṃś ca suhṛdaś caiva paurāṃś ca tanayaiḥ saha
a upasthāpaya me kṣipraṃ vimānaṃ rākṣaseśvara
c kṛtakāryasya me vāsaḥ kathaṃ cid iha saṃmataḥ
a anujānīhi māṃ saumya pūjito 'smi vibhīṣaṇa
c manyur na khalu kartavyas tvaritas tvānumānaye
a tataḥ kāñcanacitrāṅgaṃ vaidūryamaṇivedikam
c kūṭāgāraiḥ parikṣiptaṃ sarvato rajataprabham
a pāṇḍurābhiḥ patākābhir dhvajaiś ca samalaṃkṛtam
c śobhitaṃ kāñcanair harmyair hemapadmavibhūṣitam
a prakīrṇaṃ kiṅkiṇījālair muktāmaṇigavākṣitam
c ghaṇṭājālaiḥ parikṣiptaṃ sarvato madhurasvanam
a tan meruśikharākāraṃ nirmitaṃ viśvakarmaṇā
c bahubhir bhūṣitaṃ harmyair muktārajatasaṃnibhau
a talaiḥ sphaṭikacitrāṅgair vaidūryaiś ca varāsanaiḥ
c mahārhāstaraṇopetair upapannaṃ mahādhanaiḥ
a upasthitam anādhṛṣyaṃ tad vimānaṃ manojavam
c nivedayitvā rāmāya tasthau tatra vibhīṣaṇaḥ
a upasthitaṃ tu taṃ dṛṣṭvā puṣpakaṃ puṣpabhūṣitam
c avidūre sthitaṃ rāmaṃ pratyuvāca vibhīṣaṇaḥ
a sa tu baddhāñjaliḥ prahvo vinīto rākṣaseśvaraḥ
c abravīt tvarayopetaḥ kiṃ karomīti rāghavam
a tam abravīn mahātejā lakṣmaṇasyopaśṛṇvataḥ
c vimṛśya rāghavo vākyam idaṃ snehapuraskṛtam
a kṛtaprayatnakarmāṇo vibhīṣaṇa vanaukasaḥ
c ratnair arthaiś ca vivibhair bhūṣaṇaiś cābhipūjaya
a sahaibhir arditā laṅkā nirjitā rākṣaseśvara
c hṛṣṭaiḥ prāṇabhayaṃ tyaktvā saṃgrāmeṣv anivartibhiḥ
a evaṃ saṃmānitāś ceme mānārhā mānada tvayā
c bhaviṣyanti kṛtajñena nirvṛtā hariyūthapāḥ
a tyāginaṃ saṃgrahītāraṃ sānukrośaṃ yaśasvinam
c yatas tvām avagacchanti tataḥ saṃbodhayāmi te
a evam uktas tu rāmeṇa vānarāṃs tān vibhīṣaṇaḥ
c ratnārthaiḥ saṃvibhāgena sarvān evānvapūjayat
a tatas tān pūjitān dṛṣṭvā ratnair arthaiś ca yūthapān
c āruroha tato rāmas tad vimānam anuttamam
a aṅkenādāya vaidehīṃ lajjamānāṃ yaśasvinīm
c lakṣmaṇena saha bhrātrā vikrāntena dhanuṣmatā
a abravīc ca vimānasthaḥ kākutsthaḥ sarvavānarān
c sugrīvaṃ ca mahāvīryaṃ rākṣasaṃ ca vibhīṣaṇam
a mitrakāryaṃ kṛtam idaṃ bhavadbhir vānarottamāḥ
c anujñātā mayā sarve yatheṣṭaṃ pratigacchata
a yat tu kāryaṃ vayasyena suhṛdā vā paraṃtapa
c kṛtaṃ sugrīva tat sarvaṃ bhavatā dharmabhīruṇā
e kiṣkindhāṃ pratiyāhy āśu svasainyenābhisaṃvṛtaḥ
a svarājye vasa laṅkāyāṃ mayā datte vibhīṣaṇa
c na tvāṃ dharṣayituṃ śaktāḥ sendrā api divaukasaḥ
a ayodhyāṃ pratiyāsyāmi rājadhānīṃ pitur mama
c abhyanujñātum icchāmi sarvān āmantrayāmi vaḥ
a evam uktās tu rāmeṇa vānarās te mahābalāḥ
c ūcuḥ prāñjalayo rāmaṃ rākṣasaś ca vibhīṣaṇaḥ
e ayodhyāṃ gantum icchāmaḥ sarvān nayatu no bhavān
a dṛṣṭvā tvām abhiṣekārdraṃ kausalyām abhivādya ca
c acireṇāgamiṣyāmaḥ svān gṛhān nṛpateḥ suta
a evam uktas tu dharmātmā vānaraiḥ savibhīṣaṇaiḥ
c abravīd rāghavaḥ śrīmān sasugrīvavibhīṣaṇān
a priyāt priyataraṃ labdhaṃ yad ahaṃ sasuhṛjjanaḥ
c sarvair bhavadbhiḥ sahitaḥ prītiṃ lapsye purīṃ gataḥ
a kṣipram āroha sugrīva vimānaṃ vānaraiḥ saha
c tvam adhyāroha sāmātyo rākṣasendravibhīṣaṇa
a tatas tat puṣpakaṃ divyaṃ sugrīvaḥ saha senayā
c adhyārohat tvarañ śīghraṃ sāmātyaś ca vibhīṣaṇaḥ
a teṣv ārūḍheṣu sarveṣu kauberaṃ paramāsanam
c rāghaveṇābhyanujñātam utpapāta vihāyasaṃ
a yayau tena vimānena haṃsayuktena bhāsvatā
c prahṛṣṭaś ca pratītaś ca babhau rāmaḥ kuberavat
a anujñātaṃ tu rāmeṇa tad vimānam anuttamam
c utpapāta mahāmeghaḥ śvasanenoddhato yathā
a pātayitvā tataś cakṣuḥ sarvato raghunandanaḥ
c abravīn maithilīṃ sītāṃ rāmaḥ śaśinibhānanām
a kailāsaśikharākāre trikūṭaśikhare sthitām
c laṅkām īkṣasva vaidehi nirmitāṃ viśvakarmaṇā
a etad āyodhanaṃ paśya māṃsaśoṇitakardamam
c harīṇāṃ rākṣasānāṃ ca sīte viśasanaṃ mahat
a tavahetor viśālākṣi rāvaṇo nihato mayā
c kumbhakarṇo 'tra nihataḥ prahastaś ca niśācaraḥ
a lakṣmaṇenendrajic cātra rāvaṇir nihato raṇe
c virūpākṣaś ca duṣprekṣyo mahāpārśvamahodarau
a akampanaś ca nihato balino 'nye ca rākṣasāḥ
c triśirāś cātikāyaś ca devāntakanarāntakau
a atra mandodarī nāma bhāryā taṃ paryadevayat
c sapatnīnāṃ sahasreṇa sāsreṇa parivāritā
a etat tu dṛśyate tīrthaṃ samudrasya varānane
c yatra sāgaram uttīrya tāṃ rātrim uṣitā vayam
a eṣa setur mayā baddhaḥ sāgare salilārṇave
c tavahetor viśālākṣi nalasetuḥ suduṣkaraḥ
a paśya sāgaram akṣobhyaṃ vaidehi varuṇālayam
c apāram abhigarjantaṃ śaṅkhaśuktiniṣevitam
a hiraṇyanābhaṃ śailendraṃ kāñcanaṃ paśya maithili
c viśramārthaṃ hanumato bhittvā sāgaram utthitam
a atra rākṣasarājo 'yam ājagāma vibhīṣaṇaḥ
a eṣā sā dṛśyate sīte kiṣkindhā citrakānanā
c sugrīvasya purī ramyā yatra vālī mayā hataḥ
a dṛśyate 'sau mahān sīte savidyud iva toyadaḥ
c ṛśyamūko giriśreṣṭhaḥ kāñcanair dhātubhir vṛtaḥ
a atrāhaṃ vānarendreṇa sugrīveṇa samāgataḥ
c samayaś ca kṛtaḥ sīte vadhārthaṃ vālino mayā
a eṣā sā dṛśyate pampā nalinī citrakānanā
c tvayā vihīno yatrāhaṃ vilalāpa suduḥkhitaḥ
a asyās tīre mayā dṛṣṭā śabarī dharmacāriṇī
c atra yojanabāhuś ca kabandho nihato mayā
a dṛśyate 'sau janasthāne sīte śrīmān vanaspatiḥ
c yatra yuddhaṃ mahad vṛttaṃ tavahetor vilāsini
e rāvaṇasya nṛśaṃsasya jaṭāyoś ca mahātmanaḥ
a kharaś ca nihataś saṃkhye dūṣaṇaś ca nipātitaḥ
c triśirāś ca mahāvīryo mayā bāṇair ajihmagaiḥ
a parṇaśālā tathā citrā dṛśyate śubhadarśanā
c yatra tvaṃ rākṣasendreṇa rāvaṇena hṛtā balāt
a eṣā godāvarī ramyā prasannasalilā śivā
c agastyasyāśramo hy eṣa dṛśyate paśya maithili
a vaidehi dṛśyate cātra śarabhaṅgāśramo mahān
c upayātaḥ sahasrākṣo yatra śakraḥ puraṃdaraḥ
a ete te tāpasāvāsā dṛśyante tanumadhyame
c atriḥ kulapatir yatra sūryavaiśvānaraprabhaḥ
e atra sīte tvayā dṛṣṭā tāpasī dharmacāriṇī
a asmin deśe mahākāyo virādho nihato mayā
a asau sutanuśailendraś citrakūṭaḥ prakāśate
c yatra māṃ kaikayīputraḥ prasādayitum āgataḥ
a eṣā sā yamunā dūrād dṛśyate citrakānanā
c bharadvājāśramo yatra śrīmān eṣa prakāśate
a eṣā tripathagā gaṅgā dṛśyate varavarṇini
c śṛṅgaverapuraṃ caitad guho yatra samāgataḥ
a eṣā sā dṛśyate 'yodhyā rājadhānī pitur mama
c ayodhyāṃ kuru vaidehi praṇāmaṃ punar āgatā
a tatas te vānarāḥ sarve rākṣasaś ca vibhīṣaṇaḥ
c utpatyotpatya dadṛśus tāṃ purīṃ śubhadarśanām
a tatas tu tāṃ pāṇḍuraharmyamālinīṃ
viśālakakṣyāṃ gajavājisaṃkulām
c purīm ayodhyāṃ dadṛśuḥ plavaṃgamāḥ
purīṃ mahendrasya yathāmarāvatīm
a pūrṇe caturdaśe varṣe pañcabhyāṃ lakṣmaṇāgrajaḥ
c bharadvājāśramaṃ prāpya vavande niyato munim
a so 'pṛcchad abhivādyainaṃ bharadvājaṃ tapodhanam
c śṛṇoṣi ka cid bhagavan subhikṣānāmayaṃ pure
e kaccic ca yukto bharato jīvanty api ca mātaraḥ
a evam uktas tu rāmeṇa bharadvājo mahāmuniḥ
c pratyuvāca raghuśreṣṭhaṃ smitapūrvaṃ prahṛṣṭavat
a paṅkadigdhas tu bharato jaṭilas tvāṃ pratīkṣate
c pāduke te puraskṛtya sarvaṃ ca kuśalaṃ gṛhe
a tvāṃ purā cīravasanaṃ praviśantaṃ mahāvanam
c strītṛtīyaṃ cyutaṃ rājyād dharmakāmaṃ ca kevalam
a padātiṃ tyaktasarvasvaṃ pitur vacanakāriṇam
c svargabhogaiḥ parityaktaṃ svargacyutam ivāmaram
a dṛṣṭvā tu karuṇā pūrvaṃ mamāsīt samitiṃjaya
c kaikeyīvacane yuktaṃ vanyamūlaphalāśanam
a sāmprataṃ susamṛddhārthaṃ samitragaṇabāndhavam
c samīkṣya vijitāriṃ tvāṃ mama prītir anuttamā
a sarvaṃ ca sukhaduḥkhaṃ te viditaṃ mama rāghava
c yat tvayā vipulaṃ prāptaṃ janasthānavadhādikam
a brāhmaṇārthe niyuktasya rakṣataḥ sarvatāpasān
c mārīcadarśanaṃ caiva sītonmathanam eva ca
a kabandhadarśanaṃ caiva pampābhigamanaṃ tathā
c sugrīveṇa ca te sakhyaṃ yac ca vālī hatas tvayā
a mārgaṇaṃ caiva vaidehyāḥ karma vātātmajasya ca
c viditāyāṃ ca vaidehyāṃ nalasetur yathā kṛtaḥ
e yathā ca dīpitā laṅkā prahṛṣṭair hariyūthapaiḥ
a saputrabāndhavāmātyaḥ sabalaḥ saha vāhanaḥ
c yathā ca nihataḥ saṃkhye rāvaṇo devakaṇṭakaḥ
a samāgamaś ca tridaśair yathādattaś ca te varaḥ
c sarvaṃ mamaitad viditaṃ tapasā dharmavatsala
a aham apy atra te dadmi varaṃ śastrabhṛtāṃ vara
c arghyaṃ pratigṛhāṇedam ayodhyāṃ śvo gamiṣyasi
a tasya tac chirasā vākyaṃ pratigṛhya nṛpātmajaḥ
c bāḍham ity eva saṃhṛṣṭaḥ śrīmān varam ayācata
a akālaphalino vṛkṣāḥ sarve cāpi madhusravāḥ
c bhavantu mārge bhagavann ayodhyāṃ prati gacchataḥ
a niṣphalāḥ phalinaś cāsan vipuṣpāḥ puṣpaśālinaḥ
c śuṣkāḥ samagrapatrās te nagāś caiva madhusravāḥ
a ayodhyāṃ tu samālokya cintayām āsa rāghavaḥ
c cintayitvā tato dṛṣṭiṃ vānareṣu nyapātayat
a priyakāmaḥ priyaṃ rāmas tatas tvaritavikramam
c uvāca dhīmāṃs tejasvī hanūmantaṃ plavaṃgamam
a ayodhyāṃ tvarito gaccha kṣipraṃ tvaṃ plavagottama
c jānīhi kaccit kuśalī jano nṛpatimandire
a śṛṅgaverapuraṃ prāpya guhaṃ gahanagocaram
c niṣādādhipatiṃ brūhi kuśalaṃ vacanān mama
a śrutvā tu māṃ kuśalinam arogaṃ vigatajvaram
c bhaviṣyati guhaḥ prītaḥ sa mamātmasamaḥ sakhā
a ayodhyāyāś ca te mārgaṃ pravṛttiṃ bharatasya ca
c nivedayiṣyati prīto niṣādādhipatir guhaḥ
a bharatas tu tvayā vācyaḥ kuśalaṃ vacanān mama
c siddhārthaṃ śaṃsa māṃ tasmai sabhāryaṃ sahalakṣmaṇam
a haraṇaṃ cāpi vaidehyā rāvaṇena balīyasā
c sugrīveṇa ca saṃvādaṃ vālinaś ca vadhaṃ raṇe
a maithilyanveṣaṇaṃ caiva yathā cādhigatā tvayā
c laṅghayitvā mahātoyam āpagāpatim avyayam
a upayānaṃ samudrasya sāgarasya ca darśanam
c yathā ca kāritaḥ setū rāvaṇaś ca yathā hataḥ
a varadānaṃ mahendreṇa brahmaṇā varuṇena ca
c mahādevaprasādāc ca pitrā mama samāgamam
a jitvā śatrugaṇān rāmaḥ prāpya cānuttamaṃ yaśaḥ
c upayāti samṛddhārthaḥ saha mitrair mahābalaḥ
a etac chrutvā yamākāraṃ bhajate bharatas tataḥ
c sa ca te veditavyaḥ syāt sarvaṃ yac cāpi māṃ prati
a jñeyāḥ sarve ca vṛttāntā bharatasyeṅgitāni ca
c tattvena mukhavarṇena dṛṣṭyā vyābhāṣaṇena ca
a sarvakāmasamṛddhaṃ hi hastyaśvarathasaṃkulam
c pitṛpaitāmahaṃ rājyaṃ kasya nāvartayen manaḥ
a saṃgatyā bharataḥ śrīmān rājyenārthī svayaṃ bhavet
c praśāstu vasudhāṃ sarvām akhilāṃ raghunandanaḥ
a tasya buddhiṃ ca vijñāya vyavasāyaṃ ca vānara
c yāvan na dūraṃ yātāḥ smaḥ kṣipram āgantum arhasi
a iti pratisamādiṣṭo hanūmān mārutātmajaḥ
c mānuṣaṃ dhārayan rūpam ayodhyāṃ tvarito yayau
a laṅghayitvā pitṛpathaṃ bhujagendrālayaṃ śubham
c gaṅgāyamunayor bhīmaṃ saṃnipātam atītya ca
a śṛṅgaverapuraṃ prāpya guham āsādya vīryavān
c sa vācā śubhayā hṛṣṭo hanūmān idam abravīt
a sakhā tu tava kākutstho rāmaḥ satyaparākramaḥ
c sasītaḥ saha saumitriḥ sa tvāṃ kuśalam abravīt
a pañcamīm adya rajanīm uṣitvā vacanān muneḥ
c bharadvājābhyanujñātaṃ drakṣyasy adyaiva rāghavam
a evam uktvā mahātejāḥ saṃprahṛṣṭatanūruhaḥ
c utpapāta mahāvego vegavān avicārayan
a so 'paśyad rāmatīrthaṃ ca nadīṃ vālukinīṃ tathā
c gomatīṃ tāṃ ca so 'paśyad bhīmaṃ sālavanaṃ tathā
a sa gatvā dūram adhvānaṃ tvaritaḥ kapikuñjaraḥ
c āsasāda drumān phullān nandigrāmasamīpajān
a krośamātre tv ayodhyāyāś cīrakṛṣṇājināmbaram
c dadarśa bharataṃ dīnaṃ kṛśam āśramavāsinam
a jaṭilaṃ maladigdhāṅgaṃ bhrātṛvyasanakarśitam
c phalamūlāśinaṃ dāntaṃ tāpasaṃ dharmacāriṇam
a samunnatajaṭābhāraṃ valkalājinavāsasaṃ
c niyataṃ bhāvitātmānaṃ brahmarṣisamatejasaṃ
a pāduke te puraskṛtya śāsantaṃ vai vasuṃdharām
c caturvarṇyasya lokasya trātāraṃ sarvato bhayāt
a upasthitam amātyaiś ca śucibhiś ca purohitaiḥ
c balamukhyaiś ca yuktaiś ca kāṣāyāmbaradhāribhiḥ
a na hi te rājaputraṃ taṃ cīrakṛṣṇājināmbaram
c parimoktuṃ vyavasyanti paurā vai dharmavatsalāḥ
a taṃ dharmam iva dharmajñaṃ devavantam ivāparam
c uvāca prāñjalir vākayṃ hanūmān mārutātmajaḥ
a vasantaṃ daṇḍakāraṇye yaṃ tvaṃ cīrajaṭādharam
c anuśocasi kākutsthaṃ sa tvā kuśalam abravīt
a priyam ākhyāmi te deva śokaṃ tyakṣyasi dāruṇam
c asmin muhūrte bhrātrā tvaṃ rāmeṇa saha saṃgataḥ
a nihatya rāvaṇaṃ rāmaḥ pratilabhya ca maithilīm
c upayāti samṛddhārthaḥ saha mitrair mahābalaiḥ
a lakṣmaṇaś ca mahātejā vaidehī ca yaśasvinī
c sītā samagrā rāmeṇa mahendreṇa śacī yathā
a evam ukto hanumatā bharataḥ kaikayīsutaḥ
c papāta sahasā hṛṣṭo harṣān mohaṃ jagāma ha
a tato muhūrtād utthāya pratyāśvasya ca rāghavaḥ
c hanūmantam uvācedaṃ bharataḥ priyavādinam
a aśokajaiḥ prītimayaiḥ kapim āliṅgya saṃbhramāt
c siṣeca bharataḥ śrīmān vipulair aśrubindubhiḥ
a devo vā mānuṣo vā tvam anukrośād ihāgataḥ
c priyākhyānasya te saumya dadāmi bruvataḥ priyam
a gavāṃ śatasahasraṃ ca grāmāṇāṃ ca śataṃ param
c sakuṇḍalāḥ śubhācārā bhāryāḥ kanyāś ca ṣoḍaśa
a hemavarṇāḥ sunāsorūḥ śaśisaumyānanāḥ striyaḥ
c sarvābharaṇasaṃpannā saṃpannāḥ kulajātibhiḥ
a niśamya rāmāgamanaṃ nṛpātmajaḥ
kapipravīrasya tadādbhutopamam
c praharṣito rāmadidṛkṣayābhavat
punaś ca harṣād idam abravīd vacaḥ
a bahūni nāma varṣāṇi gatasya sumahad vanam
c śṛṇomy ahaṃ prītikaraṃ mama nāthasya kīrtanam
a kalyāṇī bata gātheyaṃ laukikī pratibhāti me
c eti jīvantam ānando naraṃ varṣaśatād api
a rāghavasya harīṇāṃ ca katham āsīt samāgamaḥ
c kasmin deśe kim āśritya tat tvam ākhyāhi pṛcchataḥ
a sa pṛṣṭo rājaputreṇa bṛsyāṃ samupaveśitaḥ
c ācacakṣe tataḥ sarvaṃ rāmasya caritaṃ vane
a yathā pravrajito rāmo mātur datte vare tava
c yathā ca putraśokena rājā daśaratho mṛtaḥ
a yathā dūtais tvam ānītas tūrṇaṃ rājagṛhāt prabho
c tvayāyodhyāṃ praviṣṭena yathā rājyaṃ na cepsitam
a citrakūṭaṃ giriṃ gatvā rājyenāmitrakarśanaḥ
c nimantritas tvayā bhrātā dharmam ācaritā satām
a sthitena rājño vacane yathā rājyaṃ visarjitam
c āryasya pāduke gṛhya yathāsi punar āgataḥ
a sarvam etan mahābāho yathāvad viditaṃ tava
c tvayi pratiprayāte tu yad vṛttaṃ tan nibodha me
a apayāte tvayi tadā samudbhrāntamṛgadvijam
c praviveśātha vijanaṃ sumahad daṇḍakāvanam
a teṣāṃ purastād balavān gacchatāṃ gahane vane
c vinadan sumahānādaṃ virādhaḥ pratyadṛśyata
a tam utkṣipya mahānādam ūrdhvabāhum adhomukham
c nikhāte prakṣipanti sma nadantam iva kuñjaram
a tat kṛtvā duṣkaraṃ karma bhrātarau rāmalakṣmaṇau
c sāyāhne śarabhaṅgasya ramyam āśramam īyatuḥ
a śarabhaṅge divaṃ prāpte rāmaḥ satyaparākramaḥ
c abhivādya munīn sarvāñ janasthānam upāgamat
a caturdaśasahasrāṇi rakṣasāṃ bhīmakarmaṇām
c hatāni vasatā tatra rāghaveṇa mahātmanā
a tataḥ paścāc chūrpaṇakhā rāmapārśvam upāgatā
c tato rāmeṇa saṃdiṣṭo lakṣmaṇaḥ sahasotthitaḥ
a pragṛhya khaḍgaṃ ciccheda karṇanāse mahābalaḥ
c tatas tenārditā bālā rāvaṇaṃ samupāgatā
a rāvaṇānucaro ghoro mārīco nāma rākṣasaḥ
c lobhayām āsa vaidehīṃ bhūtvā ratnamayo mṛgaḥ
a sā rāmam abravīd dṛṣṭvā vaidehī gṛhyatām iti
c aho manoharaḥ kānta āśrame no bhaviṣyati
a tato rāmo dhanuṣpāṇir dhāvantam anudhāvati
c sa taṃ jaghāna dhāvantaṃ śareṇānataparvaṇā
a atha saumyā daśagrīvo mṛgaṃ yāte tu rāghave
c lakṣmaṇe cāpi niṣkrānte praviveśāśramaṃ tadā
e jagrāha tarasā sītāṃ grahaḥ khe rohiṇīm iva
a trātukāmaṃ tato yuddhe hatvā gṛdhraṃ jaṭāyuṣam
c pragṛhya sītāṃ sahasā jagāmāśu sa rāvaṇaḥ
a tatas tv adbhutasaṃkāśāḥ sthitāḥ parvatamūrdhani
c sītāṃ gṛhītvā gacchantaṃ vānarāḥ parvatopamāḥ
e dadṛśur vismitās tatra rāvaṇaṃ rākṣasādhipam
a praviverśa tadā laṅkāṃ rāvaṇo lokarāvaṇaḥ
a tāṃ suvarṇaparikrānte śubhe mahati veśmani
c praveśya maithilīṃ vākyaiḥ sāntvayām āsa rāvaṇaḥ
a nivartamānaḥ kākutstho dṛṣṭvā gṛdhraṃ pravivyathe
a gṛdhraṃ hataṃ tadā dagdhvā rāmaḥ priyasakhaṃ pituḥ
c godāvarīm anucaran vanoddeśāṃś ca puṣpitān
e āsedatur mahāraṇye kabandhaṃ nāma rākṣasaṃ
a tataḥ kabandhavacanād rāmaḥ satyaparākramaḥ
c ṛśyamūkaṃ giriṃ gatvā sugrīveṇa samāgataḥ
a tayoḥ samāgamaḥ pūrvaṃ prītyā hārdo vyajāyata
c itaretara saṃvādāt pragāḍhaḥ praṇayas tayoḥ
a rāmaḥ svabāhuvīryeṇa svarājyaṃ pratyapādayat
c vālinaṃ samare hatvā mahākāyaṃ mahābalam
a sugrīvaḥ sthāpito rājye sahitaḥ sarvavānaraiḥ
c rāmāya pratijānīte rājaputryās tu mārgaṇam
a ādiṣṭā vānarendreṇa sugrīveṇa mahātmanā
c daśakoṭyaḥ plavaṃgānāṃ sarvāḥ prasthāpitā diśaḥ
a teṣāṃ no vipranaṣṭānāṃ vindhye parvatasattame
c bhṛśaṃ śokābhitaptānāṃ mahān kālo 'tyavartata
a bhrātā tu gṛdhrarājasya saṃpātir nāma vīryavān
c samākhyāti sma vasatiṃ sītāyā rāvaṇālaye
a so 'haṃ duḥkhaparītānāṃ duḥkhaṃ tajjñātināṃ nudan
c ātmavīryaṃ samāsthāya yojanānāṃ śataṃ plutaḥ
a tatrāham ekām adrākṣam aśokavanikāṃ gatām
c kauśeyavastrāṃ malināṃ nirānandāṃ dṛḍhavratām
a tayā sametya vidhivat pṛṣṭvā sarvam aninditām
c abhijñānaṃ maṇiṃ labdhvā caritārtho 'ham āgataḥ
a mayā ca punar āgamya rāmasyākliṣṭakarmaṇaḥ
c abhijñānaṃ mayā dattam arciṣmān sa mahāmaṇiḥ
a śrutvā tāṃ maithilīṃ hṛṣṭas tv āśaśaṃse sa jīvitam
c jīvitāntam anuprāptaḥ pītvāmṛtam ivāturaḥ
a udyojayiṣyann udyogaṃ dadhre laṅkāvadhe manaḥ
c jighāṃsur iva lokāṃs te sarvāṃl lokān vibhāvasuḥ
a tataḥ samudram āsādya nalaṃ setum akārayat
c atarat kapivīrāṇāṃ vāhinī tena setunā
a prahastam avadhīn nīlaḥ kumbhakarṇaṃ tu rāghavaḥ
c lakṣmaṇo rāvaṇasutaṃ svayaṃ rāmas tu rāvaṇam
a sa śakreṇa samāgamya yamena varuṇena ca
c surarṣibhiś ca kākutstho varāṃl lebhe paraṃtapaḥ
a sa tu dattavaraḥ prītyā vānaraiś ca samāgataḥ
c puṣpakeṇa vimānena kiṣkindhām abhyupāgamat
a taṃ gaṅgāṃ punar āsādya vasantaṃ munisaṃnidhau
c avighnaṃ puṣyayogena śvo rāmaṃ draṣṭum arhasi
a tataḥ sa satyaṃ hanumadvaco mahan
niśamya hṛṣṭo bharataḥ kṛtāñjaliḥ
c uvāca vāṇīṃ manasaḥ praharṣiṇī
cirasya pūrṇaḥ khalu me manorathaḥ
a śrutvā tu param ānandaṃ bharataḥ satyavikramaḥ
c hṛṣṭam ājñāpayām āsa śatrughnaṃ paravīrahā
a daivatāni ca sarvāṇi caityāni nagarasya ca
c sugandhamālyair vāditrair arcantu śucayo narāḥ
a rājadārās tathāmātyāḥ sainyāḥ senāgaṇāṅganāḥ
c abhiniryāntu rāmasya draṣṭuṃ śaśinibhaṃ mukham
a bharatasya vacaḥ śrutvā śatrughnaḥ paravīrahā
c viṣṭīr anekasāhasrīś codayām āsa vīryavān
a samīkuruta nimnāni viṣamāṇi samāni ca
c sthānāni ca nirasyantāṃ nandigrāmād itaḥ param
a siñcantu pṛthivīṃ kṛtsnāṃ himaśītena vāriṇā
c tato 'bhyavakiraṃs tv anye lājaiḥ puṣpaiś ca sarvataḥ
a samucchritapatākās tu rathyāḥ puravarottame
c śobhayantu ca veśmāni sūryasyodayanaṃ prati
a sragdāmamuktapuṣpaiś ca sugandhaiḥ pañcavarṇakaiḥ
c rājamārgam asaṃbādhaṃ kirantu śataśo narāḥ
a mattair nāgasahasraiś ca śātakumbhavibhūṣitaḥ
c apare hemakakṣyābhiḥ sagajābhiḥ kareṇubhiḥ
e niryayus tvarayā yuktā rathaiś ca sumahārathāḥ
a tato yānāny upārūḍhāḥ sarvā daśarathastriyaḥ
c kausalyāṃ pramukhe kṛtvā sumitrāṃ cāpi niryayuḥ
a aśvānāṃ khuraśabdena rathanemisvanena ca
c śaṅkhadundubhinādena saṃcacāleva medinī
a kṛtsnaṃ ca nagaraṃ tat tu nandigrāmam upāgamat
c dvijātimukhyair dharmātmā śreṇīmukhyaiḥ sanaigamaiḥ
a mālyamodaka hastaiś ca mantribhir bharato vṛtaḥ
c śaṅkhabherīninādaiś ca bandibhiś cābhivanditaḥ
a āryapādau gṛhītvā tu śirasā dharmakovidaḥ
c pāṇḍuraṃ chatram ādāya śuklamālyopaśobhitam
a śukle ca vālavyajane rājārhe hemabhūṣite
c upavāsakṛśo dīnaś cīrakṛṣṇājināmbaraḥ
a bhrātur āgamanaṃ śrutvā tat pūrvaṃ harṣam āgataḥ
c pratyudyayau tadā rāmaṃ mahātmā sacivaiḥ saha
a samīkṣya bharato vākyam uvāca pavanātmajam
c kaccin na khalu kāpeyī sevyate calacittatā
e na hi paśyāmi kākutsthaṃ rāmam āryaṃ paraṃtapam
a athaivam ukte vacane hanūmān idam abravīt
c arthaṃ vijñāpayann eva bharataṃ satyavikramam
a sadā phalān kusumitān vṛkṣān prāpya madhusravān
c bharadvājaprasādena mattabhramaranāditān
a tasya caiṣa varo datto vāsavena paraṃtapa
c sasainyasya tadātithyaṃ kṛtaṃ sarvaguṇānvitam
a nisvanaḥ śrūyate bhīmaḥ prahṛṣṭānāṃ vanaukasām
c manye vānarasenā sā nadīṃ tarati gomatīm
a rajovarṣaṃ samudbhūtaṃ paśya vālukinīṃ prati
c manye sālavanaṃ ramyaṃ lolayanti plavaṃgamāḥ
a tad etad dṛśyate dūrād vimalaṃ candrasaṃnibham
c vimānaṃ puṣpakaṃ divyaṃ manasā brahmanirmitam
a rāvaṇaṃ bāndhavaiḥ sārdhaṃ hatvā labdhaṃ mahātmanā
c dhanadasya prasādena divyam etan manojavam
a etasmin bhrātarau vīrau vaidehyā saha rāghavau
c sugrīvaś ca mahātejā rākṣasendro vibhīṣaṇaḥ
a tato harṣasamudbhūto nisvano divam aspṛśat
c strībālayuvavṛddhānāṃ rāmo 'yam iti kīrtitaḥ
a rathakuñjaravājibhyas te 'vatīrya mahīṃ gatāḥ
c dadṛśus taṃ vimānasthaṃ narāḥ somam ivāmbare
a prāñjalir bharato bhūtvā prahṛṣṭo rāghavonmukhaḥ
c svāgatena yathārthena tato rāmam apūjayat
a manasā brahmaṇā sṛṣṭe vimāne lakṣmaṇāgrajaḥ
c rarāja pṛthudīrghākṣo vajrapāṇir ivāparaḥ
a tato vimānāgragataṃ bharato bhrātaraṃ tadā
c vavande praṇato rāmaṃ merustham iva bhāskaram
a āropito vimānaṃ tad bharataḥ satyavikramaḥ
c rāmam āsādya muditaḥ punar evābhyavādayat
a taṃ samutthāpya kākutsthaś cirasyākṣipathaṃ gatam
c aṅke bharatam āropya muditaḥ pariṣaṣvaje
a tato lakṣmaṇam āsādya vaidehīṃ ca paraṃtapaḥ
c abhyavādayata prīto bharato nāma cābravīt
a sugrīvaṃ kaikayī putro jāmbavantaṃ tathāṅgadam
c maindaṃ ca dvividaṃ nīlam ṛṣabhaṃ caiva sasvaje
a te kṛtvā mānuṣaṃ rūpaṃ vānarāḥ kāmarūpiṇaḥ
c kuśalaṃ paryapṛṣhanta prahṛṣṭā bharataṃ tadā
a vibhīṣaṇaṃ ca bharataḥ sāntvayan vākyam abravīt
c diṣṭyā tvayā sahāyena kṛtaṃ karma suduṣkaram
a śatrughnaś ca tadā rāmam abhivādya salakṣmaṇam
c sītāyāś caraṇau paścād vavande vinayānvitaḥ
a rāmo mātaram āsādya viṣaṇṇaṃ śokakarśitām
c jagrāha praṇataḥ pādau mano mātuḥ prasādayan
a abhivādya sumitrāṃ ca kaikeyīṃ ca yaśasvinīm
c sa mātṝś ca tadā sarvāḥ purohitam upāgamat
a svāgataṃ te mahābāho kausalyānandavardhana
c iti prāñjalayaḥ sarve nāgarā rāmam abruvan
a tany añjalisahasrāṇi pragṛhītāni nāgaraiḥ
c ākośānīva padmāni dadarśa bharatāgrajaḥ
a pāduke te tu rāmasya gṛhītvā bharataḥ svayam
c caraṇābhyāṃ narendrasya yojayām āsa dharmavit
a abravīc ca tadā rāmaṃ bharataḥ sa kṛtāñjaliḥ
c etat te rakṣitaṃ rājan rājyaṃ niryātitaṃ mayā
a adya janma kṛtārthaṃ me saṃvṛttaś ca manorathaḥ
c yas tvāṃ paśyāmi rājānam ayodhyāṃ punar āgatam
a avekṣatāṃ bhavān kośaṃ koṣṭhāgāraṃ puraṃ balam
c bhavatas tejasā sarvaṃ kṛtaṃ daśaguṇaṃ mayā
a tathā bruvāṇaṃ bharataṃ dṛṣṭvā taṃ bhrātṛvatsalam
c mumucur vānarā bāṣpaṃ rākṣasaś ca vibhīṣaṇaḥ
a tataḥ praharṣād bharatam aṅkam āropya rāghavaḥ
c yayau tena vimānena sasainyo bharatāśramam
a bharatāśramam āsādya sasainyo rāghavas tadā
c avatīrya vimānāgrād avatasthe mahītale
a abravīc ca tadā rāmas tadvimānam anuttamam
c vaha vaiśravaṇaṃ devam anujānāmi gamyatām
a tato rāmābhyanujñātaṃ tadvimānam anuttamam
c uttarāṃ diśam uddiśya jagāma dhanadālayam
a purohitasyātmasamasya rāghavo
bṛhaspateḥ śakra ivāmarādhīaph
c nipīḍya pādau pṛthag āsane śubhe
sahaiva tenopaviveśa vīryavān
a śirasy añjalim ādāya kaikeyīnandivardhanaḥ
c babhāṣe bharato jyeṣṭhaṃ rāmaṃ satyaparākramam
a pūjitā māmikā mātā dattaṃ rājyam idaṃ mama
c tad dadāmi punas tubhyaṃ yathā tvam adadā mama
a dhuram ekākinā nyastām ṛṣabheṇa balīyasā
c kiśoravad guruṃ bhāraṃ na voḍhum aham utsahe
a vārivegena mahatā bhinnaḥ setur iva kṣaran
c durbandhanam idaṃ manye rājyacchidram asaṃvṛtam
a gatiṃ khara ivāśvasya haṃsasyeva ca vāyasaḥ
c nānvetum utsahe deva tava mārgam ariṃdama
a yathā ca ropito vṛkṣo jātaś cāntarniveśane
c mahāṃś ca sudurāroho mahāskandhaḥ praśākhavān
a śīryeta puṣpito bhūtvā na phalāni pradarśayet
c tasya nānubhaved arthaṃ yasya hetoḥ sa ropyate
a eṣopamā mahābāho tvam arthaṃ vettum arhasi
c yady asmān manujendra tvaṃ bhaktān bhṛtyān na śādhi hi
a jagad adyābhiṣiktaṃ tvām anupaśyatu sarvataḥ
c pratapantam ivādityaṃ madhyāhne dīptatejasaṃ
a tūryasaṃghātanirghoṣaiḥ kāñcīnūpuranisvanaiḥ
c madhurair gītaśabdaiś ca pratibudhyasva śeṣva ca
a yāvad āvartate cakraṃ yāvatī ca vasuṃdharā
c tāvat tvam iha sarvasya svāmitvam abhivartaya
a bharatasya vacaḥ śrutvā rāmaḥ parapuraṃjayaḥ
c tatheti pratijagrāha niṣasādāsane śubhe
a tataḥ śatrughnavacanān nipuṇāḥ śmaśruvardhakāḥ
c sukhahastāḥ suśīghrāś ca rāghavaṃ paryupāsata
a pūrvaṃ tu bharate snāte lakṣmaṇe ca mahābale
c sugrīve vānarendre ca rākṣasendre vibhīṣaṇe
a viśodhitajaṭaḥ snātaś citramālyānulepanaḥ
c mahārhavasanopetas tasthau tatra śriyā jvalan
a pratikarma ca rāmasya kārayām āsa vīryavān
c lakṣmaṇasya ca lakṣmīvān ikṣvākukulavardhanaḥ
a pratikarma ca sītāyāḥ sarvā daśarathastriyaḥ
c ātmanaiva tadā cakrur manasvinyo manoharam
a tato rāghavapatnīnāṃ sarvāsām eva śobhanam
c cakāra yatnāt kausalyā prahṛṣṭā putravatsalā
a tataḥ śatrughnavacanāt sumantro nāma sārathiḥ
c yojayitvābhicakrāma rathaṃ sarvāṅgaśobhanam
a arkamaṇḍalasaṃkāśaṃ divyaṃ dṛṣṭvā rathaṃ sthitam
c āruroha mahābāhū rāmaḥ satyaparākramaḥ
a ayodhyāyāṃ tu sacivā rājño daśarathasya ye
c purohitaṃ puraskṛtya mantrayām āsur arthavat
a mantrayan rāmavṛddhyarthaṃ vṛttyarthaṃ nagarasya ca
c sarvam evābhiṣekārthaṃ jayārhasya mahātmanaḥ
e kartum arhatha rāmasya yad yan maṅgalapūrvakam
a iti te mantriṇaḥ sarve saṃdiśya tu purohitam
c nagarān niryayus tūrṇaṃ rāmadarśanabuddhayaḥ
a hariyuktaṃ sahasrākṣo ratham indra ivānaghaḥ
c prayayau ratham āsthāya rāmo nagaram uttamam
a jagrāha bharato raśmīñ śatrughnaś chatram ādade
c lakṣmaṇo vyajanaṃ tasya mūrdhni saṃparyavījayat
a śvetaṃ ca vālavyajanaṃ sugrīvo vānareśvaraḥ
c aparaṃ candrasaṃkāśaṃ rākṣasendro vibhīṣaṇaḥ
a ṛṣisaṃghair tadākāśe devaiś ca samarudgaṇaiḥ
c stūyamānasya rāmasya śuśruve madhuradhvaniḥ
a tataḥ śatruṃjayaṃ nāma kuñjaraṃ parvatopamam
c āruroha mahātejāḥ sugrīvo vānareśvaraḥ
a navanāgasahasrāṇi yayur āsthāya vānarāḥ
c mānuṣaṃ vigrahaṃ kṛtvā sarvābharaṇabhūṣitāḥ
a śaṅkhaśabdapraṇādaiś ca dundubhīnāṃ ca nisvanaiḥ
c prayayū puruṣavyāghras tāṃ purīṃ harmyamālinīm
a dadṛśus te samāyāntaṃ rāghavaṃ sapuraḥsaram
c virājamānaṃ vapuṣā rathenātirathaṃ tadā
a te vardhayitvā kākutsthaṃ rāmeṇa pratinanditāḥ
c anujagmur mahātmānaṃ bhrātṛbhiḥ parivāritam
a amātyair brāhmaṇaiś caiva tathā prakṛtibhir vṛtaḥ
c śriyā viruruce rāmo nakṣatrair iva candramāḥ
a sa purogāmibhis tūryais tālasvastikapāṇibhiḥ
c pravyāharadbhir muditair maṅgalāni yayau vṛtaḥ
a akṣataṃ jātarūpaṃ ca gāvaḥ kanyās tathā dvijāḥ
c narā modakahastāś ca rāmasya purato yayuḥ
a sakhyaṃ ca rāmaḥ sugrīve prabhāvaṃ cānilātmaje
c vānarāṇāṃ ca tat karma vyācacakṣe 'tha mantriṇām
e śrutvā ca vismayaṃ jagmur ayodhyāpuravāsinaḥ
a dyutimān etad ākhyāya rāmo vānarasaṃvṛtaḥ
c hṛṣṭapuṣṭajanākīrṇām ayodhyāṃ praviveśa ha
a tato hy abhyucchrayan paurāḥ patākās te gṛhe gṛhe
c aikṣvākādhyuṣitaṃ ramyam āsasāda pitur gṛham
a pitur bhavanam āsādya praviśya ca mahātmanaḥ
c kausalyāṃ ca sumitrāṃ ca kaikeyīṃ cābhyavādayat
a athābravīd rājaputro bharataṃ dharmiṇāṃ varam
c athopahitayā vācā madhuraṃ raghunandanaḥ
a yac ca madbhavanaṃ śreṣṭhaṃ sāśokavanikaṃ mahat
c muktāvaidūryasaṃkīrṇaṃ sugrīvasya nivedaya
a tasya tadvacanaṃ śrutvā bharataḥ satyavikramaḥ
c pāṇau gṛhītvā sugrīvaṃ praviveśa tam ālayam
a tatas tailapradīpāṃś ca paryaṅkāstaraṇāni ca
c gṛhītvā viviśuḥ kṣipraṃ śatrughnena pracoditāḥ
a uvāca ca mahātejāḥ sugrīvaṃ rāghavānujaḥ
c abhiṣekāya rāmasya dūtān ājñāpaya prabho
a sauvarṇān vānarendrāṇāṃ caturṇāṃ caturo ghaṭān
c dadau kṣipraṃ sa sugrīvaḥ sarvaratnavibhūṣitān
a yathā pratyūṣasamaye caturṇāṃ sāgarāmbhasām
c pūrṇair ghaṭaiḥ pratīkṣadhvaṃ tathā kuruta vānarāḥ
a evam uktā mahātmāno vānarā vāraṇopamāḥ
c utpetur gaganaṃ śīghraṃ garuḍā iva śīghragāḥ
a jāmbavāṃś ca hanūmāṃś ca vegadarśī ca vānaraḥ
c ṛṣabhaś caiva kalaśāñ jalapūrṇān athānayan
e nadīśatānāṃ pañcānāṃ jale kumbhair upāharan
a pūrvāt samudrāt kalaśaṃ jalapūrṇam athānayat
c suṣeṇaḥ sattvasaṃpannaḥ sarvaratnavibhūṣitam
a ṛṣabho dakṣiṇāt tūrṇaṃ samudrāj jalam āharat
a raktacandanakarpūraiḥ saṃvṛtaṃ kāñcanaṃ ghaṭam
c gavayaḥ paścimāt toyam ājahāra mahārṇavāt
a ratnakumbhena mahatā śītaṃ mārutavikramaḥ
c uttarāc ca jalaṃ śīghraṃ garuḍānilavikramaḥ
a abhiṣekāya rāmasya śatrughnaḥ sacivaiḥ saha
c purohitāya śreṣṭhāya suhṛdbhyaś ca nyavedayat
a tataḥ sa prayato vṛddho vasiṣṭho brāhmaṇaiḥ saha
c rāmaṃ ratnamayo pīṭhe sahasītaṃ nyaveśayat
a vasiṣṭho vāmadevaś ca jābālir atha kāśyapaḥ
c kātyāyanaḥ suyajñaś ca gautamo vijayas tathā
a abhyaṣiñcan naravyāghraṃ prasannena sugandhinā
c salilena sahasrākṣaṃ vasavo vāsavaṃ yathā
a ṛtvigbhir brāhmaṇaiḥ pūrvaṃ kanyābhir mantribhis tathā
c yodhaiś caivābhyaṣiñcaṃs te saṃprahṛṣṭāḥ sanaigamaiḥ
a sarvauṣadhirasaiś cāpi daivatair nabhasi sthitaiḥ
c caturhir lokapālaiś ca sarvair devaiś ca saṃgataiḥ
a chatraṃ tasya ca jagrāha śatrughnaḥ pāṇḍuraṃ śubham
c śvetaṃ ca vālavyajanaṃ sugrīvo vānareśvaraḥ
e aparaṃ candrasaṃkāśaṃ rākṣasendro vibhīṣaṇaḥ
a mālāṃ jvalantīṃ vapuṣā kāñcanīṃ śatapuṣkarām
c rāghavāya dadau vāyur vāsavena pracoditaḥ
a sarvaratnasamāyuktaṃ maṇiratnavibhūṣitam
c muktāhāraṃ narendrāya dadau śakrapracoditaḥ
a prajagur devagandharvā nanṛtuś cāpsaro gaṇāḥ
c abhiṣeke tad arhasya tadā rāmasya dhīmataḥ
a bhūmiḥ sasyavatī caiva phalavantaś ca pādapāḥ
c gandhavanti ca puṣpāṇi babhūvū rāghavotsave
a sahasraśatam aśvānāṃ dhenūnāṃ ca gavāṃ tathā
c dadau śataṃ vṛṣān pūrvaṃ dvijebhyo manujarṣabhaḥ
a triṃśatkoṭīr hiraṇyasya brāhmaṇebhyo dadau punaḥ
c nānābharaṇavastrāṇi mahārhāṇi ca rāghavaḥ
a arkaraśmipratīkāśāṃ kāñcanīṃ maṇivigrahām
c sugrīvāya srajaṃ divyāṃ prāyacchan manujarṣabhaḥ
a vaidūryamaṇicitre ca vajraratnavibhūṣite
c vāliputrāya dhṛtimān aṅgadāyāṅgade dadau
a maṇipravarajuṣṭaṃ ca muktāhāram anuttamam
c sītāyai pradadau rāmaś candraraśmisamaprabham
a araje vāsasī divye śubhāny ābharaṇāni ca
c avekṣamāṇā vaidehī pradadau vāyusūnave
a avamucyātmanaḥ kaṇṭhād dhāraṃ janakanandinī
c avaikṣata harīn sarvān bhartāraṃ ca muhur muhuḥ
a tām iṅgitajñaḥ saṃprekṣya babhāṣe janakātmajām
c pradehi subhage hāraṃ yasya tuṣṭāsi bhāmini
a pauruṣaṃ vikramo buddhir yasminn etāni nityadā
c dadau sā vāyuputrāya taṃ hāram asitekṣaṇā
a hanūmāṃs tena hāreṇa śuśubhe vānararṣabhaḥ
c candrāṃśucayagaureṇa śvetābhreṇa yathācalaḥ
a tato dvivida maindābhyāṃ nīlāya ca paraṃtapaḥ
c sarvān kāmaguṇān vīkṣya pradadau vasudhādhipaḥ
a sarvavānaravṛddhāś ca ye cānye vānareśvarāḥ
c vāsobhir bhūṣaṇaiś caiva yathārhaṃ pratipūjitāḥ
a yathārhaṃ pūjitāḥ sarve kāmai ratnaiś ca puṣkalair
c prahṛṣṭamanasaḥ sarve jagmur eva yathāgatam
a rāghavaḥ paramodāraḥ śaśāsa parayā mudā
c uvāca lakṣmaṇaṃ rāmo dharmajñaṃ dharmavatsalaḥ
a ātiṣṭha dharmajña mayā sahemāṃ
gāṃ pūrvarājādhyuṣitāṃ balena
c tulyaṃ mayā tvaṃ pitṛbhir dhṛtā yā
tāṃ yauvarājye dhuram udvahasva
a sarvātmanā paryanunīyamāno
yadā na saumitrir upaiti yogam
c niyujyamāno bhuvi yauvarājye
tato 'bhyaṣiñcad bharataṃ mahātmā
a rāghavaś cāpi dharmātmā prāpya rājyam anuttamam
c īje bahuvidhair yajñaiḥ sasuhṛdbhrātṛbāndhavaḥ
a pauṇḍarīkāśvamedhābhyāṃ vājapeyena cāsakṛt
c anyaiś ca vividhair yajñair ayajat pārthivarṣabhaḥ
a rājyaṃ daśasahasrāṇi prāpya varṣāṇi rāghavaḥ
c śatāśvamedhān ājahre sadaśvān bhūridakṣiṇān
a ājānulambibāhuś ca mahāskandhaḥ pratāpavān
c lakṣmaṇānucaro rāmaḥ pṛthivīm anvapālayat
a na paryadevan vidhavā na ca vyālakṛtaṃ bhayam
c na vyādhijaṃ bhayaṃ vāpi rāme rājyaṃ praśāsati
a nirdasyur abhaval loko nānarthaḥ kaṃ cid aspṛśat
c na ca sma vṛddhā bālānāṃ pretakāryāṇi kurvate
a sarvaṃ muditam evāsīt sarvo dharmaparo 'bhavat
c rāmam evānupaśyanto nābhyahiṃsan parasparam
a āsan varṣasahasrāṇi tathā putrasahasriṇaḥ
c nirāmayā viśokāś ca rāme rājyaṃ praśāsati
a nityapuṣpā nityaphalās taravaḥ skandhavistṛtāḥ
c kālavarṣī ca parjanyaḥ sukhasparśaś ca mārutaḥ
a svakarmasu pravartante tuṣṭhāḥ svair eva karmabhiḥ
c āsan prajā dharmaparā rāme śāsati nānṛtāḥ
a sarve lakṣaṇasaṃpannāḥ sarve dharmaparāyaṇāḥ
c daśavarṣasahasrāṇi rāmo rājyam akārayat
