oṃ namaś cidbhairavāya 
citibhūmisamāśrayaṇāś citibhūtiṃ śrayata mā mudhā bhramata 
prathayann iti bhaktimatāṃ jayati śivo 'nugrahapravaṇaḥ  KsBhAS
cidbhairavam eva paraṃ paramāmṛtarūpam ekam atidīptam 
ullasitakaraṇacakragrastasamastaṃ śivaṃ vande  KsBhAS
stutyaḥ stotā stutir iti yad api vibhinnaṃ na kiṃcid astīha 
mṛṣati yathā yad rūpaṃ cidrūpatayā tathā bhavaty etat  KsBhAS
vigalitasarvavibhedaṃ sarvavibhedātma cidghanānandam 
yat tava tattvaṃ bhagavaṃs tasyānukṛtiṃ tvadākṛtiṃ vande  KsBhAS
rekhāpuruṣaḥ puruṣaṃ varṇalipir varṇasaṃcayaṃ yadvat 
tadvat vicitrarūpaṃ tvām ākāro vyanakti paramātman  KsBhAS
tatrāvikalpam eva tvāṃ cidrūpaṃ samāviśya 
vimṛśāmaḥ kim api manāṅ na hi tattvaṃ kalpanāviṣayaḥ  KsBhAS
svātmaprabhāṃ vidhāya vāgdevīṃ viṣayakusumakḷptārcaḥ 
prathamonmeṣaṃ gurum atha vanditvā hṛdayam āviśya  KsBhAS
staumi vimṛśan maheśvaram ātmānaṃ svaṃ cidekaghanam 
srāvitapāśakadambakam etasmin dehadevagṛhe  KsBhAS
cityānandecchāvitkaraṇākhyāḥ śaktayo jayanti vibho 
sūkṣmasthūlabhidāptā vaktratvaṃ brahmamuṇḍabhidhā  KsBhAS
sarvajñatādiviṣayaṃ hṛdayādikam aṅgaṣaṭkaṃ te 
sakalaṃ sadāśivāntaṃ pretātmatayā tavāsanaṃ svāmin  KsBhAS
paramaprakāśavapuṣo vimarśaśaktiḥ prabho parā devī 
asyā eva prasaraḥ sarvā brāhmyādikā devyaḥ  KsBhAS
dahanajalāmṛtalekhāviṣādi bibhrat tvam ādiśasy etat 
viśvaṃ viruddham api saccidrūpe mayi virudhyate naitat  KsBhAS
saṃvitsūtranilīno niḥsāro mātṛnivaho 'yam 
karaṇamuṇḍamālabhārin darśayasītīva naḥ svāmin  KsBhAS
paśyata paśyata pāśā viṣamās ta ime bahiṣkṛtāḥ śaśvat 
ity antradhāraṇamiṣat kathayaṃs tvaṃ naḥ samābhāsi  KsBhAS
māyāpaṭaḥ sarāgo vyomni pare 'smin sa eṣa nikṣiptaḥ 
iti gajacarma saraktaṃ mūrdhni vahan kathayasīśa  KsBhAS
antaḥśaktikṛpāṇīm vyanakṣi saṃsṛtivibhedinīm asinā 
nijaśaktimahimasvīkṛtasamastaviśvā hi vīravarāḥ  KsBhAS
bhavabhayahantā so 'ham sānāthye 'vasthito 'smi mā bhaiṣṭa 
ity āsphoṭitakheṭakadarśanato diśasi naḥ svāmin  KsBhAS
nijaśaktipāśavalitaś cidvapuṣā kalyate mayā kālaḥ 
iti pāśadhāraṇavaśāt prathayasi naḥ kālakālas tvam  KsBhAS
bhedamayam akhilam etan nijaśaktyaivākṣipāmi saṃhartum 
ity aṅkuśadhāraṇataḥ sphuṭayati parabhairavo 'smākam  KsBhAS
kodaṇḍārūdhaśarapradarśanād brahmaviṣṇurudreśān 
sasadākhyaśivāñ chaktyā kāraṇahariṇaṃ bhinatsi mṛgavat tvam  KsBhAS
varadena pāṇinā tvaṃ viśvavibhūtipradatvam abhinayasi 
na khalu paratattvaniṣṭho vibhavamalaiḥ spṛśyate jātu  KsBhAS
abhayena ca bhavabhayāni unmūlayatā prakāśyate satatam 
viśvānugrahakāraṇasvabhāvatā tava karatalena  KsBhAS
akhyātirūpam asamaṃ māyāyāḥ śakalitaṃ śiro 'traitat 
parabodhamayena mayā muṇḍaṃ bibhrat prakāśayasy evam  KsBhAS
niḥśeṣahṛtasārā mayy eva jagatsthitiś cidekaghane 
iti khaṭvāṅgakaraṅkodvahanacchalato dadāsy ājñām  KsBhAS
vīṇāghaṇtāḍamarūn uḍḍāmara vādayann idaṃ diśasi 
vṛttitribhedabhinnaṃ nādaṃ śṛṇvan sthito 'smīti  KsBhAS
kiṃ ca parādikaśaktitritayārāsundarām mahāśaktim 
devānukaroṣi bahis triśūladhāraṇamiṣeṇa nityaṃ tvam  KsBhAS
icchādikanijaśaktiprakāśitādhaḥsthagocaratritayām 
svām eva parāṃ śaktiṃ vajramayīṃ vahasi ṣaḍarāṃ tvam  KsBhAS
jagad akhilaṃ macchaktyā damitaṃ sarvavyāvasthitīr dhatte 
iti daṇḍadhāraṇavaśād vyanakṣi cidbhairavāsmākam  KsBhAS
mudgaraparaśū bibhrad baindavanādānukārarūpau tvam 
bhedavibhedanaśakalanaparatvam īśāna nirdiśasi  KsBhAS
darśanabhedāt svāminn anyānyām āhṛtiṃ dadhānas tvam 
bhairavaparabodhamayaṃ prathayasi nijadhāma sarvatra  KsBhAS
śāktāṇḍakhaṇḍamadhye viśvarasāḥ sarvam ahaṃ pibāmi sadā 
vyañjayasi narakapālagarudhiramiṣād etad iva me 'ntaḥ  KsBhAS
abhimānahṛdayabandhānutkhātau tāv imau saśikhau 
mūrtāv iva muṇdābjau prathayan dhatse mahākālaḥ  KsBhAS
akhilajagadbījabhuvaṃ prathamasthām anukaroṣi bodhanidhe 
karatalagabījapūrakadarśanalīlāyitād deva  KsBhAS
bhairavarūpo 'py asi yat tatrāpi kare 'kṣamālikāṃ dhatse 
tat sarvākṣavikāsād viśvaṃ parivartayasy antaḥ  KsBhAS
asthikaramuṇḍamālābhasmābharaṇo nṛraktaruciḥ 
viśvaṃ brahmamayatvāc chuddham itīśaḥ samādiśasi  KsBhAS
svātmārāmamayānāṃ viṣamā api viṣayabudbudhāḥ kim amī 
smaradahanam alikanayanam prathayan paramāgnirūpam ādiśasi  KsBhAS
antarnibaddhalakṣyaḥ pravikāsikaraṇo 'pi yat sadā bhavasi 
tat prathayasi sarvadaśaṃ gatamohakalaṅkam ātmānam  KsBhAS
deva digambaratā te vadati nirāvaraṇam ātmano rūpam 
paramabrahmamayārkān māyāvaraṇam kathaṃ vṛṇuyāt  KsBhAS
saṃhartā sarveṣām arkādīnām ahaṃ tamobhūmiḥ 
nirmalaśāradagaganaprabheṇa vapuṣeti darśayasi  KsBhAS
paramabrahmamayas tvaṃ deva yadāśrayasi bhairavākāram 
tat prathayasi tattvajñaḥ saty api bhede vimukta iti  KsBhAS
vividhaśmaśānamālāvetālāvṛtaḥ prakāśayase 
saṃvittiviṣayakalanāmadhyaś citibhairavo 'smīti  KsBhAS
tvayy evāmṛtalekhā paraśaktimayī parapramātātaḥ 
nātha tvam eva jagatām jīvanam iti bhāsi no hṛdaye  KsBhAS
tava śabdarāśivapuṣaḥ pratyaṣṭakam eva bāhyaparivāraḥ 
parasūkṣmādivibhedād bhairava lokeśvarapramukhāḥ  KsBhAS
mudrayati nikhilam etan niḥśeṣasvasvarūpasaṃkramaṇāt 
modayati bhaktavargaṃ gatimudaṃ pūrṇatāprathanāt  KsBhAS
mocayati pāśajālaṃ drāvayati vibhedam īśa te mūrtiḥ 
mudrayati vividhasaṃviddraviṇaṃ mudrā tataḥ kathitā  KsBhAS
jayati paratattvabhūmipravare nipāyabhūtaiṣa 
sphuṭam adhivasatu satattvaprathayā hṛdayasya meyamalam  KsBhAS
pratikalam udeti saṃvid yā kila tatra sphuraty adho viśvam 
śivaśaktivibhavarūpaṃ jānanti maheśa yāgasthāḥ  KsBhAS
itthaṃ sphurasi sadā me cidbhairava sarvabhūtātma 
tad yāgādijapāntaṃ sampannam ayatnataḥ sarvam  KsBhAS
iti śrīmahāmāheśvarācāryaśrīkṣemarājaviracitaṃ bhairavānukaraṇastotraṃ samāptam 
