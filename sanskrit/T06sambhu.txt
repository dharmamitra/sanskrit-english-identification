H 63a6; C 328c5 (0) samāhitā bhūmiḥ katamā?
uddānam:
uddeśas tadvyavasthānaṃ manaskāro nimittatā
sūtrāntasaṃgrahaś ceti vicitraḥ paścimo bhavet.
 samāhitā bhūmiḥ samāsata uddeśato ’pi, tadvyavasthānato ’pi, manasikāraprabhedato ’pi, nimittaprabhedato ’pi, sūtrāntasaṃgrahato ’pi veditavyā. 
H 63a7; C 328c11 (1.0) uddeśaḥ katamaḥ?
samāsataḥ samāhitā bhūmiś caturvidhā, tadyathā dhyānaṃ vimokṣaḥ samādhiḥ samāpattiś ca.
H 63a7; C 328c12 (1.1) dhyānaṃ katamat?
catvāri dhyānāni:
vivekajaṃ savitarkaṃ savicāram, samādhijam avitarkam avicāram, niṣprītikam, upekṣāsmṛtipariśuddhaṃ ca.
H 63a7; C 328c15 (1.2) vimokṣaḥ katamaḥ?
aṣṭau vimokṣāḥ:
rūpī rūpāṇi paśyatīti prathamo vimokṣaḥ.
adhyātmam arūpasaṃjñī bahirdhā rūpāṇi paśyatīti dvitīyo vimokṣaḥ.
śubhaṃ vimokṣaṃ kāyena sākṣātkṛtvopasaṃpadya viharatīti tṛtīyo vimokṣaḥ.
 ākāśānantyāyatanam … vijñānānantyāyatanam … ākiṃcanyāyatanam … naivasaṃjñānāsaṃjñāyatanam … saṃjñāvedayitanirodhaṃ kāyena sākṣātkṛtyopasaṃpadya  #
viharatīty aṣṭamo vimokṣaḥ. 
H 63b2; C 328c19 (1.3) samādhiḥ katamaḥ?
śūnyatā, apraṇihitaḥ, ānimittaḥ.
punas trayaḥ samādhayaḥ:
savitarkaḥ savicāraḥ, avitarko vicāramātraḥ, avitarko ’vicāraḥ.
punas trayaḥ:
parīttaḥ, mahadgataḥ, apramāṇaḥ.
punas trayaḥ:
prītisahagataḥ, sātasahagataḥ, upekṣāsahagataḥ.
punar ekāṃśabhāvitaḥ samādhiḥ, ubhayāṃśabhāvitaḥ samādhiḥ.
punaś catuḥsamādhibhāvanāsahagataḥ samādhiḥ.
punar āryaḥ pañcajñānikaḥ samādhiḥ.
punar āryaḥ pañcāṅgikaḥ samādhiḥ.
punar ārya eva samādhiḥ sopaniṣat sapariṣkāraḥ.
punar vajropamaḥ samādhiḥ.
punaḥ śaikṣaḥ samādhiḥ, aśaikṣaḥ samādhiḥ, naiva śaikṣo nāśaikṣaḥ samādhiḥ.
H 63b3; C 329a1 (1.4) samāpattiḥ katamā?
 pañca darśanasamāpattayaḥ, aṣṭāv abhibhvāyatanasamāpattayaḥ, daśa kṛtsnāyatanasamāpattayaḥ, catasra ārūpyasamāpattayaḥ, asaṃjñāsamāpattiḥ, 
H 63b4; C 329a4 (2.0.0) tadvyavasthānaṃ katamat?
H 63b4; C 329a4 (2.0.1) kasmāt punar eṣaiva samāhitā bhūmiḥ, na punar yāpi kāmadhātau cittaikāgratā?
yasmād eṣa samādhir avipratisāraprāmodyaprītiprasrabdhisukhābhinirhṛtaḥ, na tu kāmāvacaraḥ.
na ca punar nāsti kāmadhātau samyagdharmopanidhyānam.
H 63b4; C 329a7 (2.1.0) tatra prathamaṃ dhyānaṃ pravivekaprītir ity ucyate.
 tāṃ sākṣātkṛtya viharataḥ pañca dharmāḥ prahīyante, tadyathā kāmopasaṃhitaṃ saumanasyam, kāmopasaṃhitaṃ daurmanasyam, akuśalopasaṃhitaṃ saumanasyam,  #
akuśalopasaṃhitaṃ daurmanasyam, akuśalopasaṃhitā copekṣā. 
pañca dharmā bhāvanāpāripūriṃ gacchanti:
prāmodyam, prītiḥ, prasrabdhiḥ, sukham, samādhiś ca.
H 63b5; C 329a10 (2.1.1.1) kāmopasaṃhitaṃ saumanasyaṃ katamat?
pratilabhyamānān pratilabdhān upabhujyamānāṃś ca pañca kāmaguṇān pratītya, dṛṣṭaśrutānubhūtāṃś catān evānusmarato yat saumanasyam.
H 63b6; C 329a12 (2.1.1.2) kāmopasaṃhitaṃ daurmanasyaṃ katamat?
tān eva pañca kāmaguṇān alabhamānasya tadupabhogaṃ vā punar alabhamānasya labdhānāṃ vā hāniṃ vigamaṃ vināśaṃ pratītya yad daurmanasyam.
H 63b6; C 329a15 (2.1.1.3) akuśalopasaṃhitaṃ saumanasyaṃ katamat?
yathāpīhaikatyaḥ sahaiva sukhena sahaiva saumanasyena prāṇātipātiko bhavati yāvan mithyādṛṣṭikaḥ.
H 63b7; C 329a16 (2.1.1.4) akuśalopasaṃhitaṃ daurmanasyaṃ katamat?
yathāpīhaikatyaḥ sahaiva duḥkhena sahaiva daurmanasyena prāṇātipātiko bhavati yāvan mithyādṛṣṭikaḥ.
H 63b7; C 329a17 (2.1.1.5) akuśalopasaṃhitopekṣā katamā?
 yathāpīhaikatyo rājā vā bhavati rājamātro vā yo vā yasyādhipatir gurur vā gurusthānīyo vā, sa ca svayaṃ prāṇātipātikaṃ pāpaṃ na kartukāmo bhavati,  #
ājñāpuruṣais tu kriyamāṇam adhyupekṣate, na prativārayati, na vinaye sthāpayati, tadadhyupekṣayā ca tasya karmaṇaḥ kriyā bhavati, sa ca tat  #
pratisaṃvedayate karma, na parokṣo bhavati; 
yā copekṣākuśalam anuvitarkayato ’nuvicārayatas tadaprahāṇādhivāsanopasaṃhitā;
akuśale ca pracāre vartamānasya yāduḥkhāsukhā vedanā.
H 64a2; C 329a24 (2.1.2.1) prāmodyaṃ katamat?
ādiśuddhasya saṃbhārabhūmiṃ pariśuddhāṃ vyavalokayato yad avipratisārapūrvikāttamanaskatā prāmodyaṃ saumanasyaṃ cittakalyatā.
H 64a2; C 329a26 (2.1.2.2) prītiḥ katamā?
yaḥ samyakprayogapūrvako harṣaḥ prītiḥ saumanasyaṃ cittakalyatā.
H 64a2; C 329a27 (2.1.2.3) prasrabdhiḥ katamā?
dauṣṭhulyāpagamāt kāyacittakarmaṇyatā.
H 64a3; C 329a28 (2.1.2.4) sukhaṃ katamat?
tathākarmaṇyacittasya yat kāyikacaitasikam avyāvadhyasukhaṃ vimuktisukham.
yatpakṣyaṃ hi tad dauṣṭhulyam apagatam, tebhya upakleśebhyo vimuktiḥ.
H 64a3; C 329b1 (2.1.2.5) samādhiḥ katamaḥ?
samyag ālambanam upanidhyāyato yac cetasa aikāgryam.
 H 64a3; C 329b2 (2.1.2.6.1) anāsrave prayoge bhagavān pūrvaṃ samādhim āha paścād vimuktim, niṣpannasya samādher vaśena kevalaṃ kleśebhyaś cittavimocanatām 
 H 64a4; C 329b4 (2.1.2.6.2) sāsrave tu prayoge pūrvaṃ vimuktim āha paścāt samādhim, prayoganiṣṭhāmanasikāraphalatvāt kleśaprahāṇasya maulasamādhipratilambhatām 
 H 64a4; C 329b6 (2.1.2.6.3) yugapat samādhiṃ ca vimuktiṃ cāha, tadyathā tasminn eva prayoganiṣṭhe manasikāre yaḥ samādhir vimuktisahagatas 
H 64a5; C 329b9 (2.2.0) tatra pañca nivaraṇāni dhyānasamāpattyāvaraṇāni yāni dhyānasamāpattikāla āvaraṇaṃ kurvanti:
kāmacchandanivaraṇaṃ vyāpādastyānamiddhauddhatyakaukṛtyavicikitsānivaraṇaṃ ca.
H 64a5; C 329b12 (2.2.1.1) kāmacchandaḥ katamaḥ?
śubhanimittam anusarataḥ pañcasu kāmaguṇeṣu yā draṣṭukāmatā yāvat spraṣṭukāmatā, pūrvānubhūtān vā samanusmarato yā vitarkayitukāmatā.
H 64a6; C 329b14 (2.2.1.2) vyāpādaḥ katamaḥ?
 sabrahmacāribhyaś codanām āgamyānyatamānyatamaṃ vā kaṃcid apakāraṃ pratighanimittam anusmarato yaś cetasa āghātaḥ, apakāraṃ vā kartukāmasya  #
tad eva pratighanimittaṃ bahulam anuvitarkayato ’nuvicārayato yaś cetasa āghātaḥ. 
H 64a6; C 329b18 (2.2.1.3.1) styānaṃ katamat?
 anyatamānyatamāṃ vā śīlādivipattim āgamyendriyair aguptadvāratāṃ vāmātrābhojitāṃ vājāgarikānuyuktatāṃ vāsaṃprajānavihāritāṃ vā, prahāṇe prayuktasya  #
yat sarvakleśotpattyanukūlaṃ kāyacittastaimityaṃ kāyacittākarmaṇyatā. 
H 64a7; C 329b22 (2.2.1.3.2) middhaṃ katamat?
cittābhisaṃkṣepaḥ.
H 64a7; C 329b22 (2.2.1.3.3) styānaṃ kleśotpattyā prahāṇaprayogaṃ nāśayati, middhaṃ punaś cittābhisaṃkṣepeṇa.
tasmād ubhayam ekaṃ nivaraṇam uktam.
akarmaṇyatāstaimityāt styānam, abhisaṃkṣepastaimityān middham.
na ca styānam anyeṣāṃ kleśopakleśānāṃ tathāsannam utpattipratyayo yathā middhasya;
anyaḥ kleśopakleśa utpadyeta vā na votpadyeta, middhaṃ tāvat stimitajātasyāvaśyam utpadyate.
H 64b1; C 329b28 (2.2.1.4.1) auddhatyaṃ katamat?
 jñātivitarkaṃ vā janapadavitarkaṃ vāmaravitarkaṃ vāgamya paurāṇaṃ vā hasitakrīḍitaramitaparicāritam anusmarato ’nusmārayato vā ya utpadyate  #
cetaso ’vyupaśama utplāvitvam. 
H 64b2; C 329c1 (2.2.1.4.2) kaukṛtyaṃ katamat?
tān eva jñātyādivitarkān vitarkayataḥ:
 „kasmād ahaṃ tebhyo jñātibhyo viyuktaḥ, taṃ vā janapadaṃ na gataḥ, taṃ vā janapadaṃ tyaktvehāgataḥ, yatraivaṃrūpaṃ khādyakaṃ khādyate, pānakaṃ  #
pīyate, evaṃrūpāś cīvarapiṇḍapātaśayanāsanaglānapratyayabhaiṣajyapariṣkārā labhyante? 
kasmād aham evaṃ dahraḥ pravrajitaḥ?
tāvad āsito bhaviṣyaṃ yāvad vṛddhāvasthāt!“, paurāṇaṃ vā hasitakrīḍitādi samanusmarataḥ:
 „kasmād ahaṃ yasmin samaye krīḍāratimaṇḍanasthānayogam anuyuktena vihartavyam, tasmin samaye ’kāmakānāṃ jñātīnāṃ sāśrukaṇṭhānāṃ rudanmukhānāṃ  #
pravrajitaḥ?“ ity evaṃrūpeṇa pratyayena ya utpadyate cetasa ālekho vilekhaḥ kaukṛtyaṃ vipratisāraḥ. 
H 64b4; C 329c11 (2.2.1.4.3) ata eva ca tulyādhiṣṭhānatvād auddhatyakaukṛtyayor ekam auddhatyakaukṛtyanivaraṇaṃ kṛtvoktam.
 H 64b4; C 329c12 (2.2.1.4.4) karaṇīyākaraṇīyaṃ vā punar yathāyogaṃ kṛtavato vākṛtavato vā „kāryaṃ me na kṛtam, akāryaṃ me kṛtam” iti tatprathamata  #
utpannaṃ kaukṛtyaṃ sthāpayitvā tad eva kaukṛtyaparyavasthānam aśaknuvato vinodayitum uttarakālaṃ yad utpadyate prābandhikaś cetasa ālekho vilekhaḥ  #
kaukṛtyaṃ vipratisāra ity ayam aparaḥ kaukṛtyanivaraṇaparyāyaḥ. 
H 64b5; C 329c16 (2.2.1.4.5) yad etad asthānajaṃ yac ca paścimaṃ kaukṛtyam, etan na tulyādhiṣṭhānam auddhatyena;
api tu yathā tad utplavākāreṇāvyupaśamaṃ karoti, evam idam api daurmanasyākāreṇety ata etad api tena saha miśrayitvoktam.
H 64b5; C 329c19 (2.2.1.5) vicikitsā katamā?
śāstari kāṅkṣati vicikitsati dharmaṃ śikṣām anuśāsanīṃ vādhigamaṃ vā.
tasyaivaṃ kāṅkṣāvicikitsāprāptasya tac cittaṃ na praskandaty ātaptāyānuyogāya prahāṇāya pratisaṃlayanāya.
 atītaṃ vādhvānaṃ kāṅkṣato vicikitsataḥ – yathātītam evam anāgataṃ pratyutpannam – duḥkhādīni vā satyāni kāṅkṣato vicikitsato yaś cetaso dvaidhībhāvaḥ  #
saṃdeho vimatiḥ kāṅkṣā. 
H 64b7; C 329c23 (2.2.2.1.1) kāmacchandanivaraṇasyāhāraḥ katamaḥ?
asti śubham;
tatrāyoniśomanasīkāro bahulīkāraḥ.
tatra śubhaṃ katamat?
yat kāmānām agryaṃ varaṃ praṇītam, yato virakto ’nyato ’pi pratyavarād virakto bhavati, mahāmallanighāte tadanyamallanighātasiddhavat.
tat punaḥ katamat?
 yā strīsahagatā śubhatāṣṭasthānasaṃgṛhītā, yair aṣṭābhiḥ sthānaiḥ strī puruṣaṃ badhnāti, tadyathā nṛttena, gītena, hasitena, prekṣitena, varṇena,  #
sparśena, ākalpena, vraṇabhaṅgena ca. 
ayam anutpannasya kāmacchandasyotpattaya utpannasya ca vṛddhaya āhāraḥ.
H 65a1; C 330a2 (2.2.2.1.2) anāhāraḥ katamaḥ?
asty aśubhā;
tatra yoniśo manasīkāro bahulīkāraḥ.
tat punaḥ katamat?
tadyathā vinīlakādi.
imam eva kāyaṃ pūrṇaṃ nānāvidhasyāśuceḥ pratyavekṣate;
evam adhyātmaṃ kāyam aśubhataḥ pratyavekṣate.
bahirdhā punar vinīlakādyaśubhatayā kāyam aśubhataḥ pratyavekṣate.
etāvac caitad dvayam aśubham.
ayam anutpannasya kāmacchandasyānutpādāyotpannasya ca prahāṇāyānāhāraḥ.
tatra manasikārād anutpādaḥ, bahulīkārāt prahāṇam.
kṛṣṇapakṣe tu manasikārād utpādaḥ, bahulīkārād bhūyobhāvavṛddhivipulatā.
H 65a3; C 330a12 (2.2.2.2.1) vyāpādasyāhāraḥ katamaḥ?
asti pratighaḥ, asti pratighanimittam;
tatrāyoniśomanasikāro bahulīkāraḥ.
tatrāpakāram āgamya cetasa āghātaḥ pratighaḥ.
sa evāpakāraḥ pratighanimittam ayoniśomanaskārasahitaḥ, tadyathā navasv āghātavastuṣu.
H 65a3; C 330a16 (2.2.2.2.2) anāhāraḥ katamaḥ?
asti maitrī;
tatra yoniśomanaskāro bahulīkāraḥ.
sā punaḥ parasukhopasaṃhāralakṣaṇā bhāvanābalasaṃgṛhītā.
pratisaṃkhyānabalam apy asya navāghātavinayasaṃgṛhītam anāhāraḥ.
yena tu prahāṇaṃ bhavati vyāpādanivaraṇasya, tad evoktaṃ sūtre.
H 65a4; C 330a21 (2.2.2.3.1) styānamiddhanivaraṇasyāhāraḥ katamaḥ?
asty andhakāram;
tatrāyoniśomanasikāro bahulīkāraḥ.
H 65a4; C 330a23 (2.2.2.3.2) anāhāraḥ katamaḥ?
asty ālokaḥ;
tatra yoniśomanasikāro bahulīkāraḥ.
tatrālokas trividhaḥ:
andhakāraprātipakṣikaḥ, dharmālokaḥ, āśrayālokaś ca.
tatrāndhakāraprātipakṣiko rātrīgatas tadyathā candratārakādayaḥ, divasagatas tadyathādityaḥ, tadubhayagatas tadyathāgnimaṇyādyālokaḥ.
tatra dharmāloko yathāpīhaikatyo yathodgṛhītān yathācintitān yathāspṛṣṭāṃś ca dharmān pratyavekṣate buddhādyanusmṛtiṃ vā bhāvayati.
tatrāśrayālokas tadyathā svayaṃprabhāṇāṃ sattvānām.
 H 65a6; C 330b2 (2.2.2.3.3) tatra prathamālokapratipakṣeṇa trividham andhakāraṃ veditavyam, yaduta niśāndhakāram, meghāndhakāram, tiraskaraṇāndhakāraṃ  #
ca tadyathā guhādiṣu. 
 dharmālokasya pratipakṣeṇa trayas tamaskāyāḥ, tathā hi tān dharmān yathābhūtam aprajānann atītam adhvānaṃ kāṅkṣati vicikitsaty anāgataṃ pratyutpannam 
buddhadharmādiṣu ca.
tatra yā cāvidyā yā ca vicikitsā, tad ubhayaṃ tamaskāya ity ucyate.
adhigatapratyavekṣāyāḥ punaḥ pratipakṣeṇa styānamiddham andhakāraḥ, tena hi taddharmāprasaṃkhyānāt.
H 65a7; C 330b7 (2.2.2.4.1) auddhatyakaukṛtyanivaraṇasyāhāraḥ katamaḥ?
santi jñātivitarkādayaḥ, paurāṇaṃ ca hasitakrīḍitādy anusmartā bhavati;
tatrāyoniśomanasikāro bahulīkāraḥ.
tatra jñātīnāṃ saṃpattiṃ vā vipattiṃ vā saṃyogaṃ vā viyogaṃ vāgamya harṣākārā dainyākārā vā yotpadyate cetaso ’rpaṇā vyarpaṇā ceti.
janapadānāṃ tathaiva saṃpattyādīn āgamya vistareṇa janapadavitarkaḥ pūrvavat.
amaravitarkaḥ katamaḥ?
dahratvaṃ vṛddhatvaṃ vetarakaraṇīyaṃ vā parārthakaraṇīyaṃ vāgamya harṣadainyākārā yā cetaso ’rpaṇeti vistaraḥ.
H 65b2; C 330b14
hasitaṃ nāma yathāpi kaścid udghaṭṭakavādaṃ vā sabhāgatavādaṃ vāgamya dantavidarśakaṃ hasati saṃcagghati saṃkilikilāyate.
tatra krīḍitaṃ tadyathākṣair vāstreḍair vā maṇibhir vā, anyad vā yad evaṃjātīyam.
ramitaṃ yānyonyopabhogena vā viṣayopabhogena vopabhogaratiḥ, sahasthānavāsajalpādibhir vā yā vihāraratiḥ.
 tatra paricāritaṃ tadyathā hastagrahaṇaṃ vā bāhugrahaṇaṃ vā veṇīgrahaṇaṃ vānyatamānyatamasya vāṅgajātasyāmarśanaṃ parāmarśanam āliṅgitaṃ cumbitaṃ  #
prekṣitam iti, yad vā punar anyad evaṃbhāgīyaṃ paricaryākarma. 
H 65b3; C 330b20 (2.2.2.4.2) anāhāraḥ katamaḥ?
asti śamathaḥ;
tatra yoniśomanasikāro bahulīkāraḥ.
tatra śamatho yā navākārā cittasthitiḥ śamathapakṣyāś ca dharmāḥ.
 te punar ye kecit saṃvejanīyāḥ, tadyathātmavipattiḥ, paravipattiḥ, ātmasaṃpattiḥ, parasaṃpattiś ca, yaiś cittaṃ saṃvijata uttrasyati saṃvegam  #
āpadyate śame ’vatiṣṭhate. 
H 65b4; C 330b25 (2.2.2.5.1) vicikitsānivaraṇasyāhāraḥ katamaḥ?
santi trayo ’dhvānaḥ;
tatrāyoniśomanasikāro bahulīkāraḥ.
kiṃ nv aham abhūvam atīte ’dhvanīti vistareṇa pūrvavat:
yo ’yam ayoniśomanasikāro ’cintyasthānasaṃgṛhītaḥ.
acintyāni punaḥ sthānāni tadyathātmacintā sattvacintā lokacintā.
tatrādhyātmam adhiṣṭhāyādhvasv ātmacintā;
param adhiṣṭhāya sattvacintā;
sattvalokaṃ bhājanalokaṃ cādhiṣṭhāya lokacintā:
śāśvato lokaḥ, aśāśvataḥ, śāśvataś cāśāśvataś ca, naiva śāśvato nāśāśvata ity evamādi.
H 65b5; C 330c4 (2.2.2.5.2) anāhāraḥ katamaḥ?
astīdaṃpratyayatāpratītyasamutpādaḥ;
tatra yoniśomanasikāro bahulīkāraḥ.
 tasya dharmamātraṃ dharmahetumātraṃ ca duḥkhamātraṃ duḥkhahetumātraṃ ca paśyato yāyoniśomanasikāranidānāvidyā, sā notpadyate triṣv adhvasu,  #
utpannā ca prahīyate. 
H 65b6; C 330c9 (2.2.2.6.1) tatrāyoniśo manasikāro yoniśaś cāmanasikāras tad ubhayam abhisamasyāyoniśomanasikārād ity ucyate.
H 65b6; C 330c10 (2.2.2.6.2) yo yatra yujyate, sa tatra jñeyaḥ;
tadyathāndhakāra ālokasaṃjñāyogena yoniśo manasikāro na tv ayoniśaḥ;
evam anyatra tadanyamanasikāro vidyate.
H 65b7; C 330c14 (2.3.1) tatra prathamaṃ dhyānaṃ pañcāṅgaṃ draṣṭavyam:
vitarko vicāraḥ prītisukhaṃ cittaikāgratā ca.
dvitīyaṃ caturaṅgam:
adhyātmaṃ saṃprasādaḥ prītisukhaṃ cittasyaikāgratā ca.
tṛtīyaṃ pañcāṅgam:
upekṣā smṛtiḥ saṃprajanyaṃ sukhaṃ cittasyaikāgratā ca.
caturthaṃ caturaṅgam:
upekṣāpariśuddhiḥ smṛtipariśuddhir aduḥkhāsukhavedanā cittasyaikāgratā ca.
 H 66a1; C 330c19 (2.3.2) tatra prathame dhyāne vitarko vicāraś cālambanagrahaṇārthena, samādhis tv eṣāṃ saṃniśrayārthena, prītir ālambanānubhavanārthena,  #
sukhaṃ dauṣṭhulyāpakarṣaṇārthena. 
dvitīye dhyāne ’dhyātmasaṃprasāda ālambanagrahaṇārthena, samādhir adhyātmasaṃprasādasaṃniśrayārthena;
śeṣaṃ pūrvavat.
tṛtīye dhyāna upekṣāsmṛtisaṃprajanyāny ālambanagrahaṇārthena, samādhis tanniśrayārthena;
śeṣaṃ pūrvavat.
caturthe dhyāna upekṣāpariśuddhiḥ smṛtipariśuddhiś cālambanagrahaṇārthena, samādhis tanniśrayārthena;
śeṣaṃ pūrvavat.
H 66a2; C 330c25 (2.3.3) tadanyadharmasadbhāve ’py eṣām evāṅgatvaṃ pradhānatvād dhyāyināṃ copakāritvāt.
H 66a2; C 330c27 (2.3.4) kena kāraṇena prathamaṃ dhyānaṃ savitarkaṃ savicāram?
tathā hi taiḥ kāmadhātuṃ ca vidūṣayati prathamaṃ dhyānaṃ samāpadyate, na ca teṣu vitarkavicāreṣu doṣaṃ paśyati;
dvitīye vā punar dhyāne teṣu doṣaṃ paśyatīti tatas teṣāṃ vyupaśamād dvitīyaṃ dhyānam.
yathā hi dvitīye dhyāne vitarkavicāravyupaśamas taddoṣadarśanāt, evaṃ tṛtīye dhyāne prītivyupaśamas taddoṣadarśanāt.
tatas tṛtīyadhyānasamāpattiḥ.
caturthe punar dhyāne sukhe doṣadarśanād upekṣāsmṛtipariśuddhitaś ca viśeṣo veditavyaḥ.
H 66a4; C 331a5 (2.4.0) tatreme dhyānaparyāyāḥ, tadyathā:
H 66a4; C 331a5 (2.4.1) adhicittam, cittapariśuddhim adhipatiṃ kṛtvā samyagupanidhyānāt.
H 66a4; C 331a6 (2.4.2) sukhavihārā ity api, teṣu paripūrṇasukhapratisaṃvedanāt.
tathā hi teṣu prītisukhaṃ prasrabdhisukham upekṣāsukhaṃ kāyikacaitasikaṃ ca sukhaṃ pratisaṃvedyate.
dhyāyibhir etāni samāpadya samāpadya vyutthāya vyutthāya pratisaṃvedyante dṛṣṭadharmasukhavihārayogena.
tatra samāpadya saṃmukhībhūtaṃ dṛṣṭadharmasukhavihāraṃ pratisaṃvedayate.
tatra vyutthāya „evaṃrūpeṇāhaṃ sukhavihāreṇa vyahārṣam“ iti pratisaṃvedayate.
H 66a5; C 331a11
ārūpyās tu na tathā pratisaṃvedyante.
ato noktāḥ sukhavihārā iti.
te punar vyutthāya samākhyātavyāḥ.
kena kāraṇena?
bhavanti khalv āraṇyakasya bhikṣoḥ praśnasya praṣṭāraḥ.
saced āraṇyako bhikṣus tatra praśnaṃ pṛṣṭo na vyākaroti, tato ’sya bhavanti vaktāraḥ:
„kiṃ vatāraṇyakasyāraṇyakatvena, yatredānīm, ye śāntā vimokṣā atikramya rūpāṇy ārūpyāḥ, tatra praśnaṃ pṛṣṭo na vyākaroti!“ iti.
ataḥ samākhyānārthaṃ samāpattavyā na vihārārtham.
H 66a6; C 331a17 (2.4.3) tadaṅganirvāṇam api dhyānam ucyate paryāyanirvāṇam api.
kleśānām ekadeśaprahāṇāt tenāṅgena nirvāṇam iti kṛtvānekāntikatvāc ca.
apariśeṣasyānirvāṇād ity ataḥ paryāyanirvāṇam.
H 66b1; C 331a19 (2.4.4.1.1) tatra catvāri dhyānāni vedanānāṃ niḥsaraṇavastv ity ucyate.
 tatra daurmanasyasya prathamaṃ dhyānaṃ niḥsaraṇam, duḥkhendriyasya dvitīyam, saumanasyendriyasya tṛtīyam, sukhendriyasya caturtham, upekṣāyā 
H 66b1; C 331a23 (2.4.4.1.2) yathoktaṃ bhagavatā viparītakasūtre:
tatrotpannaṃ bhikṣur daurmanasyendriyam utpannam iti yathābhūtaṃ prajānātīti.
kasyām avasthāyām?
tasyaiva prahāṇāya prayukto daurmanasyendriyeṇa vyavakīryamāṇāṃ cittasaṃtatiṃ jānāti.
tat khalu sahetu sapratyayaṃ sanidānaṃ sākāraṃ sasaṃskāram iti yathābhūtaṃ prajānātīti.
kathaṃ sahetukaṃ prajānāti?
tadbījasaṃtānaprajñānataḥ.
kathaṃ sapratyayam?
bījāsaṃgṛhītam āśrayaṃ sahāyāṃś ca prajānāti.
kathaṃ sanidānam?
yad vastv adhiṣṭhāya daurmanasyendriyam utpadyate;
tac ca yan nimittaṃ yac cājñānabījaṃ daurmanasyendriyasamutthāpakam.
kathaṃ sākāram?
„dainyākāram etat“ iti prajānāti.
kathaṃ sasaṃskāram?
„ayoniśomanasikārasaṃprayuktā cetanāsya samutthāpakaḥ saṃskāraḥ“ iti prajānāti.
H 66b3; C 331b3
evaṃ ca punaḥ parijñāya niḥsaraṇe cittaṃ pradadhāti.
kathaṃ pradadhāti?
kliṣṭāt pracārāc cittaṃ vinivartya manaskārabhāvanāyāṃ saṃniyojayati.
tat punas tatrāpariśeṣaṃ nirudhyate yāvat paryādānaṃ gacchatīty anuśayataś ca paryavasthānataś ca.
tatra laukikena dhyānena tatpakṣyaṃ dauṣṭhulyaṃ prajahāti, na tu bījasthānam asyoddharati.
tadanyathā hi taduddhārād āyatyām anutpattir evāsya syāt.
anāsraveṇa punas tad ubhayaṃ prajahāti.
evaṃ śeṣeṣu yathāyogaṃ draṣṭavyam.
H 66b4; C 331b10 (2.4.4.1.3.1) kīdṛśaṃ punar daurmanasyendriyaṃ parijānāti?
āha:
kliṣṭaṃ vā naiṣkramyacchandasahagataṃ vā kuśalam.
 H 66b5; C 331b11 (2.4.4.1.3.2) duḥkhendriyam adhyātmādyadhipateyaṃ vā kāyaśramādhipateyam agnidāhādyadhipateyaṃ vā parābhighātādyadhipateyaṃ  #
vā vītarāgasyāpi yad utpadyate. 
H 66b5; C 331b14 (2.4.4.1.3.3) saumanasyendriyaṃ dvitīye dhyāne dvitīyadhyānabhūmikam.
H 66b5; C 331b14 (2.4.4.1.3.4) sukhendriyaṃ tṛtīye dhyāne tṛtīyadhyānabhūmikam.
H 66b5; C 331b15 (2.4.4.1.4.1) kasmāt punaḥ prathame dhyāne duḥkhendriyaṃ na prahīṇam ity ucyate?
tatra tatpakṣyasya dauṣṭhulyasyāprahāṇāt.
H 66b6; C 331b17 (2.4.4.1.4.2) kena kāraṇena tad upapannasya dhyāne na samudācaraty aprahīṇam api?
tatsahāyapratibhāgasya daurmanasyendriyasaṃgṛhītasya duḥkhasya prahāṇāt.
 H 66b6; C 331b19 (2.4.4.1.4.3) sacet punaḥ prathame ’pi dhyāne tad duḥkhendriyaṃ prahīyeta, tata iha prathamadvitīyadhyānasamāpannayor yoginor  #
vihāraviśeṣo na syād vedanākṛtaḥ; 
vedanāniḥsaraṇāni ca dhyānāny uktāni;
ubhayoś ca prītisukhasadbhāvāt.
na cāsya vitarkavicāravyupaśamena kaścid dauṣṭhulyaprahāṇaviśeṣaḥ kṛtaḥ syāt.
evam anyeṣām indriyāṇāṃ tatpakṣyadauṣṭhulyaprahāṇād uttareṣāṃ prahāṇaṃ veditavyam.
H 66b7; C 331b24 (2.4.4.1.5) animittaṃ punar atra sūtre ’nimittaś cetaḥsamādhir upadiṣṭo bhagavatā.
 tatropekṣendriyam apariśeṣaṃ nirudhyate – anuśayatas tatpakṣyadauṣṭhulyasamudghātāt, na tu paryavasthānatas tatra tasya nirodho ’sti, animittasyāvaśyaṃ 
tatra punas trayāṇām api sukhasaumanasyopekṣāṇāṃ saṃbhavaḥ;
na caiṣāṃ vedanendriyāṇām anuśayo ’sti.
yasya punaḥ kleśasya prahāṇād eṣāṃ prahāṇaṃ bhavati, tatpakṣyaṃ dauṣṭhulyam eṣām anuśaya ity ucyate.
upekṣendriyaṃ punaḥ kuto yāvad veditavyam?
caturthaṃ dhyānam upādāya yāvad bhavāgrāt.
 H 67a2; C 331c1 (2.4.4.2.1.1) eṣāṃ pañcendriyāṇāṃ niḥsaraṇānām ānimittaparyantānāṃ pañcabhir niḥsaraṇīyair dhātubhir anyonyasaṃgraho veditavyaḥ. 
tatra kāmavyāpādavihiṃsānāṃ niḥsaraṇair yāvatsukhendriyaniḥsaraṇam uktaṃ bhavati.
rūpaniḥsaraṇena caturthe dhyāne yad upekṣendriyam.
satkāyanirodhena sakalasyārūpyāvacarasyopekṣendriyasya.
H 67a3; C 331c6 (2.4.4.2.1.2) niḥsaraṇīyā iti ko ’rthaḥ?
eṣu hi sthito niḥsṛto veditavyaḥ, tenocyante niḥsaraṇīyā iti;
na tu tais teṣāṃ niḥsaraṇam, vītarāgāṇāṃ taddhātunirdeśāt.
 H 67a3; C 331c8 (2.4.4.2.1.3) yadā kāmavyāpādavihiṃsānāṃ samānakālam eva prahāṇaṃ bhavati, tat kena kāraṇena pṛthaṅ niḥsaraṇam eṣāṃ vyavasthāpitam? 
tulyakāle ’py eṣāṃ niḥsaraṇe pratipakṣabhāvanāviśeṣāt trividho niḥsaraṇavyapadeśaḥ.
tatrāyaṃ pratipakṣaviśeṣaḥ:
yathākramam aśubhā maitrī karuṇā ca.
tatra kaścid aśubhāṃ bhāvayan sarvebhyo niḥsarati, kaścin maitrīm, kaścit karuṇām iti.
ata eva ca pṛthaṅ niḥsaraṇopadeśaḥ kṛtaḥ.
tadūrdhvaṃ punar ekajātīya eva pratipakṣa iti nāsty ūrdhvaṃ bhedaḥ.
H 67a4; C 331c14 (2.4.4.2.1.4.1) kathaṃ tīvradṛṣṭiḥ kāmān samanusmarati?
āha:
pratyavekṣaṇāmanaskāreṇa pradhānavastumanasikārataś ca tīvrābhogamanasikārataś ca.
kathaṃ kāmeṣu cittaṃ na praskandati?
tatrānuśaṃsāsaṃdarśanataḥ.
kathaṃ na prasīdati?
tatra nandīsaumanasyajātābhāvataḥ.
kathaṃ na saṃtiṣṭhate?
tatropabhogaratyāramaṇataḥ.
kathaṃ nādhimucyate?
tatrāyoniśonimittagrāhānadhimokṣataḥ.
kathaṃ pratilīyate?
prasāryamāṇaṃ na prasarati.
kathaṃ pratipuṭati?
gṛhītam ālambanaṃ chorayati.
kathaṃ na prasāryate?
pratisaṃkhyāya tatrālambane dhāryamāṇaṃ nābhiramate.
H 67a6; C 331c23
katham upekṣā saṃtiṣṭhate?
samāvasthāvacārako bhavati.
samāyām avasthāyāṃ cittam avacārayati.
nirvit katamā?
yat tatrādīnavadarśanāt pratikūlatā.
tat punas trividham:
anityato duḥkhato vipariṇāmadharmataś ca.
jugupsā katamā?
yat prathamādīnavadarśanāt pratikūlatā.
prativāniḥ katamā?
yad dvitīyādīnavadarśanāt pratikūlatā.
pratikūlatā katamā?
yat tṛtīyādīnavadarśanāt pratikūlataiva.
H 67a7; C 331c29 (2.4.4.2.1.4.2) etadviparyayāc ca punar naiṣkramyaṃ manasikurvataḥ:
praskandati tatrānuśaṃsāsaṃdarśanataḥ.
prasīdati śraddhābhisaṃpratyayābhisaṃprasādotpādanataḥ.
saṃtiṣṭhate tadālambanāvisaraṇataḥ.
vimucyate kleśavisaṃyogatas tatrāsaṃkliṣṭapravartanatayā.
 H 67b1; C 332a4 (2.4.4.2.1.4.3) tatra nirvidādiṣu pratikūlākāreṣu vartamānasyāpratihatam asya tac cittaṃ bhavati, upekṣāyāṃ punar anābhogam. 
kathaṃ sugatam asya tac cittaṃ bhavati?
prayoganiṣṭhe manasikāre ’vasthitatayā.
kathaṃ subhāvitaṃ bhavati?
tadanyeṣāṃ manasikārāṇāṃ subhāvitatvāt.
tena prahāṇāvasthā prahāṇaprayogamārgāvasthā coktā bhavati.
tatra muktaṃ paryavasthānavimokṣāt, vimuktam ālambananimittavimokṣāt, vipramuktam anuśayavimokṣāt.
H 67b2; C 332a10
ye ’sya kāmapratyayā utpadyanta āsravā iti kāmarāgaṃ sthāpayitvā ye tadanye kāmāvacarāḥ kleśāḥ.
vighātā ye tannidānā evotpadyante duścaritaviśeṣā daṇḍādānādayaḥ, yeṣāṃ kṛtopacitatvād apāyeṣūpapadyate.
paridāhā yat tannidānaṃ kāmatṛṣṇayā khādyamānaḥ paridahyate kāyena cittena ca.
upāyāsā yat tannidānaṃ tadvastuvipariṇāmād utpadyante śokaparidevaduḥkhadaurmanasyopāyāsāḥ.
muktaḥ sa tebhyo vyutthito visaṃyukta iti pūrvavad yathākramaṃ paryavasthānālambanānuśayavimokṣāt.
kathaṃ nāsau tatpratyayāṃ vedanāṃ vedayate?
viṣayān upalabdhukāmasyopalabhamānasya vā samanusmarato vā tenāśrayeṇa kliṣṭavedanāsamudācārataḥ.
padmapuṭodabinduvad asyāśrayo nirupalepa evāvatiṣṭhate kleśaiḥ.
H 67b4; C 332a20 (2.4.4.2.2) ṣaḍ ime niḥsaraṇīyā dhātavaḥ.
 te punar yathāsūtram eva bhāvitā me maitrī yāvad asmīti me vigatam, atha ca punar me vicikitsākathaṃkathāśalyaś cittaṃ paryādāya tiṣṭhatīti. 
tasmāt „na maitryādayo vyāpādādipratipakṣaḥ” ity asadgrāhatyājanārtham eṣāṃ vyavasthānaṃ draṣṭavyam.
 tatra caturṇāṃ vyāpādādivairāgyapratipakṣabhedena vyavasthānaṃ bhavati, ānimittasya nimittapratipakṣeṇāryavihāraprāptiparīkṣāyogena ca, ṣaṣṭhasya  #
niṣṭḥāgamanaparīkṣāyogena ca. 
H 67b6; C 332a26
anāghātapravṛttatvān maitrī vyāpādapratipakṣaḥ.
paraduḥkhāpanayanādhyāśayapravṛttatvāt karuṇā vihiṃsāpratipakṣaḥ.
parasukhānumodanākārapravṛttatvān muditāratipratipakṣaḥ.
ubhayor adhyupekṣakatvād upekṣā kāmarāgavyāpādapratipakṣaḥ.
nimittavirodhatvād ānimittaṃ sarvanimittapratipakṣaḥ.
vigatāsmimānasya sve vimokṣe ’dhigame vā nāsti kathaṃkathāsaṃbhava ity ato ’smimānavigamas tatpratipakṣaḥ.
niḥsaraṇam idaṃ sarvavyāpādānām ity ekāṃśīkaroti:
niḥsaraṇam evedam;
abhāvitatvāt tu vyāpādādisamudācāradoṣaḥ saṃbhavatīti.
 H 67b7; C 332b4 (2.4.4.2.3) tatra ye pūrvakāḥ pañca niḥsaraṇīyā dhātavaḥ, teṣāṃ pūrvakāś catvāro divyavihārasaṃgṛhītāḥ, pañcama āryavihārasaṃgṛhītaḥ. 
ṣaṇṇāṃ punar niḥsaraṇīyānāṃ catvāro brāhmavihārasaṃgṛhītāḥ, pañcamaḥ ṣaṣṭhaś cāryavihārasaṃgṛhītāv eva.
tatra vyāpādādidoṣasamatikramo niḥsaraṇam.
H 68a1; C 332b7 (2.4.4.3.1) tasmin niḥsaraṇe pratisartavyānīti pratisaraṇāni.
tāni punaś catvāry uktāni bhagavatā:
dharmaḥ pratisaraṇaṃ na pudgalaḥ.
arthaḥ pratisaraṇaṃ na vyañjanam.
nītārthaṃ sūtraṃ pratisaraṇaṃ na neyārtham.
jñānaṃ pratisaraṇaṃ na vijñānam.
H 68a2; C 332b11 (2.4.4.3.2) katham eṣāṃ vyavasthānaṃ bhavati?
catuṣprakārapudgalabhedāt:
 kuhakapudgalabhedāt prathamasya, lokāyatikapudgalabhedād dvitīyasya, svayaṃdṛṣṭiparāmarśasthāyipudgalabhedāt tṛtīyasya, śrutaparamapudgalabhedāc 
H 68a2; C 332b15 (2.4.4.3.3.1) tatra kuhake dharmaḥ pratisaraṇaṃ na pudgalaḥ, sāṃkathyaviniścayena jñānādhigamyatvān neryāpathamātrakeṇeti.
asyaivāparaḥ paryāyaḥ:
bhagavatā pudgalo ’pi deśito dharmo ’pi.
tatra dharma eva pratisaraṇaṃ na pudgalo janapadanirukter anabhiniveśāt.
H 68a3; C 332b20 (2.4.4.3.3.2) sa punar dharmo dvividhaḥ:
vyañjanam artho ’pi.
tatrārthaḥ pratisaraṇaṃ na vyañjanam;
na hi śrutaparameṇa bhavitavyam, api tv arthaś cintayitavyas tulayitavya upaparīkṣitavya iti.
H 68a4; C 332b22 (2.4.4.3.3.3) tatra bhagavatā nītārtham api sūtraṃ deśitaṃ neyārtham api.
tatrārtham upaparīkṣamāṇasya nītārtham eva sūtraṃ pratisaraṇaṃ na neyārtham.
H 68a4; C 332b23 (2.4.4.3.3.4) tatra bhagavatā puṇyāneñjyopagam api vijñānaṃ deśitaṃ sugatigamanāya, caturṣv apy āryasatyeṣu jñānaṃ deśitaṃ
tatra dharmasyānudharmaṃ pratipadyamānasya jñānaṃ pratisaraṇaṃ na vijñānam.
H 68a5; C 332b26 (2.4.4.3.4) tatra samāsataś caturṣu kāleṣu praṇāśād apraṇāśāc ca catvāraḥ pudgalā vyavasthāpitāḥ:
dharmaparyāptikāle, dhāraṇakāle, arthopaparīkṣaṇakāle, dharmānudharmapratipattikāle ca catvāri pratisaraṇāni vyavasthāpitāni.
H 68a5;
(C 332c1) (2.Ω) vyavasthānaṃ parisamāptam.
H 68a6; C 332c1 (3.0) eṣu punar dhyānādiṣu manaskāro ’pi veditavya ālambanam api.
H 68a6; C 332c2 (3.1.0) tatra sapta maulā manaskārāḥ, apare catvāriṃśan manaskārāḥ.
H 68a6; C 332c3 (3.1.1) sapta manaskārāḥ katame?
 tadyathā lakṣaṇapratisaṃvedī, ādhimokṣikaḥ, prāvivekyaḥ, ratisaṃgrāhakaḥ, mīmāṃsāmanaskāraḥ, prayoganiṣṭhaḥ, prayoganiṣṭhāphalaś ca manaskāraḥ. 
H 68a6; C 332c5 (3.1.2.1) catvāriṃśan manaskārāḥ katame?
dharmamanasikāraḥ, arthamanasikāraḥ;
kāyālambanaḥ, vedanācittadharmālambano manaskāraḥ;
adhimuktimanaskāraḥ, tattvamanaskāraḥ;
śaikṣaḥ, aśaikṣaḥ, naiva śaikṣo nāśaikṣaḥ;
parijñāmanasikāraḥ, prahāṇamanaskāraḥ, prahīṇe manaskāraḥ;
savikalpapratibimbālambanaḥ, nirvikalpapratibimbālambanaḥ, vastuparyantālambanaḥ, kāryapariniṣpattyālambanaḥ;
adhimuktivicayamanaskāraḥ, aupaśamikaḥ, ekāṃśabhāvitaḥ, ubhayāṃśabhāvitaḥ, sātatyamanaskāraḥ, satkṛtyamanaskāraḥ;
anulomikaḥ, prātipakṣikaḥ, prasadanīyaḥ, pratyavekṣaṇīyaḥ;
balavāhanaḥ, sacchidravāhanaḥ, sābhogavāhanaḥ, svarasavāhanaḥ;
vicayamanaskāraḥ, adhyātmasaṃpiṇḍitaḥ, āvaraṇaviśodhanaḥ, āśrayaniṣpattigocaraviśuddhaḥ;
parapraṇītaḥ, pratyātmādhigrahaḥ, udāraḥ, sarvatragaś ca manaskāraḥ.
H 68b2; C 332c19 (3.1.2.2.1) tatra dharmālambanaḥ katamaḥ?
yaḥ śrutamayyā prajñayā saṃprayuktaḥ.
H 68b2; C 332c19 (3.1.2.2.2) arthālambano yaś cintāmayyā bhāvanāmayyā ca prajñayā saṃprayuktaḥ.
H 68b2; C 332c20 (3.1.2.2.3–6) kāyālambano yāvad dharmālambanaḥ smṛtyupasthānaprayuktasya kāyādīn yoniśo manasikurvato yo manaskāraḥ.
H 68b3; C 332c22 (3.1.2.2.7) adhimuktimanaskāro yo dhyāyināṃ yathecchaṃ nimittaṃ vastv adhimucyatām.
H 68b3; C 332c23 (3.1.2.2.8) tattvamanaskāraḥ svalakṣaṇataḥ sāmānyalakṣaṇataś ca yoniśo dharmān manasikurvato yo manaskāraḥ.
H 68b3; C 332c24 (3.1.2.2.9) śaikṣo dvividhaḥ:
svabhāvataḥ saṃtānataś ca.
tatra svabhāvato yaḥ śaikṣasyānāsravo manaskāraḥ.
saṃtānataḥ sarva eva śaikṣasya kuśalo manaskāraḥ.
H 68b4; C 332c27 (3.1.2.2.10) yathā śaikṣa evam aśaikṣo ’pi dvividho veditavyaḥ.
H 68b4; C 332c28 (3.1.2.2.11) naiva śaikṣo nāśaikṣaḥ sarva eva laukiko manaskāraḥ.
H 68b4; C 332c29 (3.1.2.2.12) parijñāmanaskāro yenālambanaṃ parijānāti, no tu kleśān prajahāti.
H 68b4; C 333a1 (3.1.2.2.13) prahāṇamanaskāro yenobhayaṃ karoti.
H 68b4; C 333a2 (3.1.2.2.14) prahīṇe manaskāro yaḥ prahīṇeṣu kleśeṣūttaratra manaskāraḥ.
H 68b4; C 333a2 (3.1.2.2.15) savikalpapratibimbālambano manaskāro yena vikalpaśarīrālambanāṃ vipaśyanāṃ bhāvayati.
H 68b5; C 333a4 (3.1.2.2.16) nirvikalpapratibimbālambano yena vikalpaśarīrālambanaṃ śamathaṃ bhāvayati.
H 68b5; C 333a5 (3.1.2.2.17) vastuparyantālambano yena kāyavedanācittadharmāṇāṃ kāyādiparyantatām ālambate:
„ataḥ paraṃ kāyo nāsti yāvad dharmā na santi“ iti.
 H 68b5; C 333a7 (3.1.2.2.18) kāryapariniṣpattyālambano manaskāro yaḥ „idaṃ me manasikurvataḥ, evaṃ me manasikurvata idaṃ cedaṃ ca bhaviṣyati,  #
idaṃ cedaṃ ca niṣpatsyate“ iti, yaś ca pariśuddhyālambanālambanaḥ. 
H 68b6; C 333a10 (3.1.2.2.19) adhimuktivicayamanaskāro yena tatprathamato vā dharmān vicinoti śamathaṃ vā pūrvaṃgamaṃ kṛtvā.
H 68b6; C 333a12 (3.1.2.2.20) aupaśamiko manaskāro yat tatprathamato vādhyātmaṃ cittaṃ sthāpayato vipaśyanāṃ vā pūrvaṃgamāṃ kṛtvā.
H 68b6; C 333a13 (3.1.2.2.21) ekāṃśabhāvito manaskāro yenaikāṃśena śamathaṃ bhāvayati vipaśyanāṃ vā.
H 68b7; C 333a15 (3.1.2.2.22) ubhayāṃśabhāvito manaskāro yenobhayaṃ samayugaṃ bhāvayati.
H 68b7; C 333a15 (3.1.2.2.23) sātatyamanasikāro yaḥ sarvakāliko niśchidranirantaravāhī.
H 68b7; C 333a16 (3.1.2.2.24) satkṛtyamanasikāro yo ’śithilaprāyogikaḥ.
H 68b7; C 333a17 (3.1.2.2.ad19–24) tatrādhimuktivicayamanaskāreṇa jñānadarśanaṃ viśodhayati, aupaśamikena prasrabdhiṃ janayati;
ekāṃśabhāvitenobhayāṃśabhāvitena ca nivaraṇebhyaś cittaṃ vimocayati;
sātatyamanaskāreṇāvandhyaṃ kālaṃ karoti;
satkṛtyamanaskāreṇa kṣiprābhijñatām āpnoti.
H 69a1; C 333a22 (3.1.2.2.25) anulomiko manaskāro yaḥ kleśaprahāṇāyānukūlaḥ, yenālambanaṃ vidūṣayati.
H 69a1; C 333a23 (3.1.2.2.26) prātipakṣiko yena kleśaṃ prajahāti prahāṇam ādhārayati kleśebhyaś ca saṃtatiṃ dūrīkaroti.
H 69a1; C 333a25 (3.1.2.2.27) prasadanīyo manaskāro yaḥ ṣaḍ anusmṛtīr bhāvayataḥ, anyatamad vā prasadanīyaṃ vastu manasikurvataḥ.
 H 69a2; C 333a26 (3.1.2.2.28) pratyavekṣaṇīyo yena kleśāṇāṃ prahīṇāprahīṇatāṃ parimīmāṃsate, svaṃ vādhigamaṃ pratyavekṣate pūrvavyavacāritān  #
vā dharmān. 
H 69a2; C 333a28 (3.1.2.2.29) balavāhano ya ādikarmikāṇām alabdhamanaskārāṇām.
H 69a2; C 333b1 (3.1.2.2.30) sacchidravāhano yo labdhamanaskārāṇām uttari śithilaprayogāṇāṃ ca.
H 69a2; C 333b2 (3.1.2.2.31) sābhogavāhanas teṣām evārabdhavīryāṇām aśithilaprayogāṇām.
H 69a3; C 333b4 (3.1.2.2.32) svarasavāhano yaś caturṣu kāleṣu niyato bhavati:
manaskāralābhakāle, maulasamāpattikāle samāpannānāṃ ca, abhisamayakāle, arhattvaprāptikāle prāpte ca.
H 69a3; C 333b7 (3.1.2.2.33) vicayamanaskāro yo vipaśyanāpakṣyaḥ.
H 69a3; C 333b7 (3.1.2.2.34) adhyātmasaṃpiṇḍito yaḥ śamathapakṣyaḥ.
H 69a3; C 333b8 (3.1.2.2.35) āvaraṇaviśodhano yenāsravān prajahāti, dauṣṭhulyaṃ samudghātayati.
H 69a4; C 333b9 (3.1.2.2.36) āśrayaniṣpattigocaraviśuddho yenāpagatasarvadauṣṭhulya āśraya ālambane carato ’pi kleśo na samudācarati.
H 69a4; C 333b12 (3.1.2.2.37) parapraṇītas tadyathā śrāvakāṇām, parato ghoṣam āgamyādhyātmaṃ yoniśomanaskārataḥ.
H 69a4; C 333b13 (3.1.2.2.38) pratyātmādhigrahas tadyathā pratyekabuddhabodhisattvānām anācāryakābhisaṃbodhāt.
H 69a5; C 333b15 (3.1.2.2.39) udāro manaskāras tadyathā bodhisattvānāṃ saṃsāradoṣatanniḥsaraṇajñānāṃ bodhipraṇidhānagataḥ.
 H 69a5; C 333b17 (3.1.2.2.40) sarvatrago manaskāras tadyathā buddhānāṃ bhagavatāṃ sarvatrāviparokṣānāvaraṇajñānena saṃprayuktaḥ, bodhisattvānāṃ  #
ca triṣu yāneṣu kauśalyaṃ kurvatāṃ pañcasu vā punar vidyāsthāneṣu. 
H 69a6; C 333b20 (3.1.3.ad1–2) tatra lakṣaṇapratisaṃvedī manaskāro dharmālambano ’py arthālambano ’pi;
anye tu ṣaḍ arthālambanā eva.
H 69a6; C 333b21 (3.1.3.ad3–6) kāyādyālambanā manaskārāḥ sarveṣu saptasu veditavyāḥ.
H 69a6; C 333b21 (3.1.3.ad7–8) lakṣaṇapratisaṃvedī, ādhimokṣikaḥ, prayoganiṣṭhāphalaś cādhimuktitattvamanaskārasaṃgṛhītāḥ;
mīmāṃsāmanaskāra adhimuktimanaskāreṇaiva;
śeṣās trayas tattvamanaskārā eva pūrvakaṃ paryāyaṃ niśritya.
anyais tu yathāyogaṃ veditavyāḥ.
H 69b1; C 333b24 (3.1.3.ad9–11) sarve sapta śaikṣā naivaśaikṣanāśaikṣāś ca;
dvāv aśaikṣau:
lakṣaṇapratisamvedī yaḥ śuddhabhūmikaḥ, prayoganiṣṭhāphalaś ca.
H 69b1; C 333b27 (3.1.3.ad12–14) lakṣaṇapratisaṃvedī, ādhimokṣikaḥ, mīmāṃsāmanaskāraś ca parijñāmanaskārāḥ;
śeṣās trayaḥ prahāṇamanaskārāḥ;
prayoganiṣṭhāphalaḥ prahīṇe.
H 69b2; C 333b29 (3.1.3.ad15–18) savikalpapratibimbālambana eva mīmāṃsāmanaskāraḥ, śeṣā ubhayathā.
vastuparyantālambanāḥ sarva eva.
kāryapariniṣpattyālambanāḥ prathamena paryāyeṇa sarve, dvitīyena prayoganiṣṭhāphala eva.
H 69b2; C 333c4 (3.1.3.ad19–24) adhimuktivicayamanaskāro yas tatprathamaḥ so ’saṃgṛhītaḥ, yaḥ śamathapūrvakaḥ sa sarveṣu.
evaṃ prathamaupaśamiko vipaśyanāpūrvaś ca veditavyaḥ.
ekāṃśobhayāṃśabhāvitāḥ ṣaṭ, ubhayāṃśabhāvita eva prayoganiṣṭhāphalaḥ.
sātatyamanaskāraḥ satkṛtyamanaskāraś ca sarveṣu.
 H 69b3; C 333c9 (3.1.3.ad25–28) ānulomiko dvābhyāṃ prathamābhyām, prātipakṣikaḥ prāvivekyaprayoganiṣṭhābhyāṃ saṃgṛhīto ratisaṃgrāhakaikadeśena 
prasadanīyo ratisaṃgrāhakasyaivaikadeśaḥ.
prahāṇāprahāṇapratyavekṣaṇāmanaskāreṇa mīmāṃsāmanaskāra eva saṃgṛhītaḥ.
prahāṇapratipakṣaṃ nigamayyaitad uktam;
anyais tu yathāyogaṃ veditavyam.
H 69b4; C 333c13 (3.1.3.ad29–32) balavāhano na kenacit.
sacchidrasābhogavāhanau yāvad ratisaṃgrāhakeṇa.
svarasavāhanaḥ prayoganiṣṭhātatphalābhyām.
H 69b4; C 333c15 (3.1.3.ad33–36) vicayamanaskāro lakṣaṇapratisaṃvedinā.
adhyātmasaṃpiṇḍita ādhimokṣikeṇa.
āvaraṇaviśodhanaḥ prāvivekyaratisaṃgrāhakamīmāṃsāprayoganiṣṭhaiḥ.
āśrayaniṣpattigocaraviśuddhaḥ prayoganiṣṭhāphalenaiva saṃgṛhītaḥ.
H 69b5; C 333c19 (3.1.3.ad37–40) parapraṇītaḥ pratyātmādhigrahaś ca sarvaiḥ.
udāro na kenacit.
sarvatragaḥ prayoganiṣṭhāphalena yaḥ prathamaḥ;
dvitīyas tu sarvaiḥ.
lakṣaṇapratisaṃvedino yadi parapraṇītaḥ, tena parato ghoṣo ’dhyātmaṃ ca yoniśomanaskāraḥ samāhitasya nidānam;
atha pratyātmādhigrahaḥ, tena pūrvasaṃbhāra evāsya nidānam.
śeṣāṇāṃ pūrva uttarasya nidānam.
H 69b6; C 333c25 (3.2.0) ālambanaṃ katamat?
yan nimittam.
H 69b6; C 333c25 (3.2.1.0) nimittaṃ katamat?
tat samāsataś caturvidhaṃ draṣṭavyam:
ālambananimittaṃ nidānanimittaṃ parivarjanīyaṃ pratiniṣevaṇīyaṃ ca.
H 70a1; C 333c27 (3.2.1.1) ālambananimittaṃ katamat?
jñeyasya vastuno yad vikalpaśarīram.
H 70a1; C 333c28 (3.2.1.2) nidānanimittaṃ katamat?
yaḥ samādhisaṃbhāraḥ.
H 70a1; C 333c28 (3.2.1.3A) parivarjanīyaṃ nimittaṃ katamat?
tac caturvidham:
layanimittam auddhatyanimittaṃ vikṣepanimittaṃ saṅganimittaṃ ca.
H 70a1; C 333c29 (3.2.1.4A) pratiniṣevaṇīyaṃ nimittaṃ katamat?
tad etatpratipakṣeṇa veditavyam.
H 70a2; C 334a1 (3.2.1.3B.1) layanimittaṃ katamat?
 indriyair aguptadvāratā, bhojane ’mātrajñatā, pūrvarātrāpararātraṃ jāgarikāyogam ananuyuktatā, asaṃprajānavihāritā, mohacaritatā, svapnālukatā,  #
anupāyajñatā, kausīdyasahagataś chando vīryaṃ cittaṃ mīmāṃsā ca, śamathānabhyāsaḥ, śamathe ’kṛtaparijayasyaikāṃśaśamathamanasikāraḥ, andhakārāyitatvaṃ  #
cetasaḥ, ālambane ’priyārohitā ca. 
H 70a3; C 334a6 (3.2.1.3B.2) auddhatyanimittaṃ katamat?
 indriyair aguptadvāratādayaḥ pūrvavac catvāraḥ, rāgacaritatā, anupaśamālukatā, asaṃvignacittatā, anupāyajñatā, atipragrahasahagatāś chandādayaḥ  #
pūrvavat, pragrahānabhyāsaḥ, pragrahe ’kṛtaparijayasya tadekāṃśabhāvanā, anyatamānyatamenauddhatyasthānīyena dharmeṇa cetaso vikṣepo jñātivitarkādinā. 
H 70a4; C 334a10 (3.2.1.3B.3) vikṣepanimittaṃ katamat?
 catvāra indriyāguptadvāratādayaḥ pūrvavat, vitarkacaritatā, mṛdvindriyatā, bahvarthabahukṛtyabahukarmāntatā, asaṃvignacittatā, anupāyajñatā,  #
pravivekānabhyāsaḥ, ālambane ’priyārohitā, saṃsargeṇa prayogacchidrīkaraṇatā, vikṣepāvikṣepaparijñānavadhānatā ca. 
H 70a5; C 334a15 (3.2.1.3B.4) saṅganimittaṃ katamat?
 catvāra indriyāguptadvāratādayaḥ pūrvavat, mṛdvindriyatā, tṛṣṇācaritatā, kleśabahulatā, ayoniśomanaskāraḥ, anādīnavadarśanatā, uttariṃ cāniḥsaraṇadarśitā. 
H 70a5; C 334a17 (3.2.1.4B) teṣāṃ parivarjanīyānāṃ pratipakṣeṇa yathāyogaṃ pratiniṣevaṇīyāni veditavyāni.
H 70a6; C 334a20 (3.2.2.1) aparāṇi dvātriṃśan nimittāni:
 svacittanimittam, bahirdhānimittam, āśrayanimittam, gocaranimittam, manaskāranimittam, cittasyotpādanimittam, sthitinimittam, svalakṣaṇanimittam,  #
sāmānyalakṣaṇanimittam, audārikanimittam, śāntatānimittam, anubhavanimittam, vikalpanimittam, sahānucaram, kliṣṭanimittam, akliṣṭanimittam,  #
samyakprayoganimittam, mithyāprayoganimittam, ālokanimittam, pratyavekṣaṇānimittam, bhadrakaṃ samādhinimittam, śamathanimittam, pragrahanimittam,  #
vipaśyanānimittam, upekṣānimittam, samādhinimittam, samādhisthitinimittam, samādhivyutthānanimittam, āyanimittam, apāyanimittam, upāyanimittam,  #
abhinirhāranimittaṃ ca. 
H 70b2; C 334a26 (3.2.2.2.1) svacittanimittaṃ katamat?
iha bhikṣuḥ pūrvam eva cittasaṃkleśāt svacitte sādhu ca suṣṭhu ca nimittam udgṛhṇāti:
„evaṃ caivaṃ ca cittaṃ saṃkliśyate vā na vā saṃkliśyate“ iti.
„ayam upāyaś cittalayādiṣu, ayam alayādiṣu caturṣu“ iti yāvat „cittāsaṅgāya”;
saṃkliṣṭe vā punaś citte.
H 70b3; C 334b1 (3.2.2.2.2) bahirdhānimittaṃ katamat?
 yathāpi tat saṃkliṣṭe citte „saṃkliṣṭaṃ me cittam“ iti viditvā bahirdhā nimittam udgṛhṇāti yāvad etasyaiva saṃkleśasyāpanayanāyāsamudācārāya,  #
yadutālokanimittaṃ vā prasadanīyaṃ vā yad vā punar anyad api. 
H 70b3; C 334b5 (3.2.2.2.3) āśrayanimittaṃ katamat?
sarvasyātmabhāvaparyāpannasya sabījakasya pañcaskandhasya yad vikalpaśarīram.
H 70b4; C 334b6 (3.2.2.2.4) gocaranimittaṃ katamat?
yasya yasya viṣayasya rūpādidharmaparyantasya vikalpaśarīraṃ manasikaroti.
H 70b4; C 334b7 (3.2.2.2.5) manasikāranimittaṃ katamat?
sati tajje manaskāre tatra tatra viṣaye tajjasya vijñānasyotpādo bhavati.
„idaṃ khalu me cittaṃ manasikārād gocare pravartate nāmanasikārāt“ iti manasikurvato yan nimittam.
H 70b5; C 334b10 (3.2.2.2.6) cittasyotpādanimittaṃ katamat?
etad eva tāvad anantaroktam ekam;
dvitīyaṃ „saṃskārapratyayaṃ nāmarūpapratyayaṃ ca cittam“ iti manasikurvato yan nimittam.
H 70b5; C 334b13 (3.2.2.2.7) sthitinimittaṃ katamat?
catasro vijñānasthitayaḥ:
rūpopagaṃ vijñānaṃ tiṣṭhatīti vistareṇa yathāsūtraṃ manasikurvato yan nimittam.
H 70b5; C 334b14 (3.2.2.2.8) svalakṣaṇanimittaṃ katamat?
svajātilakṣaṇaṃ vā pratyekalakṣaṇaṃ vā manasikurvato yan nimittam.
H 70b6; C 334b16 (3.2.2.2.9) sāmānyalakṣaṇanimittaṃ katamat?
saṃskārasāmānyalakṣaṇaṃ vā sāsravasāmānyalakṣaṇaṃ vā sarvadharmasāmānyalakṣaṇaṃ vā manasikurvato yan nimittam.
H 70b6; C 334b17 (3.2.2.2.10) audārikanimittaṃ katamat?
adharāṃ bhūmim audārikataḥ paśyato yan nimittam.
H 70b6; C 334b18 (3.2.2.2.11) śāntanimittaṃ katamat?
ūrdhvabhūmiṃ śāntata ākārayato yan nimittam.
H 71a1; C 334b19 (3.2.2.2.12) anubhavanimittaṃ katamat?
pūrvānubhūtān atītān saṃskārān samanusmarato yan nimittam.
H 71a1; C 334b20 (3.2.2.2.13) vikalpanimittaṃ katamat?
anāgatān saṃskārān vikalpayato yan nimittam.
H 71a1; C 334b21 (3.2.2.2.14) sahānucaraṃ nimittaṃ katamat?
pratyutpannān saṃskārān manasikurvato yan nimittam.
H 71a1; C 334b22 (3.2.2.2.15) kliṣṭanimittaṃ katamat?
sarāgaṃ cittaṃ sarāgaṃ cittam iti manasikurvato vistareṇa yāvad asuvimuktaṃ cittam iti manasikurvato yan nimittam.
H 71a2; C 334b24 (3.2.2.2.16) akliṣṭanimittaṃ katamat?
etadviparyāyād akliṣṭanimittaṃ veditavyam.
H 71a2; C 334b25 (3.2.2.2.ad15–16) tatra sarāgādipratyavekṣā niṣkrāntānām aprahāṇaprayuktānām;
prayuktānāṃ tu saṃkṣiptalīnādipratyavekṣā.
tatra sarāgaṃ yad rāgasaṃprayuktaṃ yad vā tatpakṣyadauṣṭhulyānugatam.
evaṃ paryavasthānānuśayābhyāṃ sarvāṇi cittāni kliṣṭāni yathāyogaṃ veditavyāni, paryavasthānānuśayapratipakṣeṇa vā punar akliṣṭāni.
H 71a3; C 334b29 (3.2.2.2.17) samyakprayoganimittaṃ katamat?
śuklapakṣikaṃ nidānanimittaṃ manasikurvato yan nimittam.
H 71a3; C 334c1 (3.2.2.2.18) mithyāprayoganimittaṃ katamat?
kṛṣṇapākṣikaṃ nidānanimittaṃ manasikurvato yan nimittam.
„evam indriyair aguptadvārasya viharato yāvad asaṃprajānadvihāriṇa evaṃ caivaṃ ca cittaṃ saṃkliṣṭam“ iti manasikurvato yan nimittam.
H 71a4; C 334c4 (3.2.2.2.19) ālokanimittaṃ katamat?
 yathāpīhaikatyenāndhakāraprātipakṣikād dharmālokād vā sādhu ca suṣṭhu ca nimittaṃ sūdgṛhītaṃ bhavati sumanasikṛtaṃ yathādhas tathordhvam ity 
andhakāranimittapratipakṣeṇaitad vyavasthāpitam.
H 71a4; C 334c7 (3.2.2.2.20) pratyavekṣaṇānimittaṃ katamat?
 iha bhikṣuṇā pratyavekṣaṇānimittam eva sādhu ca suṣṭhu ca sūdgṛhītaṃ bhavati, tadyathā sthito niṣaṇṇaṃ pratyavekṣata iti vartamānena grāhakeṇānāgatagrāhyadharmapratyavekṣā. 
niṣaṇṇo vā nipannam iti vartamānenaiva grāhakeṇātītagrāhyadharmapratyavekṣā.
purato vā gacchantaṃ pṛṣṭhato gacchan pratyavekṣata ity uttarottareṇa grāhakeṇa pūrvakagrāhakadharmapratyavekṣā;
seyaṃ samāsato grāhyagrāhakadharmapratyavekṣā dvividhā paridīpitā.
H 71a6; C 334c13 (3.2.2.2.21) bhadrakaṃ samādhinimittaṃ katamat?
vinīlakādi manasikurvato yan nimittaṃ kāmarāgapratipakṣeṇa.
kasmād etad bhadrakam ity ucyate?
sarveṣāṃ kleśānāṃ pradhānaṃ rāgaḥ sarveṣāṃ ca rāgāṇāṃ sarvaduḥkhasamudghātyaḥ kāmarāgaḥ;
tasya caitat prātipakṣikam ālambanam.
tasmād bhadrakam ity ucyate.
H 71a7; C 334c17 (3.2.2.2.22) śamathanimittaṃ katamat?
nirvikalpaṃ pratibimbaṃ manasikurvato yan nimittam.
H 71a7; C 334c18 (3.2.2.2.23) pragrahanimittaṃ katamat?
anyatamānyatamena prasadanīyenālokanimittena vā cittaṃ pragṛhṇato yan nimittam.
H 71a7; C 334c19 (3.2.2.2.24) vipaśyanānimittaṃ katamat?
śrutamayyā cintāmayyā bhāvanāmayyā ca prajñayā dharmān manasikurvato yan nimittam.
H 71b1; C 334c20 (3.2.2.2.25) upekṣānimittaṃ katamat?
samaprāptaṃ cittaṃ kuśalapakṣe ’dhyupekṣamāṇasya yan nimittam.
H 71b1; C 334c21 (3.2.2.2.26) samādhinimittaṃ katamat?
yair nidānālambananiṣevaṇīyair nimittaiḥ samādhiṃ samāpadyate pratilabdhaṃ vā saṃmukhīkaroti.
H 71b1; C 334c22 (3.2.2.2.27) samādhisthitinimittaṃ katamat?
yā teṣām eva nimittānāṃ sūdgṛhītatā;
sūdgṛhītatvād yāvad ākāṅkṣati tāvat samāpannas tiṣṭhati;
ye ca tasya samādher aparihāṇīyā dharmāḥ.
H 71b2; C 334c25 (3.2.2.2.28) samādhivyutthānanimittaṃ katamat?
yad asamāhitabhūmikaṃ vikalpaśarīrāsaṃgṛhītam.
H 71b2; C 334c26 (3.2.2.2.29) āyanimittaṃ katamat?
pratilabdhasya samādher bhūyobhāvavṛddhivipulatāṃ manasikurvato yan nimittam.
H 71b2; C 334c27 (3.2.2.2.30) apāyanimittaṃ katamat?
pratilabdhasya samādher hānim apacayaṃ tanutvaṃ manasikurvato yan nimittam.
H 71b2; C 334c28 (3.2.2.2.31) upāyanimittaṃ katamat?
yo mārgo dvayor api:
bhūyobhāvavṛddhivipulatāgamanāya hānigamanāya vā.
H 71b3; C 334c29 (3.2.2.2.32) abhinirhāranimittaṃ katamat?
 viśālapadavyañjanam artham abhisaṃkṣipataḥ, abhijñāṃ vābhinirharato ’raṇāpratisaṃvitpraṇidhijñānāni vānyaṃ vā samādhisaṃniśrayeṇa vaiśeṣikaṃ  #
guṇaṃ balavaiśāradyādīni vā, gambhīraṃ vārthapadaṃ prajñayā pratividhyato yan nimittam. 
H 71b4; C 335a4 (3.2.3) eṣāṃ punaḥ sarveṣāṃ nimittānāṃ caturbhir mūlanimittaiḥ saṃgraho bhavati.
ālambananimittena sarveṣām;
nidānanimittena ca, pūrvakam uttarasya nidānam iti kṛtvottarottaraprabhāsvaratāyai.
samyakprayogas tu sarvathā nidānanimittam eva.
yathā samyakprayoga evaṃ mithyāprayogaḥ.
ekaḥ śuklapakṣasya, dvitīyaḥ kṛṣṇapakṣasya.
tatra kliṣṭaṃ nimittaṃ sarvam eva parivarjanīyam.
tadanyat pratiniṣevaṇīyaṃ tatra tatra kāle veditavyam.
H 71b5; C 335a15 (3.2.4) tatra katham ālambananimitte manasikāraṃ bhāvayati?
yad yad eva nimittaṃ manasikaroti, tan manasikurvaṃś catvāri kāryāṇi karoti:
 tam eva manasikāraṃ pratiniṣevate, tadvipakṣaṃ kleśaṃ dūrīkaroti, tam eva manasikāraṃ tadanyaṃ vottāpayati yadutāyatyām uttaptatarotpattaye,  #
pratiniṣevamāṇaś ca taṃ manasikāram ālambanaṃ vidūṣayati, kleśaṃ prajahāti, prahāṇam ādhārayati, dūrīkaroti saṃtatiṃ kleśebhyaḥ. 
evaṃ nimittālambanaṃ manaskāraṃ bhāvayati.
H 71b6; C 335a22 (3.3.0) caturbhiḥ kāraṇaiḥ prathamaṃ dhyānaṃ samāpadyate yāvad bhavāgram:
hetubalena, prayogabalena, uddeśabalena, upadeśabalena ca.
H 71b6; C 335a23 (3.3.1.1) kathaṃ hetubalena?
āsannasamāpannaṃ dhyānaṃ samāpanno bhavati.
H 71b6; C 335a24 (3.3.1.2) kathaṃ prayogabalena?
anāsannasamāpanno ’py abhīkṣṇaṃ samāpadyamānaḥ sātatyenābhyāsavaśāt.
H 71b7; C 335a25 (3.3.1.3) katham uddeśabalena?
dhyānādhipateyā anena bahavo dharmāḥ śrutā bhavanti dhṛtā iti vistaraḥ.
sa tān eva dharmān niśrityaiko vyavakṛṣṭo ’pramatta ātāpī prahitātmā viharan dharmasyānudharmaṃ pratipadyamāno dhyānaṃ samāpadyate.
H 71b7; C 335b3 (3.3.1.4) katham upadeśabalena?
 ācāryasya vopādhyāyasya vānyatamasyānyatamasya vā gurusthānīyasyāntikāt prathamasya dhyānasyānulomikīm avavādānuśāsanīṃ pratilabhate ’vaśiṣṭānāṃ 
sa tām eva manasikurvan dhyānaṃ samāpadyate.
H 72a1; C 335b6 (3.3.2) ta ete catvāro yogino hetubalikaḥ prayogabalikas tīkṣnendriyo mṛdvindriyaś ca.
H 72a1; C 335b8 (3.4.0) catvāra ime dhyāyinaḥ:
tṛṣṇottaradhyāyī dṛṣṭyuttaradhyāyī mānottaradhyāyī vicikitsottaradhyāyī ca.
H 72a2; C 335b9 (3.4.1) tṛṣṇottaradhyāyī katamaḥ?
pūrvam evānena dhyānasamāpatter anuśaṃsaḥ śruto bhavati, niḥsaraṇaṃ na śrutaṃ bhavati.
tatraikāṃśenānuśaṃsasaṃdarśy ātaptānvayāt prathamaṃ dhyānaṃ samāpadyate;
tathā samāpannaś cottary āsvādayati.
H 72a2; C 335b13 (3.4.2) dṛṣṭyuttaradhyāyī katamaḥ?
ihaikatyena svasya śāstur antikāc chrutaṃ bhavaty anyato vā:
„śāśvato lokaḥ“ ity evamādi, „evaṃ śudhyati mucyate;
evaṃ prathamaṃ dhyānaṃ samāpadyate yāvad bhavāgram“ iti.
sa tām eva dṛṣṭiṃ niśrityātaptānvayāt prathamaṃ dhyānaṃ samāpadyate;
tathā samāpannaś ca pūrvakam ātmabhāvam anekān kalpān samanusmarati.
tasyaivaṃ bhavati:
„śāśvata ātmā lokaś ca“.
tasmāt samādher vyutthitaḥ sa tām eva dṛṣṭiṃ gāḍhīkaroti, uttaratra ca dhyāyati pradhyāyaty avadhyāyati:
„anena śotsye mokṣye niryāsyāmi“ iti.
H 72a4; C 335b21 (3.4.3) mānottaradhyāyī katamaḥ?
yathāpīhaikatyena śrutaṃ bhavati:
„amuko nāmāyuṣmān prathamaṃ dhyānaṃ samāpadyate yāvad bhavāgram“ iti.
śrutvā ca punar asyaivaṃ bhavati:
„sa tāvat samāpadyate.
kasmād ahaṃ na samāpatsye” iti.
sa taṃ mānaṃ niśrityātaptānvayāt prathamaṃ dhyānaṃ samāpadyate;
tathā samāpannaś cottari tenonnamate.
samāpannasya vā punar evaṃ bhavati:
„aham asmi lābhī prathamadhyānasamāpatteḥ, anye tu na tathā.“ sa tam eva mānaṃ niśrityottari dhyāyati pradhyāyaty avadhyāyate.
H 72a5; C 335b28 (3.4.4) vicikitsottaradhyāyī katamaḥ?
yathāpīhaikatyaḥ prakṛtyā mando bhavati momuhaḥ.
sa ca bhavati pūrvaṃ śamathacaritaḥ, tato dhyānaṃ samāpadyate;
tathā samāpannaś cottari vyāyacchate ’prāptasya prāptaye caturṇām āryasatyānām abhisamayāya.
sa mandatvān momuhatvān na śaknoti satyābhisamayaṃ kartum.
tasyānyeṣām apy adhigama utpadyate kāṅkṣā, utpadyate vicikitsā.
tāṃ ca kāṅkṣāṃ niśrityottari dhyāyate pradhyāyate ’vadhyāyate.
H 72a6; C 335c6 (3.5.1.1) katham āsvādanāsaṃprayuktaṃ dhyānaṃ samāpadyate?
mṛdvindriyo bhavati rāgacarito vā kleśotsado vā.
sa prathamadhyānasamāpatter anuśaṃsaṃ śṛṇoti vistareṇa yathā tṛṣṇottaradhyāyī.
sa uttari niḥsaraṇam aprajānann āsvādayati nigamayaty adhyavasyaty adhyavasāya tiṣṭhati.
yac cāsvādayati, tasmād vyutthito vaktavyaḥ;
yenāsvādayati, tat samāpannaḥ.
H 72b1; C 335c11 (3.5.1.2) kathaṃ śuddhakaṃ dhyānaṃ samāpadyate?
madhyendriyo bhavati tīkṣṇendriyo vā, samakleśo mandarajasko vā.
sa parataḥ prathamadhyānasamāpatter āsvādam ādīnavaṃ ca śṛṇoty uttare ca niḥsaraṇam.
sa ātaptānvayāt prathamaṃ dhyānaṃ samāpadyate.
samāpadya tam evādīnavaṃ manasikurvann uttari ca niḥsaraṇaṃ prajānan nāsvādayati.
H 72b1; C 335c15 (3.5.1.3) katham anāsravaṃ dhyānaṃ samāpadyate?
yathāpīhaikatyaḥ śraddhānusārī vā bhavati dharmānusārī vā mandarajaskajātīyaḥ.
tena pūrvam eva catvāry āryasatyāny abhisamitāni bhavanti, abhisamayāya vā prayuktaḥ.
 sa yair ākārair liṅgair nimittaiḥ prathamaṃ dhyānaṃ samāpadyate, sa naiva tān ākārāṃl liṅgāni nimittāni manasikaroti, api tu yat tatra bhavati  #
rūpagataṃ vā yāvad vijñānagataṃ vā, tān dharmān rogādibhir ākārair manasikurvaṃs tebhyaḥ saṃskārebhyaś cittam udvejayaty uttrāsayati prativārayaty  #
amṛte ca dhātāv upasaṃharati. 
evam anāsravaṃ samāpadyate.
H 72b3; C 335c23 (3.5.2.1) kathaṃ hānabhāgīyaṃ samāpadyate?
mṛdvindriyo bhavati hīnādhimuktikaḥ.
sa ātaptānvayāt prathamaṃ dhyānaṃ samāpadyamāna eva tatra prītiṃ ca sukhaṃ cānuśaṃsaṃ cāsahamānas tasmād dhyānāt parihīyate.
yathā yathā samāpadyate tathā tathā parihīyata eva, yāvan nendriyāṇy uttāpayati.
H 72b4; C 335c27 (3.5.2.2) kathaṃ sthitibhāgīyaṃ samāpadyate?
madhyendriyo vā bhavati tīkṣṇendriyo vā.
sa tasyānuśaṃsaṃ śrutvā vistareṇa yathāsvādanāsaṃprayuktam.
sa tad āsvādayan na cottari niḥsarati na cādhaḥ parihīyate.
H 72b4; C 336a1 (3.5.2.3) kathaṃ viśeṣabhāgīyaṃ samāpadyate?
niḥsaraṇam asyānena śrutaṃ bhavati.
sa tayā samāpattyāsaṃtuṣṭatvāt tac ca nāsvādayaty uttari ca vyāyacchate.
tato viśeṣaṃ gacchati.
H 72b5; C 336a3 (3.5.2.4) kathaṃ nirvedhabhāgīyaṃ samāpadyate?
sarvatra satkāya ādīnavadarśī bhavati.
tato ’nāsravaṃ samāpadyate.
sarvaṃ cānāsravaṃ nirvedhabhāgīyam ity ucyate ’tyantaniṣṭhatvāt.
tadyathā nirviddho maṇiḥ, nirviddho ghaṭaḥ, nirviddhā kacchety ucyate;
yasmāt pareṇa vedho nāsti, sa nirviddha ity ucyate;
evam eva yasmāt pareṇa prativedho na bhavati, tan nirvedhabhāgīyam ity ucyate.
H 72b6; C 336a9 (3.5.3) kathaṃ nirantaraṃ samāpadyate?
yathāpīhaikatyo lābhī bhavati prathamadhyānasyāpariśuddhasyāparyavadātasya yāvad bhavāgrasya.
so ’nupūrvaṃ pratilomaṃ ca yāvad bhavāgraṃ prathamaṃ ca dhyānaṃ samāpadyate.
H 72b6; C 336a12 (3.5.4) kathaṃ vyutkrāntaṃ samāpadyate?
teṣām eva pariśuddhatvāt prathamadhyānasamanantaraṃ tṛtīyaṃ samāpadyate;
tasmād yāvad ākāśānantyāyatanam;
tata ākiṃcanyāyatanam.
nāsti tṛtīyāt pareṇa vyutkrāntakasamāpattir iti viprakṛṣṭatvāt.
evaṃ pratilomam api;
sthāpayitvā tathāgataṃ dvyasaṃkhyeyaniryātaṃ ca bodhisattvam, tayor yathākāmaṃ samāpattisaṃbhavāt.
H 72b7; C 336a18 (3.6.1) kathaṃ dhyānāni vyavakiranti?
yathāpy ekatyo lābhī bhavati sāsravānāsravāṇāṃ dhyānānāṃ caturṇām.
sa samāpatter vaśitāṃ vā prāptukāmo bhavati samāpattivaśitāphalaṃ vā pratyanubhavitukāmaḥ.
 pravāhayuktaṃ sāsravam anāsravaṃ vā dhyānam anyonyavyavakīrṇaṃ samāpadyate yāvat sāsravasamanantaram anāsravam anāsravasamanantaraṃ sāsravam. 
iyatā pariniṣpattir veditavyā.
sa yatra yadā yāvad icchati, tatra tadā tāvat samāpadyata iti.
eṣā ca samāpattivaśitā.
H 73a2; C 336a25 (3.6.2.1) samāpattivaśitāphalaṃ punaḥ:
 dṛṣṭadharmasukhavihāro ’sya prabhāsvarataro bhavati, tasya cānenāparihāṇīyo mārgaḥ pratilabdho bhavati, vimokṣābhibhvāyatanakṛtsnāyatanānāṃ  #
cābhinirhārāya mārgaḥ pariśodhito bhavati. 
sacet sopadhiśeṣaḥ kālaṃ karoti, tataḥ śuddhāvāsān praviśati.
H 73a3; C 336a29 (3.6.2.2) mṛdumadhyādhimātradhyānasamāpattibhedena sarvatra tisro bhūmayaḥ pūrvavat tadyathā savitarkasavicārāyāṃ bhūmau.
avitarkaṃ vicāramātraṃ samādhiṃ bhāvayitvā mahābrahmatvaṃ labhyate.
H 73a3; C 336b2 (3.6.2.3) mṛdumadhyādhimātrādhimātratarādhimātratamabhāvitatvād vyavakīrṇabhāvitānāṃ pañca śuddhāvāsabhūmayo nirvṛttāḥ.
H 73a3; C 336b3 (3.6.2.4) tatra śuddhakadhyānasamāpattyā dhyānabhūmiṣūpapattir veditavyā nāsvādanāsaṃprayuktena.
upapanno vā punaḥ saced āsvādayati, tasyāś cyavate;
atha śuddhakaṃ bhāvayati, tatraiva vopapadyate ’dho vā;
uttari vā samāpadyordhvaṃ saṃcarati.
iha ca pūrvaṃ samāpattiḥ, tataḥ paścāt tatropapattiḥ.
tat kasya hetoḥ?
nāvītarāgasya tatropapattiḥ;
na cāsamāpannasya vairāgyaṃ pṛthagjanasya.
na ceha tatra vā samāpannayoḥ sukhaviśeṣo vidyate;
āśrayaviśeṣas tu vidyate.
H 73a5;
(C 336b11) (3.Ω) manaskāranimittabhāvanā samāptā.
H 73a5; C 336b11 (4.0) sūtrāntasaṃgrahaḥ katamaḥ?
H 73a5; C 336b12 (4.1.1.1.0) aṣṭau vimokṣā rūpī rūpāṇi paśyatīty evamādayaḥ pūrvavat.
vimukto ’dhimucyata ity ataḥ sapta vimokṣāḥ.
saṃjñāvedayitavimukhībhāvenāṣṭavimokṣam ucyate.
H73a5; C 336b15 (4.1.1.1.1) kathaṃ rūpī rūpāṇi paśyati?
kāmadhātau jāto bhūtaḥ kāmavairāgyam anuprāpnoti, na ca rūpavairāgyam.
sa evaṃ muktaḥ, yebhyo muktaḥ, tāny eva kāmāvacarāṇi rūpāṇi manasikaroty adhimucyate sālokābhāsanimittena.
sa dvābhyāṃ kāraṇābhyāṃ rūpī bhavati:
yac ca kāmadhātau jāto bhūtaḥ, yac ca lābhī rūpasamāpatteḥ, saprabhāsaṃ cādhimucyate.
H73a6; C 336b20
rūpāṇi paśyatīti kīdṛśāni paśyati?
kena kāraṇena?
kāmāvacarāṇi rūpāṇi bhittvā yāny abhibhvāyataneṣu vibhāvitāni parīttāni suvarṇadurvarṇāni hīnapraṇītāni, evam adhimātrāṇi ceti vistaraḥ.
kena kāraṇena?
vaiśeṣikaguṇābhinirhārāya prayogaparikarmārtham, tadyathābhibhvāyatanakṛtsnāyatanānām āryāyā ṛddher araṇāpraṇidhijñānapratisaṃvidādīnāṃ ca.
yady apy ayaṃ pūrvaṃ tebhyo rūpebhyo vītarāgaḥ, na tv anena teṣv adhimuktivaśitā labdheti tallābhārthaṃ punaḥ punar adhimucyate.
H 73b1; C 336b28 (4.1.1.1.2) katham adhyātmam arūpasaṃjñī bahirdhā rūpāṇi paśyati?
kāmadhātau jāto bhūto rūpavītarāga ārūpyasamāpattim asaṃmukhīkurvaṃs tatsaṃjñī cāvabhāsanimittam amanasikurvan bahirdhā rūpāṇy adhimucyate.
yebhyo vītarāgaḥ, tāny asya bahirdhā.
sa dvābhyāṃ kāraṇābhyām adhyātmam arūpasaṃjñī:
yac cārūpyasamāpatter lābhī tāṃ ca samāpattim ātmanā saṃjānīte, yac cādhyātmam avabhāsanimittaṃ na manasikaroti.
śeṣaṃ pūrvavat.
H 73b2; C 336c4 (4.1.1.1.3) kathaṃ śubhaṃ vimokṣaṃ kāyena sākṣātkṛtyopasaṃpadya viharati?
yathāpīhaikatyo lābhī bhavaty upekṣāsmṛteḥ pariśuddhāyāḥ paryavadātāyāḥ.
tāṃ ca tena niśritya śubhā bhāvitā bhavaty āryākāraparipūrṇā.
sa śubho vimokṣaḥ.
kena kāraṇena?
tribhiḥ kāraṇaiḥ:
sukhaduḥkhavyatikramataḥ sarveñjitoparamāt suparikarmakṛtatvāc ca.
kāyena sākṣātkṛtveti tena vihāreṇāryā bahulaṃ viharanti.
H 73b3; C 336c9 (4.1.1.1.4) ākāśānantyāyatanavimokṣo yathāpi tasmād vītarāga ākāśam evādhimucyate.
evaṃ vijñānānantyāyatanavimokṣas tasmād vītarāgasya tad evādhimucyamānasya.
ākiṃcanyāyatanalābhino vijñānānantyāyatanam adhimucyamānasyākiṃcanyāyatanavimokṣaḥ.
bhavāgravimokṣe tu nānyāny adhimucyate.
yāvat kṛtsnasaṃjñāsaṃbhavaḥ, tāvad adhimoktavyam.
H 73b4; C 336c17 (4.1.1.2.1) pūrvam adhimucya parikarma kṛtvā paścād abhibhūya paśyatīty abhibhvāyatanāni.
sa punar abhibhavaḥ pañcavidho veditavyaḥ.
hīnābhibhavo yathā kenacid utkarṣāt tena śilpādinā paraṃ hīnatāyāṃ sthāpayati.
durbalīkaraṇābhibhavas tadyathā balavattaro durbalataraṃ sādayati.
antardhāpanābhibhavas tadyathā tiraskaroti kuṇḍādinā, mantrair vāntardhāpayaty ṛddhyā vā.
vidūṣaṇābhibhavas tadyathā vidūṣya kleśaṃ prajahāti.
vaśavartanābhibhavas tadyathā yathākāmakāraṇārthena svāmī dāsam avasthāpayati.
asmiṃs tv arthe ’ntardhāpanābhibhavaś ca vaśavartanābhibhavaś cābhipretaḥ.
pūrvam adhimuktivaśitā vimokṣeṣu, paścād abhibhavavaśitābhibhvāyataneṣu.
H 73b6; C 336c27 (4.1.1.2.2) tatra rūpāṇi paśyati parīttānīti sattvopakaraṇākhyāni.
adhimātrāṇīti gṛhalayanādīni.
suvarṇāni yāni varṇato manāpāny ekāntaśubhatvāt.
etadviparyayeṇa durvarṇāni.
hīnāni yāni śabdagandharasaspraṣṭavyato ’manāpāni.
etadviparyayeṇa praṇītāni.
teṣāṃ punaś caturvidho varṇaḥ sattvānām upakaraṇānāṃ vimānānāṃ ca.
abhibhūya jānātīty antardhāpyāntardhāpyālambanam adhimucyate.
tathāsaṃjñī ca bhavatīty abhibhūtasaṃjñī.
H 74a1; C 337a6 (4.1.1.3.1) kṛtsnāyatanair adhimokṣasya vastunaḥ kṛtsnam āyatanam adhimucyate.
tatrādvayam ity āryasyātmātmīyabhedābhāvāt.
apramāṇaṃ tu sarveṣām.
H 74a1; C 337a8 (4.1.1.3.2) kena kāraṇena rūpaspraṣṭavyābhyām āyatanābhyām etad vyavasthāpitam?
anayoḥ svaparasaṃtānayoḥ sarvatra ca rūpiṇi dhātau saṃbhavāt.
cakṣurādīni svāsaṃtānikāny eva, gandharasāv api na sarvagatau.
teṣāṃ punā rūpiṇāṃ rūpadhātuparyavasānā kṛtsnasamāpattiḥ.
ārūpyeṣu punar ākāśaṃ sarvagatam.
ato ’tra kṛtsnāyatanaṃ vyavasthāpyate.
vijñānasya ca kṛtsnaviṣayagocaratvāt.
H 74a2; C 337a15 (4.1.1.4.1) pūrvaṃ tāvad yogy adhimucyate, tato ’bhibhavati.
tato ’bhibhavavaśitāṃ labdhvā paścāt tad eva kṛtsnam āyatanaṃ yathākāmam adhimucyate.
ata eṣām iyam ānupūrvī.
H 74a2; C 337a18 (4.1.1.4.2) aṣṭābhī rūpakṛtsnaiḥ pariśuddhair āryām ādhimokṣikīṃ vastupariṇāmikīṃ ca rddhim abhinirharati.
sa yathādhimucyate yāvat pariṇāmayati, tathaiva tad bhavati;
śakyaṃ ca tena kāryaṃ kartuṃ suvarṇādinā.
vijñānakṛtsnena pariśuddhenāraṇāpratisaṃvitpraṇidhijñānādīny abhinirharati.
ākāśakṛtsnena pariśuddhena yad icchati tad ākāśaṃ karoti.
 H 74a3; C 337a23 (4.1.1.4.3) tadyathā kumbhakārāyaskārasuvarṇakārā mṛttikādīni tatprathamataḥ samāyojayanti, no tu tāni suparikarmīkṛtāni bhavanti,  #
evaṃ vimokṣāvasthā. 
yathā suparikarmakṛtāni, evam abhibhvāyatanāvasthā.
yathā suparikarmīkṛtya yatheṣṭaṃ pariṇāmayanti, evaṃ kṛtsnāyatanāvasthā draṣṭavyā.
H 74a4; C 337a27 (4.1.2.1.0) trayaḥ samādhayaḥ:
śūnyatā, apraṇihitaḥ, ānimitta iti.
H 74a4; C 337a27 (4.1.2.1.1.1) śūnyatāsamādhiḥ katamaḥ?
yā niḥsattvajīvapoṣapudgalatām ārabhya cittasya sthitir aikāgryam.
H 74a5; C 337a29 (4.1.2.1.1.2) tatra caturvidhā śūnyatā:
parīkṣāśūnyatā tadyathā sarvadharmāñ śūnyān pratyavekṣate nityena yāvad ātmanātmīyeneti.
tatphalaśūnyatā tadyathā śūnyākopyā cetovimuktī rāgādibhiḥ sarvakleśaiḥ.
adhyātmaśūnyatā tadyathā śūnya ātmabhāvo ’haṃkāramamakārāsmimānābhiniveśaiḥ.
bahirdhāśūnyatā tadyathā śūnyāḥ pañca kāmaguṇāḥ kāmarāgeṇa.
yathoktaṃ sarvaśo rūpasaṃjñānāṃ samatikramād bahirdhāśūnyatāṃ kāyena sākṣātkṛtyopasaṃpadya viharāmīti vistaraḥ.
kāmaguṇasaṃjñā hy atra rūpasaṃjñā.
tatsaṃjñāsamuttharāgaprahāṇāt sā bahirdhāśūnyateti.
H 74a6; C 337b7
 kadācid yogī bahirdhāśūnyatāṃ manasikaroti kadācid adhyātmaśūnyatāṃ tatphalaśūnyatayā, kadācid adhyātmabahirdhāśūnyatāṃ parīkṣāśūnyatayā, tadvaśena  #
hi tayoś cittaṃ praskandati. 
saced adhyātmabahirdhāśūnyatāyām api na praskandati, tata ānijyaṃ manasikaroti.
anityasaṃjñā duḥkhasaṃjñā vāniñjyam ity ucyate.
tathāsya manasikurvata asmītīñjitaṃ na bhavati, ayam aham asmīti vistareṇa cittam asya neñjate.
tato ’sya tayoś cittaṃ praskandati.
H 74b1; C 337b15 (4.1.2.1.2) apraṇihitaś cetaḥsamādhiḥ katamaḥ?
pañcopādānaskandhān anityato vā duḥkhato vā manasikurvato yā cittasya sthitir aikāgryam.
H 74b1; C 337b16 (4.1.2.1.3.1) animittaḥ katamaḥ?
teṣām evopādānaskandhānāṃ nirodhaṃ śāntato manasikurvato yā cittasya sthitir aikāgryam.
H 74b1; C 337b18 (4.1.2.1.3.2) yad uktam ānimittaś cetaḥsamādhir no cāvanata iti vistareṇa.
tatra kathaṃ nāvanato bhavati nābhinataḥ?
virodhānurodhābhyāṃ visaṃyuktatvāt.
punar dvābhyāṃ kāraṇābhyām ānimittaṃ samāpadyate:
sarvanimittānāṃ cāmanasikārād ānimittasya ca dhātor manasikārāt.
tatra nimittāny amanasikurvaṃs teṣu na nirvidyate na vidūṣayati kevalam anabhisaṃskāram eva karoti.
ato ’navanata ity ucyate.
animittaṃ ca dhātuṃ manasikurvaṃs tatra na sajjate.
tato ’nabhinata ity ucyate.
H 74b3; C 337b24
sa ca samādhir dvividhaḥ:
prāyogikaḥ prayogaphalaś ca.
tatra prāyogikaḥ pratisaṃkhyāya pratisaṃkhyāya vyavasthāpyate;
avimuktaś ca bhavati nimittebhyaḥ.
tathā hi tasya nimittānusāri vijñānam antarāntarā cittaṃ paryādāya tiṣṭhati.
tat punaḥ pratisaṃkhyāya pratisaṃkhyāya sthāpyamānaṃ phalaṃ pratigṛhṇāti, nimittānusārād vimucyate.
tac ca vimuktaṃ vimuktatvān na pratisaṃkhyāya sthitaṃ bhavatīty ataḥ suvimuktam.
pratisaṃkhyāya pratisaṃkhyāya sthāpyamānaṃ punaḥ sthitatvād vimuktaṃ bhavati, no tu suvimuktam.
ājñāphala ājñānuśaṃsa iti kleśaprahāṇadṛṣṭadharmasukhavihāranirvartanāt.
punar nirodho ’py ājñā mārgo ’pi;
tābhyāṃ yathākramam ājñāphala ājñānuśaṃsaḥ.
punaḥ satyābhisamayo ’py ājñā, arhattvam apy ājñā.
tatra darśanamārga ājñāphalaḥ, arhattvaphala ājñānuśaṃsaḥ.
H 74b5; C 337c7 (4.1.2.1.4) yad yatra nāsti, tat tena śūnyam iti darśanāc chūnyatā.
yad evaṃ paśyati, tatraiva na praṇidadhātīty apraṇihitaḥ.
sarvasaṃskāranimittāpagataṃ paśyatīty ānimittaḥ.
 H 74b5; C 337c10 (4.1.2.1.5) kasmāt punar iha śūnyatāṃ pūrvam āha, anyatra yad anityaṃ tad duḥkham, yad duḥkhaṃ tad anātmeti paścāc chūnyatām 
na tāvad anityaduḥkhadarśanaṃ tathā pariśudhyate, yenāpraṇidhānaṃ bhavati, yāvad anātmasaṃjñā na saṃtiṣṭhate.
tadanantaram apraṇidhānaṃ bhavati.
ata evoktam anityasaṃjñino hy anātmasaṃjñā saṃtiṣṭhata iti vistaraḥ.
sa tad anityam anātma dṛṣṭvā na praṇidadhāti;
animittam eva praṇidadhāti niḥsaraṇaṃ samanveṣamāṇa ity anantaram animittam ucyate.
H 74b7; C 337c17 (4.1.2.2.1) savitarkaḥ savicāraḥ samādhiḥ katamaḥ?
yo vitarkavicārābhyāṃ saṃprayuktaḥ.
H 74b7; C 337c18 (4.1.2.2.2) avitarko vicāramātraḥ samādhiḥ katamaḥ?
yo vicāramātrasaṃprayuktaḥ, yaṃ bhāvayitvā mahābrahmatvaṃ pratilabhate.
H 75a1; C 337c19 (4.1.2.2.3) avitarko ’vicāraḥ samādhiḥ katamaḥ?
yo vitarkavicāraviprayuktaḥ, yaṃ bhāvayitvā tadūrdhvaṃ yāvad bhavāgrād upapadyate ’nyatrānāsravebhyaḥ samādhibhyaḥ.
katham avitarko ’vicāraḥ samādhir bhavati?
vitarkavicārebhyaś cittam adhyupekṣya saced ekarasenādhyātmam ālambanam adhimucyata ekarasena ca saṃprakhyāyate.
H 75a2; C 337c25 (4.1.2.3.1.1) parīttaḥ samādhiḥ katamaḥ?
ālambanato vā parīttaḥ parīttakaviṣayarūpadarśanāt, manasikārato vā parīttaśraddhācchandādhimokṣatvāt.
H 75a2; C 337c27 (4.1.2.3.1.2) mahadgataḥ samādhiḥ katamaḥ?
ālambanato vā mahadgataḥ prabhūtarūpadarśanāt, na tv anantadarśanāt;
manasikārato vā mahadgato ’dhimātraśraddhācchandādhimokṣatvāt, na tv anantāparyantaśraddhācchandādhimokṣatvāt.
H 75a3; C 338a1 (4.1.2.3.1.3) apramāṇaḥ samādhiḥ katamaḥ?
ālambanato vānantāparyantarūpadarśanāt;
manasikārato vānantāparyantaśraddhācchandādhimokṣatvāt.
H 75a3; C 338a3 (4.1.2.3.2) tatra mahadgataś cetaḥsamādhir ābhā devā ābhā devā ity ekaṃ vṛkṣamūlam adhimucyata iti vistaraḥ.
apramāṇāś catvāry apramāṇāni.
H 75a4; C 338a5 (4.1.2.3.3.1) ābhā devā ābhā devā iti katham ekaṃ vṛkṣamūlam adhimucyate?
kāmadhātuṃ dūṣayitvā prathamadhyānalābhī tatsamāpattipariśodhanārthaṃ prayukto bhavati;
śrutāś cānena bhavanty ābhā devā iti.
 sa teṣām evātmabhāvālokanimittaṃ manasikurvann ekaṃ vṛkṣamūlam adhimucyate yāvat samudraparyantāṃ pṛthivīm, samādher uttarottarādhimātratvāt. 
tadviśeṣakṛta upapattiviśeṣo bhavati.
H 75a5; C 338a11 (4.1.2.3.3.2) kathaṃ manasikāradvimātratā bhavati?
yo yāvad adhimucyate, tasya tāvan manaskāraḥ prajñapyate.
kathaṃ manaskāradvimātratāṃ pratītya bhāvanādvimātratā bhavati?
tasyaiva manasikārasya vaśena tasya samādher bhāvanāviśeṣaḥ prajñapyate pariśuddhataratamabhāvāt.
kathaṃ bhāvanādvimātratāṃ pratītya pratipaddvayamātratā prajñapyate?
yathā yathāsubhāvitataraḥ samādhir bhavati, tathā tathopapattihetuviśeṣaḥ prajñapyate.
kathaṃ pratipaddvayamātratāṃ pratītya pudgaladvayamātratā prajñapyate?
tena hetunā tatropapannānāṃ sattvānām uccanīcatā hīnapraṇītatā ca prajñapyate.
H 75a6; C 338a18 (4.1.2.3.3.3) kaḥ prathamadvitīyayor dhyānayor ābhāviśeṣaḥ?
tadyathā maṇer bahir ābhā bhavati, maṇis tu nābhā, evaṃ prathame dhyāne śarīrād bahir ābhā, na śarīrāṇy eva.
yathā tu pradīpasya bahir ābhā, sa ca pradīpa ābhāsaḥ, evaṃ dvitīye dhyāne śarīram apy ābhā veditavyā.
ata eva tatraikatvakāyā ity ucyante.
H 75b1; C 338a25 (4.1.2.3.4.1) kathaṃ caturṇām apramāṇānāṃ vyavasthānaṃ bhavati?
trividhāḥ sattvāḥ:
aduḥkhāsukhitā duḥkhitāḥ sukhitāś ca.
te yathākramaṃ sukhakāmā duḥkhaviyogakāmāḥ sukhāviyogakāmāś ca.
teṣāṃ caturvidhenopasaṃhāreṇa catvāri vyavasthāpyante:
yathākramaṃ sukhopasaṃhārato duḥkhāpanayanopasaṃhārataḥ sukhāviyogānumodanopasaṃhārataś ca trayāṇām.
 upekṣā punas teṣām eva trayāṇāṃ sukhādikāmānām aratyutkaṇṭhāsaṃkliṣṭatopasaṃhārato dveṣāsaṃkliṣṭatopasaṃhārato rāgāsaṃkliṣṭatopasaṃhārataś 
H 75b2; C 338b4 (4.1.2.3.4.2) maitrīsahagatena citteneti vistaraḥ.
tatropakārapratyupasthānatvān maitrīsahagatam.
upakāralakṣaṇaṃ hi mitram.
upakāraś ca dvividhaḥ:
hitopasaṃhāraḥ sukhopasaṃhāraś ca.
tau ca sarvair apramāṇaiḥ paridīpitau.
avaireṇety āśayāpradoṣāt.
asapatnenety apratyanīkabhāvāvasthānāt.
avyābādhenety apakārāviceṣṭanāt.
vipulenety ālambanamahattvāt.
mahadgateneti hitasukhopasaṃhāraprādhānyāt.
apramāṇeneti phalaparimāṇābhāvāc caturmahānadītoyasaṃbhedavat.
subhāviteneti suparijitatvāt.
kīdṛśena punar maitrīsahagatādinā cittenety āha:
adhimucya spharitvopasaṃpadyety adhyāśayādhimokṣeṇa vyāpyety arthaḥ.
upasaṃpadyeti pariśodhya paryavadāpya.
viharatīti rātriṃdivātināmanayogena kālātināmanāt.
H 75b4; C 338b15 (4.1.2.3.4.3.0) yad uktaṃ maitrī bhāvitā śubhaparamā bhavatīti vistaraḥ, kiṃ saṃdhāyoktam?
H 75b4; C 338b16 (4.1.2.3.4.3.1) etad agraṃ sukhānām, yaduta tṛtīye dhyāne.
tadupasaṃhāraparibhāvitā maitrī paramā bhavati;
ataḥ śubhaparamety ucyate.
H 75b5; C 338b18 (4.1.2.3.4.3.2) karuṇāpy ākāśānantyāyatanopasaṃhāraparibhāvitā paramā bhavati.
sa hi duḥkhāpanayanopasaṃhārābhiprāyaḥ.
 ata ārūpyeṣv etat sarvaśo nāstīti nāsti cchedanabhedanādiduḥkham ity ākāśānantyāyatanam eṣām upasaṃharati karuṇāsamāpanno duḥkhitānāṃ sattvānām: 
„yatra sāśrayaṃ duḥkhaṃ nāsti, tathaite bhavantu“ iti.
H 75b5; C 338b23 (4.1.2.3.4.3.3) muditāsamāpannaḥ punaḥ sukhitānāṃ sattvānāṃ modaprāptānāṃ vijñānānantyāyatanam upasaṃharati:
„evam apramāṇaṃ sukham eṣāṃ sattvānāṃ bhavatu yāvad apramāṇaṃ vijñānānantyāyatanam“ iti;
evaṃ vijñānānantyāyatanopasaṃhāraparibhāvitā muditā paramā bhavati.
H 75b6; C 338b26 (4.1.2.3.4.3.4) ayaṃ cānāsravacittabhūmiparyantaḥ, yadutākiṃcanyāyatanam;
tac ca param upekṣāṇām.
 ataḥ „yathārhato bhikṣoḥ sarveṣu sukhaduḥkhāduḥkhāsukhapracāreṣv asaṃkleśo bhavati, evam eṣāṃ sattvānāṃ bhavatu“ ity upekṣāsamāpannas tad ākiṃcanyāyatanam 
ata ākiṃcanyāyatanopasaṃhāraparibhāvitopekṣā paramā bhavati.
H 75b7; C 338c2 (4.1.2.3.4.3.5) etāni ca sarvāṇy āryākārāṇy ārya eva bhāvayituṃ śaknoti bodhyaṅgasahagatāni.
H 75b7; C 338c5 (4.1.2.4.1.1) ekāṃśabhāvitaḥ samādhiḥ katamaḥ?
yatrāvabhāsanimittaṃ vaiva rūpanimittam eva vā manasikṛtya samāpadyate.
tābhyāṃ yathākramam avabhāsaṃ vā saṃjānīte rūpāṇi vā paśyati.
H 76a1; C 338c8 (4.1.2.4.1.2) ubhayāṃśabhāvitaḥ samādhiḥ katamaḥ?
yad ubhayaṃ manasikṛtya samāpadyate.
so ’vabhāsaṃ ca saṃjānīte rūpāṇi ca paśyati.
H 76a1; C 338c9 (4.1.2.4.2.1) evam ālokaparibhāvitasya samādher ekādaśāntarāyā veditavyā vicikitsādayo yathāsūtram eva vistareṇa.
kasya punar ete ’ntarāyāḥ?
samādhinimittasya dvividhasyāpy ālambananimittasya nidānanimittasya ca, yad āśritaḥ samādhis tiṣṭhati.
tasmān nimittāc cyutasya na tiṣṭhati.
H 76a2; C 338c13 (4.1.2.4.2.2.1) tatra prathamato ’pratisaṃveditarūpāvabhāsasaṃdarśanād vicikitsā.
H 76a2; C 338c14 (4.1.2.4.2.2.2) śaithilyayogād amanasikāraḥ;
yathā vā rūpāṇy adraṣṭukāmo ’kṣiṇī vā nimīlayaty anyato vā mukhaṃ parivartayati, evam ayaṃ teṣu rūpeṣv amanasikāram āpadyate.
H 76a3; C 338c17 (4.1.2.4.2.2.3) indriyāguptadvāratādibhiḥ kāyadauṣṭhulyam.
H 76a3; C 338c18 (4.1.2.4.2.2.4) atiprajāgarād atisvapnāsevanāj jāḍyaṃ styānamiddham.
 H 76a3; C 338c18 (4.1.2.4.2.2.5) rūpāṇy apaśyato ’paripūrṇaṃ vā paśyatas tadubhayārtham atyābhogaṃ karoty atyavaṣṭabdhaṃ manasikāraṃ karoti; 
ato ’tyārabdhaṃ vīryaṃ bhavati.
H 76a3; C 338c20 (4.1.2.4.2.2.6) atyārambhadoṣāt punar atilīnaṃ karoti laṭukikāśakunipīḍanavat.
 H 76a4; C 338c22 (4.1.2.4.2.2.7) tasyāvabhāsamātraṃ prārthayamānasya sa rūpadarśanena sahotpanna ity ekam icchato dvayalābhān nidhimukhadvayalābhavad 
H 76a4; C 338c24 (4.1.2.4.2.2.8) sarvadikṣu sahasā saumyarūpasaṃdarśanād yugapac chambitatvam ubhayapārśvavartakotpatanavat.
H 76a4; C 338c25 (4.1.2.4.2.2.9) tasya carato vā viharato vā lokacitrikeṣu nānātvasaṃjñā bhavati.
sā bahirdhāsaṃjñāsya samādher antarāyaṃ karoti.
tena vā punaḥ samādhinātmānam utkṛṣṭaṃ paśyan paraṃ ca hīnam ātmānaṃ saṃpragṛhṇāti;
eṣāpi nānātvasaṃjñā.
 H 76a5; C 338c29 (4.1.2.4.2.2.10) atyarthaṃ bhāṣyaprayuktasyāticiraṃ vā vitarkayataḥ kāyaḥ klāmyati yāvac cittaṃ na samādhīyata ity ato ’tyabhijalpo 
 H 76a5; C 339a1 (4.1.2.4.2.2.11) tadutpanne ’vabhāsanimitte rūpadarśane vādhyātmaṃ yogavihāraṃ manaskāram utsṛjya bahirdhā praṇidadhāti, rūpāṇy  #
upanidhyātum ārabhata ity etad atinidhyāyitatvaṃ samādher antarāyaḥ. 
 H 76a6; C 339a4 (4.1.2.4.2.3) ete yathāyogaṃ samādher ālambanāntarāyā veditavyā nidānāntarāyāś ca, yathākramam ālambananidānanimittābhyāṃ cyāvanāt. 
ubhayanimittāt kecic cyāvayanti.
H 76a6; C 339a7 (4.1.2.5.1) prītisahagataḥ samādhiḥ katamaḥ?
prathamadvitīyayor dhyānayor yaḥ samādhiḥ.
H 76a7; C 339a8 (4.1.2.5.2) sātasahagataḥ samādhiḥ katamaḥ?
tṛtīye dhyāne.
H 76a7; C 339a9 (4.1.2.5.3) upekṣāsahagataḥ samādhiḥ katamaḥ?
caturthād dhyānāt prabhṛti.
H 76a7; C 339a11 (4.1.2.6.1) katamā samādhibhāvanā dṛṣṭadharmasukhavihārāya saṃvartate?
caturṇāṃ dṛṣṭadharmasukhavihārāṇāṃ prayogamārge yā samādhibhāvanā, mauleṣu cāpariśuddhāparyavadāteṣu yā samādhibhāvanā.
apūrvasamāpattyarthaṃ tu bhagavatā prathamasya dhyānasya prayogamārga uktaḥ.
H 76b1; C 339a14 (4.1.2.6.2) katamā samādhibhāvanā jñānadarśanapratilambhāya saṃvartate?
iha bhikṣuṇālokanimittam eva sādhu ca suṣṭhu ca sūdgṛhītaṃ bhavatīti yathāsūtram.
saiṣā divyacakṣurabhinirhāraprayogamārge draṣṭavyā.
tatra yad divyena cakṣuṣā rūpāṇām ālocanaṃ pratyakṣībhāvaḥ, tad darśanam.
yat punar jānīta ity api tā devatā evaṃnāmāna evaṃjātyā iti vistareṇādhidevatāsūtram, idaṃ jñānam.
H 76b2; C 339a19 (4.1.2.6.3) katamā samādhibhāvanā prajñāprabhedāya saṃvartate?
satyābhisamayasya srotaāpattiphalasya prayogamārge yā samādhibhāvanā pratisaṃvidāṃ ca.
H 76b2; C 339a21 (4.1.2.6.4) katamā samādhibhāvanāsravakṣayāya saṃvartate?
yārhattvaphalasya prayogamārge.
H 76b3; C 339a24 (4.1.2.7.0) āryaḥ pañcajñānikaḥ samādhiḥ katamaḥ?
ayaṃ khalu me samādhir āryo nirāmiṣo niraupadhika iti vistareṇa yathāsūtram.
pañcākāraṃ jñānam anena paridīpitam, tadyathā svabhāvataḥ pudgalataḥ pariśuddhitaḥ phalataḥ samādhivyutthānanimitteṣu ca jñānam.
H 76b3; C 339a27 (4.1.2.7.1) tatrārya iti kuśalāryatayānāsravāryatayā ca.
nirāmiṣa iti kuśalāryatāṃ jñāpayati, niraupadhika ity anāsravāryatām.
H 76b4; C 339a28 (4.1.2.7.2) akāpuruṣasevita ity āryair buddhais tacchrāvakaiś ca.
vijñapraśasta iti tair eva.
agarhito vijñair iti nityakālapraśaṃsanāt.
na yathā prathamaṃ dhyānam ūrdhvagamanābhiyogārthaṃ pūrvaṃ śāntataḥ praśasya punar audārikato vigarhyate paścād iti.
H 76b5; C 339b5 (4.1.2.7.3) śānta iti tadvipakṣakleśopaśamāt.
praṇīta iti svabhūmikakleśānāsvādanāt.
pratiprasrabdhalabdhamārga ity aparihāṇīyamārgalābhāt.
cetasa ekotībhāvādhigata ity avitarkāvicārabhūmilābhāt.
H 76b6; C 339b8 (4.1.2.7.4) pratyutpannasukha iti dṛṣṭadharmasukhavihāratvāt.
āyatyāṃ sukhavipāka iti nirupadhiśeṣanirvāṇasukhāvāhanāt.
H 76b6; C 339b10 (4.1.2.7.5) smṛta eva samāpatsya iti sūdgṛhītasya samādhinimittasyāsaṃpramoṣāt.
smṛta eva vyutthāsya iti sūdgṛhītasya vyutthānanimittasyāsaṃpramoṣāt.
H 76b6; C 339b13 (4.1.2.8.0) pañcāṅgikaḥ samādhiḥ katamaḥ?
H 76b7; C 339b13 (4.1.2.8.1.1) iha bhikṣur imam eva kāyaṃ vivekajena prītisukheneti prathamadhyānabhūmikena.
tatra prītyābhiṣyandayati, sukhena pariṣyandayati.
parispharati prayoganiṣṭhe manaskāre, pariprīṇayati pūrveṣu manaskāreṣu;
teṣv api hi prītisukham antarāntarotpadyate, na tu sthiraṃ bhavati, na paripūrṇam iti.
nāsya kiṃcid aparisphuṭaṃ bhavati spharaṇīyam iti prayoganiṣṭhāphale manaskāre.
H 77a1; C 339b20
tatra yathā dakṣaḥ snapako ’ntevāsī vā, evaṃ yogācāro draṣṭavyaḥ.
kāṃsyāṃ vā sthāle vā śuktyāṃ veti kāmavivekajaṃ prītisukham ārabhyāvavādānuśāsanī draṣṭavyā.
sūkṣmāṇi snātracūrṇānīti naiṣkramyādivitarkās tadanukūlā draṣṭavyāḥ.
pariprokṣya syandanaṃ vitarkapariśuddhimārgo draṣṭavyaḥ.
snātrapiṇḍīti kāyo draṣṭavyaḥ.
sā snigdhā prītiyogāt, snehānugatā sukhayogāt;
sphuṭā sāntarbahir iti nirantaraprītisukhayogaṃ darśayati;
apravisāriṇīty avikṣepāt;
no ca praghāriṇīty asaṃkleśād anāsvādanāt.
H 77a3; C 339b28 (4.1.2.8.1.2) dvitīye dṛṣṭāntaviśeṣaṇaṃ draṣṭavyam.
tatra parvatasthānīyaḥ savitarkaḥ samādhiḥ;
tasyopari saṃkṣepo dvitīyaṃ dhyānam avitarkam ālambanaikarasādhimokṣāt.
adhyātmasaṃprasādena hradaḥ.
udakākṣaḥ pārśvato ya udbheda udakasya;
udakaśulva ūrdhvaṃgāmī ya udbheda udakasya;
tābhyāṃ yathākramaṃ prītisukhe darśayati.
abhiṣyandanādayaḥ paryāyāḥ pūrvavat.
nāsty asphuṭam iti nirantarayogāt.
H 77a4; C 339c4 (4.1.2.8.1.3) tṛtīye ’pi dṛṣṭāntaviśeṣaḥ.
tatra yathotpalādīni, evaṃ niṣprītikaṃ sukham tatsaṃprayuktāś ca dharmā āśrayaś ca.
niṣprītiko ’vitarkāvicāraḥ samādhir udakasthānīyaḥ.
prītir audbilyakarī;
tadabhāvān nimagnakośānīty āha.
H 77a5; C 339c8 (4.1.2.8.1.4) caturthe ’pi dṛṣṭāntaviśeṣaḥ.
tatra pariśuddhena cittenety upekṣāsmṛtipariśuddhisaṃprayuktenādharabhūmikāpakṣālasamatikramāt.
paryavadāteneti svabhūmikasaṃkleśāsvādanābhāvāt kuśalena.
gṛhapatidṛṣṭāntaḥ punaḥ kimartham?
sa hi nipuṇo bhavaty apramattajātīyaś cintakas tulaka upaparīkṣakaḥ, na cāsya kaścid avidito bhavaty āyo vā vyayo vā.
evaṃ pariśuddhacaturthadhyānalābhī nipuṇo bhavaty apramādagāmī sarvārthasaṃvijñāne paṭuḥ.
aṣṭotena vā navotena veti sāratvād daṃśamaśakādīnām agamyatāṃ darśayati.
saśiraḥpādaka iti dvābhyāṃ doṣābhyāṃ gamyaḥ syāt:
vastratanutvān nagnapradeśatvād vā;
tadubhayābhāvaṃ darśayati.
evam eva sa tena pariśuddhena cittena sphuṭaḥ sarveñjitānām agamyo bhavati;
kṣamo bhavati śītasyoṣṇasya yāvad dhakkārāṇāṃ pikkārāṇāṃ parato duruktānāṃ śārīrikāṇāṃ ca vedanānām.
H 77b1; C 339c20 (4.1.2.8.1.5) pañcame ’pi dṛṣṭāntaviśeṣaḥ.
pratyavekṣaṇānimittam eva sādhu ca suṣṭhu ceti pūrvavyākhyātam eva veditavyam.
traiyadhvikāṃś ca saṃskārān pratyavekṣate, yena ca pratyavekṣate, tad api pratyavekṣata ity eṣa tatra piṇḍārthaḥ.
H 77b2; C 339c23 (4.1.2.8.2.1) katamo ’yam āryaḥ samādhiḥ?
kathaṃ pañcāṅgikaṃ vyavasthānam?
H 77b2; C 339c24 (4.1.2.8.2.2.1) yā caturṣu dhyāneṣv āryāṇāṃ cittaikāgratā pratyavekṣāvasthāyāṃ ca, ayam āryaḥ samādhiḥ.
H 77b2; C 339c26 (4.1.2.8.2.2.2) caturṇāṃ dṛṣṭadharmasukhavihārādhikārād aṅgatvavyavasthānam.
pratītyasamutpādapratyavekṣaṇādhikārād avaśiṣṭasaṃyojanaprahāṇāya pañcamasyāṅgatvavyavasthānam.
iti dvābhyāṃ kāraṇābhyāṃ tadvyavasthānaṃ draṣṭavyam.
H 77b3; C 339c29 (4.1.2.9.0) āryasamyaksamādhiḥ sopaniṣat sapariṣkāraḥ katamaḥ?
H 77b3; C 339c29 (4.1.2.9.1) tatra kuśalānāsravāryatayāryaḥ.
H 77b3; C 340a1 (4.1.2.9.2) tasya pañca mārgāṅgāny upaniṣat:
samyagdṛṣṭiḥ samyaksaṃkalpaḥ samyagvāk samyakkarmāntaḥ samyagājīvaḥ.
trayaḥ pariṣkārāś ca:
samyagdṛṣṭiḥ samyagvyāyāmaḥ samyaksmṛtiś ca.
tāny etāny abhisamasyoktāni bhagavatā:
sapta mārgāṅgāny āryasya samyaksamādher upaniṣad apy ucyate, pariṣkārā apīti.
yathāyogaṃ tu tāni veditavyāni.
tatra pūrvaṃgamānupūrvārthena pañcānām upaniṣattvam, samādhipariṣkārārthena trayaḥ pariṣkārāḥ.
H 77b4; C 340a7 (4.1.2.9.3) kathaṃ samyagdṛṣṭiḥ pūrvaṃgamā bhavati?
santi loke ’rhantaḥ samyaggatā iti jñātvā naiṣkramye cchandam utpādayati.
samyagdṛṣṭiṃ pratilabhya tataḥ saṃkalpayati naiṣkramyāya:
saṃbādho gṛhāvāsa iti vistareṇa.
tataḥ pravrajitaḥ śīlam ājīvaṃ ca pariśodhayati.
te ’sya bhavanti samyagvākkarmāntājīvāḥ.
H 77b5; C 340a11 (4.1.2.9.4) tasya caiṣāṃ samyagdṛṣṭyādīnāṃ vipakṣikā mithyādṛṣṭyādayaḥ pañcāprahīṇā bhavanti.
 sa etān eva pañca kuśalān dharmān niśritya pratiṣṭhāya parato ghoṣānvayāc chrutamayīṃ samyagdṛṣṭim utpādayati tadvipakṣikadharmaprahāṇāya mārgasaṃbhārabhūtāṃ 
śrutamayīṃ niśritya cintāmayīm;
cintāmayīṃ niśritya bhāvanāmayīm utpādayati.
 sa tayā samyagdṛṣṭyā mithyādṛṣṭiṃ mithyādṛṣṭito yathābhūtaṃ prajānāti samyagdṛṣṭiṃ ca samyagdṛṣṭito yāvat samyagājīvaṃ parijñāya mithyādṛṣṭyādiprahāṇāyotsāhaṃ  #
janayati samyagdṛṣṭyādyupasaṃpade ca. 
H 77b7; C 340a19
yena ca tadvipakṣāṇāṃ prahāṇaṃ tāṃ copasaṃpadaṃ teṣāṃ dharmāṇāṃ samudānayati, sāsya bhavati samyaksmṛtiḥ.
sā ca smṛtiḥ samādhibhāga iti samādhir ity uktarūpo bhavati.
 yad antarā ca mithyādṛṣṭyādīn prajahāti samyagdṛṣṭyādīn upasaṃpādayati, tad antarā prayogamārge mithyāvyāyāmasmṛtī api prajahāti samyagvyāyāmasmṛtī 
H 78a1; C 340a24 (4.1.2.9.5) tatprahāṇopasaṃpatsamakālaṃ cāryaḥ samyaksamādhiḥ paripūrṇo bhavati.
H 78a1; C 340a26 (4.1.2.9.6) tatra pūrvaṃgamā prajñādhiśīle niyojayati.
yaś ca parato ghoṣānvayo yoniśomanaskāro yac cādhiśīlaṃ śikṣā, tad ubhayaṃ niśritya prayogamārge ’dhicittam adhiprajñaṃ ca śikṣotpadyate.
tatra yā samyaksmṛtiḥ, sādhicittaṃ śikṣā.
yā samyagdṛṣṭiḥ samyagvyāyāmaś ca, sādhiprajñaṃ śikṣā.
tāsāṃ tisṛṇāṃ śikṣāṇām āryasamyaksamādhikāle paripūriḥ.
H 78a2; C 340b3 (4.1.2.10) vajropamaḥ samādhiḥ katamaḥ?
yaḥ sarvāntyaḥ śaikṣaḥ samādhiḥ.
so ’gratvāc chreṣṭhatvāt sāratvād upakleśānabhibhavanīyatvāt kleśānabhibhavanīyatvāc ca vajropama ity ucyate.
tadyathā vajraṃ sāraṃ sarvamaṇīnām, na ca kenacid upalikhyate, sarvāṃś copalikhatīty etad atra sārūpyaṃ vajreṇa.
H 78a3; C 340b9 (4.1.3.1.1) pañca darśanasamāpattayaḥ katamāḥ?
iha bhikṣur imam eva kāyam iti vistareṇa yathāsūtram.
darśanasamāpannasyaitā iti darśanasamāpattayaḥ.
bhāvanāheyaviṣkambhaṇapratipakṣaḥ prahāṇapratipakṣaḥ prahāṇapratyavekṣā cety etad etāsāṃ śarīraṃ samastaṃ veditavyam.
 H 78a4; C 340b13 (4.1.3.1.2) tatra prathamayāśubhāprāyogikaṃ smṛtyupasthānaṃ niśrityāntaḥ kāyasyāśubhatāṃ pratyavekṣate kāmarāgasyāsamudācārāya. 
dvitīyayā tad eva niśritya yāvadasthipuruṣapratyavekṣayā bahiḥ kāyasyāśubhatāṃ pratyavekṣate tasyaivāsamudācārāya.
iyatā ca sarvāśubhā pratyavekṣitā bhavati.
tatrāvidhyāvidhyeti vinīlakādiparīkṣāprakārānupūrvyātikramyety arthaḥ.
pūrvikayāśubhayāntaḥ kāyasya sthitāṃ vartamānām aśubhatāṃ pratyavekṣate, paścimayā dharmatāṃ pratividhyati:
ayam api kāya evaṃdharmaivaṃbhāgīti vistaraḥ.
H 78a5; C 340b21 (4.1.3.1.3) vijñānasrotaḥ pratyavekṣata iti tasyodayavyayapratyavekṣaṇāt.
 janmaparaṃparāpratisaṃdhitaś ca saṃskārapratyayaṃ vijñānaṃ pratyavekṣate, kṣaṇaparaṃparāpratisaṃdhitaś ca sarāgaṃ vītarāgam ity evamādiprakāram. 
 teṣāṃ teṣāṃ rātridivasānām atyayāt teṣāṃ teṣāṃ kṣaṇalavamuhūrtānām anekavidhaṃ bahunānāprakāram anyad evotpadyate ’nyan nirudhyata iti pratyavekṣate. 
H 78a6; C 340b26 (4.1.3.1.4) tatrāvītarāgaḥ śaikṣa ubhayalokapratiṣṭhitaṃ pratyavekṣate, vītarāgaḥ paralokata eva, arhan na kvacit.
iyam eṣāṃ prahāṇapratyavekṣā.
H 78a7; C 340b28 (4.1.3.2) abhibhvāyatanakṛtsnāyatanasamāpattayaḥ pūrvoktāḥ.
 H 78a7; C 340c1 (4.1.3.3.1) asaṃjñāsamāpattiḥ śubhakṛtsnavītarāgasyopary avītarāgasya niḥsaraṇasaṃjñāpūrvakeṇa manaskāreṇa cittacaitasikānāṃ  #
dharmāṇāṃ nirodhaḥ. 
H 78b1; C 340c3 (4.1.3.3.2) tāṃ punaḥ kathaṃ samāpadyate?
 „saṃjñā rogaḥ, saṃjñā gaṇḍaḥ, saṃjñā śalyaḥ“ iti caturthadhyānasamāpannaḥ saṃjñāvimukhaṃ manaskāraṃ bhāvayati, utpannotpannānāṃ saṃjñānāṃ vaimukhyenāvatiṣṭhate. 
„etac chāntam, etat praṇītam, yadutāsaṃjñikam“ ity āsaṃjñike cittaṃ pradadhāti.
evaṃ krameṇa sarvālambanavivekāc cittaṃ nirudhyate.
H 78b1; C 340c7 (4.1.3.3.3) iha copapannaḥ samāpadyate ca vyuttiṣṭhate ca.
tatropapannaḥ samāpanna eva bhavati;
saṃjñotpādāc caiṣāṃ tasmāt sthānāc cyutir bhavati.
H 78b2; C 340c9 (4.1.3.4.1) nirodhasamāpattiḥ katamā?
ākiṃcanyāyatanavītarāgasya vihārasaṃjñāpūrvakeṇa manasikāreṇa cittacaitasikānāṃ dharmāṇāṃ nirodhaḥ.
H 78b2; C 340c10 (4.1.3.4.2) tāṃ punaḥ kathaṃ samāpadyate?
ākiṃcanyāyatanavītarāga āryo naivasaṃjñānāsaṃjñāyatanānimittasamāpanno vā nirodhānimittasamāpanno vā.
 tatra naivasaṃjñānāsaṃjñāyatanasamāpannasya tadūrdhvaṃ cittam adhyupekṣamāṇasya naivasaṃjñānāsaṃjñāyatanoccalitam ālambanasaṃniruddhaṃ cittaṃ 
evaṃ nirodhānimittasamāpannasya.
H 78b3; C 340c16 (4.1.3.4.3.1) nirodhaṃ samāpadyamānasya dvau dharmau bahukarau bhavataḥ:
śamatho vipaśyanā ca.
tatra katamaḥ śamathaḥ?
katamā vipaśyanā?
katham etāv eva bahukarau bhavataḥ?
śamatho ’sminn arthe ’ṣṭāv anupūrvasamāpattayaḥ, vipaśyanāryā prajñā.
tadekataravaikalyān na samāpattiḥ.
ubhau bhūtvā bahukarau bhavataḥ.
H 78b4; C 340c22 (4.1.3.4.3.2) nirodhaṃ samāpadyamānasya katham anupūrveṇa trayaḥ saṃskārā nirudhyante?
dvayam idam:
cāro vihāraś ca.
tatra cāre vartamānaḥ kathām api karoti.
tatra prathamasya dhyānasya vyāpāro vāksaṃskārasadbhāvāt.
yadā tu vihāram ārabhate, tadā teṣāṃ dvitīyād dhyānāt prabhṛty anupūrvasamāpatter anupūrvanirodhaḥ.
evaṃ vyutthāne ’pi pratilomam utpattir draṣṭavyā.
H 78b5; C 340c27 (4.1.3.4.3.3) nirodhaṃ samāpannasya cittacaitasikā niruddhā bhavanti.
kathaṃ vijñānaṃ kāyād anapakrāntaṃ bhavati?
tasya hi rūpiṣv indriyeṣv apariṇateṣu pravṛttivijñānabījaparigṛhītam ālayavijñānam anuparataṃ bhavaty āyatyāṃ tadutpattidharmatāyai.
H 78b5; C 341a1 (4.1.3.4.3.4) kathaṃ nirodhaṃ samāpadyamānasya naivaṃ bhavati:
„ahaṃ nirodhaṃ samāpadye“ vā „vyuttiṣṭhe“ vā?
samāpattikāle nirabhisaṃskāreṇa cittanirodhāt, vyutthānakāle pūrvaniruddhatvāc cittasya.
kathaṃ pūrvam anena tac cittaṃ pariṣkṛtaṃ bhavati?
 tena yair ākāraliṅganimittais tatra samāpattir vyutthānaṃ cāsevitaṃ bhavati bahulīkṛtam, teṣāṃ bhāvitatvāt svarasena samāpadyate vyuttiṣṭhate 
H 78b7; C 341a7 (4.1.3.4.3.5) kathaṃ nirodhād vyutthitas trīn sparśān spṛśati:
āniñjyam ākiṃcanyam ānimittam?
yadbhūyasā tasyāḥ samāpatter vyuttiṣṭhamānas trividhenālambanena vyuttiṣṭhate:
bhavālambanena viṣayālambanena nirodhālambanena ca;
taiś ca vyuttiṣṭhamāno yathākramam eva trīn sparśān spṛśati.
tatra bhavālambanena vyuttiṣṭhamānasya na bhavati cetasa iñjitatvam:
asmīty ayam aham asmīti vā bhaviṣyāmīti veti vistaraḥ.
ata ānijyaṃ sparśaṃ spṛśatīty ucyate.
viṣayālambanena vyuttiṣṭhamānasya na rāgakiṃcanaṃ bhavati, na dveṣakiṃcanaṃ bhavati, na mohakiṃcanam.
tasmād ākiṃcanyaṃ sparśaṃ spṛśatīty ucyate.
nirodhālambanena vyuttiṣṭhamānaḥ sarvanimittānām amanasikārād animittaṃ dhātum ālambate.
tasmād animittaṃ sparśaṃ spṛśatīty ucyate.
H 79a2; C 341a17 (4.1.Ω) uktā dhyānavimokṣasamādhisamāpattayaḥ.
 H 79a2; C 341a24 (4.2.1) yad uktaṃ bhagavatā pratisaṃlayanāya bhikṣavo yogam āpadyadhvam adhyātmaṃ cetaḥśamathāyeti, tatra yad viviktāni śayanāsanāny  #
adhyāvasaty araṇyagato vā yāvan niṣīdati vistareṇa pratimukhaṃ smṛtim upasthāpya, idaṃ pratisaṃlayanam; 
sa cāyaṃ kāyavyavakarṣaḥ.
adhyātmaṃ navākārā cittasthitir adhyātmaṃ cetaḥśamathaḥ;
so ’yaṃ cittavyavakarṣaḥ.
tatra pratisaṃlayanam adhyātmaṃ cetaḥśamatham āvahati, adhyātmaṃ cetaḥśamathaḥ punar vipaśyanām.
vipaśyanā kṛtaparijayasya dharmeṣu yathābhūtasaṃprakhyānam āvahati.
 H 79a3; C 341b7 (4.2.2.1) yad uktaṃ bhagavatā samādhiṃ bhikṣavo bhāvayata, apramāṇam, nipakāḥ pratismṛtā iti, tatra samādhiṃ bhāvayatety uddeśaṃ  #
kṛtvā tasya triprakārabhāvanāṃ darśayati. 
tatrāpramāṇam iti catvāry apramāṇāni.
nipakā iti nityakāritā nipuṇakāritā ca naipakyam ity ucyate.
pratismṛtā iti catuḥsmṛtyupasthānopasthitacittatāṃ paridīpayati.
H 79a4; C 341b12 (4.2.2.2) kasmāt trividho bhāvanopadeśaḥ?
dve ime saṃpadau:
laukikī lokottarā ca.
tatrāpramāṇabhāvanā laukikīm āvahati, pratismṛtatā lokottarām, naipakyaṃ punar ubhayoḥ kṣiprābhijñatām;
ata eva tan madhye ’nayor upadiṣṭam;
etāvac ca trayam upadeṣṭavyam.
punar apramāṇam iti śamathamārgaṃ paridīpayati, pratismṛtā iti vipaśyanāmārgam, nipakā iti tayoḥ kṣiprasamudāgamamārgam.
punaḥ puṇyagāminīṃ pratipadaṃ nirvāṇagāminīṃ pratipadaṃ tayoś ca kṣiprasaṃpattigāminīṃ pratipadaṃ paridīpayati.
pūrvaṃ śamathe kṛtaparijayasyottarakālaṃ vipaśyanāsahagataṃ samādhiṃ bhāvayato yathābhūtaṃ jñeyaṃ saṃkhyāyate.
H 79a6; C 341b24 (4.2.3.0) yad uktaṃ bhagavatā:
asti dhyāyī samādhikuśalo na samāpattikuśala iti vistareṇa sūtroddānagāthā.
H 79a6; C 341b25 (4.2.3.1.1) kathaṃ samādhikuśalo bhavati?
śūnyatādisamādhitraye kuśalatvāt.
kathaṃ na samāpattikuśalaḥ?
abhibhvāyatanakṛtsnāyatananirodhasamāpattyakuśalatvāt.
kathaṃ samāpattikuśalo bhavati na samādhikuśalaḥ?
daśānāṃ kṛtsnāyatanasamāpattīnāṃ kuśalo bhavati samāpattaye vyutthānāya vāsaṃjñāsamāpatteś ca, na tu trayāṇāṃ samādhīnām.
ubhayoḥ kuśalatvād ubhayakuśalaḥ, nobhayoḥ kuśalatvān nobhayakuśalaḥ.
evam etā yathoktāḥ samādhisamāpattayaḥ, yatra yo yujyate, tathā yojayitavyāḥ.
H 79b1; C 341c4 (4.2.3.1.2) punar āha:
samādhikuśalo bhavati.
samādhiṃ nāmapadavyañjanaśo jānīte, no tu tāny ākāraliṅganimittāni tasyāḥ samāpatteḥ, yaiḥ samāpadanaṃ bhavati.
kathaṃ samāpattikuśalo bhavati na samādhikuśalaḥ?
 yathāpīhaikatya ekatyasya samādher ākāraliṅganimittāni jānīte, yaiḥ samāpadyate, tathā samāpannaś ca taṃ samādhiṃ nāmapadavyañjanaśo na jānīte: 
„imaṃ cemaṃ cāhaṃ samādhiṃ samāpannaḥ“ iti.
santi ca tāni samādhiśatāni sahasrāṇi ca, yāni bodhisattvaḥ samāpadyate, na ca teṣāṃ nāmapadavyañjanakāyāñ jānīte:
 „imaṃ cemaṃ cāhaṃ samādhiṃ samāpannaḥ“ iti, yāvan na buddhāt paramapāramiprāptebhyo vā bodhisattvebhyaḥ śṛṇoti svayaṃ vā pāramiprāpto bhavati. 
H 79b3; C 341c15 (4.2.3.2) sthitiḥ katamā?
yair ākāraliṅganimittaiḥ samāpadyate, tāni sūdgṛhītāni bhavanti.
teṣāṃ sūdgṛhītatvād yāvad ākāṅkṣati tāvat samāpannas tiṣṭhati, na ca tasmāt samādheḥ parihīyate.
iti yaḥ samāpannasya vihāraḥ, yā cāparihāṇiḥ, iyaṃ dvividhā sthitiḥ.
H 79b4; C 341c18 (4.2.3.3.1) vyutthānaṃ katamat?
 yathāpīhaikatyo yair ākāraliṅganimittaiḥ samāpadyate, tāny amanasikṛtyāsamāhitabhūmikaṃ vikalpaśarīrāsaṃgṛhītaṃ samāhitabhūmivisabhāgaṃ dharmaṃ 
H 79b5; C 341c21 (4.2.3.3.2.1) sa tasmāt samādher vyuttiṣṭhata itikaraṇīyahetor vāvaśyakaraṇīyahetor vābhyupagamakaraṇīyahetor vā.
tatretikaraṇīyaṃ tadyathā cīvarapātrapariṣkārakarma.
tatrāvaśyakaraṇīyam uccāraprasrāvapiṇḍapātādicaryā gurūpasthānaṃ ca.
tatrābhyupagamakaraṇīyaṃ yathāpi kasyacit pratijñātaṃ bhavati.
sa parasmā abhyupagamena kvacid vyāpriyate.
H 79b6; C 341c25 (4.2.3.3.2.2) samāpattyantaraṃ vā punaḥ samāpattukāmo bhavati, tato vyuttiṣṭhate.
H 79b6; C 341c26 (4.2.3.4.1) tatra katama ākārāḥ?
yathālambanam ākārayan samāpadyata audārikaśāntarogagaṇḍaśalyānityādyākārā iti tatra tatra samādhau ya ākārāḥ.
H 79b6; C 341c29 (4.2.3.4.2) liṅgāni katamāni?
yadāsannasamāpanno bhavati samāpatteḥ, tadā tasya samāpattiliṅgāny utpadyante, yair asau jānāti:
„na cirād aham evaṃrūpāṃ caivaṃrūpāṃ ca samāpattiṃ samāpatsye vā samāpadye vā“ iti.
yo ’py asyācāryo bhavati, so ’pi tair jānāti:
„na cirād ayam evaṃrūpāṃ caivaṃrūpāṃ ca samāpattiṃ samāpatsyate“ iti.
H 79b7; C 342a4 (4.2.3.4.3.1) nimittāni katamāni?
dve nimitte:
ālambananimittaṃ nidānanimittaṃ ca.
H 79b7; C 342a5 (4.2.3.4.3.2.1) tatrālambananimittaṃ vikalpaśarīram, yenālambanena samāpadyate.
 H 80a1; C 342a6 (4.2.3.4.3.2.2) nidānanimittaṃ yena samādhisaṃbhāreṇa samāpadyate, tadyathānulomika upadeśaḥ, samādhisaṃbhāropacayaḥ, bhāvanāsahagataś  #
chandaḥ, saṃvignacittatā, vikṣepāvikṣepaparijñāvadhānam, parataś cāsaṃghaṭṭo manuṣyād vāmanuṣyād vā śabdakṛto vā vyāpārakṛto vā. 
H 80a1; C 342a11 (4.2.3.5.1) kalyatā katamā?
 saced asya samādhiḥ saṃskārābhinigṛhīto bhavati vārivad dhṛto na dharmatābhinigṛhīto na śānto na praṇīto na pratiprasrabdhalabdhamārgo na cetasa  #
ekotībhāvādhigataḥ, nāsya samādhiḥ kalyo bhavati yathāsukhavihārāya. 
viparyayāt kalyo bhavati.
H 80a2; C 342a15 (4.2.3.5.2) kathaṃ saṃskārābhinigṛhīto bhavati?
praṇidhānasahagatayā cetanayā bahirdhā cittaṃ nigṛhya tasmin samādhau samavadadhāti;
sa cāsya manaskāras tathābhūtasya sābhogavāhano bhavati.
yathā bahirdhā prasaraṃ na dadāti, evaṃ vārivad dhṛto bhavati.
kathaṃ dharmatābhinigṛhīto bhavati?
adhastād audārikadharmatā dṛṣṭā bhavati, upariṣṭāc chāntadharmatā.
śāntaḥ praṇītaḥ pratiprasrabdhalabdhamārgaś cetasa ekotībhāvādhigato yathāryaḥ pañcajñānikaḥ samādhiḥ.
H 80a3; C 342a21 (4.2.3.6) gocaraḥ katamaḥ?
yaḥ samādher viṣayaḥ, yasmāt pareṇa samāpanno na jānīte, tadyathā prathamadhyānasamāpanno dvitīyaṃ dhyānaṃ na paśyati.
evam indriyapudgalātikrāntam api na jānīte.
H 80a4; C 342a24 (4.2.3.7) abhinirhāraḥ katamaḥ?
viśālapadavyañjanārthābhisaṃkṣepo vaiśeṣikaguṇābhiniṣpādanaṃ ca.
H 80a4; C 342a25 (4.2.3.8.1) samādhisāṃpreyaṃ katamat?
 tadyathā hryapatrāpyaṃ premagauravaṃ śraddhā yoniśomanaskāraḥ smṛtisaṃprajanyam indriyasaṃvaraḥ śīlasaṃvaro ’vipratisārādayaś ca yāvat sukhaparyavasānāḥ; 
yathā sukhitasya cittaṃ samādhīyate.
H 80a5; C 342a28 (4.2.3.8.2) viparyayād asāṃpreyaṃ veditavyam.
H 80a5; C 342a28 (4.2.3.8.3) sāṃpreyāsāṃpreyaṃ yathāpi tad eṣāṃ hryapatrāpyādīnāṃ kenacit samanvāgato bhavati kenacid asamanvāgataḥ:
hrīmān bhavaty apatrāpī, no tu premagauraveṇa yukta iti vistaraḥ.
H 80a6; C 342b2 (4.2.3.9.1) āyaḥ katamaḥ?
pratilabdhasya samādher vṛddhiḥ.
H 80a6; C 342b2 (4.2.3.9.2) apāyaḥ katamaḥ?
yā samādher hāniḥ.
H 80a6; C 342b3 (4.2.3.9.3) upāyaḥ katamaḥ?
yas tadubhayagāmī mārgaḥ.
H 80a6; C 342b4 (4.2.3.10) śamathaḥ pragraha upekṣā yathā śamathādinimitteṣūktās tathaiva veditavyāḥ.
H 80a6; C 342b5 (4.2.4.0) asti dhyāyī saṃpattim eva samānāṃ vipattiṃ pratyeti vistareṇa catuṣparivartadhyāyivibhaṅgasūtram.
tatra dvayoḥ kālayor viparyāsaḥ parijñeyaḥ:
hīyamāne ca samādhau viśeṣagamane ca.
tatra hānigāmī mārgo hāniś ca vipattiḥ;
viśeṣagāmī mārgo viśeṣagamanaṃ ca saṃpattiḥ.
H 80a7; C 342b9 (4.2.4.1.1) katham asya bhavati:
„hīyate me vivekajaṃ prītisukham, parihīyate me samādhiḥ“ iti?
iha dhyāyino bhāvanānvayāt tac cittaṃ śāntapravaṇam.
ity upekṣānugatatvāt prathamadhyānād dvitīyadhyānasāmantakaṃ praviśati.
sa ca tasyākuśalo bhavati.
sa tasyām avasthāyāṃ prathamadhyānabhūmikaṃ ca prītisukhaṃ samatikrānto bhavati dvitīyadhyānabhūmikaṃ cāsaṃprāptaḥ.
tasyaivaṃ bhavati:
„hīyate me vivekajaṃ prītisukham“.
tac cittaṃ tasmāt pratisaṃharati.
tena dhyāyinā sa viparyāsas tatra parijñātavyaḥ.
H 80b1; C 342b16 (4.2.4.1.2) kathaṃ hīyamāne samādhau viparyāsaḥ parijñātavyaḥ?
ihaikatyo lābhī bhavati prathamadhyānasamāpatter nirvāṇam ārabhya saṃbhṛtasaṃbhāraś ca bhavati.
 sa tāṃ nirvāṇe paripūrṇasaṃbhāratām āgamya tena hetunā tena pratyayena tadāvedhāt svarasena cāsyaivaṃrūpāḥ saṃjñāmanasikārāḥ samudācaranti,  #
yaiḥ saṃjñāmanasikārair yat tatra bhavati rūpagataṃ vā yāvad vijñānagataṃ vā, tad asya rogataḥ khyāti yāvad anātmataḥ khyāti. 
taṃ ca saṃjñāmanasikāram āgamyāsya tadanantaraṃ tal laukikasamāpattijaṃ prītisukhaṃ na samudācarati, yena tv asyaivaṃ bhavati:
„parihīyate me samāpattijo ’nugrahaḥ sāśrayaḥ“ iti.
tasmāc ca mānasaṃ vyāvartayati.
evaṃ hi dhyāyinā hīyamāne samādhau viparyāsaḥ parijñātavyaḥ.
H 80b3; C 342b26 (4.2.4.1.3) kathaṃ hīyamāne samādhāv aviparyāsaḥ parijñātavyaḥ?
ihaikatyaḥ prathamadhyānasamāpattyā saṃtuṣṭo bhavati nottari vyāyacchate tāṃ cāsvādayati.
sa tasya bhavati kāmasahagataḥ saṃjñāmanasikāraḥ, kāmadhātor āsannasamāpanno yena parihīyate.
sāsya vipattiḥ;
tāṃ ca vipattitaḥ pratyeti.
tatra tenāviparyāsaḥ parijñātavyaḥ.
punas tayā dhyānasamāpattyātmānam utkarṣayati parān paṃsayati:
„aham asmi lābhī dhyānasamāpatteḥ, anye na tathā“ iti.
so ’sya bhavati kāmasahagataḥ saṃjñāmanasikāraḥ;
yataś ca tatparyavasthānaṃ vivardhayati ghanīkaroti, sa tasmāt samādheḥ parihīyate.
sā cāsya vipattiḥ;
tāṃ ca vipattitaḥ pratyeti.
punar lābhī bhavati dhyānasamāpatteḥ;
tena cāsya pare saṃbhāvayanti rājāno vā rājamahāmātrā vā, te cainaṃ satkurvanti.
sa tasmāt samādher vyutthitas tatpratisaṃyuktam anuvitarkayati.
so ’sya bhavati kāmasahagataḥ saṃjñāmanasikāraḥ;
yataś ca tatparyavasthānaṃ vivardhayati pūrvavat.
evaṃ hi dhyāyinā hīyamāne samādhāv aviparyāsaḥ parijñātavyaḥ.
H 80b6; C 342c9 (4.2.4.1.4) dvitīyaḥ punar aviparyāsaḥ prathamaviparyāsaviparyayeṇa veditavyaḥ.
H 80b6; C 342c9 (4.2.4.2) ta ete bhavanti viparyāsāviparyāsādhiṣṭhāne catvāraḥ parivartāḥ.
H 80b7; C 342c12 (4.2.5.0) caturvyavacāro dhyāyī caturbhir ākāraiḥ samādhiṃ vyavacārayati:
„ayaṃ samādhir hānibhāgīyo yāvan nirvedhabhāgīyaḥ“ iti.
kathaṃ punar vyavacārayati?
„ayaṃ hīnaḥ, ayaṃ śreyān, ayaṃ śreyastaraḥ, ayaṃ śreyastamaḥ“ iti yathākramam.
kathaṃ punaḥ kṛtvā?
H 80b7; C 342c16 (4.2.5.1) ihāyaṃ dhyāyī prathamād dhyānād vyutthitas tad dhyānaṃ na tāvat samāpattukāmo bhavati.
sa tāny ākāraliṅganimittāni na manasikaroti, kāmasahagatāś ca saṃjñāmanasikārāḥ samudācaranti yathoktāḥ;
vyutthitasyāpi cānusmaraṇāsvādanā bhavati.
tasmin samaye dhyāyinā samādher hīnatā vyavacārayitavyā.
H 81a1; C 342c20 (4.2.5.2) punar aparaṃ dhyāyī vyutthitaḥ prathamadhyānānulomikīṃ dharmadeśanāṃ labhate.
 sa ca ye prathamasya dhyānasyākārādayaḥ, teṣāṃ sādhu ca suṣṭhu ca nimittaṃ sūdgṛhītaṃ karoti, yathāsya pratilabdhasya dhyānasya sthitir bhavaty 
iyaṃ tadanudharmā smṛtiḥ sthitibhāgīyā.
tasmin samaye veditavyam:
„ayaṃ me samādhiḥ śreyān, tiṣṭhati me samādhiḥ, na hīyate, na viśeṣāya, na nirvedhāya paraiti“.
H 81a2; C 342c26 (4.2.5.3) punar aparaṃ dhyāyī vyutthito labhate dvitīyadhyānānulomāṃ dharmadeśanām.
tasya tāṃ śrutvā dvitīyadhyānasamāpattimārgasahagatāḥ saṃjñāmanasikārāḥ samudācaranti.
sa tasmin samaye vyavacārayati:
„ayaṃ me samādhiḥ śreyastaraḥ, na hānāya, na sthitaye, api tu viśeṣāya, na nirvedhāya paraiti“ iti.
H 81a3; C 343a2 (4.2.5.4) punar ayaṃ vyutthito duḥkhādisatyapratisaṃyuktāṃ dharmadeśanāṃ śṛṇoti.
tasya tāṃ śrutvā duḥkhādisatyasahagatāḥ saṃjñāmanasikārāḥ samudācaranti nirvedhabhāgīyāḥ.
sa tasmin samaye vyavacārayati:
„ayaṃ me samādhiḥ śreyastamaḥ, na hānāya, na sthitaye, na viśeṣāya, api tu nirvedhāya paraiti“.
H 81a4; C 343a7 (4.2.6) yad uktam:
cakṣuś ca bhavati rūpāṇi ca yāvan manaś ca dharmāś ca, atha ca punar bhikṣur imān dharmān sataḥ saṃvidyamānān na pratisaṃvedayati.
saṃjñī tāvan na pratisaṃvedayate, prāg evāsaṃjñīti.
kathaṃ punaḥ kṛtvā?
H 81a4; C 343a9
iha bhikṣuḥ prathamaṃ dhyānam upasaṃpadya viharati.
tena ca cakṣur yāvad dharmā vidūṣaṇābhibhavenābhibhūtā bhavanti.
sa na cakṣuṣi cakṣuḥsaṃjñī bhavati, saṃjñī ca bhavati, yāvan na dharmeṣu dharmasaṃjñī bhavati, saṃjñī ca bhavati.
kathaṃ saṃjñī bhavati?
cakṣurādīni duḥkhato manasikaroti samudayato vā rogādito vā.
sa tān dharmān svalakṣaṇena na pratisaṃvedayate.
evaṃ yāvad ākiṃcanyāyatanāt.
ayaṃ cānāsravo manaskāraḥ.
katham asaṃjñī na pratisaṃvedayate?
sarvanimittānām amanasikārān nirodhaṃ śāntato manasikaroti.
yā sarvanimittāpagatā saṃjñā, saivātrāsaṃjñābhipretā, yā ca nirodhasamāpannasya sarveṇa sarvaṃ saṃjñānām apravṛttiḥ.
H 81a6; C 343a20 (4.2.7.0) catvāro mārgoddeśāḥ.
H 81a6; C 343a20 (4.2.7.1.1) kathaṃ tathāniṣaṇṇo dharmān vicinoti pravicinoti?
iha bhikṣur lābhī bhavati prathamadhyānādīnām adṛṣṭasatyaś ca bhavati.
tena ca saddharmaśravaṇabāhuśrutyābhyāṃ kṛtaṃ bhavati.
so ’bhiniṣīdann eva taṃ samādhiṃ niśritya duḥkhādisatyābhisamayaṃ karoti.
so ’dhicittaṃ niśrityādhiprajñe yogaṃ karoti.
H 81a7; C 343a24 (4.2.7.1.2) punar aparaṃ duḥkhaṃ yathābhūtaṃ prajānāti yāvan mārgam;
no tu lābhī bhavati prathamadhyānādīnām.
so ’bhiniṣīdann eva dharmān vicinoti.
sa tad evādhiprajñaṃ niśṛtyādhicitte yogaṃ karoti.
H 81b1; C 343a27 (4.2.7.1.3) tṛtīya ubhayor lābhī bhavati.
tasya śamathavipaśyane ubhe miśrībhūte samayugaṃ vartete.
H 81b2; C 343a28 (4.2.7.1.4) caturthaḥ pūrvam eva lābhī bhavati prathamadhyānādīnām;
na tv anena saddharmaśravaṇena kṛtaṃ bhavati na bāhuśrutyena.
sa śāstur antikād anyatamasya vā guror dharmaṃ śṛṇoti satyāni vādhikṛtyāvaśiṣṭasaṃyojanaprahāṇaṃ vā.
satyāni vābhisamety arhattvaṃ vā prāpnoti.
so ’dhigacchati prītiprāmodyam udāraṃ kuśalaṃ naiṣkramyopasaṃhitam.
sa tena dharmauddhatyābhinigṛhītena cetasā niṣīdati;
tathāniṣaṇṇaś ca tac cittaṃ sthāpayati dhyānasamāpattivihārataḥ.
 H 81b2; C 343b5 (4.2.7.2) tatra prathamo mārgoddeśo darśanamārgābhinirhāram ārabhya, dvitīyatṛtīyo bhāvanāmārgābhinirhāram ārabhya, caturtha  #
ubhayābhinirhāram ārabhya. 
H 81b3; C 343b7 (4.2.8.0) catvāri viśuddhipradhānāni viśuddhaye pradhānānīti kṛtvā.
katamā viśuddhiḥ?
katamat pradhānam?
yeṣāṃ śīlādīnāṃ pratilabdhādhigatābhinirhṛtānāṃ paripūriḥ, yaś cānugrahaḥ, iyaṃ viśuddhiḥ.
yena vīryārambheṇāparipūrṇaṃ paripūrayati, tat pradhānam.
H 81b3; C 343b10 (4.2.8.1) katamā śīlaparipūriḥ?
katamo ’nugrahaḥ?
ihaikatyaḥ śīlavān viharati prātimokṣasaṃvarasaṃvṛtaḥ, na tv ācāragocarasaṃpannaḥ, nāṇumātreṣv avadyeṣu bhayadarśī.
tasya tac chīlam aparipūrṇaṃ bhavati.
yadā punaḥ sarvam etad bhavati, tadā paripūrṇaṃ bhavati.
iyaṃ śīlaparipūriḥ.
yāsya dīrghakālābhyāsād indriyair guptadvārasya viharato vistareṇa yāvat tasmiñ śīle tanmayatā tatprakṛtyavasthāyitā, ayam anugrahaḥ.
H 81b5; C 343b17 (4.2.8.2) samādheḥ paripūriḥ:
prayoganiṣṭhāphalaṃ yadi prāpnoti caturthe vā dhyāne, sā paripūriḥ.
arvāg aparipūrṇo bhavati.
anugrahaḥ katamaḥ?
labdhasya samādher yottaratra pariśuddhiḥ:
na cāsya samādhiḥ saṃskārābhinigṛhīto bhavatīti vistaraḥ.
H 81b5; C 343b22 (4.2.8.3) katamā dṛṣṭiparipūriḥ?
katamo ’nugrahaḥ?
parato ghoṣānvayād yoniśomanasikārāc cotpadyate samyagdṛṣṭiḥ.
tayā duḥkhaṃ prajānāti yāvan mārgam, no tu yathābhūtam;
na tāvat paripūrṇā bhavati samyagdṛṣṭiḥ.
yadā tu yathābhūtaṃ prajānāti, tadā paripūrṇā bhavati.
anugrahaḥ punaḥ:
so ’pareṇa samayenāsravāṇāṃ kṣayād iti vistaraḥ.
H 81b6; C 343b26 (4.2.8.4) kā vimukteḥ paripūriḥ?
ko ’nugrahaḥ?
yā śaikṣeṇa jñānadarśanena rāgādibhyo vimuktiḥ, sāparipūrṇā.
yāśaikṣeṇa, sā paripūrṇā.
anugrahaḥ punaḥ:
yathāsya carato yathā viharatas tasmād dṛṣṭadharmasukhavihārān na parihāṇir bhavati.
H 81b7; C 343c2 (4.2.9.0) cetoviśuddhipratipannakena bhikṣuṇā kālena kālaṃ pañca nimittāni manasikartavyānīti sūtram.
adhicittaṃ prayuktaś cetoviśuddhipratipannakaḥ.
tasyākuśalāḥ kāmādivitarkāś ca jñātyādivitarkāś cāntarāyā bhavanti.
sa ca trividhaḥ pudgalo mṛdumadhyādhimātravitarkacaritabhedāt.
H 82a1; C 343c7 (4.2.9.1.1) prathamasyānyanimittamanasikārāt tadvitarkāsamudācāro bhavati.
H 82a1; C 343c8 (4.2.9.1.2) dvitīyasya vitarkādīnavadarśanād asmṛtyamanasikārād vā.
katham asmṛtyamanasikāraṃ karoti?
adhyātmacittasthāpanādibhiḥ.
H 82a1; C 343c11 (4.2.9.1.3) tṛtīyasya pudgalasya naiva sarveṇa sarvaṃ prathamato bhavaty asamudācāraḥ.
tena śanair vitarkasaṃskārasraṃsanaṃ kartavyaṃ yathaudārikapraśamanāt krameṇa viṣkambhaṇārtham.
tenāpy aśaknuvan vitarkamārgeṣu vitarkālambaneṣu cittam udvejayaty uttrāsayati.
udvejya saṃvegasahagatena cittena tadbahulamanasikāratayā tad vitarkasahagataṃ cittaṃ saṃtāpayaty abhinigṛhṇāti.
H 82a2; C 343c15 (4.2.9.2) ta ete trayāṇāṃ pudgalānāṃ pañcākārā bhavanti.
H 82a2; C 343c17 (4.2.10.0) yad uktaṃ bhagavatā pāṃsudhāvakasūtre jātarūpaviśuddhisādharmyeṇa cittaviśodhanam, tat kathaṃ draṣṭavyam?
H 82a3; C 343c19 (4.2.10.1.1) trividhā hi jātarūpaviśuddhiḥ:
upakleśaviśuddhiḥ saṃgrahaviśuddhiḥ karmaṇyatāviśuddhiś ca.
 H 82a3; C 343c20 (4.2.10.1.2) tatropakleśaviśuddhir gotrasthasya jātarūpasyaudārikamadhyasūkṣmopakleśāpanayād yāvac chuddhā eva suvarṇasikatā  #
avaśiṣṭā bhavantīti. 
tatra saṃgrahaviśuddhiḥ yā tāsām evāvartanasaṃvartanāt.
tatra karmaṇyatāviśuddhiḥ saṃvartitasya prabhaṅguratādidoṣaviśodhanāt.
 H 82a4; C 343c24 (4.2.10.2.1) tatra yathā jātarūpaṃ gotrastham, evaṃ gotrasthaś cetoviśuddhipratipannako draṣṭavyaḥ, yo bhavyaḥ parinirvāṇāyābhinirvide. 
sa punaḥ kuta upādāya cetoviśuddhipratipannakaḥ?
yata upādāya śraddhāṃ pratilabhate, yayā niṣkrāmati.
H 82a5; C 343c27 (4.2.10.2.2.0) tasyāgārikāvasthāyāṃ naiṣkramyāvasthāyāṃ ca traya upakleśā bhavanti:
audārikādayaḥ.
H 82a5; C 343c28 (4.2.10.2.2.1) tatra dvāv āgārikasya naiṣkramyavibandhaṃ kurvataḥ:
karmāntāś cākuśalāḥ, yat kāyavāgduścaritaṃ ratisthānīyam, dṛṣṭiś ca pāpikā:
na santi loke ’rhantaḥ samyaggatā iti.
seyaṃ śraddhāpratilambhāt pūrvaṃ tadantarāyakarī.
H 82a5; C 344a2 (4.2.10.2.2.2) kāmādivitarkā niṣkrāntasyābhirativibandhāḥ.
H 82a6; C 344a2 (4.2.10.2.2.3) jñātyādivitarkā abhiratasya kuśaladharmabhāvanāsātatyāya vibandhāḥ.
teṣāṃ prahāṇāt kuśaladharmabhāvanāsātatyasaṃpādanāc chuddhaṃ cittaṃ bhavati savitarkaṃ savicāram, yathā śuddhāḥ suvarṇasikatā asaṃvartitāḥ.
iyaṃ cittasyopakleśaviśuddhir jātarūpasārūpyeṇa.
 H 82a6; C 344a6 (4.2.10.2.3) sa vitarkavicārāṇāṃ vyupaśamād yāvac caturthaṃ dhyānam upasaṃpadya viharatīti, iyaṃ cittasya saṃgrahaviśuddhir  #
avitarkāvicārasamādhisaṃgrahāt, jātarūpasyevāvartanasaṃvartanāt. 
 H 82a7; C 344a9 (4.2.10.2.4) sacet samādhir na saṃskārābhinigṛhīto bhavatīti vistareṇa, iyaṃ cittasya karmaṇyatāviśuddhir abhijñeyeṣu dharmeṣu  #
yatheṣṭapariṇāmanāt, jātarūpasyeva prabhaṅguratādidoṣāpanayanāt. 
H 82b1; C 344a13 (4.2.11) punas trīṇi nimittāni manasikartavyānīty uktam.
kālena kālaṃ śamathādīni, na tv ekāntena, layādipratipakṣārtham.
tatra śamathapragrahayor akṛtaparikarmasya tadekāṃśabhāvanā layauddhatyanimittam.
so ’yaṃ prayogamārgaḥ.
kālena kālam upekṣānimittam ity ayaṃ niṣpattimārgakālaḥ.
tasyāpy ekāṃśabhāvanāt pratītyasamutpādasatyapravicayākaraṇān na samyak cittaṃ samādhīyata āsravāṇāṃ kṣayāya;
sa cānabhisamitāni satyāni nābhisameti, abhisamiteṣu vāsravakṣayaṃ na prāpnoti.
dvābhyāṃ samādhipariniṣpattimārgaḥ, tṛtīyena samādhiṃ niśrityāsravakṣayamārgaḥ samāsataḥ paridīpitaḥ kālena kālaṃ sarveṣāṃ manasikārāt.
H 82b3; C 344a25 (4.2.12.0) catvāro dharmāḥ śāsanasaṃgrahāya saṃvartante:
prāvivekyaṃ bhāvanā bhāvanāphalaṃ śāsanāsaṃbhedaś ca.
H 82b3; C 344a27 (4.2.12.1) tatra prāvivekyam araṇyāni vṛkṣamūlāni śūnyāgārāṇi.
H 82b3; C 344a28 (4.2.12.2) bhāvanā:
tatra gatena dvau dharmau bhāvayitavyau:
śamatho vipaśyanā ca.
śamatha āsevito vipaśyanām āgamya vimucyata iti yathāpi tal lābhī bhavati prathamasya dhyānasya yāvac caturthasya.
sa taṃ samādhiṃ niśritya duḥkhaṃ yathābhūtaṃ prajānāti yāvan mārgam.
tasya tāṃ vipaśyanām āgamya darśanaprahātavyebhyaḥ kleśebhyaś cittaṃ vimucyate.
kathaṃ vipaśyanāsevitā śamatham āgamya vimucyate?
ihaikatyo duḥkhaṃ yathābhūtaṃ prajānāti yāvan mārgam.
so ’dhiprajñaṃ niśritya dhyānam utpādayati.
tasya taṃ śamatham āgamya bhāvanāprahātavyebhyaḥ kleśebhyaś cittaṃ vimucyate.
H 82b5; C 344b8 (4.2.12.3) evaṃ śamathavipaśyanāparibhāvitaṃ dhātuṣu vimucyate.
tatra darśanaprahātavyasarvasaṃskāraprahāṇaṃ prahāṇadhātuḥ.
bhāvanāheyaprahāṇaṃ virāgadhātuḥ.
sarvopadhinirodho nirodhadhātuḥ.
idaṃ bhāvanāphalam.
H 82b5; C 344b11 (4.2.12.4) tatra śāsanāsaṃbhedaḥ:
śāstuḥ śrāvakāṇāṃ cārthenārthaḥ padena padaṃ vyañjanena vyañjanaṃ saṃsyandate sameti;
na tu yathānyatīrthikānāṃ nānānekabhinnamatikatā prajñāyata iti.
yadutāgrapadair iti pūrvapadaiḥ;
yair evaikaḥ pṛṣṭo bhavati, yadi tair eva dvitīyaḥ pṛcchyeteti;
athaikaḥ skandhān ārabhya pṛṣṭaḥ syāt, dvitīyo ’nyad ārabhya pṛcchyeta, nāgrapadaiḥ saṃsyandate.
H 82b6; (C 344b20) (Ω) yogācārabhūmau samāhitā bhūmiḥ samāptā.
