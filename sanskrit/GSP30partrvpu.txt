p refers to page numbers of ed R Gnoli Roma 
Sp refers to page numbers of JSingh's ed Delhi 
Parātriṃśikāvivaraṇa
oṃ namaḥ śivāya
vimalakalāśrayābhinavasṛṣṭimahā jananī bharitatanuś ca pañcamukhaguptarucir janakaḥ 
tad ubhayayāmalasphuritabhāvavisargamayaṃ hṛdayam anuttarāmṛtakulaṃ mama saṃsphuratāt  ParTriViMang 
yasyām antar viśvam etad vibhāti bāhyābhāsaṃ bhāsamānaṃ visṛṣṭau 
kṣobhe kṣīṇe 'nuttarāyāṃ sthitau tāṃ vande devīṃ svātmasaṃvittim ekām  ParTriViMang 
naraśaktiśivātmakaṃ trikaṃ hṛdaye yā vinidhāya bhāsayet 
praṇamāmi parām anuttarāṃ nijabhāsāṃ pratibhācamatkṛtim  ParTriViMang 
jayaty anarghamahimā vipāśitapaśuvrajaḥ 
śrīmān ādyaguruḥ śambhuḥ śrīkaṇṭhaḥ parameśvaraḥ  ParTriViMang 
nijaśiṣyavibodhāya prabuddhasmaraṇāya ca 
mayābhinavaguptena śramo 'yaṃ kriyate manāk  ParTriViMang 
ParTri 
śrīdevī uvāca
anuttaraṃ kathaṃ deva sadyaḥkaulikasiddhidam 
yena vijñātamātreṇa khecarīsamatāṃ vrajet  ParTri 
 parameśvaraḥ pañcavidhakṛtyamayaḥ satatam anugrahamayyā parārūpayā śaktyā ākrānto vastuto 'nugrahaikātmaiva na hi śaktiḥ śivād bhedam āmarśayet 
sā ca śaktiḥ lokānugrahavimarśamayī prathamataḥ parāmarśamayapaśyantyāsūtrayiṣyamāṇānantaśaktiśatāvibhinnā
prathamataraṃ paramahāmantramayyām adeśakālakalitāyāṃ saṃvidi nirūḍhā tāvatpaśyantyudbhaviṣyaduktipratyuktyavibhāgenaiva vartate 
saiva ca sakalapramātṛsaṃvidadvayamayī satatam eva vartamānarūpā 
tatas tu paśyantī yad yat abhīpsitaṃ tat tad eva samucitakāraṇaniyamaprabodhitaṃ bodhasūtraṇamātreṇa vimṛśati
yathā anekabhāvābhāvajñānasaṃskārasaṃskṛtāyā mecakadhiyaḥ smṛtibījaprabodhakaucityāt kiṃcid eva smṛtir vimṛśati 
na hi prathamajñānakāle bhedo 'trāsphurat yatra vācyavācakaviśeṣayor abhedaḥ 
madhyamā punas tayor eva vācyavācakayor bhedam ādarśya sāmānādhikaraṇyena vimarśavyāpārā 
vaikharī tu
tadubhayabhedasphuṭatāmayy eva iti tāvadvyavasthāyāṃ svasaṃvitsiddhāyāṃ yaiva parāvāgbhūmiḥ
saiva māyīyaśabdaśaktiparamārthasvabhāvāsāṃketikākṛtakapāramārthikasaṃskārasārā vakṣyamāṇanayena
mantravīryabhūtāṃśacoditā taduttaraṃ paśyantyādidaśāsv api vastuto vyavasthitā 
tayā vinā paśyantyādiṣu aprakāśatāpattyā jaḍatāprasaṅgāt 
tatra ca idam evam atra idānīm ityādibhedakalanā na kācit 
tata eva ca paramahāmantravīryavisṛṣṭirūpāyā ārabhya vaikharīprasṛtabhāvabhedaprakāśaparyantaṃ
yad iyaṃ svacamatkṛtimayī svātmany eva prakāśanamaye viśramya sphurati tad evaṃ sphuritam
avicchinnatāparamārtham aham iti 
tad etat agre sphuṭībhaviṣyati 
tanmadhya eva tu paśyantyāṃ yatra bhedāṃśasyāsūtraṇaṃ yatra ca madhyamāyāṃ
bhedāvabhāsas tatrobhayatra jñānakriyāśaktimaye rūpe sadāśiveśvarasāre saiva aham
iti camatkṛtir antaḥkṛtānantaviśvedantācamatkṛtipūrṇavṛttis tatpaśyantīmadhyamātmikā
svātmānam eva vastutaḥ parasaṃvidātmakaṃ vimṛśati  
paraiva ca saṃvid bhagavatī devī ity ucyate 
iyatā paśyantyādisṛṣṭikrameṇa bāhyanīlādiparyantena svavimarśānandātmanā krīḍanena
sarvottīrṇatvena sarvotkarṣāvasthiter bhagavato bhairavasya tathā sthātum icchayā vijigīṣātmanā
iyadanantajñānasmṛtisaṃśayaniścayādivyavahārakaraṇena
sarvatra ca bhāsamāne nīlādau tannīlādyātmabhāsanarūpeṇa dyotanena
sarvair eva tadīyaprakāśāveśais tatpravaṇaiḥ stūyamānatayā
yathecchaṃ ca deśakālāvacchedena sarvātmatāgamanena 
ata eva mukhyato bhairavanāthasyaiva devatvam iṣyate 
tacchakter eva bhagavatyā devīrūpatā 
yad uktaṃ divu kriḍāvijigīṣāvyavahāradyutistutigatiṣv iti 
tathā ca evaṃvidhamukhyapāramaiśvaryamayadevatvāṃśāṃśikānugrahād viṣṇuviriñcyādiṣu devatāvyavahāraḥ  evaṃ
bhagavatī paśyantī madhyamā ca svātmānam eva yadā vimṛśati aham eva parāvāgdevatāmayī evam avocam iti
tadā tena rūpeṇollasanmāyārambhatayā svātmāpekṣatayā tanmāyīyabhedānusārāt tām eva parābhuvaṃ svātmamayīṃ bhūtatvena abhimanvānā
bhedāvabhāsaprāṇanāntarbahiṣkaraṇapathavyativartinītvāt parokṣatayā sūryādisaṃcārāyattadinavibhāgakṛtādyatanānavacchedāt 
brahmaṇo 'nekakalpasaṃmitam ahaḥ
tato 'pi viṣṇuprabhṛteḥ
antaś ca prāṇacārādau prāṇīyaśatasahasrāṃśe 'pi aharvyavahāra ity anavasthitaṃ kālpanikaṃ
cādyatanatvam akālpanike saṃvidvapuṣi katham iti nyāyāt bhūtānadyatanaparokṣārthaparipūraṇāt
parokṣottamapuruṣakrameṇa vimṛśet 
aham eva sā parāvāgdevīrūpaiva sarvavācyavācakāvibhaktatayaivam
uvāceti tātparyam 
supto' haṃ kila vilalāpa iti hy evam evopapattiḥ 
tathāhi tām atītām avasthāṃ na smarati prāgavedyatvāt
idānīṃ puruṣāntarakathitamāhātmyāt ativilāpagānādikriyājanitagadgadikādidehavikriyāveśena vā tadavasthāṃ camatkārāt pratipadyate 
na hy apratipattimātram evaitat 
mattaḥ supto vāhaṃ kila vilalāpa iti madasvapnamūrchādiṣu hi vedyaviśeṣānavagamāt parokṣatvam
parāvasthāyāṃ tu vedyaviśeṣasyābhāva eva 
kevalam atra vedakatādātmyapratipattyā turyarūpatvāt
madādiṣu tu mohāveśaprādhānyāt itīyānviśeṣaḥ
parokṣatā tu samānaiva 
 evaṃ sarva eva pramātā guruśiṣyādipade anyatra vā vyavahāre sthitaḥ sarvakālam eva yat kiṃcit kurvāṇa enām eva saṃvidam anupraviśya sarvavyavahārabhājanaṃ  
bhavati  
atas tām eva vastuto vimṛśati devī uvāca iti 
yāvad uktaṃ syād aham eva satataṃ sarvam abhedena vimṛśāmi parābhūmau
anyathā paśyantīmadhyamābhūmigaṃ sphuṭam idaṃ prathanaṃ na syāt
tāvad evoktaṃ bhavati devī uvāca iti 
evam eva purastād bhairava uvāca iti mantavyam 
tatrāpi hi svaparaśaktyavibhāgamayo bhairavātmaiva aham uvāca ity arthaḥ 
kevalaṃ śaktipradhānatayā sṛṣṭisvabhāvākhyāmarśe aham ity ucito devīparāmarśaḥ
śaktimatpradhānatayā
saṃhārāveśavimarśe maha iti bhairavarūpacamatkāraḥ 
sphuṭayiṣyate caitat 
etac ca paśyantīmadhyamābhuvi jñānaśaktimayyām eva parasyā icchāśaktimayyāḥ saṃvido vimarśanaṃ
tad eva ca sarvārambhaparyantaśāstraprayojanam 
 ata eva jñanaśaktāv eva sadāśivamayyāṃ pūrvottarapadavākyakramollāsād vāstavaparamahāmantravīryavimarśa eva dakāraekāravakārayakāraukāravakāraākāracakāra 
bhakāraaikārarephaakāravakāraakārādipadavākyayojanā 
uktaṃ ca svacchandatantre
Q guruśiṣyapade sthitvā svayaṃ devaḥ sadāśivaḥ 
Q purvottarapadair vākyais tantraṃ samavatārayat  SvaTa 
iti  evaṃ cānugrahaśaktiḥ satataṃ sarvapramātṛṣv anastamitaiveti saiṣa ṣaḍardhasāraśāstraikaprāṇaḥ para eva saṃbandhaḥ 
atrānuttare saṃbandhāntarāṇāṃ mahadantarāladivyādivyādīnām uktopadeśena paraikamayatvāt 
tad uktaṃ trikahṛdaye
Q nityaṃ visargaparamaḥ svaśaktau parameśvaraḥ 
Q anugrahātmā sraṣṭā ca saṃhartā cāniyantritaḥ  TriHṛ
iti  evam amunā krameṇa sadoditatā  
evaṃparamārthamayatvāt parameśvarasya cittattvasya yad evāvibhāgenāntarvastu sphuritaṃ
tad eva paśyantībhuvi varṇapadavākyavibibhājayiṣayā parāmṛṣṭaṃ madhyamāpade ca bhedena
sthitaṃ vastupūrvakaṃ saṃpannaṃ yāvad vaikharyantam anuttaraṃ katham ityādi bhinnamāyīyavarṇapadavākyaracanāntam 
etad eva tad anupalakṣyaṃ bhairavavaktraṃ sṛṣṭiparāmarśātmakam
 anuttarāhaṃbhāvasārākārākārarūpaśivaśaktisaṃghaṭṭasamāpattikṣobhātmakaṃ trikaśāstraprasarabījaṃ dhruvapadaṃ maulikaṃ sarvajīvatāṃ jīvanaikarūpam 
ata eva vyavacchedābhāvāt sthānanirdeśādyayogāt sthānādipūrvakatvaṃ nopapannam 
vastu ca praśnataduttararūpaṃ satatoditam eva prathamam avibhāgamayam 
tena etāvad evātra tātparyam svātmā sarvabhāvasvabhāvaḥ svayaṃ
prathamānaḥ svātmānam eva svātmāvibhinnena praśnaprativacanena praṣṭṛprativaktṛsvātmamayenāhantayā camatkurvan vimṛśatīti 
aham evaivaṃvicitracamatkārecchus tathā jānann eva tathaiva bhavāmīti yāvat tāvad eva devī uvāca
anuttaraṃ katham ity ārabhya bhairava uvāca śṛṇu devi iti madhyato yāvad ity etad rudrayāmalam iti 
yad vā sarvāṇi pañcasrotaḥprabhṛtīni śāstrāṇi yāvat laukiko 'yaṃ vyavahāraḥ 
sa eṣa uktaḥ paraḥ saṃbandhaḥ 
gopyam upadeśasāraṃ sadyobhairavapadāvahaṃ satatam 
abhinavaguptena mayā vyākhyātaṃ praśnasarvasvam 
śiṣyahitaparatayā tu idam eva saṃgṛhyābhidadhmaḥ 
sarveṣu vyavahāreṣu jñeyaṃ kāryaṃ ca yad bhavet 
tatparasyāṃ turyabhuvi gatabhedaṃ vijṛmbhate 
bhedāsūtraṇarūpāyāṃ paśyantyāṃ kramabhūjuṣi 
antaḥsphuṭakramāyogaṃ madhyāyāṃ tad vibhedabhāk 
madhyā paśyanty atha parām adhyāsyābhedato bhṛśam 
parokṣam iva tatkālaṃ vimṛśen mattasuptavat                                          
evam eva etad anuttaratvaṃ nirvakṣyatīti 
tad uktaṃ śrīsomānandapādaiḥ
Q pañcavidhakṛtyatatparabhagavadbhairavabhaṭṭārakasya prathamaśāktaspandasamantaram ParTriVi of Somānanda
ityādi nijavivṛtau  
tadgranthinirdalanārtha eva ayam asmākaṃ tacchāsanapavitritānāṃ yatnaḥ 
uktaḥ saṃbandhaḥ 
abhidheyaṃ trīśikā iti 
tisṛṇāṃ śaktīnām icchājñānakriyāṇāṃ sṛṣṭyādyudyogādināmāntaranirvācyānām īśikā īśvarī 
īśanā ca īśitavyāvyatirekeṇaiva bhāvinīti etacchaktibhedatrayottīrṇā tacchaktyavibhāgamayī saṃvidbhagavatī bhaṭṭārikā parā abhidheyam
tadyogād eva ca idam abhidhānam 
triṃśakā ity api guravaḥ paṭhanti
akṣaravarṇasāmyāt ca niruktam āhuḥ tisraḥ śaktīḥ kāyatīti triṃśakā
na tu triṃśacchlokayogāt triṃśikā 
atāvato 'pi triṃśakārthatvāt 
tathāhi śrītantrasāre
Q triṃśakārthas tvayā proktaḥ sārdhakoṭipravistaraḥ  TaSā
iti  abhidhānābhidheyayoś ca para eva saṃbandhas tādātmyād ity uktaprāyaṃ prayojanaṃ
ca sarvapramātḥṇāṃ vibhoḥ paraśaktipātānugrahavaśotpannaitāvadanuttarajñānabhājanabhāvānām
itthaṃnijasvarūpahṛdayaṅgamībhāvena nijāmodabharakrīḍābhāsitabhedasya nikhilabandhābhimatatattvavrātasya
svātmacamatkārapūrṇāhantātādātmyabhairavasvarūpābhedasamāveśātmikā jīvata eva muktiḥ 
prāṇadehādibhūmāv eva hy antarbahiṣkaraṇaviṣayāyāṃ preraṇākhyāyām udyogabalajīvanādirūpāyāṃ rūḍhasya bandhābhimatebhyo muktir iti gīyate 
truṭite 'pi hi māyīye saṃskāramātre keyaṃ muktivācoyuktiḥ
kimapekṣayā veti 
tad uktaṃ śrīspande
Q iti vā yasya saṃvittiḥ krīḍātvenākhilaṃ jagat 
Q sa paśyan satataṃ yukto jīvanmukto na saṃśayaḥ  SpaKā 
iti  sphuṭībhaviṣyati ca etat avidūra eva                                           
tadanena svasaṃvedanena prayojanam eva atra sakalapumarthaparyavasānam iti prayojanaprayojanānavakāśaḥ 
uktāny eva saṃbandhābhidheyaprayojanāni  
atha granthārtho vyākhyāyate 
anuttaram iti 
 na vidyate uttaram adhikaṃ yataḥ 
 yathā hi tattvāntarāṇī ṣaṭtriṃśad anāśritaśivaparyan tāni parabhairavabodhānupraveśāsāditatathābhāvasiddhīni saṃvidam adhikayanti naivaṃ parā  
paripūrṇā parabhairavasaṃvit 
tasyāḥ sadā svayam anargalānapekṣaprathācamatkārasāratvāt 
 tathā na vidyaty uttaraṃ praśnaprativacorūpaṃ yatra 
yata eva hi mahāsaṃvitsindhor ullasadanantapratibhāparyantadhāmna ullāsya praśnapratibhānādipātraṃ bhavati śiṣyaḥ
tad eva vastutas tattvaṃ satatoditam iti kimiva ācāryīyam uttaram anyat syāt 
 uttaraṇam uttaro bhedavādābhimato 'pavargaḥ 
sa hi vastuto niyatiprāṇatāṃ nātikrāmati 
tathā hi prathamaṃ śarīrāt prāṇabhūmāv anupraviśya
tato 'pi buddhibhuvam adhiśayya
tato 'pi spandanākhyāṃ
jīvanarūpatām adhyāsya
tato 'pi sarvavedyaprakṣayātmaśūnyapadam adhiṣṭhāya
tato 'pi sakalamalatānavatāratamyātiśayadhārāprāptau śivatvavyaktyā aṇur apavṛjyate āropavyarthatvāt iti 
 īdrśa eva nābhihṛtkaṇṭhatālubrahmabhairavabilādyadhiṣṭhānakramaprāpta ūrdhvataraṇakrama uttaraḥ 
 tathā uttaranti ata iti uttaro bandhaḥ 
 uttaraṇam uttaro mokṣaḥ 
tad evaṃvidhā uttarā yatra na santi 
 uttaraṃ ca śabdanam 
tat sarvathā īdṛśaṃ tādṛśam iti vyavacchedaṃ kuryāt 
tad yatra na bhavaty avyavacchinnam idam anuttaram 
 idam ity api hi vyavacchinnottaravyavacchedaprāṇam eveti vyavacchedakatvāt vikalpātmaiva 
ata eva yāvad anuttare rūpe pravivikṣur māyīyaḥ pramātā tāvat kalpita eva viśeṣātmani 
tatratv avikalpitaṃ yad avinābhāvi
tadvinā kalpitarūpāsphuraṇāt
tad eva vastuto 'nuttaram 
tatra hi bhāvanāder anupapattir eva vastuta iti bhāvanākaraṇojjhitatvam uktam
na tu anupayuktita eva 
 tad īdṛśam anuttaraṃ vyavahāravṛttiṣv apy evam eva 
tad uktaṃ mayaiva stotre 
Q vitata iva nabhasy avicchidaiva pratanu patan na vibhāvyate jalaughaḥ 
Q upavanataruveśmanīdhrabhāgādhyupadhivaśena tu lakṣyate sphuṭaṃ saḥ 
tadvat
Q  parabhairavo 'tisaukṣmyād anubhavagocaram eti naiva jātu 
Q atha deśākṛtikālasanniveśasthitisaṃspanditakārakatvayogāḥ 
Q janayanto hy anubhāvinīṃ citiṃ te jhaṭiti nyakkṛtabhairavīyabodhāḥ 
itiyādi  tathā ca vakṣyate uttarasyāpy anuttaram iti 
vyākhyāyate caitat 
 evam eva narātmanaḥ śāktam uttaraṃ tato 'pi śāmbhavam 
tathā teṣv api bhūtatattvātmamantreśvaraśaktyādibhedena svātmany eva uttarottaratvam
bhūtādiṣv api pṛthivyādirūpatayā
jāgrata uttaraṃ svapnaḥ
tataḥ suptam
tatas turyam
tato 'pi tadatītam
jāgradādiṣv api svātmany eva caturādibhedatayā uttarottaratvam 
tad etat śrīpūrvapañcikāyāṃ mayaiva vistarato nirṇītam iha anupayogād granthagauravāc ca na vitatyoktam 
 tad īdṛśam auttarādharyadvaitasaṃmohādhāyi uttaratvam 
tathā viprarājanyaviṭsūdrāntyajātivibhāgamayam ūnādhikatvaṃ yatra na syāt 
bhāvaprādhānyam uttaraśabdasya  uttarāḥ paśyantyādyāḥ śaktayaḥ
aghorādyāḥ
parādyāḥ
tā yatra na syuḥ   nuda
preraṇe iti nodanaṃ nut 
tayā taraṇaṃ dīkṣākrameṇa taraḥ 
śiṣyacaitanye gurucaitanyaṃ preryate 
tena haṃsaprāṇādiśūnyaviṣuvatprabhṛtisthānabhedaparipāṭyā sakale niṣkale 'pi vā pūrṇāhutiyojanikādisthityā mokṣadāṃ dīkṣāṃ vidhatte 
tad atra caitanyasya svaprakāśasya vyāpino de śakālākāraviśeṣāviśeṣitasya kathaṃkāram imā viḍambanāḥ  
tad evaṃvidho nudā preraṇena taras taraṇaṃ yatra na bhavati tad anuttaram 
yad vakṣyate
Q evaṃ yo vetti tattvena tasya nirvāṇagāminī 
Q dīkṣābhavati  verse 
iti   aniti svasitīti kvipi an aṇur ātmā dehapuryaṣṭakādiḥ 
tathā ananaṃ jīvanam 
an dehādyantargataiva bhinnabhinnaśaktyādyahantāśūnyaprāyā jīvanākhyā vṛttiḥ
yaḥ śūnyapramātā ity abhihitaḥ
tasyaivottaratvaṃ sarvataḥ paramārthatayā ādhikyaṃ yatra
bhairavaikamayatvāt 
jaḍājaḍabharite jagati jaḍair jīvadekamagnaiḥ sthīyate
jīvatāṃ ca jīvanaṃ nāma prāguktam
jñānakriyārūpam ekaṃ pārameśvaryaṃ sarveṣāṃ
paratrāpi hi svavad dehādir eva pṛthaktayā bhāti 
yat punaḥ prāṇanaṃ tad abhedenaiva svaprakāśam 
etad eva ca paramārtho yad uktaṃ śrīmadutpaladevapādaiḥ
Q jñānaṃ kriyā ca bhūtānāṃ jīvatāṃ jīvanaṃ matam 
Īśvarapratyabhijñākārikā 
iti  tathā jīvanaṃ jñānakriye eva iti 
 a iti ca yeyam amāyīyāśrautanaisargikamahāprakāśaviśrāntanistaraṅgacidudadhisvātmacamatkārarūpā
śāktollāsamayaviśvāmarśanarūpaparipūrṇāhaṃbhāvaprathamaparyavasānobhayabhūmigā kalā
tasyā eva vakṣyamāṇanayena yeyaṃ nud visargāntatā tasyā eva taraḥ plavanaṃ sarvoparivṛttitvaṃ yatra 
 avidyamānā deśakālagamanāgamanādidvaitasāpekṣā nut preraṇā kramātmakakriyāmayī yatra tat anud ākāśādi lokaprasiddhyā 
tato 'pi sātiśayam anuttaram 
tasyāpi hy ākāśādeḥ saṃyogighaṭādicitropādhivaśāt samavāyiśabdādiyogāc ca syād api īdṛśī sakramā kriyā 
saṃvittattve tu sarvato 'navacchinnapūrṇasvātantryaiśvaryasāre 'vicchinnacamatkāramayaviśrāntyā svīkṛtaśaṅkyamānopādhibhāve
sakaledantāspadabhāvapūgaparipūritāhamātmani nirābhāse sadābhāsamāne svīkārābhāsīkṛtānābhāse
idantābhāsatadanābhāsasāradeśakālāpekṣakramābhāvād akramaiva svātmavimarśasaṃrambhamayī
matsyodarīmatādiprasiddhā vimarśābhidhā kriyā iti tad eva anuttaram  
atiśayamātre tamapo vidhiḥ
dvivacanavibhajyopapade atra tarap 
tatrāyaṃ śuklo 'yaṃ śuklaḥ
 ayam anayor atiśayena śukla iti vākye 'yam arthaḥ anayoḥ śuklayoḥ madhyāt atiśayenāyaṃ śuklaḥ śuklataraḥ leṣāṃ tu śuklānām ayam atiśayena śukla  
iti ko 'yam adhiko 'rthaḥ  
tathā hy ayaṃ prāsādaḥ śuklaḥ
ayaṃ paṭaḥ śuklaḥ
ayaṃ haṃsaś ca śuklaḥ
eṣāṃ sātiśayaḥ śuklatama iti 
tatra prāsādo 'pi śuklaḥ paṭo 'pi śukla iti kim iva adhikam uktaṃ syāt 
tamapi pratyaye evaṃvidhavākyakaraṇam ayuktam eva 
na ca tarapaḥ tamap adhikam atiśayam abhidadhyāt
evaṃ tāvat tu syāt
avivakṣite pratiyogiviśeṣe tamapprayogaḥ
pratiyogiviśeṣāpekṣāyāṃ tu tarap 
pratiyogyapekṣaiva dvivacanavibhajyopapadārthaḥ 
eka eva hi pratiyogī bhavet 
anayor ayaṃ
śuklo 'tiśayena iti na tṛtīyaḥ pratīyate
nirdhāraṇārthena prathamasyaiva pratiyogitvāvagateḥ 
na ca dviprabhṛtyapekṣā bhavati ekasya yugapat
ekaikāpekṣā matā iti tasya krameṇa nādhiko 'rthaḥ kaścit 
tāratamyam iti tu prayogaḥ kramātiśaye 'vyutpanna eva 
na tu taraptamappratyayārthānugamāt tāryaṃ tāmyam ityādy api hi syāt 
tad alam akāṇḍe śrutalavakauśalaprathanena 
iha tūttarakramikapratiyogyapekṣāyām anuttamam ity api prayoge ayam evārthaḥ 
tathāhy āgamāntare
Q adyāpi yan na viditaṃ siddhānāṃ bodhaśālinām 
Q na cāpy aviditaṃ kasya kim apy etad anuttamam   cf TaĀl 
iti  evaṃ svātantryasārākalitakriyāśaktiśarīram anuttaram 
tad uktam utpaladevapādaiḥ
Q sakramatvaṃ ca laukikyāḥ kriyāyāḥ kālaśaktitaḥ 
Q ghaṭate na tu śāsvatyāḥ prābhavyāḥ syāt prabhor iva  IPK  
iti  tat vyākhyātam idam anuttaraṃ ṣoḍaśadhā 
yad uktaṃ sāraśāstre
Q anuttaraṃ tad dhṛdayaṃ hṛdaye granthirūpatā 
Q granthiṃ ṣoḍaśadhā jñātvā kuryāt karma yathāsukham  Trikasāra 
iti  tathā
Q hṛdaye yaḥ sthito granthiḥ adha ūrdhvaniyāmakaḥ 
cit 
IPVV  p  attrib to Mālinīsāra
ityādi 
tad īdṛg anuttaraṃ kena prakāreṇa kim uttararūpaparityāgena utasvid anyatheti 
kaś cāyaṃ prakāraḥ
yad anuttaraṃ sarvam idaṃ hi jñānajñeyajātaṃ sarvata evānyonyaṃ bhedamayaṃ virodham upalabhate
tataś cedam auttarādharyaṃ bhaved eveti 
kasmiṃś ca prakāre mokṣa eva kiṃ vā bandhābhimate 'pīti 
thamupratyayasya vibhaktiviśeṣārthāniyamena prakāramātre vidhānāt prakāramātraviṣaya evāyaṃ praśnaḥ 
deva iti vyākhyātam 
kulaṃ sthūlasūkṣmaparaprāṇendriyabhūtādi samūhātmatayā kāryakāraṇabhāvāc ca 
yathoktaṃ saṃhatyakāritvād iti 
tathā kulaṃ bodhasyaiva āśyānarūpatayā yathāvasthānād bodhasvātantryād eva cāsya bandhābhimānāt 
uktaṃ hi kula saṃstyāne bandhuṣu ca iti 
na hi prakāśaikātmakabodhaikarūpatvād ṛte kim apy eṣām aprakāśamānaṃ vapur upapadyate 
tatra kule bhavā kaulikī siddhis tathātvadārḍhyaṃ parinirvṛtyānandarūpaṃ hṛdayasvabhāvaparasaṃvidātmakaśivavimarśatādātmayam 
tāṃ siddhiṃ dadāti 
anuttarasvarūpatādātmye hi kulaṃ tathā bhavati  yathoktam
Q vyatireketarābhyāṃ hi niścayo 'nyanijātmanoḥ 
Q vyavasthitiḥ pratiṣṭhātha siddhir nirvṛtir ucyate 
Ajaḍapramātṛsiddhi 
iti  sadya iti śabdaḥ samāne ahani ity arthavṛttir uktanayena ahno 'navasthitatvāt samāne kṣaṇe ity atrārthe vartate 
samānatvaṃ ca kṣaṇasya na sādṛśyam
api tu tattvaparyavasāyy eva 
evam eva sadyaḥśabdāt pratītiḥ  
atas tasminn eva kṣaṇa iti vartamānakṣaṇasya sāvadhāraṇatvena bhūtabhaviṣyatkṣaṇāntaranirāse
tadubhayāpekṣakalanāprāṇāṃ vartamānasyāpi kālatāṃ nirasyeta yato yāvad idaṃ parameśvarasya
bhairavabhānoḥ raśmicakrātmakaṃ nijabhāsāsphāramayaṃ kulam uktam 
tac ced antarmukhaparabhairavasaṃvittādātmyalakṣaṇaṃ nirodham eti
tadā tad eva paramānandāmṛtāsvādamayam adeśakālakalitam anuttaraṃ dhruvaṃ visargarūpaṃ satatoditaṃ 
tad uktaṃ śrīvādyatantre
Q saṃrudhya raśmicakraṃ svaṃ pītvāmṛtam anuttamam 
Q kālobhayāparicchinnaṃ vartamāne sukhī bhavet 
Śrīvādyatantra 
cit Mālinīvijayavārttika  attrib to Ḍāmaratantra
iti  vistāritaś ca vistarato 'nyatra mayaiva kālobhayāparicchedaḥ 
tathā kulāt prāṇadehāder āgatā siddhir bhedaprāṇānāṃ nīlasukhādīnāṃ niścayarūpā tāṃ dadātīti 
 śarīrādayo hi jhagiti anuttaradhruvavisargavīryāveśena akālakalitena prāṇādimadhyamasopānāroheṇaiva bhāvānāṃ tathātvaniścayarupāṃ siddhiṃ vidadhate  
 yathoktam 
Q api tv ātmabalasparśāt puruṣas tatsamo bhavet Spandakārikā 
iti  tathā
Q  karaṇānīva dehinām 
Spandakārikā 
iti  tathā kule śivaśaktyātmani saṃnihite 'pi siddhir uktanayena jīvanmuktatāmayī samabhilaṣitāṇimādiprasavapadaṃ 
tāṃ sadyaḥ anākalitam eva bhāvanākaraṇādirahitatvenaiva dadāti 
yad uktaṃ śrīsomānandapādaiḥ 
Q bhāvanākaranābhyāṃ kiṃ śivasya satatoditeḥ  Śivadṛṣṭi  CHECK
iti  tathā
Q ekavāraṃ pramāṇena śāstrād vā guruvākyataḥ 
Q jñāte śivatve sarvasthe pratipattyā dṛḍhātmanā 
Q karaṇena nāsti kṛtyaṃ kvāpi bhāvanayāpi vā  Śivadṛṣṭi CHECK
iti  kule jātā siddhiḥ śāktahādirūpaprasaraṇād ārabhya bahirbhāvapaṭalavikāsaparyantaṃ bhedāvabhāsanā  tāṃ dadāti  
 tad eva hy anuttaraṃ mahāprakāśātma antaḥkṛtabodhamayaviśvabhāvaprasaram anuttaratvād eva niratiśayasvātantryaiśvaryacamatkārabharād bhedaṃ  
vikāsayati  
na hy aprakāśarūpaṃ bhāvavikāsaprakāśe kāraṇaṃ bhavet 
prakāśātmakaṃ cen nūnaṃ tat parameśvarabhairavabhaṭṭārakarūpam eveti kim apareṇa vāgjālena 
 tathā yena anuttareṇa viśeṣeṇa jñātā mātrā mānena pramātmanā trāṇaṃ pālanaṃ patitvaṃ yāsāṃ pramātṛpramāṇaprameyapramitirūpāṇāṃ tā mātrā vijñātā  
yena tat vijñātamātraṃ  
tathā viśeṣeṇa pratipattidārḍhyabandhena yaj jñātaṃ tad vibhātam eva
na punaḥ bhāvanīyaṃ sakṛdvibhātātmatvāt 
tathā jñātamātraṃ jñātam eva jñeyaikarūpatvāt
na tu kadācit jñātṛrūpaṃ ghaṭādi 
tathā jñātā jñeyarūpā
bhedamayī iyaṃ māyā 
tadubhayaṃ vigataṃ yatra tat vijñātamātram 
ghaṭādayo yatra jñātrekarūpatvena svaprakāśātmānaḥ
yatra ca māyā na prabhavati
tena vijñātamātreṇa 
khe brahmaṇy abhedarūpe sthitvā carati viṣayam avagamayati 
tathā hānādānādiceṣṭāṃ vidhatte svarūpe cāste iti khecary antarbahiṣkaraṇatadarthasukhādinīlādirūpā 
tathāhi vedyavedakabhāvānullāsipade śūnye saṃvinmātradṛgullāse saṃvedyagatāntaraikyarūpadiśyamānabhedollāse
sphuṭabhedodreke ca krameṇa vyomacarīgocarīdikcarībhūcarībhūtā yāḥ śaktayas tā vastuta
uktanayena svabhāvacarakhecarīrūpaśaktyavibhaktā evety ekaiva sā pārameśvarī śaktiḥ  yad uktam
Q śaktayo 'sya jagat kṛtsnaṃ śaktimāṃs tu maheśvaraḥ 
attrib to Maṅgalaśāstra
iti  tataḥ strīliṅgena nirdeṣaḥ 
na hy ātmano manasa indriyāṇāṃ bāhyānāṃ ca bhedaviṣayasya vyavasthāpanaṃ vyavasthā ca yujyate
abhisaṃdhānādyayogād aprakāśatvāc ca 
saiva khecarī kāmakrodhādirūpatayā vaiṣamyena lakṣyate 
tasyāḥ samatā sarvatraiva paripūrṇabhairavasvabhāvāt 
aṇumātram apy avikalānuttarasvarūpāparijñānam eva cittavṛttīnāṃ vaiṣamyam
sa eva ca saṃsāraḥ
apūrṇābhimānena svātmany aṇutvāpādanāt āṇavamalasya
tadapūrṇarūpaparipūrṇākāṅkṣāyāṃ bhedadarśanāt māyākhyasya malasya
tacchubhāsubhavāsanāgraheṇa kārmamalasya collāsāt  
svarūpāparijñānamayatadvaiṣamyanivṛttau malābhāvāt 
krodhamohādivṛttayo hi paripūrṇabhagavadbhairavabhaṭṭārakasaṃvidātmikā eva 
yad uktaṃ śrīsomānandapādaiḥ
Q  tat saratprakṛtiḥ śivaḥ  Śivadṛṣṭi 
iti  tathā
Q sukhe duḥkhe vimohe ca sthito 'haṃ paramaḥ śivaḥ  Śivadṛṣṭi 
iti 
Q duḥkhe 'pi pravikāsena sthairyārthe dhṛtisaṃgamāt  Śivadṛṣṭi 
ityādi  krodhādivṛttayo hi ciccamatkāratādātmyād anyathā tatsvarūpalābhasyaivāyogāc
ca parameśvaryaḥ karaṇadevatā eva bhagavatyas tās tāḥ krīḍā vitanvatyaḥ śivārkasya dīdhitirūpāḥ 
tathā tā eva tattatparasparasāṃkaryalabdhāsaṃkhyeyarūpās tattaduccāṭanamāraṇaśāntyādirūpeṣu
karmasu parikalpitatattatsamucitasaumyaraudraprakārāḥ kṛtyādibhedād devatātvenopāsyā
uktā matādiśāstreṣu bhagavadbhairavabhaṭṭārakaparivārabhūtāś ca  yathoktam
Q uccāṭane kākavaktrā   Mataśāstra
ityādy upakramya
Q tā eva devadevasya raśmayaḥ kādidhārikāḥ  Mataśāstra
ityādi  tathātvena tv aparijñātasvarūpāś ciccamatkāraṃ vikalpe 'pi nirvikalpaikasāraṃ
tena tena vicitravarṇākṣarapuñjātmanā ghoratarātmanā vikalparūpeṇa devatātmanā śaṅkātaṅkānupraveśena
tirodadhatyaḥ sāṃsārikapāśyapaśubhāvadāyinyaḥ  yathoktam 
Q pīṭheśvaryo mahāghorā mohayanti muhur muhuḥ 
Timirodghāṭa acc to Kṣemarāja ad Śivasūtra 
iti  tathā
Q viṣayeṣv eva saṃlīnān adho 'dhaḥ pātayanty aṇūn 
Mālinīvijayottara ab
ityādi  tathā
Q śabdarāśisamutthasya śaktivargasya bhogyatām 
Q kalāviluptavibhavo gataḥ san sa paśuḥ smṛtaḥ 
Spandakārikā 
iti  jñātasvarūpās tā evoktayuktyā jīvanmuktatāpradāyinyaḥ 
tathā uktam
Q yadā tv ekatra saṃrūḍhas tadā tasya layodbhavau 
Q niyacchan bhoktṛtām eti tataś cakreśvaro bhavet 
Spandakārikā 
iti  svarūpaparijñānaṃ ca etāvad eva yad etāsu vṛttiṣūdayasamayanirvikalpaikarūpāsu
vikalpo 'py udayamāno varṇarāśisamārabdhatattadvicitraśabdārūṣitatve 'pi na tādṛśena
varṇapuñjātmanā śakticakreṇa yujyate
yat tasya prāktananirvikalpaikavyavahāramayasya vikalpātmano mātuḥ svarūpaṃ khaṇḍayet 
na ca vikalpā anubhavād vikalpāntarād vā bhinnāḥ
api tu sa evaikaḥ svātantryabheditabhāvoparāgalabdhabhedabhūtādyabhidhavijñānacakraprabhuḥ 
tad evaṃ khecarīsāmyam eva mokṣaḥ 
tac cānuttarasvarūpaparijñānam eva satatoditaṃ parameśvaryāḥ śivātmani saṃghaṭṭasamāpattyā ubhayavimarśānandarūḍhi 
śivo hi paravāṅmayamahāmantravīryavisṛṣṭimayaḥ parameśvarīvisṛṣṭyā tadvīryaghanatātmakaprasūnanirbharayā sṛṣṭyā yujyate
  tathā hi sarveṣām antarbahiṣkaraṇānāṃ yad yad anupraviśati tat tan madhyamanāḍībhuvi sarvāñgānuprāṇanasārāyāṃ prāṇātmanā cetanarūpeṇāste  
yad oja iti kathyate  
tad eva sarvāṅgeṣv anuprāṇakatayā tadavibhaktavīryarūpatvena  
 tato 'pi punar api nayanaśravaṇādīndriyadvāreṇa bṛṃhakarūpaṃ rūpaśabdādy anupraviśad bṛṃhakatvād eva tadvīryakṣobharūpakāmānalaprabodhakaṃ  
bhavati  yathoktam 
Q ālāpād gātrasaṃsparśāt
 ityādi  ekenaiva ca rūpādyanyatamenodriktaprāktanabalopabṛṃhitasya sarvaviṣayakaraṇīyoktakṣobhakaraṇasamarthatvaṃ sarvasya sarvasya sarvasarvātmakatvāt 
smaraṇavikalpanādināpi sarvamayamanogatānantaśabdādibṛṃhaṇavaśāj jāyata eva kṣobhaḥ 
paripuṣṭasarvamayamahāvīryam eva puṣṭikāri na tv apūrṇaṃ nāpi kṣīnam samucitaṃ śaiśavavārddhakayor 
 vīryavikṣobhe ca vīryasya svamayatvenābhinnasyāpy adeśakālakalitaspandamayamahāvisargarūpam eva paripūrṇabhairavasaṃvidātmakaṃ svātantryam  
ānandaśaktimayaṃ sukhaprasavabhūḥ  
nayanayor api hi rūpaṃ tadvīryakṣobhātmakamahāvisargaviśleṣaṇayuktyā eva sukhadāyi bhavati 
śravaṇayoś ca madhuragītādi 
anyatrāpīndriye anyat kevalaṃ paripūrṇasṛṣṭitām nāśnute svātmany evocchalanāt
 tathā ca tadvīryānupabṛṃhitānām avidyamānatathāvidhavīryavikṣobhātmakamadanānandānāṃ
pāṣāṇānām iva ramaṇīyatarataruṇīrūpam api nitambinīvadanaghūrṇamānakākalīkalagītam
api na pūrṇānandaparyavasāyi 
yathā yathā ca na bṛṃhakaṃ bhavati tathā tathā parimitacamatkāraparyavasānam 
sarvato hy acamatkāre jaḍataiva 
adhikacamatkārāveśa eva vīryakṣobhātmā sahṛdayatā ucyate 
yasyaiva etadbhogāsaṅgābhyāsaniveśitānantabṛṃhakavīryabṛṃhitaṃ hṛdayaṃ tasyaiva sātiśayacamatkriyā 
duḥkhe 'py eṣa eva camatākraḥ 
antarvyavasthitaṃ hi yat tad dayitasutasukhādi vīryātmakaṃ tad eva bhāvanāsadṛśadṛgākrandādibodhena
kṣobhātmakam vikāsam āpannaṃ punar na bhaviṣyatīti nairapekṣyavaśasaviśeṣacamatkriyātma
duḥkhasattvam  tad uktam 
Q dukhe 'pi pravikāsena Śivadṛṣtṭi 
iti  yadā sakalendriyanāḍībhūtamarudādiparipūraṇe tu mahāmadhyamasauṣumnapadānupraveśe
nijaśaktikṣobhatādātmyaṃ pratipadyate tadā sarvato dvaitagalane paripūrṇasvaśaktibharavimarśāhantāmayacamatkārānupraveśe
paripūrṇasṛṣṭyānandarūparudrayāmalayogānupraveśena tanmahāmantravīryavisargaviśleṣaṇātmanā
dhruvapadātmakanistaraṅgākulabhairavabhāvābhivyaktiḥ 
 tathā hi tanmadhyanāḍīrūpasyobhayaliṅgātmano 'pi tadvīryotsāhabalalabdhāvaṣṭambhasya kampakāle sakalavīryakṣobhojjigamiṣātmakam antaḥsparśasukhaṃ  
svasaṃvitsākṣikam eva  
na caitat kalpitaśarīraniṣṭhatayaiva kevalam 
 tadabhijñānopadeśadvāreṇeyati mahāmantravisargaviśleṣaṇāvāptadhruvapade parabrahmamayaśivaśaktisaṃghaṭṭānandasvātantryasṛṣṭiparābhaṭṭārikārūpe 
'nupraveśaḥ 
tad vakṣyate
Q tatra sṛṣṭiṃ yajed Parātriṃś 
ityādi  tathā
Q yathā nyagrodhabījasthaḥ Parātriṃś 
ityādi  tathā
Q ity etad rudrayāmalam Parātriṃś 
ityādi  anyatrāpy uktam
Q lehanāmanthanākoṭaiḥ strīsukhasya bharāt smṛteḥ 
Q śaktyabhāve 'pi deveśi bhaved ānandasaṃplavaḥ 
Vijñānabhairava 
iti  bharāt smaryamāṇo hi sa sparśas tatsparśakṣetre ca madhyamākṛtrimaparātmakaśaktinālikāpratibimbitas
tanmukhyaśāktasparśābhāve 'pi tadantarvṛttiśāktasparśātmakavīryakṣobhakārī bhavatīty abhiprāyeṇa  tathā 
Q śaktisaṃgamasaṃkṣobhaśaktyāveśāvasānakam 
Q yat sukhaṃ brahmatattvasya tat sukhaṃ svākyam ucyate 
Vijñānabhairava 
iti 
Q  snehāt kaulikam ādiśet  
iti ca  mahāvīreṇa bhagavatā vyāsenāpi
Q mama yonir mahad brahma tasmin garbhaṃ dadhāmy aham 
Q saṃbhavaḥ sarvabhūtānāṃ tato bhavati bhārata 
Bhagavadgītā 
ity api gītam 
somānandapādair api nijavivṛtau
Q bhagavatyā ratasthāyā praśna iti paraikamayatve 'pi tanmayamahadantarālābhiprāyeṇa
Parātriṃśikāvivṛti of Somānanda
iti  tad alam amunā trikaśāstrarahasyopadeśakathātiprastāvena 
tad idam anuttaraṃ kaulikasiddhidaṃ yena jñātamātreṇa khecarīsāmyam uktanayena
ParTri ab
etad guhyaṃ mahāguhyaṃ kathayasva mama prabho 
guhyam aprakaṭatvāt 
yato guhāyāṃ svarūpāparijñānamayyāṃ satyāṃ sthitam apy aprakaṭam 
atha ca mahad aguhyaṃ sarvasya evaṃvidhacamatkāramayatvāt 
 mātṛmānameyamayabhedāvibhāgaśālinī bhagavatī śuddhavidyaiva trikoṇā māyāyām atiśayapratiphalitabhedāvagrahā bhavatīti māyāpi jagajjananabhūr  
vidyaiva vastutaḥ  
tad uktena nayena saivaṃbhūtatvena parijñāyamānatvād abhedamāhātmyatirohitatatpramātrādikoṇatrayatvān mahāguhety ucyate 
saiva ca vastutaḥ pūjādhāma triśūlaṃ trikārthe  tad uktam
Q sa trikoṇā mahāvidyā trikā sarvarasāspadam 
Q visargapadam evaiṣa tasmāt saṃpūjayet trikam  
iti  tathā
Q udety ekaḥ samālokaḥ pramāṇārthapramātṛgaḥ 
Siddhapāda Kramastotra of Erakanātha
 iti  tataś ca īdṛśyāṃ mahāguhāyāṃ śuddhavidyāhṛdayamayyāṃ mahāsṛṣṭirūpāyāṃ jagajjanmabhūmau svacamatkārarūpeṇa bhavati yan maha iti yad etad  
guhyam  
etena hi yad idam avicchinnabhairavabhāsāvimarśarūpaṃ svātantryaṃ bhāvebhyaḥ svarūpapratyupasaṃhārakrameṇa ātmavimarśaviśrāntirūpatvam 
prakāśasya hi svābhāvikākṛtrimaparavāṅmantravīryacamatkārātma aham iti  yathoktam
Q prakāśasyātmaviśrāntir ahaṃbhāvo hi kīrtitaḥ 
Ajaḍapramātṛsiddhi cd
iti  tad eva guhyam atirahasyam 
tathā hi sṛṣṭikrameṇa yathāvikṛtānuttaradhruvarūpaviśrānto bhairavabhaṭṭārakaḥ sakalakalājālajīvanabhūtaḥ
sarvasyādisiddho 'kalātmakaḥ sa eva prasarātmanā rūpeṇa visargarūpatām aśnuvāno visargasyaiva
kuṇḍalinyātmakahaśaktimayatvāt punar api tacchāktaprasarābhedavedakarūpabindvātmanā
nararūpeṇa prasarati 
tathā punar api tanmūlatriśūlaprāṇaparaśaktitrayopasaṃhāre tadvisargaviśleṣaṇayā mūladhruvapadānuttarapraveśaḥ sarvadā 
sphuṭayiṣyate caitad avidūra eva 
mahe paramānandarūpe pūrvokte yad idam uktanayena a iti rūpaṃ tad eva guhyam 
etad eva ca mahāguhyaṃ jagajjananadhāma 
tathobhayasamāpattyānandenāguhyaṃ sarvacamatkāramayam 
sva ātman eva he prabho evaṃvidhavaicitryakāritayā prabhavanaśīla 
āmantraṇam
etat  tac cāmantryasyāmantrakaṃ prati tādātmyam ābhimukhyaṃ prātipadikārthād adhikārthadāyi  yathoktam 
Q saṃbodhanādhikaḥ prātipadikārtha  
cf Vākyapadīya  Sādhanasamuddeśa   Helārāja
iti  nirṇītaṃ caitan mayaiva śrīpūrvapañcikāyām 
etat kathaya parāvāgrūpatayāvibhaktaṃ sthitam api paśyantībhuvi vākyaprabandhakramāsūtraṇena yojaya 
yathoktaṃ prāk
Q guruśiṣyapade sthitvā  Svacchandatantra a cit above
ityādi  parābhaṭṭārikāyāś ca paśyantyāditādātmyaṃ nirṇītaṃ prāg eva  
tathā mama ity asya pratyagātmasaṃbandhitvasya idaṃbhāvasya yad guhyaṃ maha ity uktam aham iti 
tathā hi mamedaṃ bhāsata iti yad bhāsanaṃ tasya vimarśaḥ punar apy ahaṃbhāvaikasāraḥ 
sa punar ahaṃbhāvo bhāvapratyupasaṃharaṇamukheneti maha ity etadrūpa eva yathoktaṃ prāk  yad uktam
Q idam ity asya vicchinnavimarśasya kṛtārthatā 
Q yā svasvarūpe viśrāntir vimarśaḥ so 'ham ity ayam 
Ajaḍaprāmātṛsiddhi 
iti  anyatrāpi
Q ghaṭo 'yam ity adhyavasā nāmarūpātirekiṇī 
Q pareśaśaktir ātmeva bhāsate na tv idantayā 
Īśvarapratyabhijñākārikā 
iti  tad uktaṃ śrīsomānandapādair nijavivṛtau 
Q abījaṃ śuddhaśivarūpam Parātriṃśikāvivṛti of Somānanda
ityādi  tad evāsmābhir vipañcitam iti 
tathā svamama suṣṭhv avidyamānaṃ mama iti yasya 
ahantābharaikarūḍhatvāt viśvaṃ na kiṃcid yasya vyatiriktanirdeśaprāṇaṣaṣṭyarthayogi bhavati 
 śāstrāntaradīkṣitānāṃ vijñānākalānāṃ pralayakevalināṃ ca yady api mameti vyatiriktaṃ nāsti tathāpi yad bhedayogyatāvāsanā syād eva prabodhasamaye  
tadvikāsāt ahaṃbhāvārūḍhiḥ  
tadapākṛtyai suṣṭhuśabdārthe suḥ 
yad uktaṃ mayaiva stotre
Q yan na kiṃcana mameti dīnatāṃ prāpnuvanti jaḍajantavo 'niśam 
Q tan na kiṃcana mamāsmi sarvam ity uddhurāṃ dhuram upeyivān aham   Stotra of Abh
iti  śobhanena dvaitakalaṅkāṅkanākāluṣyaleṣaśūnyenāmena paramārthopadeśadvayātmanā jñānena mā mānam avabodho yasya svaprakāśaikarūpatvāt 
amatīti amā
a iti mā yatra
avidyamānaṃ mā mānaṃ niṣedhaś ca yatra
nityoditatvāt saṃhāraś ca yatra nāsti
sā bhagavatī amā iti ucyate 
amā śobhanā satatoditā yatra māyāyāṃ pramāṇaprameyavyavahṛtau sā tādṛśī mā yasyeti bahuvrīhyantaṃ bahuvrīhiḥ  
parameśvaro hi pramāṇādivyavahāre 'pi paraśaktimaya eva sarvathādvaitarūpatvāt tasya 
āmantraṇam ātmana eva 
idam eva sārdhaślokanirūpitānantapraśnatātparyam 
saṃgraheṇaitad uktaṃ bhavatīti nirṇetuṃ nirūpyate 
ParTri cdab
hṛdayasthā tu yā śaktiḥ kaulinī kulanāyikā  ParTri 
tāṃ me kathaya deveśa yena tṛptiṃ labhāmy aham 
sarvasya nīlasukhāder dehaprāṇabuddhyādeś ca paraṃ pratiṣṭhāsthānaṃ saṃvidātma hṛt 
tasyaiva nijasvātantryakalpitabhedā ayā vicitrāni ghaṭādijñānāni 
tatsthā iyaṃ sphuraṇamayī śaktiḥ kulasya nāyikā śarīraprāṇasukhādeḥ sphurattādāyinī
brāhmyādevatācakrasya vīryabhūtā nikhilākṣanāḍicakrasya madhyamadhyamarupā jananasthānakarṇikā liṅgātmā asti 
tatraiva ca kule bhavā kularūpā kaulikī 
yad vā kule bhavam akulātma kaulam 
tad yasyām antas tādātmyenāsti sā kaulikī 
kulaṃ hy akulaprakāśarūḍham eva tathā bhavati  yad uktam
Q api tv ātmabalasparśāt 
Spandakārikā 
iti  tathā
Q tad ākramya balaṃ mantrāḥ sarvajñabalaśālinaḥ 
Q pravartante 'dhikārāya karaṇānīva dehinām 
Spandakārikā 
iti  devānāṃ brahmaviṣṇurudrādīnām īśasyāmantraṇaṃ 
tan me kathaya ity api paṭhanti śrīsomānandapādā vyācakṣate ca tat tasmād iti 
yad vā tat kathaya yena tṛptiṃ paramānandamayīṃ labhe paramādvayanirvṛtisvātantryarasībhavāmīti samanvayaḥ 
vrajāmi ity api pāṭhaḥ 
aham ity anena sarvapramātṛjīvanarūpam eva satataṃ parāmṛśyate 
tac caivam abhihitasvarūpopadeśena pratyabhijñāya nijam īśvararūpaṃ paripūrṇabhāvātmikāṃ tṛptiṃ vindatīti prāk prakaṭitam eva  
tad uktaṃ somānandapādaiḥ svavivṛtau
Q hṛdy ayo gamanaṃ jñānam Parātriṃśikāvivṛti of Somānanda
ityādi 
iti śivarasaṃ pātuṃ yeṣāṃ pipāsati mānasaṃ satatam aśivadhvaṃse sattāṃ śivena niveśitām 
hṛdayagaganagranthiṃ teṣāṃ vidārāyituṃ haṭhād abhinava imāṃ praśnavyākhyāṃ vyadhāt trikatattvagām 
tad atra praśnasarvasve
ParTri 
śrībhairava uvāca
vyākhyātaṃ prāg evaitat 
kiṃ punaruktatāpādanena 
bhairavo bharaṇātmako mahāmantraravātmakaś ca 
kevalam atra śaktimatprādhānyaṃ saṃhārarūpeṇa maha ity evaṃrūpam ity uktaṃ prāk sphuṭībhaviṣyati cāgrata eva 
tad iyān atra tātparyārthaḥ 
parā bhagavatī saṃvit prasarantī svarūpataḥ 
parecchāśaktir ity uktā bhairavasyāvibhedinī 
tasyāḥ prasaradharmatvāj jñānaśaktyādirūpatā 
parāparāparārūpapaśyantyādivapurbhṛtiḥ 
tad eva prasarākārasvarūpaparimarśanam 
praśna ity ucyate devī tanmayapraśnakāriṇī 
tasya prasararūpasyā parāmarśanam eva yat 
tad eva paramaṃ proktaṃ tatpraśnottararūpakam 
tad evāparasaṃvitter ārabhyāntastarāṃ punaḥ 
parasaṃvidghanānandasaṃhārakaraṇaṃ muhuḥ 
antarbhāvitaniḥśeṣaprasaraṃ bhairavaṃ vapuḥ 
prativaktṛsvarūpeṇa sarvadaiva vijṛmbhate 
etau prasarasaṃhārāv akālakalitau yataḥ 
tad ekarūpam evedaṃ tattvaṃ praśnottarātmakam 
tad evaṃ parasaṃbandham anuttaratayānvitam 
ṣaḍardhasārasarvasvaṃ guravaḥ prāṅ nyarūpayan                              
ParTri cdcd
śṛṇu devi mahābhage uttarasyāpy anuttaram  ParTri 
yad ayaṃ kauliko vidhir mama hṛdvyomny avasthitaḥ 
kathayāmi na saṃdehaḥ sadyaḥ kaulikasiddhidam  ParTri 
devi iti prāgvat 
mahān bhāgo yasyā yā bhajyamānā uktavakṣyamāṇopadeśānuśīlanena sevyamānā pārameśvaryākhyamahābaladā bhavatīti 
mahat paramamahadrūpatayā prasiddho 'nāśritaśivarūpaḥ sa yasyā bhāga aṃśaḥ 
pārameśvarī hi śaktiḥ anantaṣaṭtriṃśadāditattvagarbhiṇī 
mahān buddhyādis tattvaviśeṣo bhāgo vibhāgaḥ kalāpekṣi rūpaṃ yasyāḥ 
pārameśvarī hi saṃvidekaghanaśaktiḥ svasvātantryopakalpitabhinnajñeyakāryapratiṣṭhāpadatve buddhir ity ucyate 
yad uktaṃ śrīsomānandapādaiḥ
Q  aparasthitau 
Q sā buddhir yat punaḥ sūkṣmaṃ sarvadikkam avasthitam 
Q jñānaṃ bodhamayaṃ tasya śivasya sahajaṃ sadā  Śivadṛṣṭi 
iti  bhāgo bhedaḥ sa yatrāstīti matvarthīyākārapratyayāntena bhāgaśabdena vibhaktaṃ rūpam ucyate 
vibhakte ca vapuṣi paricchedo 'nyonyavyavacchedenaiva bhavatīti prasādātmakaviṣayaniścayo
buddhāv upajāyamāno 'pararamyāramyādiviśvavartino bhāvān aspṛśann eva pratyuta tān
vyavacchindan upajāyata iti 
sukhavṛttibuddher dharmaiśvaryādirūpatvāt sattvātmako guṇaniḥṣyanda iti gīyate 
yadi tu tatrāpi antastamām anupraviśyate tat taddvāreṇaiva tanmūlavartini paramānandadhāmni bhaved eva satatam udayaḥ 
ata eva mahasya sarvato 'khaṇḍitaparipūrṇanirargalanirapekṣasvātantryajagadānandamayasya ā īṣad bhāgāḥ sukhalakṣaṇā aṃśāḥ 
yato yat yat kila sukhaṃ tanmahānandanirvṛtiparamadhāmni visargaśaktāv anupraveśāt tathā 'cetyamānatayā kiyadrūpatāṃ prāptam  
tad uktaṃ bhaṭṭanārāyaṇena
Q trailokye 'py atra yo yāvān ānandaḥ kaścid īkṣyate 
Q sa bindur yasya taṃ vande devam ānandasāgaram  StaCiMa 
iti prāṅnayena yad uktaṃ maha iti rūpaṃ tad eva bhajanīyaṃ yasyāḥ 
parameśvarasya hi svacamatkārabṛṃhitaṃ yad aham iti tad eva śāktaṃ vapuḥ
tad eva ca parābhaṭṭārikārūpam ity ucyate 
ata eva saiva ca parameśvarī sarvaṃ śṛṇoti 
 śravaṇākhyayā sattayā tiṣṭhantī śravaṇasaṃpuṭasphuṭakramikasvaspandamayavarṇarāśiniṣṭham aikātmyāpād anarūpasaṃkalanānusaṃdhānākhyaṃ svātantryam 
tena hi vinā kalakalalīnaśabdaviśeṣaṃ śṛṇvann api na śṛṇomīti vyavaharati pramātā 
kalakalamātraviṣayam eva tu saṃkalanam iti tatraiva śrutam iti vyavahāraḥ 
vastutas tu sa kalakaladhvaniḥ śrotrākāśa anupraviśan varṇān anupraveśayan tathā bhavet tadvarṇātiriktasya kalakalasyaivābhāvāt 
tadvarṇaviśeṣavivakṣāyāṃ ca kalakalasya ca
kāraṇābhāvād evānutpattiḥ syāt
tadvivakṣotpannasphuṭavarṇamayaśabdakāryatve 'pi sajātīyaśabdotpattyupapatteḥ 
sarvathā ta eva varṇās tena sphuṭarūpeṇa saṃkalanām agacchantaḥ kalakalaśabdavācyāḥ 
tatsaṃkalanāvadhānodyuktasya bhaved eva kiyanmātrasphuṭopalambha iti saṃkalanam evātropayogi 
saṃkalanaṃ ca bhagavatī saiva parā parameśvarī karoti  yad uktam
Q tad ākramya balaṃ mantrāḥ Spandakārikā 
ityādi  vastuto hi śṛṇoti paśyati vakti gṛhṇātītyādi bhagavatyā eva rūpam  yathoktam
Q yena rūpaṃ rasaṃ gandhaṃ sparśaśabdau ca maithunam 
Q etenaiva vijānāti kim atra pariśiṣyate 
Kaṭhopaniṣad 
iti vedānte parameśvareṇa  
na tu śravaṇaṃ nāma sphuṭakalakalātmakatāragadgadādirūpavarṇākarṇanam eva 
tathā hi śrīparameśvara eva śrīsvacchandaśāstre japavibhāganirṇayāvasara evam eva nirūpitavān
Q ātmanā śrūyate yas tu sa upāṃśur iti smṛtaḥ  SvaTa 
atra hi madhyamāpade ātmaiva saṃśṛṇute nāpara ity uktam 
 sthānādiprayatnasphuṭatāyāṃ dantauṣṭhapuṭādisaṃyogavibhāgenātinibhṛtam api śabdoccāre nikaṭataravartiparaśravaṇam api syād iti saśabdatāpāttir  
eva  
Q paraiḥ saṃśrūyate yas tu saśabdo'sau prakīrtitaḥ  SvaTa 
ity uktaṃ  yataḥ na cātra nikaṭādiviśeṣaḥ kaścid iti 
 parapramātṛdarśanamātragocarajihvoṣṭhapuṭādisaṃyoge tu yady apy ātmana eva śravaṇaṃ syān na parasya tathāpi madhyamāpadam evaitat saṃpadyate  
varṇasya bahirātmalābhābhāvāt  
vāyvabhighātād dhi sphuṭavarṇaniṣpanna eva 
na ca tatra vāyvabhighāto bāhyatāpattiparyantaḥ syāt 
oṣṭhādicalanam api na tatra varṇāṃśe 'nupraviśed api tu svātmaniṣṭham eva tātkālikaṃ tat syāt 
 tātkālikeṅgitanimiṣitakaravyāpārādisthānīye sphuṭasthānakaraṇaprayatnayoge tu varṇaniṣpattāv api yadi nāma dhvanīnāṃ tāratamyena tāramandrādivibhāge  
dūrādūrādiśravaṇaṃ syāt 
sarvathā paraiḥ śrūyata iti vaikharīpadam evaitad ity alaṃ prasaktānuprasaktyā 
saiva parameśvarī āmantraṇayogena sphuṭaṃ
śaktirūpatayoktā 
naraśaktiśivātmakaṃ hīdaṃ sarvaṃ trikarūpam eva 
tatra yat kevalaṃ svātmany avasthitaṃ tat kevalaṃ jaḍarūpayogi mukhyatayā narātmakaṃ ghaṭas tiṣṭhatītivat 
eṣa eva prathamapuruṣaviṣayaḥ śeṣaḥ 
 yat punar idam ity api bhāsamānaṃ yadāmantryamāṇatayā āmantrakāhaṃbhāvasamacchāditatadbhinnedaṃbhāvaṃ yuṣmacchabdavyapadeśyaṃ tac chāktaṃ rūpaṃ  
tvaṃ tiṣṭhasīti  
atra hy eṣa eva yuṣmacchabdārtho āmantraṇatattvaṃ ca  
tathā hi yathāhaṃ tiṣṭhāmi tathaiva ayam apīti tasyāpy asmadrūpāvacchinnāhaṃbhāvacamatkārasvātantryam
avicchinnāhaṃcamatkāreṇaivābhimanvāna āmantrayate yuṣmadarthena madhyamapuruṣeṇa vyapadiśati 
seyaṃ hi bhagavatī parāparā 
sarvathā punar avicchinnacamatkāranirapekṣasvātantryāhaṃvimarśe ahaṃ tiṣṭhāmīti parābhaṭṭārikodayo yatrottamatvaṃ puruṣasya  yad uktam
Q yasmāt kṣaram atīto 'ham akṣarād api cottamaḥ 
Q ato 'smi loke vede ca prathitaḥ puruṣottamaḥ 
Bhagavadgītā 
iti  atra kṣarākṣararūpād ubhayato 'pi hy uttamatvam asmīty asmadarthenoktam 
na hy atra sarvatra aham iti parimitaṃ śarīrady apadiśyate tasya pratyakṣeṇaiva tādrūpyavirodhāt 
tad evam īdṛśaṃ svayaṃprathātmakaṃ śivātmakaṃ rūpam 
ata eva bodhasyāsya svasaṃvitprathātmakasya kiṃcin nonaṃ nāpy adhikaṃ tasyāprakāśarūpasya cinmaye ananupraveśāt
 tadapekṣayā ca mādhyasthyam api na kiṃcid ity upacayāpacayamadhyasthānīyedantānirdeśyabhāvalabdhapratiṣṭhāne na prabhavanti tadbodhāvicchedarūpā  
asmadarthāḥ  
vicchedito 'pi yuṣmadartha evam eveti 
ata eva aliṅge yuṣmadasmadī gīte 
dehagatasaṃkhyādhyupacāreṇa parāparādiśaktigarbhīkārāt saṃkhyāyogas tūpapadyate 
tathā hi svasvātantryopakalpitabhedāvabhāsy anantaśarīrādy ekatayaiva vimṛśed āvāṃ
yuvāṃ vayaṃ yūyam iti ca 
upacayādyās tu dehagatā upacaritum api na śakyāḥ
cidrūpasyonādhikatānupapatteḥ 
sarvaṃ hi sarvātmakam iti narātmāno jaḍā api tyaktatatpūrvarūpāḥ śāktaśaivarūpabhājo bhavanti
śṛṇuta grāvāṇaḥ 
cf Mahābhāṣya  
cf Vākyapadīya  Puruṣasamuddeśa 
meruḥ śikhariṇām ahaṃ bhavāmi Bhagavadgītā 
ahaṃ caitro bravīmīty api pratīteḥ 
 śāktam api yuṣmadartharūpam api narātmakatāṃ bhajata eva śaktarūpam ujjhitvā tvaṃ gatabhayadhairyaśaktir ity anāmantraṇayogenāpi pratipatteḥ 
bhavān ity anena pādā gurava ityādipratyayaviśeṣaiś cāparāvasthocitanarātmakaprathamapuruṣaviṣayatayāpi pratītisadbhāvāt  
tyaktaśāktarūpasyāpi cāhaṃrūpaśivātmakatvam api syāt
vayasye dayite śarīracittattvam evāhaṃ bhavāmīti pratyayāt 
śivasvarūpam api cojjhitacidrūpam iva naraśaktyātmakaṃ vapur āviśaty eva 
ko 'ham eṣo 'ham
aho ahaṃ
dhik mām
aho mahyam ityādau hy aham iti guṇīkṛtam avicchinnaṃ svātantryam 
mukhyatayā tu vicchinnaivedantā pratīyate yatra bhagavatyā aparāyā udayaḥ 
he 'ham ityādau parāparaśāktaspandasparśa eva śivasya 
kiṃ tu pūrvaṃ pūrvam avyabhicaritam uttaratra 
tena nararūpaṃ sphuṭayaiva pratipattyā śāktaśāṃbhavadhuram āroḍhuṃ śaknuyād eva 
na punar vaiparītyenārohaṇaṃ sphuṭapratītimayam 
atyaktanijanijarūpatayā tryātmakatvād ekadvibahurūpabhāgitvam eti pratyekam etat trikam  uktaṃ hi
Q ekaṃ vastu dvidhā bhūtaṃ dvidhā bhūtam anekadhā 
KulapañcāśikāNAK ab
iti  ekātmakatve hy apratiyogitvāc chivatā pratiyogisaṃbhave śāktatvam anekatāyāṃ bheda eva narātmabhāva ekasyaiva 
ghaṭaḥ ghaṭapaṭau ghaṭāḥ ghaṭapaṭapāṣāṇā ity api hi tiṣṭhati tiṣṭhataḥ tiṣṭhantīti caikyenaiva kriyāśaktisphuritam evaitat  yathoktaṃ
Q anekam ekadhā kṛtvā ko na mucyeta bandhanāt 
like KulapañcāśikāNAK cd
iti  ata eva naraśaktiśivātmanāṃ yugapad ekatra parāmarśe uttarottarasvarūpānupraveśa eva tasyaiva vastutas tatparamārtharūpatvāt 
sa ca tvaṃ ca tiṣṭhathaḥ
sa ca tvaṃ cāhaṃ ca tiṣṭhāma iti pratītikrama evākṛtakasaṃskārasāraḥ śābdikair lakṣaṇair anugamyate 
tathā ca nijabhāṣāpadeṣv api saṃskārasya yatra nāmāpi na avaśiṣyate bauddhāndradraviḍādiṣu tatrāpy ayam eva vācanikaḥ kramaḥ  
vacanakramaś ca hārdīm eva pratītiṃ mūlato 'nusaran tatpratītirasarūpatayā pratīter apy evaṃrūpatvam avagamayet 
yathoktaṃ mayaiva
Q  na hṛdayaṃgamagāminī gīḥ 
iti  tat sarvathākṛtakaiveyaṃ pratītiḥ  yathoktam
Q na tair vinā bhavec chabdo nārtho nāpi citer gatiḥ 
iti  śrīmālinītantre 'pi 
Q evaṃ sarvāṇusaṃghātam adhiṣṭhāya yathā sthitā 
Q tathā te kathitā śambhoḥ śaktir ekaiva śāṃkarī 
Mālinīvijayottara 
iti  śrītantrasamuccaye 'pi
Q naraśaktiśivāveśi viśvam etat sadā sthitam 
Q vyavahāre krimīṇāṃ ca sarvajñānāṃ ca sarvaśaḥ 
iti  tad eva naraśaktiśivātmakaṃ sphuṭapratipattisaṃpradāyopadeśena darśitam 
naraḥ śaktiḥ śiva iti tu sarvaṃsahaḥ pratipattikramaḥ parameśvarecchāsvātantryasṛṣṭa
ity alaṃ paraśaktipātapavitritabahuśrutasahṛdayasopadeśakatipayajanahṛdayahāriṇyā
prasaktānuprasaktyā 
tad vyākhyātaṃ 
pratikaśṛṇu devi iti  
pratikauttarasyāpi iti yad uktaṃ katham anuttaram iti tatra prativacanam 
uttarasyāpi saṃnihitasya yad anuttaram 
prāguktakrameṇa
hy uttaram apy anuttaratādātmyenaiva bhavet nānyathā 
ata eva uttaram apy anādṛtya
Q anādare ṣaṣṭhī 
uttaraṃ rūpaṃ hy anādṛtatadbhāvam anuttararūpam eva 
bhedo hy ayam uttararūpo nitarām evābhedabhuvam adhiśayya tathā bhavet  yathoktam
Q paravyavasthāpi pare yāvan nātmīkṛtaḥ paraḥ 
Q tāvan na śakyate kartuṃ yato buddhaḥ paraḥ paraḥ 
iti  
tathottarasyāpi granthabhāgasyānuttaraṃ tenāpi uttarītuṃ na śakyate 
paśyantyā api parābhaṭṭārikāyāḥ prathamaprasaratvād uttarasyāpi ca madīyasyaitad evānuttaraṃ paramārthaḥ 
uttarasya triśūlapreraṇādimayasya yad anuttaraṃ viśrāntisthānam 
kiṃ tad ity āha yataḥ syād ayaṃ kauliko vidhiḥ 
 kaulikaḥ kulākulātmā prāg vyākhyātaḥ vidhīyamānatvād vidhir mahāsṛṣṭirūpo garbhīkṛtānantasṛṣṭyādikoṭiśato yasmāt prasṛta etad eva tad anuttaram  
 yad uktam 
Q yataḥ sarvam
 iti  tathā hīdaṃ viśvaṃ ciccittaprāṇadehasukhaduḥkhendriyabhūtaghaṭādimayam ekasyāṃ parasyāṃ parameśvaryāṃ bhairavasaṃvidy avibhāgenaiva bodhātmakena  
rūpeṇāste  
yady api bodhātmakaṃ rūpaṃ nāstameti jātucid api tadastamaye aprakāśamānatāpatteḥ
tathāpi parasparābhāvātmako 'vacchedaḥ tatra nāsti 
viśvātmāna eva bhāvāḥ
tatra ca yady eṣām avasthitir na syāt tat prathamānusaṃdhānādikam evākṣapreraṇopayogy
api na bhaved iti samucitānuditedantākam ahaṃparāmarśamātrābhinnam eva bhāvajātaṃ
vigatabhedakalanaṃ tiṣṭhati 
na tatra kaścid avacchedaḥ 
tathā yad yatra spaṣṭaḥ sann ayaṃ vidhiḥ kaulikaḥ sthito viśrāntiṃ prāptaḥ 
sarvam idaṃ hi ṣaṭtriṃśadātma tataḥ sāmānyaspandasaṃvidātmanaḥ śaktimataḥ paraśaktipradhānāc
chivāt svaśaktyā sṛṣṭam api sat tatraiva bhairavaviśeṣaspandātmani śaktipradhāne svasvarūpe viśrāmyet 
tad eva svasvabhāvaniṣṭhitatvaṃ bhāvānām  yad uktaṃ
Q yasmin sarvam
iti  tad etad śivaśaktyātmaiva sāmānyaviśeṣarūpam ekātmakam api parameśvareṇaivopadeśopāyapraveśāya
pṛthakkṛtya nirūpyamāṇaṃ vastutaḥ punar ekam eva svatantracinmayam aham ity aiśvaryaśaktisāram anuttaram 
yatra kīdṛśe svasvarūpe 'vasthitaḥ
Q mama hṛdvyomni 
mameti yad etad dhṛdayaṃ sarvabhāvānāṃ sthānaṃ pratiṣṭhādhāma 
nīlādīnāṃ hy antataḥ krimiparyantaṃ cidaṃśāniviṣṭānāṃ na kiṃcit nīlādirūpam iti pramātur eva yat
Q mameti
avicchinnacamatkārāṃśopārohitvaṃ
Q mama nīlaṃ bhātam
iti tadeva nīlādirūpatvam iti  
tasya mamety asya nīlādyanantasarvabhāvahṛdayasya yad vyoma yatra tat mamakārātmakaṃ viśvaṃ samyag dhṛtam 
ata eva tyaktabhinnanijarūpatayā śūnyarūpaṃ vyoma yatra 
tathā mamety asya bhinnābhinnarūpaparāparasaṃvidātmano yad dhṛdayaṃ paryantapratiṣṭhādhāma
aham iti tasyāpi vyoma saṃhārarūpakalanena maha iti narātmakaṃ līnaṃ bindvātmaśaktau ma iti
kuṇḍalinīhakalārūpāyāṃ praviśya paripūrṇanirargalacamatkāre sarvāvicchinne a ity anupraviṣṭaṃ tathā bhavati 
etad eva mama hṛdvyoma 
evaṃ yata idaṃ praṣṛtaṃ yatra ca viśrāntaṃ tad eva nityam anāvṛtasvabhāvaṃ svayaṃ prathamānam anapahnavanīyam anuttaram  yathoktam
Q yatra sthitam idaṃ sarvaṃ kāryaṃ yasmāc ca nirgatam 
Q tasyānāvṛtarūpatvān na nirodho 'sti kutracit 
Spandakārikā 
iti  āvarakatvena nirodhakābhimato 'pi hi tadāvaraṇādisvātantryeṇa prakāśamāno dṛkkriyātmaka eva parameśvaraḥ 
yad ity ayaṃ nipātaḥ sarvavibhaktyarthavṛttir aparavākyīyasaṃbandhaucityād viśeṣe sthāsnur atra pañcamyarthe saptamyarthe ca vartate 
ayaṃ hy āñjasyena artho yad ayaṃ kaulikaḥ sṛṣṭiprasaraḥ
yac ca mama hṛdvyomny avasthitas tad evānuttaram 
evaṃ tasyaiva prasaraviśrāntyubhayasthānatvaṃ nirūpya prasarakramasvarūpaṃ kriyāśaktispandavisargaṃ nirūpayati
Q kathayāmi
ityādi  tad eva hi rūpam ahaṃ parānuttarātma parāparādimayapaśyantyādiprasaraparipāṭyā
'vicchinnaikatāparamārthaḥ kathayāmīti samucitavyapadeśaṃ parābhaṭṭārikodayabhāgi
vaikharyantaṃ vākyaprabandhaṃ śāstrīyalaukikādibahubhedaṃ vyaktayāmīti  taduktam
Q  sarvataś ca yaḥ
iti  prathamaparyantabhuvi parābhaṭṭārikātmani tatprasarātmani ca parāparādevatāvapuṣy anuttaradhruvapadavijṛmbhaiva 
tad āhur nijavivṛtau śrīsomānandapādāḥ kathayāmity uccārayāmy utkalikāta iti 
tathāham eva sarvasyāntaś cidrūpeṇa kathayāmīti 
tad evāsmābhir yuktyupadeśasaṃskārair nirmalayya hṛdayaṅgamīkṛtam  
svarūpaṃ cāsya parameśvarasya sadya iti 
ya eva ca parameśvaro bhairavātmākulānuttaradhruvadhāmatayoktas tad evedaṃ sarvaṃ sat kaulikavidhirūpam 
na hi prakāśavimarśaśuddhabhairavasvarūpātireki kiṃcit bhāvānāṃ sattvam 
 sattāsaṃbandhārthakriyākāritvādīnām api sattāhetutāparābhimatānām api sattā'yoge tathātvānupapatteḥ sattvāntarārthākriyāntarayoge cānavasthāpatteḥ 
prathamata eva tathā vimarśajīvitaprakāśamayatvam eva sattvaṃ
tac ca svātantryavimarśasārāhaṃbhāvabharitam iti bhairavarūpam eva 
yad vā sati sadrūpe yasyati yatnaṃ karoti kriyāśaktiprāṇatvāt 
tat sadya iti kvipi napuṃsakanirdeśaḥ 
sad yad iti kecit guravaḥ paṭhanti 
tad uktaṃ śrīsiddhasantāne
Q prakāśamānābhāsaiva yad bhūtis tat sad eva hi 
iti  śrīspande 'pi
Q  tad asti paramārthataḥ 
iti  śrīsomānandapādair api
Q yat sat tat paramārtho hi paramārthas tataḥ śivaḥ 
iti svarūpam uktam 
tad uktaṃ 
pratikayaḥ sarvaṃ iti 
asyaiva kriyāśaktiprasaraṃ nirūpayati 
pratikakaulikasiddhidam iti 
kaulikaṃ yat vyākhyātam 
tasya siddhiḥ tathātvadārḍhyam 
tad yato bhavati 
tatra hi paramārthapramātari sakalaṃ kulākulādi tathā bhavati 
yatra pratīyamānaṃ sarvaṃ tathātvadārḍhyaṃ bhajate  tad uktam
Q kulāt parataraṃ trikam 
iti  anyatrāpi
Q vedāc chaivaṃ tato vāmaṃ tato dakṣaṃ tataḥ kulam 
Q tato mataṃ tataś cāpi trikaṃ sarvottamaṃ param 
iti  śrīniśācāre 'pi
Q vāmamārgābhiṣikto 'pi daiśikaḥ paratattvavit 
Q saṃskāryo bhairave so 'pi kule kaule trike 'pi saḥ 
Niśisaṃcāra
iti  
śrīsarvācare ' pi
Q vāmamārgārgābhiṣikto 'pi daiśikaḥ paratattvavit 
Q kramād bhairavatantreṣu punaḥ saṃskāram arhati  Sarvācāra
iti  kramaś caiṣa eva 
yathoktam evaṃ yat sarvalokavedasiddhāntavāmadakṣiṇakulamatabhūmiṣu paramārthapramātṛ iti  yathoktam
Q yaś ca sarvamayo nityaṃ tasmai sarvātmane namaḥ 
iti  tad evānuttaram 
etat sarvaṃ garbhīkṛtyoktaṃ nijavivṛtau somānandapādaiḥ
Q kiṃ bahunā sarvam evānuttaram anuttaratvād
iti  ayaṃ tātparyārthaḥ
   Prākṛtam
iti  īdṛg vyākhyānaṃ tyaktvā yad anyair vyākhyātaṃ tatpradarśanaṃ dūṣaṇam 
yady api padavākyasaṃskāravihīnaiḥ saha vrīḍāvahā goṣṭhī kṛtābhavati tathāpi sacetaso 'nuttaram avabodhayituṃ tad ekavāraṃ tāval likhyate 
pratikaanuttaram ityādinā sārdhena ślokena śivaviṣayaḥ praśnaḥ  
pratikahṛdayasthā ityādinā ślokena śaktiviṣayaḥ 
tathā 
pratikaśṛṇudevi ity atra prativacanagranthe 
pratikauttarasyāpy anuttaram iti tatrārtha uttaraṃ ca śṛṇv anuttaraṃ ceti 
atra yady eṣā trikārthābhiprāyeṇa vyākhyā tan naraviṣayatṛtīyapraśnaprasaṅgaḥ 
atha tu yāmalābhiprāyeṇa tatrāpi na dve vastunī śivaśaktyātmake yāmalam ucyate yena pṛthak praśnaviṣayatopapattiḥ 
athaśabdārthaś ca na saṃgacchate 
sa hi sajātīyaniścayānantaryavṛttiḥ
 uttarasvarūpāvadhāraṇam antareṇa cānuttaraviṣayasyaikapraśnasyānupapattiḥ 
tathāhi keṣucid vṛddhapustakeṣv īdṛk ślokāntaraṃ dṛśyate
Q śrutaṃ deva mahājñānaṃ trikākhyaṃ parameśvara 
Q uttaraṃ ca tathā jñānaṃ tvatprasādāvadhāritam 
iti  tasmāt śrīsomānandapādanirūpitavyākhyānusāreṇaiva yad guravaḥ samādikṣan tad eva sarvasya karoti śivam 
ity asaṃskṛtadurvyākhyātāmasonmūlanavrataḥ 
ṣaḍardhaśāsanāpūtahṛdaṃbujavikāsakaḥ 
saṃstyānānantapāśaughavilāpakalasadruciḥ 
dīpto 'bhinavaguptena vyākhyābhānuḥ prakāśitaḥ  
evaṃ yato 'yaṃ kauliko vidhiḥ prabhavati yatra ca pratiṣṭhāpadavīṃ bhajate yanmayaṃ cedaṃ kaulikaṃ tad evānuttaraṃ ity uktam 
tatra kas tāvat kauliko vidhiḥ kathaṃ cāsya prasaro 'nuttarāt kathaṃ cātraivāsya pratiṣṭhā kathaṃ cānuttaraikarūpatvam 
 yac coktam uttarasyāpy anuttaram iti tat sarvaṃ yuktyāgamasvasaṃvedananiṣkarṣaṇatattvāvabodhāvāptavimarśanipuṇān śiṣyān prati vitatya nirṇinīṣur  
bhagavān prastauti granthāntaram  
etāvaddṛḍhopadeśanirdalitabhedābhimānavikalpānalpasaṃskārāṇāṃ tu sarvam etāvataiva
anuttaraṃ katham
ityādisārdhaślokayugalanigamitena praśnena
śṛṇu devi
ityādinā sārdhaślokanirṇītena cottareṇānuttarapadaprāptivaśāviṣṭajīvanmuktabhāvānāṃ kṛtakṛtyatā 
atas tāvanmātra eva dṛḍhapratipattipavitrīkṛtair viśramaṇīyam ity udbhujāḥ phūtkurmaḥ 
tad anuttaraparabhairavapadavimaladarpaṇāntarniviṣṭakaulikapadapraviviktaye granthāntaram avatarati ity uktam  tad yathā
ParTri ab
athādyās tithayaḥ sarve svarā bindvavasānakāḥ 
tadantaḥ kālayogena somasūryau prakīrtitau  ParTri 
pṛthivyādīni tattvāni puruṣāntāni pañcasu 
kramāt kādiṣu vargeṣu makārānteṣu suvrate  ParTri 
vāyvagnisalilendrāṇāṃ dhāraṇānāṃ catuṣṭayam 
tadūrdhve śādivikhyātaṃ purastād brahmapañcakam  ParTri 
var cd ūrdvhaṃ
amūlā tatkramā jñeyā kṣāntā sṛṣṭir udāhṛtā 
sarveṣāṃ caiva mantrāṇāṃ vidyānāṃ ca yaśasvini  ParTri 
iyaṃ yoniḥ samākhyātā sarvatantreṣu sarvadā 
tatrākulam anuttaram eva kaulikaṃ sṛṣṭirūpam iti nirṇīyate 
atha tat sṛṣṭir iti saṃbandhas tad evānuttaraṃ padaṃ sṛṣṭir ity arthaḥ 
yady api ca sṛṣṭāv api prāktananayena kālāpekṣi paurvāparyaṃ na syāt tathāpy upadeśyopadeśabhāvalakṣaṇo
bhedo yāvat svātmani svātantryāt parameśvareṇa bhāsyate tāvat paurvāparyam apīti
tadapekṣayā athaśabdenānantaryam  
p  
anantaram akulam eva sṛṣṭirūpam iti
yāvat  na tu praśnapratijñābhyām ānantaryam athaśabdenoktam ekapraghaṭṭakagatasajātīyaprameyāpekṣakramatātparyapratītipravaṇatvād
asya  anyathā tūṣṇīṃbhāvāder anantaram idam ity api sarvatra tatprayogāvakāśaḥ 
astu ka ivātra bhavataḥ kleśa 
iti cen na kaś cid ṛte
pratītyabhāvāt 
yat tu śrīsomānandapādāḥ
Q akāraḥ śiva ity uktas thakāraḥ śaktir ucyate 
ity āgamapradarśanenātha ity etāvad evānuttaram iti vyācacakṣire thakārasamavyāptikatābhiprāyeṇa
sarvatra prathamollāse prasaradanantānantavastusṛṣṭiśaktyabhedarūpatvāt sarvabhūtajīvanarūpaparanādāvalambanarūpatvāc cāthaśabdārthasya 
tan nāsmābhir vitatya vivecitaṃ
tādṛśasyāgamasya yato na sākṣād vayam abhijñāḥ 
tais tu tathāvidhāgamasākṣātkāribhir anekayuktiśatasahiṣṇutā sūtragranthasya sūtritaiva 
dhūlibhedapradarśanam api tenaivābhiprāyeṇa tair itaś cāmutaś ca vitatam 
vayaṃ tu tacchāsanapavitritās tadgranthagranthinirdalanābhilaṣitasvātmapavitrabhāvās tair nirṇīteṣv artheṣūdāsīnā eva 
dhūlibhedādinā ca kalpitasāmayikalipyapekṣaṇam api bhaved api kasya cit upāyāya
na tu tat sakaladeśakālagataśiṣyaviṣayam iti nāsmabhir vitatya vipañcitam
 etadanubhavayuktyanupraviṣṭānāṃ ca tad akāryakaraṃ svakalpanābhiś ca sukaram avyavasthitaṃ ca
anyeṣāṃ caitadupadeśānabhijñānāṃ tadupadeśanam apy akiṃcitkaram ity alam anena prakṛtavighnavidhāyinā 
prastutam anusarāmaḥ 
a'' ādyo yeṣāṃ svarāṇāṃ yadi vā thakāreṇa sukhoccāraṇārthena saha athādyo yeṣām iti ādyaśabdaś cātra na vyavasthāmātre nāpi sāmīpyādau
api tv ādau bhava ādyaḥ 
tathā hy amīyāṃ varṇānāṃ parāvāgbhūmir iyam iha nirṇīyate yatraivaiṣām asāmayikaṃ nityam akṛtrimaṃ saṃvinmayam eva rūpam  
p  
saṃvinmaye ca vapuṣi sarvasarvātmakatā satatoditaiva 
 sā ca parameśvarī parābhaṭṭārikā tathāvidhaniratiśayābhedabhāginy api paśyantyādikāḥ parāparābhaṭṭārikādisphārarūpā antaḥkṛtya tattadanantavaicitryagarbhamayī 
na hi tatra yan nāsti tat kvāpy astīti nyāyyam 
parāmṛśata ca prathamāṃ pratibhābhidhānāṃ saṃkocakalaṅkakāluṣyaleśaśūnyāṃ bhagavatīṃ saṃvidam 
tathāhi yat kiṃcic caram acaraṃ ca tat pāramārthikenānapāyinā rūpeṇa vīryamātrasārātmanā
tadudbhaviṣyadīṣadasphuṭatame yadasphuṭatare yadasphuṭādivastuśatasṛṣṭikālo lakṣyamāṇatattadanantavaicitryaprathonnīyamānatathābhāvena
saṃvidi bhagavadbhairavabhaṭṭārikātmani tiṣṭhaty eva 
tathāvadhānātiśayarūḍhaiḥ sahasaiva sarvajñatābhūmir asaṃkucitaparamārthā
 akṛtrimatadrūpā adhiśayyate eva parānugrahapavitritair abhyāsakramaśāṇanigharṣaniṣpeṣitatadapratyayarūpakampādyanantāparaparyāya vicikitsāmalaiḥ 
savicikitsair api pratibhātakiyanmātravastudattasaṃkocā na tv akṛtrimā 
yad āhuḥ śrikallaṭapādāḥ
Q tuṭipāte sarvajñatvasarvakartṛtvalābha
iti  evam eṣa svaprakāśaikarūpo 'py artho yuktyā pradarśyate 
 yad yat svasāmarthyodbhūtottarakālikārthakriyāyogyatādivaśaniḥśeṣyamāṇasatyatāvaśāvāptāvicalasavādavirodhāvabhāsisaṃmatakramikavikalpyamānanīlādiniṣṭhavikalpapūrvabhāvi 
nirvikalpasaṃvidrūpaṃ tattadvikalpanīyaviruddhābhimatanīlapītādyābhāsāvibhāgi bhavati
yathā citrajñānaśikharasthasaṃvinmecakabodhādi 
yat tu tadviruddharūpanīlapītādyābhāsāvibhaktaṃ na bhavati tattadanantasvasāmarthyodbhūtanīlapītādyābhāsavikalpapūrvabhāgy api na bhavati
yathā nīlaikasākṣātkāri jñānam 
 bhavati cedam astamitodeṣyadubhayavikalpajñānāntarālavarty unmeṣapratibhādiśabdāgamagītaṃ nirvikalpakaṃ sasaṃvādaviruddhābhimatanīlādivikalpapūrvabhāvi 
tasmāt tad anantāvabhāsāvibhāgamayam
eveti  ubhayoś ca jñānayor antarālam anapahvanīyāṃ jñānayor bhedād eva 
tac ca saṃvidātmakam eva
anyathā tenaiva saṃvitsaṃskārocchede smaraṇādyanusaṃdhānādyayoga iti pratibhākhyasya dharmiṇaḥ sarvavādinaḥ praty avivāda eveti nāsiddhiḥ 
saṃketavyutpattikālānavalambanāc cāsyāvikalpatvam eva  
p  
sahajāsāmayikatathāparāmarśayogo hi jaḍavilakṣaṇasaṃvidrūpanāntarīyakaḥ 
na vikalpatulyatvaṃ bhedānullāsāt 
bhedasāratālambatayā tv arthabhāvaṃ kuryāt 
vikalpānāṃ cāvikalpaṃ vinā nodayaḥ
asvātantryāt 
asvātantryaṃ ca saṃketādismaraṇopāyatvāt
saṃketādismaraṇaṃ ca tathānubhavaṃ vinā kutaḥ 
 saṃvidaś ca praṅnyāyena kālādiparicchedābhāva iti ekaiva sā pārameśvarī pratibhā asmaduktimāhātmyakalpitā evaṃvidhaparicchinnasvabhāvāpi sarvātmaiva 
madhye 'pi vartamānabhūtabhaviṣyadrūpavikalpāntaraprasavabhūr eva 
tathā ca vivekakuśalair ālayavijñānam evam evopagatam 
sasaṃvādatvaṃ ca tadanantarabhāvināṃ vikalpānāṃ darśitam eveti nāsiddho hetuḥ sādhyadharmiṇi
na caikāvabhāsivikalpasaṃvibhāgakāriṇi avikalpake vipakṣe sadā
vā kadācid api vā vartate
na ca tato 'sya vyāvṛttiḥ saṃdigdheti na viruddho nānaikāntiko na saṃdigdhavipakṣavyāvṛttiḥ
dṛṣṭāntadharmiṇy api citrajñānādau hetor evam evāsiddhatādidoṣā parihṛtā bhavanty eva 
hetudoṣeṣu tu parihṛteṣu dṛṣṭāntādidoṣā niravakāśā eva ityādi bahu nirṇītakalpam aparair eveti kiṃ tadanubhāṣaṇakleśena 
siddhaṃ tāvad dhy etat
yat prātibhaṃ nikhilavaiṣayikāvabodhapūrvāparāntaracaraṃ nikhilātmakaṃ tat 
tasyāṃ pralīnavapuṣaḥ paraśaktibhāsi glānir ghaṭeta kim abhāvavaśopakḷptā 
śarīraprāṇādau paradhanasukhāsvādapaṭalam anālokya svasmin spṛśati hṛdaye glānim asamām 
praviṣṭā ced antar nikhilajagatīsūtisarasā parā devī hanta pravilasatu pūrṇaṃ havir iva 
tad uktaṃ spande
Q glānir vilumpikā dehe tasyāś cājñānataḥ sṛtiḥ 
Q tad unmeṣaviluptaṃ cet kutaḥ sā syād ahetukā  SpaKā 
var a
viluṇṭhikā
iti  
p  
Q ekacintāprasaktasya yataḥ syād aparodayaḥ 
Q unmeṣaḥ sa tu vijñeyaḥ svayaṃ tam upalakṣayet  SpaKā 
iti ca 
Q māyīyakārmamalamūlam uśanti tāvad ajñānanāmamalam āṇavam eva bhadrāḥ 
Q bījaṃ tad eva bhavajīrṇataroḥ parasmin saṃvinniśātadahane dahate kṣaṇena 
yathāhuḥ
Q malam ajñānam icchanti saṃsārāṅkurakāraṇaṃ  MVUT cd
iti  tad evoktam
Q tadunmeṣaviluptaṃ cet  
iti  evam eva ca vyākhyātam adaḥ 
 anyathā glāner vilopakatvam asyāś cājñānāt saraṇam ajñānasya conmeṣeṇa vilopa iti kiṃ kena saṃśliṣṭam iti nṛpanirūpaṇaprāyam eva bhavet   
tad evaṃ bhagavatī parāvāgbhūmir garbhīkṛtasvasvātantryasattodbhaviṣyatpaśyantyādiviniviṣṭaparāparābhaṭṭārikādiprasarā
tadgarbhīkāravaśāvivādaghaṭitasakalabhūtabhuvanabhāvādiprapañcaprabodhaikyacamatkārasārā
parameśvarabhairavabhaṭṭārakāvirbhāvaprathitatathāvidhādbhūtabhūtaparamārthasvarūpā
svātmavimaladarpaṇanirbhāsitānantasṛṣtisthitisaṃhāraikyamayamahāsṛṣṭiśaktir ādikṣāntarūpā
athādyā ityādinā granthena niḥśeṣaṃ bhagavatā nirṇīyata iti sthitam 
tad evaṃ sthite granthārtho nirṇīyate 
akārādivisargāntaṃ śivatattvam 
kādiṅāntaṃ dharādinabho 'ntaṃ bhūtapañcakam 
cādiñāntaṃ gandhādiśabdāntaṃ tanmātrapañcakam 
ṭādiṇāntaṃ pādādivāgantaṃ karmākṣapañcakam 
tādināntaṃ ghrāṇadiśrotrāntaṃ buddhikaraṇapañcakam 
pādimāntaṃ mano'haṃkārabuddhiprakṛtipuruṣākhyaṃ pañcakam  
p  
vāyvādiśabdavācyā yādayo vakārāntā rāgavidyākalāmāyākhyāni tattvāni 
dhārayanti pṛthagbhūtatayābhimānayantīti dhāraṇāni 
dvāv atra ṇicau prayojyaprayojakabhāvadvairūpyāt 
tathāhi dhriyante svātmany eva sarve bhāvāḥ prakāśātmani paramaparipūrṇe pade bhairavātmani sarvātmani 
yathoktaṃ śivadṛṣṭau
Q ātmaiva sarvabhāveṣu sphurannirvṛtacidvapuḥ 
Q aniruddhecchāprasaraḥ prasaraddṛkkriyaḥ śivaḥ  Śivadṛṣṭi 
iti  yathoktaṃ spande
Q yatra sthitam idaṃ sarvaṃ SpaKā a
 iti  evaṃ svātmany eva prabhāsvare prakāśanena dhriyamāṇān bhāvān dhārayati svayam aprakāśībhāvena jaḍatāsvabhāvedaṃbhāvāspadatāprāpaṇena  
prakāśayati parameśvara eva  
punar apy ahaṃbhāvenaivācchādayati 
tad iyaṃ bhagavatsadāśiveśadaśā śuddhavidyāmayī ekena ṇicā dhvanitā 
tatrāpi ca yad idantāyā ahantayācchādanaṃ tadācchādanīyedantopapattāv upapadyate
na ca śuddhaparameśvaracinmayarūpāpekṣaṃ bhinnaprathātmakam idantākhyaṃ rūpam upapadyata
ity ācchādanīyānupapattau tadvaśena tadācchādakatāpy ahaṃbhāvasya nopapanneti tathāvidheśvarabodhānupapattiḥ 
tadanupapattau ca na kiṃcid bhāseta kāraṇābhavād ity uktam asakṛt 
bhāsate cedaṃ tadbhāsāvyatirekarahitam api parameśvaraśaktita eva bahiḥ prathate kāraṇāntarāsaṃbhavāt
svasaṃvidi ca saṃvida eva sarvamayatvaprathanāt 
tad evaṃ svātmarūpaṃ jagad bhedena bhāsamānaṃ prakāśātmany eva ahamātmani bhāsate
sāmānādhikaraṇyenetīyatā etāvad avaśyam evākṣiptaṃ yathā īśvara eva kasyāpi veditur
bhinnān vedyān ahantayā paśyati yaś cāsau ko 'pi vedayitā so 'pi bhāsanāt svātmamaya
eveti svātmani tathāvidhāḥ śaktīr adhiśete yābhir asau tadaiva bhinnavedyavedakībhāvam upāśnuvīta 
rāgādibhir eva ca tathāvidhatvam asyeti rāgādaya eva dhriyamānān bhāvān uktanyāyena dhārayantam īśvaraṃ prati prayojakatāṃ gacchanti 
atas tasyaiva puṃstvavyapadeśakāraṇaikabhūtā dvitīye ṇici utpanne dhāraṇaśabdavācyāḥ  
p  
ṇijutpattāv api sarvatraiva prakṛtyarthānvayānapāyaḥ 
dhriyamāṇatayā prakāśamānasyaiva hi dhāryamāṇatā prakāśanāsaṃjñā upapadyate yataḥ 
yathoktaṃ mayaiva śivadṛṣṭyālocane
Q preryo 'pi sa bhaved yasya śaktatā nāma vidyate 
iti  bhartṛharir api
Q apravṛttasya hi praiṣe pracchāder loḍ vidhīyate 
Q pravṛttasya yadā praiṣas tadā sa viṣayo ṇicaḥ 
iti  tad evaṃ dhāraṇaśabdenāparaśāstreṣu kañcukanāmadheyaprasiddhāny eva tattvānīha nirūpitāni 
yad uktaṃ śrītantrasāre
Q dhārayanti paśoḥ pāśān bhāvān svātmamayāṃs tathā 
Q vidyāmāyāniyatyādyāḥ śodhyās tena prayatnataḥ 
 iti  yat tu śrīsomānandapādair dhāraṇaśabdenāṅgāni nirūpitāni pakṣāntarāśrayaṇena tatra parapakṣasarvadṛśyatvaprathanam ātmany abhiprāyaḥ 
teṣāṃ hīdṛśī śailī
Q svapakṣān parapakṣāṃś ca niḥśeṣeṇa na veda yaḥ 
Q svayaṃ sa saṃśayāmbhodhau nimajjaṃs tārayet katham 
iti  śādikṣāntaṃ mahāmāyāvidyeśvarasadāśivaśaktyākhyaṃ tattvapañcakam 
tathā hi māyātattvasyopari vidyātattvādhaś ca avaśyaṃ tattvāntareṇa bhāvitavyaṃ yatra vijñānākalānāṃ sthitiḥ  yathoktam
Q māyordhve śuddhavidyādhaḥ santi vijñānakevalāḥ 
iti  tathā hi mahāmāyābhāve māyāpade pralayakevalānām avasthitiḥ vidyāpade ca vidyeśvarādīnām iti kim iva tad vijñānakevalāspadaṃ syāt 
ata eva vidyāpadapracyutānām apy eṣāṃ bhedamayabhāvarāśigatabhinnavedyaprathānudayān māyīyābhidhānamalānullāse
Q tatra vijñānakevalo malaikayuktaḥ
ity ajñānātmakāṇavamalāvalambitvaṃ śrīpūrvaśāstre kathitam 
ta eva śuddhavidyāpadānugrahād bodhitā mantratadīśādibhāvabhāgino bhavantīti tatraivoktaṃ 
Q vijñānakevalān aṣṭau bodhayām āsa pudgalān  MVUT ab
ityādinā
Q mantramaheśvareśatve saṃniyojya MVUT 
ityādinā ca 
keṣu cit tu śāstreṣu sā mahāmāyā bhedamalābhāvopacārād vidyātattvaśeṣatayaiva nirṇīyate 
kvacit punar ajñānamalasadbhāvoparodhān māyātattyapucchatayā yathā keṣu cit śāstreṣu
Q rāgatattvaṃ puṃsy eva lagnam
iti na pṛthak parāmṛṣṭam
yathā vehaiva śrītrikāgameṣu niyatikālau na pṛthaṅ nirūpitau 
atra mate vidyādyanāśritaśivāntaṃ brahmapañcakaṃ nirṇeṣyate caitat 
eṣāṃ ca tattvānaṃ bṛhattvaṃ bṛṃhakatvaṃ ca prāyo bhedasamuttīrṇatvāt saṃsārasūtikartṛtvāc ca 
evam etāni catustriṃśattattvāni prakriyātmanā sthitāny akāram eva ādirūpatayā bhajante 
tatredaṃ vicāryate 
prathamataḥ śivatattvam avarge
tato bhūtānītyādi yāvad ante śaktitattvam iti ko 'yaṃ sṛṣṭisaṃhārajñaptisthityavatārakramāṇāṃ madhyāt kramaḥ 
 sarvatra ca śrīmālinīvijayottarasiddhātantrasvacchandādiśāstreṣu kṣakārāt prabhṛty avargāntaṃ pārthivādīnāṃ śivāntānāṃ tattvānāṃ niveśa uktaḥ 
Q ādyaṃ dhārikayā vyāptaṃ tatraikaṃ tattvam iṣyate 
Q ekam ekaṃ pṛthak kṣārṇaṃ padārṇam anuṣu smaret  MVUT
ityādinā  tatraiva ca punar bhinnayonimālinībhaṭṭārikānusāreṇa phakārādīnām abhinnayonimātṛkāniveśāvāptatattvāntarasthitīnām api
Q phe dharātattvam uddiṣṭaṃ dādijhānte 'nupurvaśaḥ 
Q trayoviṃśaty abādīni  MVUT
ityādinā pārthivāditattvayojanā nirūpitā 
punar api ca tatraiva śrīvidyātrayānusāreṇa
Q niṣkale padam ekārṇaṃ tryarṇaikārṇadvayaṃ dvaye  
iti parāparābhaṭṭārikānusāreṇa oṃkāraṃ śivatattvam aghore ity atra śaktitattvam ityādikrameṇa pārthivāditattvanirūpaṇā yojitā 
śrīmadaparābhaṭṭārikābhiprāyeṇa ca
Q sārdhenāṇḍadvayaṃ vyāptam ekaikena pṛthag dvayam 
Q aparāyāḥ samākhyātā vyāptir eṣā vilomataḥ 
ityādinā phaṭkāre pārthivaprākṛtāṇḍadvayaṃ
huṃkāre māyīyaṃ
hrīṃkāre śāktam aṇḍaṃ ceti tattvaniveśaḥ 
śrīparābhaṭṭārikāvyāptinirūpaṇe ca
Q sārṇena tritayaṃ vyāptaṃ triśūlena caturthakam 
Q sarvātītaṃ visargeṇa parā vyāptir udāhṛtā 
ity anyathaiva prakriyāyojanaṃ nirūpitam 
punar api mātṛkāsadbhāvaratiśekharakuleśvarādimantrabhaṭṭārākādyabhiprāyeṇānyathānyathā ca 
aparatantreṣv apy evam eva viparyastaprāyaṃ bahu bahuśo nirūpitam 
tat punar iha sarvam evānyatheti paridṛśyata iti mahān ayam āgamavidaḥ svakaṭakakṣobha iva sarvavināśakaḥ samudbhūtaḥ 
na ca sāṃketikam idaṃ yena puruṣecchāvaśopakalpitena rūpeṇa cānyathānyathā nirūpyamāṇam iha saṃgataṃ bhavet
yathā dākṣiṇātyāḥ cauraśabdena odanaṃ vyapadiśanti
saindhavās tu tenaiva dasyum
odanaṃ tu krūraśrutyā
tayā tu kāśmīrikā vituṣitayavagodhūmataṇḍulān iti 
sāṃketikatve hy anavasthitatvād apāramārthikatvāc ca śodhyaśodhakabhāvādyanupayogād anirūpaṇīyatvam eva syāt 
saṃketasyāpi paramārthasattaiva
 na hi saṃketo nāma anyaḥ kaś cid ṛte parameśvarecchātaḥ 
prasiddho hi naḥ saṃketo bhagavadicchāprakalpitas tannāmākṣaralipyādigatāpyāyanādikarmavidhijanitatacchāntikādiphalasaṃpatter iti cet 
tarhy ekenaiva saṃketena sarvavastusaṃpattau kiṃ saṃketāntarāśrayeṇa 
tadāśrayaṇe vā svaśāstritaśāstrāntarīyalaukikapārṣadadaiśikaghanakṛtapratipuruṣaniyatādyanantasaṃketaniveśapūrvakaṃ tad api nirūpyam eva 
na tāvadbhir upayogaḥ
etāvataiva kāryasiddhir ity api nirakṣarakukṣikuharair ucyamānaṃ śrūyamāṇaṃ ca śobhata eva  
avikalā bhagavadicchā na vicārapadavīm adhiśete iti ced alaṃ granthadhāraṇavācanavyākhyānavicāraṇādimithyāyāsena
parityājya evāyaṃ gurubhāraḥ
tūṣṇīṃbhāvaśaraṇair eva stheyam
bhagavadicchaivottāraṇīyam uttārayet 
tad icchaiva anugrahātmā evaṃvicāraṇāyāṃ paryavasāyayati 
 na khalu pādaprasārikayaiva sukhaṃ sayānair bhuñjānaiś ca svayam avimṛśadbhiḥ svāpekṣatīvratarādiparameśvarānugrahotpannādhikādhikasūkṣmatamavimarśakuśaladhiṣaṇāpariśīlanaparāṅmukhair  
vā sthātavyam iti  
tat sarvadā vimṛśyam idaṃ vartata iti etāvan na jahīmaḥ 
 tad atrāvadhārya sthīyatāṃ yāvat pariharāmaḥ sarvam idaṃ kiṃ cin na vastutaś codyajātaṃ parameśvaryāṃ parāvāgbhuvy anuttaradurghaṭakāritātmakanirapekṣasvātantryasārāyāṃ 
pāratantryāṃśaleśamātraparamāṇunāpy anuparaktāyām iti 
prāyaḥ prāg eva pratisamāhitam adaḥ 
tathāpi vistarataḥ parihriyate 
yat tāvad uktaṃ śivatattvaṃ tataḥ pṛthivītyādīti ko 'yaṃ krama iti 
tan na kaś cit krama iti brūmaḥ 
akramaṃ yad etat paraṃ pārameśvaraṃ vicitraṃ garbhīkṛtānantavaicitryaṃ svātantryaṃ trikārtharūpaṃ tad evaitat 
 tathā hi yeyam aparā parāparā parābhaṭṭārikā pārameśvarī bhairavīyā sattā sā sadāśivatattvānāśritaśaktitattvasyāpy uparivṛttis tadantasyāpy  
āsanapakṣīkṛtatvāt  tathā hi 
Q īśvaraṃ ca mahāpretaṃ prahasantam acetanam 
ity anena sadāśivāntam āsanaṃ nādāntapakṣaniviṣṭaṃ śrīpūrvaśāstropasaṃhṛtam
Q ity etat sarvam āsanam
ity uktvā
Q tasya nābhyutthitaṃ śaktiśūlaśṛṅgatrayaṃ smaret
iti śaktivyāpinīsamanātmakaśṛṅgatrayam uktaṃ
tatrāpy aunmanasordhvakuṇḍalikāpadaparamadhāma sitakamalatrayarūpatayā nirūpitam ity etat paramāsanaṃ parāparyantatvād iti 
tadupari ca devīnāṃ sthitir iti  
tat paraṃ paśyantyākhyaṃ jñānaśakter eva paryantadhāma nādākhyarūpam atikramaṇīyatvenaiva sthitam 
yathoktaṃ śivadṛṣṭau
Q athāsmākaṃ jñānaśaktir yā sadāśivarūpatā 
Q vaiyākaraṇasādhūnāṃ sā paśyantī parā sthitiḥ 
iti  pratyagātmani hi buddhiḥ paśyantī rudradevatā paraṃ sadāśivajñānaśaktāv eva anāśritaśivaśaktyātmani viśrāmyati 
 mano'haṃkārayor brahmaviṣṇudevatayor vaikharīmadhyamāpade patyor īśasadāśivakriyāśaktipadam eva parā pratiṣṭhābhūr iti tāvad āgamasiddhaṃ svasaṃvedanabṛṃhitaṃ  
ca  
tat paśyantyupari parābhūmir bhagavatī yatra sarvam abhedenaiva bhāti ca vimṛśyate ca 
yady api hi vidyāpade māyāpade 'py abhedena bhāsanā sthitāpi tatra vimarśo 'nyathā 
vidyāpade hīdam iti pramātṛprameyajātam ekato 'hamātmani saṃkrāmet tadācchāditaṃ vimṛśyate
Q aham idam
iti  tad etat samāne cidātmany adhikaraṇe ubhayaṃ pratibimbitam abhedenaivāvabhāsamānaṃ sāmānādhikaraṇyam uktam  ata eva
Q īśvarāvasthāyāṃ parāparātmikāṃ daśāṃ bhāvā bhajante
yathaiva māyādhvany aparāṃ na tu
saiva parāparaśaktir aparā vā
iti yad īśvaratattvaṃ praty abhihitaṃ śrīmadutpaladevapādais tat pradarśitāgamaviparyāsaśaṅkāyuktam iti na mantavyam 
mantramaheśādiṣu tu rūpaṃ bodhaikaparamārtham api aparabodhaikaparamārthād anyad
Q aham aham idaṃ punar idam eva
iti saṃvit  vijñānākalānāṃ tu bodhaikaparamārthe 'pi rūpe
Q nāhaṃ nedam
iti saṃvidaprabodhād aham ity eva tatra prabuddham 
pralayakevalinām idam aham ity aprabuddham eva 
atra māyāpade ca tannirvikalpakatābhāsena yady apy asti tathāvidha eva prāṇabhūto
vimarśas tathāpi tadrūpavyavahārakasya tatprasādāsāditasattākasyāpi tadavyatiriktasyāpi
paścāttanasya vimarśasya 
Q idaṃ śarīrādy aham
ahaṃ yo'sau jñātā
idaṃ ghaṭādikam
idaṃ yat tat jñeyam
iti bhedenaiva vimarśarūpatayā vyavahāro vikalpātmaiva 
tatra tu tathāvidhatve kāraṇāntarāsaṃvedanāt kalpyamāne 'pi ca kāraṇe punar api tathāvidhabodhāvinirbhāgamātraparyavasānat
tasyaivāvikalpasaṃvidātmanas tathāsāmarthyaṃ tathāsāmarthyayogād eva ca tadanantavaicitryātmakatvam
ity aiśvaryam anapāyi siddhyet 
 asyāṃ ca sattāyām aiśvaryam anapetaṃ yato vaikharyātmani evaṃ māyīye vedye 'pi vā madhyamāmaye dhāmni bhāsanātireky api saṃbhāvya evaṃ vimarśaḥ 
atra tu parasaṃvidi yathaiva bhāsā tathaiva vyavahāramayo 'pi vimarśaḥ 
tena jala iva jalaṃ jvālāyām iva jvālā sarvathābhedamayā eva bhāvā bhāsante
na tu pratibimbakalpenāpi 
kevalaṃ yāvad eṣāpi parameśvarī upadeśāya nirūpyate tāvad adharasattākḷptā tathā bhavati 
evaṃ ca bhāsātmakaṃ bhairavarūpaṃ
svataḥsiddham anādi prathamaṃ sarvataḥ caramaṃ ca sarvataś ca vartamānam iti kim aparaṃ tatrocyatām 
tattvabhāvavikāsam ātmamayam ātmaikyenaiva svaprakāśaṃ prakāśayati tathaiva ca vimṛśaty anapetatathācamatkāratve 'pi 
yac ca tat tathā vimarśanaṃ tad bhāvimāyīyānantasṛṣṭisaṃhāralakṣakoṭyarbudaparārdhasākṣātkāriṇi bhāsane bhavet tathārūpam eva bhavati 
tathābhavac ca tad yadi sṛṣṭau prāthamikaṃ mādhyamikaṃ vā padaṃ bhāsanād vimṛśet
tatpūrvasya taduttaravyabhicāraṇāśaṅkāsaṃbhāvanānapagamād aparipūrṇam aprathitetarabhāvarāśi
khaṇḍitābhedaṃ katham anirvyūḍhaparabhairavamahādhāmasamāśritādhastanapaśyantyādiniṣṭhabhedāsūtraṇakalaṅkaṃ
tathāvidhavastvapoṣaṇavasanāmamātrībhūtaparābhaṭṭārikārūpaṃ
tat kim api rūpaṃ bhavet 
etādṛśadhārārohaṇābhāve ca na kiṃ cit idaṃ vijṛmbhamāṇaṃ bhāseta iti na vrajatv apūrṇatā
mā prathiṣṭha bhāvarāśir abhedakathā khaṇḍyatāṃ mā nirvākṣīd bhairavāśrayatā bhedakalaṅkam
udvahatu nāmadheyamātreṇa paratvam iti vaktuṃ yuktam  
tad etad eva bhavati saṃgacchate ca yadi prathamataraṃ sarvacarame evamābhāsā patantī tatraiva vimarsenāpi padaṃ bandhayet 
 sa hi caramo bhāgas tathā tāvat svātmarūpaṃ bibhrat tatsvātmarūpanāntarīyakatāsvīkṛtatadanantanijapūrvapūrvatarādibhāgāntaro bhāsamāno vimṛśyamānaś  
ca pūrṇa eva  
tatpurvo 'pi bhāgas taduttarabhāgapṛṣṭhapātivṛttapūrvaparipūrṇabhāsāsāravimarśatādātmyāt
taduttararūpaparipūrṇatām ajahat svayaṃ ca svarūpanāntarīyakatāhaṭhakṛṣṭasvapūrvapūrvatarādibhāgāntarābhogo
bhāsamāno vimṛśyamānaś ca tathaivākhaṇḍita ity evaṃ tatpūrvapūrvagatā bhāsā tattaddvitrādinijanijottarabhāgabhāsā
vibhāge labdhabhairavabhāvasvabhāvāvyabhicārānurodhabalasvīkṛtasvasvapūrvabhāgacamatkāra
ekaikam api paraṃ pūrṇā bhavati
yāvat svaprakāśanijabhairavābhimatanikaṭataravarti rūpaṃ 
tad eva svecchāviśrāntidhāma vā bhairavākhyaṃ vapuḥ 
svayam eva tadvimarśakuśalā bhavata prasaṃkhyānaparāḥ 
hradagiritaruprabhṛtyupādhisaṃkocena rahite tadvaty api vāraṇyānīpradeśe durād akhaṇḍitā
dṛṣṭir evam evākhaṇḍitatām upāśnuvānā bhairavabodhānupraveśaṃ prati saṃpradāyatām āsādayeta 
Q nirvṛkṣagiribhittyādau deśe dṛṣṭiṃ vinikṣipet 
ityādi  anyathā bhāgaśaḥ pāte prathamabhāgād ārabhya yadi vā niravayavam evaitat ka iva aparasaṃvedanebhyo 'purṇābhimatebhyo viśeṣaḥ 
 viśeṣas tu garbhīkṛtānantavaicitryacamatkārakṛta ivāpūrṇasaṃvidantarebhyaḥ pūrṇābhimatasaṃvedanasyeti svayam eva jānantu sopadeśāh pārameśvarāḥ 
 parameśaśaktipātakiraṇāvikasite tu paśujanahṛdayakuśeśaye na asmadīyair vacanaśatair apy atitīkṣṇābhidheyasūcibhir api saṃbhedo 'tha vikāso  
'tha vitarītuṃ śakyaḥ  
ghaṭe 'pi evam eva paripūrṇo dṛṣṭipātaḥ 
tatrāpi hy avikalpā saṃvit jhagiti caramabhāga eva nipatati 
tatas tu kramād vikalpasaṃvida āyāntya ācaramanikaṭabhāgād antastarām antastamāṃ cānupraviśantīti kim anyena 
tad evam evehāpi śivatattvaṃ sadā avikalpam eva vikalpasūti svātantryasarasam
anādi sarvādibhūtaṃ siddham 
atra tāvan na vimatiḥ 
tat tu paripūrṇaṃ tathā bhavati yadi sarvacaramāṃ pārthivīm eva bhuvam adhiśete 
dharāsaṃvid dhi tathā dharāṃ viṣayatayāpy abhedenābhāsayed vimṛśec ca yadi tatsvarūpasarvasvāvabhāsavimarśayoḥ vyāpriyeta  
svarūpasatattvaṃ cāsyāḥ
 paripūrṇaprasaratsvātantryakḷptāprarūḍhabhedatatpūrvakaikarasabhedāvabhāsatadvaśoditasakucaccitsvātantryasattāmayamāyāgrāhakatadgrāhyacakrāvibhedātmakpradhānatadvikāradhītattvatatpariṇāmātmakāhaṃkāratanmūlakāraṇapūrvakatanmātravargaprasṛtakhādijalāntabhūtavargādharavṛttitayāvasthānam 
sā hi yāvad ākṣepeṇaiva vartamānā tāvat svarūpasatattvaiva 
 yāvad eva pañcaguṇatvāt tanmātrāṇy ākṣipet tāvat tāny ākṣipyamāṇāni nijasvarūpopakḷptaye samākṣiptaprāktanaprātiṣṭhikamūlāntaraparamparānubandhisvakapūrvakamūlāny  
eva  na hy 
Q upādānābhimatakāraṇasvarūpānanvayaḥ kāryasattāyāṃ syāt
iti nyāyyam 
nimittakāraṇādīni kathaṃ cin nānvīyur ity ucyetāpi kadā cit 
etac ca prakṛtavighātakam anyatra tadabhidhānapravaṇe śāstre niṣkuṣya niṣkuṣitam asmābhir eveti neha vitatam 
tad evaṃ prathamaṃ tāvad dharā tato 'pi jalaṃ tathaiva svarūpasākalyena bhāsamānaṃ
vimṛśyamānaṃ ca tadbhāsāvimarśacamatkāram antaḥkṛtatathāvidhadharaṇitattvasaṃskārasattākaṃ
pūrayed eveti yāvad ante saiva pūrṇasaṃvidbhagavatī śivātmaiva 
tad anenaivopadeśayuktinayena
Q pradeśamātram api brahmaṇaḥ sarvarūpam ekaikatrāpi ca tattve ṣaṭtriṃśattattvamayatvaṃ
śāstreṣu nirūpitam 
evaṃ ca śrīspandaśāstropadeśo
Q didṛkṣayeva sarvārthān yadā vyāpyāvatiṣṭhate 
Q tadā kiṃ bahunoktena svayam evāvabhotsyate 
ity ayaṃ hṛdayaṃgamīkartavyaḥ 
carameṇa pādena tad evātra sūcitam iti kim anyat 
yac ca yena vinā na bhavati tat tāvatsvarūpaṃ yathā śiṃśapātvaṃ vṛkṣatvasvarūpaṃ pārameśasvātantryātirohitaniyativijṛmbhāyām 
yat tu yāvatsvarupaṃ na bhavati tat tena vinā bhavaty eva yathā vṛkṣatvam ṛte śiṃśapātvāpavādaḥ  
na bhavanti ca dharādīny uttarottaratattvāni jalādi pūrvapūrvaṃ vineti tāvatsvarūpāṇy eva 
dharā hi na jalaṃ vinā bhavet sruter eva kāṭhinye darśanād ity evaṃkrameṇa bhūtāni tanmātrair vinā katham
tāny api indriyajṛmbhayā vinā
indriyāṇy api tattathāvidhādhyavasāyena vinā 
sarvāṇi caitadādyāvibhaktānvitasūkṣmarūpamūlakāraṇavinākṛtāni na bhavanti 
 mūlaprakṛtir api bhogyā bhoktāraṃ tadbhogyavibhāgabhāgitvād eva saṃkucitaṃ saṃkocavaśād eva ca svātmārohitakālakalādipāśajālaṃ saṃvidātmakaṃ  
cāntareṇa kathaṃ  
saṃvidaś cākhaṇḍarūpāyāḥ kathaṃ saṃkocakāraṇasvātantryaṃ māyāparaparyāyaṃ vinā saṃkucitatvam 
svātantryaṃ ca saṃkoce 'saṃkucitatāsāratatsaṃkocatāratamyākṣepi bhavad īṣadasaṃkucitāsaṃkuciteṣaḍvikāsivikasvararūpaṃ
virahayya naiva bhavet 
sarvam eva cedaṃ prathamānaṃ svatantraparipūrṇaprathāsārabhairavaṃ vinā kiṃ cid eva neti svasaṃvitsiddho 'yaṃ tattvakramaḥ 
srutir api jalātmikā kāṭhinyaṃ vinā kveti dharāpi pūrvikā salile 'stv iti kathyamānam api kiṃ naś chedayet 
pratyuta paripūrṇasarvātmakabhairavabhaṭṭārakātmakaparāsaṃvitparipoṣaṇāyaiva syāt 
 sarvaś cāyaṃ parāparābhaṭṭārikādirūpapaśyantyādisattāsamayodbhaviṣyadīṣatsphuṭasphuṭatarāditattvabhedānusāreṇa parābhaṭṭārikāmahasi taducitenaiva  
vapuṣā virājate  
tatra hi niḥśvasyeva 
haste draviṇam asan na kva cid api syāt 
bhaviṣyad api vastu caramam api prathamaprakāśe bhāsetaiva 
kevalam ekarasatadbhedasārasphuṭarūpāpekṣayā bhaviṣyattā 
tathā hi bhaviṣyati kalkī haniṣyaty adharmaparān ityādi
yadi na prakāśitaṃ tat kathaṃ purāṇeṣu nibaddham 
kvacana sarge babhūva kalkī tathaiva vyadhita iti cet kiṃ sa evāsāv anya eva vā
anyaś ced aprakāśo 'sau
sa eva cet kathaṃ kālabhedaḥ 
akālakalitaś cet katham iva  
p  
cittvād viśvarūpatvād iti cet tarhy akālakalite saṃvidātmani satataviśvaśaktyaviyukte
svātantryavaśasaṃkocavikāsāvabhāsitasaṃhṛtisṛṣṭisatāvirūddhaikarūpatadātmakavapuṣi
parameśvare 'smajjihvāgrahṛdayānapāyini bhairavabhaṭṭārake sarvam astīty asmābhir
upanyasyamānam eva muktamandākṣaṃ kathaṃ nādriyate vivṛtatarakaṇṭham eva vā svayam
eva na nirṇīya nirūpyate 
tasmāt śivatattvam idam anādyantaṃ svayaṃ prathamānaṃ pūrṇatātmakanirapekṣatāmātrasatattvasvātantryasāram
antaḥkroḍīkṛtyātmataikaparamārthaṃ tattvajātaṃ parasaṃvidi satatoditatvāt sarvāvirodhitvān
nikhilānugrāhakatvāc ca avasthāśabdavyapadeśāsahiṣṇau yāvad akālakalitam āsīnaṃ bhairavarūpam
avatiṣṭhate tāvad etacchāstrasamucitenaiva mahāsṛṣṭyādirūpeṇa
na tu mitasṛṣṭyādikrameṇaiti siddham 
sa eṣa eva saṃpuṭayoge asmadgurūṇāṃ saṃpradāyaḥ śuddhaparasattayā sarvasyaiva ekaikatattvasya nikhilasya ca tattvaughasya saṃpuṭīkaraṇāt 
vakṣyate cāpy etat 
paśyantīdaśāyāś cārabhya bhedāsūtraṇātmāṃśāṃśollāsa iti tataḥ prabhṛty eva śodhyaśodhakabhāva iti tāvad vyavasthānāpahnavanīyā  yathoktam
Q yat sadāśivaparyantaṃ pārthivādyaṃ ca suvrate 
Q tat sarvaṃ prākṛtaṃ jñeyaṃ vināśotpattisaṃyutam 
 ityādi  paśyantī ca parāparābhaṭṭārikāsatattvā paraśakter eva svātmaśaktir darpaṇakalpā yatra tat parābhaṭṭārikāsvarūpam eva cakāsti pratibimbavat 
yac ca rūpaṃ sadā bimbe pratibimbe caikatāparamārthaṃ mukhaparāmarśamātram iva na tat pratibimbitam ucyate tanmātrasattvād eva 
yat tu tatrānyathā tathā ca bhāti mukhākāra iva pūrvāparavāmadakṣiṇatādiviparyayād
etad evāpi tad evāpi tad eva pratibimbitam ucyate tac ca tatsamānadharmaiva bhavati na tu vijātīyam 
evaṃ ca paśyantīsatattvaparāparāvimalamukurikāyāṃ tattattathāvidhoktakramapūrṇapṛthivyāditattvasāmagrīnirbharamantas
tathāvidhasahajākṛtrimapāramārthikānapāyikādiparāmarśakroḍīkāreṇaiva vartamānam api
śrīparābhaṭṭārikāvapuḥ pratibimbam arpayat svarūpānyathātvāsahiṣṇukādiparāmarśānanyathābhāvenaiva
tatparaikarūpaṃ parāmṛśyaṃ dharaṇyambhaḥprabhṛti tathollasadbhedasūtraṇatayā sajātīyāyāṃ
vimalāyāṃ ca yāvat pratibimbayati tāvad dharāditattvānāṃ viparyāsa evopajāyate  
p  
yat parasaṃvidi śaktitattvaṃ tad eva parāparātmani pṛthivītattvaṃ
yat tu dharātattvaṃ tac chaktitattvam iti kṣakārāt prabhṛti dharādīnāṃ sthitiḥ 
bhagavadbhairavabhaṭṭārakas tu sadā pūrṇo 'nantasvatantra eva na viparyasyate jātucid api cidrūpātirekādyabhāvād ityuktaṃ bahuśaḥ 
parātmani parāmarśe parāmarśaikatattvāny eva tattvāni parāmarśaś ca kādikṣāntaśāktarūpaparamārtha iti tatra abheda eva 
parāparāyāṃ tu bhedābhedātmakatā pratibimbanyāyena 
sā ca parāparā parāmarśamayī kādikṣāntavarṇamālāśarīrā yāvat svordhvavyavasthitaparābhaṭṭārikāniviṣṭatattvapratibimbāni
dhārayati tāvat teṣv evāmāyīyāśrautakādikṣāntaparamārthaparāmarśeṣūrdhvādharaviparyāsena
tattvāni saṃpadyante ūrdhvabimbādharapratibimbadhāmasvabhāvamahimnāiti
tātparyam  tataḥ pṛthivī kṣakāra ityādi śodhyarūpāpekṣayā na kiṃcid viruddham 
tatrāpi paradaśānapāyāt eṣa eva kādivarṇasaṃtānaḥ 
 tatraiva ca svāṃśodrekāt svāṃśāntarvartimadhyamāpadollāsāt svarūpavartamānavaikharīrūpaprāvaṇyāc ca varṇamantrapadarūpatā śodhyāṃśavṛttir ity  
āstām  
aprakṛtam etan nirṇītaṃ ca mayaiva śrīpūrvaprabhṛtipañcikāsu 
yad apy uktaṃ śrīmālinībhaṭṭārikānusāreṇa
Q anyathā cānyathā sthitiḥ
iti tad api nirṇīya nirūpyamāṇaṃ vimṛśantu trikopadeśavisīrṇājñānagranthayaḥ pārameśvarāḥ 
 anāśritaśaktyātmakapaśyantīparamakoṭim atikramya pārameśvaryāṃ parasaṃvidi devatās tisra iti yad uktaṃ tat tāvan na prasmartum arhanti tatrabhavantaḥ 
evaṃ ca parasaṃvidantarvartini madhyamāpade parāparābhaṭṭārikāvijṛmbhāspade sthitir vimṛśyate 
madhyamā tāvat svādhikārapade kriyāśaktyātmany aiśvare pade sphuṭavedyapracchādakavedanarūpā vācye vācakaṃ tatrāpi ca vācyam adhyasyate  
viśvatra vācye viśvātmani vācakam api yadi viśvātmaiva tad evaṃ parasparācchādanalolībhāvātmā nirvahed adhyāso na tv anyathā 
na hi tricaturaṅgulanyūnatāmātre 'pi paṭaḥ paṭāntarācchādakaḥ syāt 
viśvātmakatvaṃ ca parasparasvarūpavyāmiśratayā syāt 
bījātmanāṃ svarāṇāṃ vācakatvaṃ yonirūpānāṃ ca vyañjanānāṃ vācyatvaṃ krameṇa śivaśaktyātmakatvāt
Q bījam atra śivaḥ śaktir yonir ity abhidhīyate 
iti  tathā
Q bījayonyātmakād bhedād dvidhā bījaṃ svarā matāḥ 
Q kādibhiś ca smṛtā yoniḥ  
iti śrīpūrvaśāstranirūpaṇāt 
śiva eva hi pramātṛbhāvam atyajan vācakaḥ syāt prameyāṃśāvagāhinī ca śaktir eva vācyā 
bhede 'pi hi vācakaḥ pratipādyapratipādakobhayarūpapramātṛsvarūpāvicchinna eva prathate 
śivātmakasvarabījarūpā śyānataiva śāktavyañjanayonibhāvo bījād eva yoneḥ prasaraṇād iti samanantaram eva nirṇeṣyāmaḥ 
ata eva ca svarātmakabījavyāmiśrībhāvaś ced yoneḥ tat samastaphalaprasavo hanta niryatna
ity apavargabhogāv akṛṣṭapacyāv eva bhavato bījavarṇo 'pi svātmani yonivarṇo yonivarṇo
'pi tathaiveti kiṃ kasya bhedakam iti kathyamānaṃ nāsmān ākulayet ye vayam ekāṃ tāvad
anantacitratāgarbhiṇīṃ tāṃ saṃvidātmikāṃ giraṃ saṃgirāmahe 
māyīye 'pi vyavahārapade laukikakramikavarṇapadasphuṭatāmayī ekaparāmarśasvabhāvaiva
pratyavamarśākāriṇī prakāśarūpā vāk 
anyaiś caitat prayatnasādhitaro iha ca etāvadupadeśadhārādhiśayanaśālinām aprayatnata
eva siddhyatīti nāsmābhir atra vṛthā vaiyākaraṇagurugṛhagamane pūtaśarīratāviṣkriyāmātraphale nirbandho vihitaḥ 
evam eva navātmapiṇḍaprabhṛtiṣv api mālāmantreṣv api ca kramākramapūrvāparādibhedacodyapratividhānaṃ siddham eva 
evaṃ bhagavatī māliny eva mukhyapāramārthikamadhyamādhāma śaktisatattvam 
ata evoktaṃ śrīpūrvaśāstre 
Q yatheṣṭaphalasaṃsiddhyai mantratantrānuvartinām 
Q nyasec chāktaśarīrārthaṃ bhinnayoniṃ tu mālinīm 
iti  bhinnayonitvaṃ ca nirṇītam  anyatrāpi
Q na puṃsi na pare tattve śaktau mantraṃ niveśayet 
Q jaḍatvān niṣkriyatvāc ca na te bhogāpavargadāḥ 
iti  evaṃ ca sthite sarvasarvātmakatvād yad eva na ṛ ṛ ḷ ḷ tha ca dha ī ṇa u
ū ba ka kha ga'' ity abhihitehatyaparasaṃvidam apekṣya krameṇa śrotraṃ nādātmakabhāvarūpaṃ
yonyātma amṛtāpyāyakāriṇi bījacatuṣkāpyāyabhūmau patitaṃ bṛṃhitatvam avāpya jhaṭiti
grahaṇātmakarasasatattvarasanāmayatvaṃ pratipadya dharaṇyākāragandhaviśeṣībhūya tatraiva
sparśakaraṇatāṃ śritvā etāvac ca śāktaṃ yaunaṃ dhāma īśānabījenādhisthāya vāgātmani
karaṇaśaktau pratiphalitaṃ tato 'pi karaṇaśakter unmeṣordhvāśrayaṇabījarūpatayā buddhirūpāṃ
śāktayonim adhiśayya pṛthivyaptejoyonisamāviṣṭam 
paśyantīrūpānusṛtyā tu grahaṇātmakavāṇirūpāyāṃ tatraiva bījeṣu prasṛtya cākṣuṣyāṃ bhuvi tatsāmānyāśuddhavidyākaraṇe
tatsarvāntyakaraṇe ca ghrāṇe sthitvā īśānabījenākramya śrotraśaktim ālambyonmeṣordhvabījayogena
ānandendriyayonigaṃ sadāśiveśvaraśuddhavidyāmayaṃ bhavati iti sarvāgramadhyāntagāmitvenāparicchinnam
anantaśakti śivatattvam atroktaṃ bhavati 
mālinyām ihatyaparasaṃvidanusṛtyā paśyantyātmakasattānusṛtyā ca krameṇa vāyur māyā gha sādākhyam 
nabhaḥ kalā ca ṅa īśvaraḥ 
icchaiva śaktimayī i śuddhavidyā 
anuttara eva svatantro 'haṃbhāvaḥ a śivākhyo māyā 
aśuddhavidyā gandhaś ca va kalā 
prakṛtiḥ pādendriyaṃ ca bha aśuddhavidyā 
kālaḥ sparśaś ca ya rāgaḥ 
pāyur ahaṃkṛc ca ḍa niyatiḥ 
hastau manaś ca ḍha kālaḥ 
ānandendriyaṃ buddhiś ca ṭha puruṣaḥ 
sparśaḥ kālaś ca jha prakṛtiḥ 
śabdaḥ pumān
ca ña dhīḥ  rūpaṃ niyatiś ca ja ahaṃkṛtam 
niyatī rūpaṃ ca ra manaḥ 
pādendriyaṃ prakṛtiś ca ṭa śrotram  
mano hastaś ca pa tvak 
raso rāgaś ca cha netre 
rāgo rasaś ca la rasanā 
ānandaśaktiḥ śaivī ā ghrāṇam 
vidyā tejaś ca sa vāk 
visargaśaktiś ca aḥ karau 
īśo jalaṃ ca ha pāyuḥ 
māyā vāyuś ca ṣa ānandendriyam 
sādākhyaṃ pṛthivī ca kṣa pādau 
pumān śabdaś ca ma śabdaḥ 
kalā nabhaś ca śa sparśaḥ 
baindavī śivaśaktiḥ aṃ rūpam 
nāsikā tvak ca ta rasaḥ 
śivaśaktiḥ sāttvī e gandhaḥ 
saiva dīrghā ai nabhaḥ 
tathaiva vāyutejasī o au 
netre rasaś ca da āpaḥ 
ahaṃkṛt pāyuś ca pha pṛthivī 
atraiva ca yathoktaṃ śarīraniveśa ity evaṃ sarvasarvātmakatvaṃ nirvyūḍhaṃ bhavet 
parābhaṭṭārikaiva hi proktanayena paśyantyāṃ pratibimbaṃ svakam arpayamāṇā tatsamakālam eva svātmatādātmyavyavasthitamadhyamādhāmni
 bhinnayonitām aśnuvānā tattadyonibījaparasparasaṃbhedavaicitryasyānantyād asaṃkhyenaiva prakāreṇa tattatkulapuruṣādibhedenāparigaṇanabhedabhāginī  
māliny eva  yathoktam 
Q anantaiḥ kuladevais tu kulaśaktibhir eva ca 
Q mālinīṃ tu yajed devīṃ parivāritavigrahām 
iti  anenaiva ca krameṇa bahir bhuvaneṣu tattveṣu śārīreṣu ca cakreṣu abhyāsaparo yogī tattatsiddhibhāg yatraiva dehe prāṇe vā bhavati 
yathā kāś cid evauṣadhyaḥ samudbhūya kiṃcid eva kāryaṃ vidadhate
tathā kācid eva samudbhūya bhāvanā mantranyāsahomādigatir vā
kāṃcid eva siddhiṃ vitaret
atrāpi yāvan niyativyāpārānatikramāt 
tathā hi pratiśāstram anyathā cānyathā ca varṇaniveśapuraḥsaraṃ nijanijavijñānasamucitatatattadvarṇabhaṭṭārakaprādhānyena
tattadvarṇaprāthamyānusārāyātaniyataparipāṭīpiṇḍitavarṇasamūharūpaḥ prastāro ni rūpitaḥ
tata eva ca mantroddhāro nirūpitaḥ tām eva mātṛkārūpatāṃ
tathāvidhavīryadānopabṛṃhitamantrasphurattādāyinīṃ darśayituṃ
yathā śrīnityātantreṣu aikārātmakamohanabījaprādhānyahetuḥ 
paranādātmaniveśaprādhānyāt tadanusārāpatitaśrīmannādiphāntakrameṇaiva
niveśaḥ  atra kulapuruṣāṇāṃ kulaśaktīnāṃ ca eṣa eva niveśa abhiprāyo na ca varṇamantrādiguptimātram eva phalam 
tathā śrīvājasaneyatantre varṇān yathocitaṃ niveśyoktam 
Q ity etan mātṛkācakraṃ divyaṃ viṣṇupadāspadam 
Q jñātaṃ gurumukhāt samyak paśoḥ pāśān nikṛntati 
iti  tathā śrītrikahṛdaye 'pi
Q cakraśūlāmbujādīnāṃ prāṇināṃ saritaṃ nṛṇām 
Q āyudhānāṃ ca śaktīnām anyasyāpi ca kasya cit 
Q yo niveśas tu varṇānāṃ tadvīryaṃ tatra mantragam 
Q tena guptena te guptāḥ śeṣā varṇās tu kevalāḥ 
iti  tathāhi mantrāṇām akṣaramātrānanyathābhāve 'pi teṣām eva śāstreṣv āṇavaśāktaśāmbhavādivibhāgenānyathātvaṃ
yathā māyābījasya praṇavasya sarvasyāmṛtabījasya vaiṣṇavaśaivavāmādiśāstreṣu yathā
vā catuṣkalabhaṭṭārakasya kālottarādau śrīmaducchuṣmaśāstre ca 
atra ca kulapuruṣabahubhedaprakaṭanāyām abhiyuktānām upāyo likhyate
Q pūrve pareṣām apare pare pṛṣṭhavad eva ca 
Q pūrve 'pi ca yathāpūrvaṃ mātṛkāyā vidhir mataḥ 
Q etenaivānusāreṇa bhinnayonisvarūpataḥ 
Q śāktā hy asaṃkhyā devīyaṃ paraivottaramālinī 
Q ūrdhvādho viniviṣṭeṣu bhedasaṃkhyeṣu dhāmasu 
Q ekaṃ bindur athāpi prāg anyeṣu prāktanāntyagām 
Q svapṛṣṭhagāṃ ca tāṃ saṃkhyāṃ viniveśyaikataḥ kṣipet 
Q asmādanyair bhavet saṃkhyā spṛṣṭair iṣṭaiḥ punaḥ kramaḥ 
yathoktaṃ kulaśaktīnāṃ vidhir ānantyavedana iti 
tad etena vidhinā ye kulapuruṣaśaktiyogino niradhikārībhūtāḥ yathoktam
Q brahmādistambaparyante jātamātre jagaty alam 
Q mantrāṇāṃ koṭayas tisraḥ sārdhāḥ śivaniyojitāḥ 
Q anugṛhyāṇusaṃghātaṃ yātāḥ padam anāmayam 
iti mantramahesvarāḥ
na tu mantrāḥ
teṣāṃ svalayāvasare anāmayapadaparyantatābhāvaḥ  
tebhyo naiva mantroddhāras tasya niṣphalatvāt  tata eva
Q abhinnayonimadhye tu nādiphāntaṃ kalau yuge 
 iti  tad evaṃ bhagavatī parāparābhaṭṭārikā padabhedaśālinī madhyamayā mukhyayā vṛttyā bhagavanmālinīrūpaivānantāparigaṇapradarśitavaiśvarūpyasvasvarūpāpīti 
tatrāpi ca tathaiva svātmani sarvātmakatvenāṃśatrayodrekād varṇapadamantrātmakatvam 
etac ca śodhanakaraṇabhāveneti mantavyam 
paśyantyaṃśollasanto hi pāśāḥ sūkṣmā eva śodhyā bhavanty antarlīnatva eva pāśatvāt 
uditoditavijṛmbhāmayaśāktaprasare tu madhyamāpade śodhanakaraṇataivāntarlīnapaṭamalāpasaraṇe bāhyasthūlamalasyeva 
tatparābhaṭṭārikāsaṃvidantargataṃ tu vaikharīpadaṃ vimṛśyate 
na hi tatraiva vaikharyā asaṃbhavaḥ 
 tathā hi bālā dvitrair varṣair yady api sphuṭībhūtasthānakaraṇā bhavanti tathāpy eṣāṃ māsānumāsadinānudinam eva vā vyutpattir adhikādhikarūpatām  
etīti tāvat sthitam  
tatra yadi madhyamāpade tathāvidhavaikharīprasarasphuṭībhaviṣyatsthānakaraṇāvibhāgavarṇāṃśasphuraṇaṃ
na syāt tad aharjātasya bālakasya māsajātasya saṃvatsarajātasya vā vyutpattau na viśeṣaḥ syāt 
madhyamaiva sā vyutpattyā viśiṣyata iti cet katham iti carcyatām tāvat 
sṛnvann eva tāñ śabdān paśyaṃś cārthān vyutpadyate vamāṃś ca śrūyamānān eva parāmṛśec chrūyante ca vaikharīmayāḥ
teṣu ca asau rūpa eva jātyandhavat 
tasmād antarmadhyamāniviṣṭasthānakaraṇādimayī
asty eva vaikharī 
mūke 'py evam eva 
sarvātmakatvaṃ ca saṃvido bhagavatyā evoktam 
evaṃ ca vaikharīpadam eva madhyamādhāmalabdhavijṛmbhaṃ svāṃśe parasparavaicitryaprathātmani
sphuṭavācyavācakabhāvollāse jāte tattvajālam antaḥkṛtya yāvad āste tāvad aparābhaṭṭārikā 
tadantarvartimadhyamāpadollāse parāparā 
paśyantyullāse ca svarūpato bhagavatī devī ceti śodhakabhāvena sthitiḥ traidham evāvatiṣṭhate 
sodhako hi viśvātmā vitatarūpo vaitatyaṃ caivam eva bhavatīty uktam  
śodhanaṃ prati tu karaṇatvaṃ kartur eva svasvātantryagṛhītasaṃkocasya śāktamahimaviśrāntasya bhagavataḥ 
śodhyatā tu saṃkocaikarūpasya
 saptatriṃśātikrāntatrikaikarūpabhairavabhaṭṭārakāvinirbhaktaparābhaṭṭārikātulyakakṣyaparāparādevatākṣobhātmakasadāśivajñānaśaktivisphāritapaśuśaktirūpapaśyantīdhāmaprathamāsūtritabhedātmano 
narātmanaḥ pāśajālasyeti nirṇayaḥ 
yathoktaṃ śrīsomānandapādaiḥ śivadṛṣṭau
Q asmadrūpasamāviṣṭaḥ svātmanātmanivāraṇe 
Q śivaḥ karotu parayā namaḥ śaktyā tatātmane 
iti  sarvakriyākalāpe evaṃrūpatāsūcakatvaṃ śivadṛṣṭau 
tatrāpi cottarottaraṃ śodhyasodhakānām api vigalanam 
Q tyaja dharmam adharmaṃ ca ubhe satyānṛte tyaja 
Q ubhe satyānṛte tyaktvā yena tyajasi tat tyaja 
iti  tad iyam etāvatī dhārā yac chodhanam api śodhyam eveti śrīṣaḍardhaśāstre eva eka utkarṣaḥ 
tisṛṇām api cāsāṃ yugapat sthitir bhavaty eva 
vakti hy anyat vikalpayaṃś cānyat jalpaty avikalpam eva anyat paśyati 
atra tu paripūrṇa eva tāvati bhagavān bhairava evetyādy anubhavasaṃpradāyopadeśapariśīlanenāsyārthasya svasaṃvinmayasyānapalāpanīyatvāt 
 na tad yugapat api tu tathāsauksmyād alaksaṇam iti yaugapadyābhimānaḥ śirīṣakusumapallavasatavyatibheda iveti cet keyaṃ khalu bhāṣā yugapad  
iti  
samānakālam iti ced antarmukhe samvidātmani proktanayena kaḥ kālaḥ tasya jñeyarūpaprāṇagamāgamādimayābhāsatadabhāvaprāṇatvāt 
jñeyopādhigato'pi jñānam avaskandet sa iti cej jñeyasya svātmani bhāsāmaye 'nyathā vā kasya niveśo jñānamukhe noktaḥ 
itaretarāśrayasaṃplavaḥ
svato bhedād ityādy api sarvam ucyamānaṃ jñānamukham evāpatet tathā ca sa eva doṣaḥ  
bahutarakusumapallavasatavyatibhedo 'pi cāneka ity ucyamāne sarvatra sūkṣmaparamāṇvantāvayavayogān nāsti karma ity āpatet 
na cānusaṃdhānaṃ jñānābhāvena saha syād anusaṃdhāyāḥ smṛtibhede tasyāś cānubhavopajīvitve 'nubhavābhāvābhāvāt 
vitatya ca vicāritaṃ mayaitat padārthapraveśanirṇayaṭīkāyām iti kim iha vṛthāvāgjālena prakṛtopadeśavighnaparyavasāyinā 
evaṃ bhagavaty aparā sodhakabhāvena sthitā parā parāparāpi ca yatra bhagavatīnām
aghoradīnāṃ śaktīnāṃ sthitir yadyogād vijñānākalasādhakayogino mantramahesādirūpeṇāghorādyāḥ saṃpannāḥ 
brahmyādiśaktyanugraheṇaiva sādhakāṇavo brahmaviṣṇvādayaḥ 
parameśvaro hi bhairavabhaṭṭārakaḥ samagraśaktipuñjaparipūrṇanirbharavapur nijaśaktiniveśanayā brāhmyādīn
svātantryāt karoti iti kim anyat 
evaṃ śodhakasyāpi śodhyatvam ity anya utkarṣaḥ
Q  kulāt parataraṃ trikam 
iti sthityā 
tataś ca śodhyaśodhanaśodhakānāṃ sarvatraiva tryātmakatvāt trikam anapāyi yathoktaṃ mayaiva stotre
Q  yatra trikānāṃ tritayaṃ samasti 
iti  na caivam anavasthā sarvasyāsya bhagavatparasaṃvidekamayatvāt 
Q  yena tyajasi tat tyaja
 ity evam eva mantavyam 
śodhanam api antataḥ śodhako 'pi vā bhedāṃśocchalattāyāṃ pāśātmakatvāt śodhya eva 
śodhanaṃ ca paramārthataḥ sarvamalaploṣacaturabhairavasaṃvidabhedihutavaha eva sarvasyānupraveśe paripūrṇataiva 
yad vaksyati
Q evaṃ yo vetti tattvena  
ityādi  tat parasaṃvidekamayaparāparādidevatānaṃ sarvātmakatvāt
Q parāparāṅgasaṃbhūtā yoginyo 'ṣṭau mahābalāḥ  
ityādivacanāl laukikaśāstrāntarīyādivācyavācakānantyam api saṃgṛhītam 
 tad evaṃ kṛtakariṣyamāṇādyanantasaṃketagarbhīkāreṇaivāyaṃ śodhyaśodhakabhāvo na cānavasthā na cātiprasaṅgo nāvyaptir na saṃketitasyāpāramārthikateti  
sthitam  
evaṃ sthite prakṛtam anusarāmaḥ 
akārādyā eva kālayogena somasūryau yau tau tadantaḥ prakīrtitāv iti saṃbandhaḥ
tacchabdena prāktanaślokoktam akulaṃ bhairavātma parāmṛśyate 
tenākulam evāntargṛhītakalanākaṃ kulaśakter atraiva niveśāt 
kalanātmikā hi vimarśaśaktiḥ 
tām antareṇākulam api turyātītaṃ nāma na kiṃ cit sauṣuptapadāviṣṭatvāt turyānantaratāyā api samānatvāt 
vimarśaśaktiś ca parā parameśvarī bhairavabhaṭṭārakasya niratiśayasvātantryātmikā
pūrṇakṛśatadubhayātmakatadubhayarahitatvenāvatiṣṭhate 
 tatra yady api na kaś cid atra kramayaugapadyodayakalaṅkaḥ proktopadeśanayenaitāvatyāḥ parābhaṭṭārikāsaṃvido 'nantāgāmipralayodayātmakasvasvabhāvavimarśaikaghanatvāt 
Q svatantraḥ paripūrṇo 'yaṃ bhagavān bhairavo vibhuḥ 
Q tan nāsti yan na vimale bhāsayet svātmadarpaṇe 
iti nītyā kramayaugapadyāsahiṣṇusvātmarūpamadhya eva yāvat kramākramāvabhāsas tāvat tadanusāreṇāyaṃ kramo vicāraṇīyaḥ
akramasya tatpūrvakatvena saṃvidy eva bhāvāt pratipādanāyās tu sarvathaiva sakramatvāt 
tathā ca sarva evāyaṃ vāgrūpaḥ parāmarśaḥ kramika eva
antaḥsaṃvinmayas tv akrama eveti sadaiveyam evaṃvidhaiva evam eva vicitrā pārameśvarī parābhaṭṭārikā 
tatas tatkramānusāreṇa at'' ityādivyapadeśaḥ 
 evaṃ parameśvarasya svātmanīcchātmikā svātantryaśaktir anunmīlitabhāvavikāsā tathāvidhāntarghanasaṃvitsvabhāvavimarśasārā a'' ity ucyate 
sa cāvasthā iccheti vyapadeśyā iṣyamānānudrekā tata evānuttarasattāparāmarśātmikaiva eṣā  
parameśvaraḥ satataṃ svasvarūpāmarśako 'kulaśaktipadātmakam api rūpam āmṛśan yady
api kulaśaktīr anuyātu tathāpi kulaparāmarśato 'sya syād eva viśeṣa iti bhairavaśaktimadvimarśasatteyam 
tādṛśy eva punaḥ prasarantī ānandaśaktiḥ ā'' iti 
prasṛtā paripūrṇecchā i'' iti 
icchaiva bhāvijñānaśaktyātmakasvātantryeṇa jighṛkṣantī īśanarūpā ī'' iti 
unmiṣantī tu jñānaśaktir iṣyamāṇasakalabhāvonmeṣamayī u'' iti 
unmiṣattaiva unmimiṣatām api antaḥprāṇasarvasvarūponmeṣottaraikarūpair api antaḥkaraṇavedyadeśīyāsphuṭaprāyabhedāṃśabhāsamābhiḥ
saṃkocavaśenonībhūtānuttarasaṃvit sarvabhāvagarbhīkāreṇānaṅgadhainavīrūpaparadevatāyā
ūḍhorūpā ūḍhasakalabhāvarāśiḥ susphuṭā prasṛtā jñānaśaktiḥ
ū'' iti  tad evam ete parameśvarasya bhairavasya dve śaktī
prathamā svarūpaparipūraṇārūpatvāt pūrṇā cāndramasīśaktyavyatirekāc ca sahomayā vartata iti somarūpā svānandaviśrāntibhāvā icchākhyā kalanā
yad vakṣyate tatra sṛṣṭiṃ yajed'' iti 
dvitīyā tu tatsvarūpabhāvarāśirecanānupraveśād riktā tadrecanād eva kṛśā bhāvamaṇḍalaprakāśanaprasāraṇavyāpārā
sūryarūpā svarūpabhūtakulasaṃvitsaṃjihīrṣātmikā mahāsaṃhāraśaktir jñānākhyā 
tatrāpi ca prasaratatprāktanarūpaparyālocanāvasāt svātmani yathākramaṃ somasūryarūpatāyugalakabhāvena
svasaṃvidātmakaṃ bhāvākhyaṃ ca rūpam apekṣya viparyayo 'pi somasūryātmakasṛṣṭisaṃhṛtikalanayoḥ 
na cātrānavasthā jñānecchayor api prasarāprasarāntarādirūpatvaṃ
tayor api prasarāprasarayor icchājñānaprasarāprasarāntarādiparikalpanāprasaṅgād iti vācyam 
upasaṃharata bāhyavibhramabhramabhramaṇaṃ tāvat
anupraviśata sūkṣmāṃ vimarśapadavīm 
yāvad dhi ghaṭādāv api vijñānaṃ jāyate tāvad eva jñeyaghaṭādyaṃśakarburīkṛtasvayaṃprathaṃ jñānaṃ prathata eva 
tatrāpi ca tadrūpakarburībhāve ghaṭādiprathamasūkṣmollāso'pi saṃvedya ekabhāvodgamasya anyataḥ kutaś cid abhāvasya prathamānatvāt  
saṃvida eva svātantryaṃ bhāvojjigamiṣātmakam īśanaṃ svasaṃvitpramāṇalabdham eva 
tadbhāvānucayarūpā saṃvidghanā paripūrṇā svātantryasattāpi saṃvedyā 
svātmany ānandaghano bhavaṃs tathā svatantraḥ syād ity ānando 'pi nāpahnavanīyaḥ 
anuttaraś ca śaktimān avyapadeśyaparacamatkārasāro bhairavabhaṭṭārakaḥ sarvatra kartṛtvena bhāsata eva 
tatrāpi tv anuttarānandeccheśanonmeṣaṇonatvanimeṣāṇāṃ svarūpavimarśe teṣāṃ vicchedavicāraṇena
jñānabhūmim adhiśayānānāṃ tā eva bhagavatyaḥ saṃvicchaktayaḥ samāpatanty ananyā eva svayaṃ saṃvidaḥ
paripūrṇatvenābhedāt saṃvedyopādheś ca bhedakatvāt tasya dehasaṃvedyamātratayaiva bhāvāt 
ata eva śrītantrasāre nijottamāṅgacchāyā tattvam ity uktam
Q svapadā svaśiraśchāyāṃ yadval laṅghitum īhate 
Q pādoddeśe śiro na syāt tatheyaṃ baindavī kalā 
iti  tad evaṃ ṣaṭkaṃ pravṛttaṃ jñānaśaktyantam 
kriyāśaktis tu prasarantī vicāryate 
icchājñāne eva parasparasvarūpasāṃkaryavaicitryacamatkāramayapūrvāparībhūtasvarūpaparigrahe saṃrambhasārā kriyā 
 tatra yad yad anyavyāmiśritasāṃkaryam anyasaṃbandhād eti tat tad anāmarśanīyaśūnyaprāyasvarūpākramaṇapuraḥsarīkāreṇa tathā bhavati plavānām  
iva bhekādiḥ  
tatrānuttarānandātmakaṃ vapur na vyapasarati
avyapadeśyarūpatvāt sarvajñāneṣu sarvādhāravṛttitvena paryavasatiparyantabhittirūpatvāt
api tu kramasahiṣṇutvāt saṃrambha icchaiveśanāntā svātmany anuttarānandapade ca prasaraṇakṣamā 
tataḥ saiva śūnyātmakaṃ svaṃ vapur avagāhamānā bhāsvaraṃ rūpaṃ tejomayam iva prathamaṃ gāhate ṛ ḥ'' iti 
atra hi i ī'' ityanugamo bhāsvararūparephaśrutyanugamaś
ca katham apahnūyatām 
yathāha bhagavān puṣpadantaḥ
Q raśrutisāmānyād vā siddham
iti  śūnye hi niścale rūpe anupravivikṣāyāṃ bhāsvararūpasaṃvittisopānākramaṇaṃ sthitam eva  
tato niścalarūpānupraveśāt pārthivarūpasatattvaniścalatātmakalakāraśrutyanugame ḷ ḷ iti 
 tathā ca paryante īśanarūpataiva samagrabhāvātmasvarūpollaṅghanena dīrghataraṃ plutvā niścalāṃ śūnyāṃ sattām etīti plutatvam eti ḷvarṇasya  
dīrghā na santi'' iti nyāyāt  
avarṇādīnāṃ tu dīrghasyaiva dīrghataratā plutatvaṃ 
tac ca prāṅnītyā dīrghatvam eva pṛthag aparyeṣaṇīyam ity āstāṃ tāvat 
etac catuṣkaṃ śūnyarūpatānupraveśād dagdhabījam iva ṣaṇṭharūpaṃ bhaṇyate na tu sarvathā bījarūpatvābhāvāt
bījayonyātmakaśivaśaktyubhayātirekinaḥ kasya cid apy abhāvāt
śrīpūrvādiśāstreṣu cānabhidhānāt 
laukikasukhādiṣu caivaṃvidhaiva viśrāntir ānandarūpeti tad evāmṛtabījacatuṣkam ity uktam 
tad evam iccheśanaṃ cānandavapuṣi
anuttaraparadhāmani ca prāgbhāvini svarūpād apracyāviny anupraviśya a ā i ī iti e''
na tu viparyaye
yathoktam avarṇa ivarṇe e'' iti 
anupraveśe cānuttarapadānupraveśe syād api kaś cid viśeṣaḥ 
ānandapadānupraveśe hi sphuṭatā 
anuttaradhāmasaṃbhede tu sūkṣmatā tadapekṣayā 
tathāhi bhagavān bhujagavibhur ādiśat
Q chandogānāṃ sātyamugrirāṇāyanīyā ardham ekāram ardham okāraṃ cādhīyate 
iti  loke'pi prākṛtadeśabhāṣādau sphuṭa eva pracuro niveśaḥ 
 pārameśvareṣv api ekāraukārayor ekāraukārāpekṣayā yad dhrasvatvam aṅgavaktrādiviniyoge dṛśyate tad evam eva mantavyam ardhaikārārdhaukārabhiprāyeṇa 
evam e'' iti bījaṃ sthitam 
etad api tathāśabalībhūtaṃ saṃvidvapus tathaiva tad eva rūpam anuvasat a ā e'' iti ai 
evam unmeṣe'pi vācyam a ā u ū iti o'' 
a ā o iti au'' 
kevalam unmeṣo jñānaśaktyātmā prasaran yady api śūnyatāvagāhanam kuryāt tathāpi asyeśanecchātmakobhayarūpapraveśa eva śūnyatā
iccheśanayos tu svaparivṛttirūpaṃ nāstīty uktanayenaiva sthitiḥ 
 evam icchājñāne anuttarasvarūpānupraveśena prāptopacaye paścāt parityajya tathāvidhopādhiparispandasattām abhedasattārohaṇacinmayapuruṣatattvasatattvavedanārūpabindumātrāvaśeṣeṇa 
vapuṣā tathānuttarapada līne aṃ'' iti  
tathāhi aukāre eva kriyāśaktiparispandaḥ parisamāpyate itīcchājñānayor atraivāntarbhāvāt triśūlarūpatvam asya ṣaḍardhaśāstre nirūpitam
Q trisūlena caturthakam 
ityādyuddeśeṣu 
binduḥ punar vedanāmātraśeṣataiva sarvasya 
vedanāmātrāvaśeṣam api viśvaṃ yadā svātmany ekagamanāya visṛjati svātmanaś ca sakāśāt tannirmāṇena visṛjati sa eva parameśvaraḥ
prathamaṃ śaktimadrūpapradhānatayā
idānīṃ tu śāktavisargapradhānatayā aḥ'' iti 
aukāraparyante hi nirbharībhūte kriyāśaktiprasare etāvad anupraviṣṭam 
anuttarapadasya bhairavabhaṭṭārakasya svarūpasatattvasyecchājñānakriyātmakaśaktiparispandādimadhyāntabhāgā
ullilasiṣollasattollasitatāsvabhāvāḥ sūkṣmatamaprasaṃkhyānagṛhītatāvadbhūmikādhirūḍhayogijanasphuṭalaksaṇīyāḥ
śrīsvacchandādiprakriyāśāstreṣu prabuddhaprasaraṇāvaraṇādirūpatvenoktāḥ 
ata eva śivadṛṣṭiśāstre saptamāhnike
Q sunirbharatarāhlādabharitākārarūpiṇi 
Q nilīnaśaktitritaye parātmany anubhāvanāt 
ityādi
Q tasyāpi śaktir mṛtpiṇḍaghaṭavad viśvarūpatām 
gatā  
ityantaṃ nirūpya
Q ekam eva hi tat tattvaṃ na saṃkhyāto 'tiriktatā 
iti yac chivatattvam eva anantavicitrasvātantryasphārasphuraṇaśakticamatkārabharitatopāttabhairavabhāvaṃ nirṇītaṃ tatrāyam evoktakramaḥ 
saṃpradāyaprathamāhnike 'pi
Q sa yadāste cidāhlādamātrānubhavatallayaḥ 
Q tadicchā tāvatī tāvaj jñānaṃ tāvat kriyā hi sā 
Q susūkṣmaśaktitritayasāmarasyena vartate 
Q cidrūpāhlādaparamo nirvibhāgaḥ paraḥ sadā  
iti  tathā
Q ghaṭaṃ jānāti yāvasā 
Q jānāti jñānam atraiva niricchor vedanakṣatiḥ 
Q aunmukhyābhāvatas tasya nivṛttir nirvṛtiṃ vinā 
Q dveṣye pravartate naiva na ca vetti vinā citim 
iti  tathā
Q yata icchati taj jñātuṃ kartuṃ vā secchayā kriyā 
Q tasyāḥ pūrvāparau bhāgau kalpanīyau purā hi yā 
Q tatkarmanirvṛtiprāptir aunmukhyaṃ tadvikāsitā 
Q na caunmukhyaprasaṅgena śivaḥ sthūlatvabhāk kvacit 
ityādi  etad āgamasarvasvaprāṇatayaiva yuktiyuktatayā hṛdayaṃgamīkṛtam 
sa eṣa parameśvaro visṛjati viśvam
tac ca dharādiśaktyantaṃ kādikṣāntarūpam ity etavatī visargaśaktiḥ ṣoḍaśī kalā'' iti gīyate
Q puruṣe ṣoḍaśakale tām āhur amṛtāṃ kalām 
iti eṣā hi na saṃkhyeyā nāpi vaidantikī dṛg api tu śaivy eva 
visargaśaktir eva ca parameśvarī paramānandabhūmibījam 
evaṃ hy akārādirūpaṃ ghanatāpattyā yonirūpatāṃ gṛhītvā svarūpāpracyutaṃ tad eva svasvarūpa eva yonirūpe saṃkrāmad visargapadam ity ucyate 
Q sa visargo mahādevi yatra viśrāntim ṛcchati 
Q guruvaktraṃ tad evoktaṃ śakticakraṃ tad ucyate 
ityādi  akārasyaiva ghanatā kavargaḥ
kaṇṭhyatvāt 
ikārasya cavargaḥ
tālavyatvāt 
ukārasya pavargaḥ
auṣṭhyatvāt 
ṛkārasya tavargaḥ
mardhanyatvāt
ḷkārasya tavargaḥ
dantyatvāt 
yaśau cavargasyāntaḥ
raṣau ṭavargasya
lasau tavargasya
vakāro'pi tapavargayoḥ 
ghanatā bodhasyāmūrtasyāpi cinmātrasyāpi kriyāśaktirūpataiva 
sā coktanītyā śaktiṣaṭkakrameṇaivopajāyate 
tena pañca prasṛtāḥ ṣaḍguṇitās triṃśat
ṣaḍbhiḥ saha ṣaṭtriṃśad bhavantīti  
tad evaṃ śivabījam eva svātantryād ghanībhūtatayā kvacid vapuṣi śāktarūpe kusumatayā tiṣṭhad yonir ity abhidhīyate 
tad eva hi puṣpaṃ purvoktanayena grāhyagrāhaṇagrāhakakoṇatrayamayaṃ vastutaḥ prasūtipadaṃ bījasaṃmiśratayaiva bhavati
tadaiva puṣparūpatvāt
anyadā tu yogyatayaiva tathāvyapadeśaḥ 
tathā ca tat kusumam eva trikoṇatayā yonirūpam 
tat sphuṭībhūtavibhaktagrāhyādirūpasomasūryāgnisṛṣṭisthitisaṃhṛtīḍāpiṅgalāsuṣumnādharmādharmaśabalādikoṇatritayā
pārameśvarī bhairavī bhaṭṭārikā mudrā tadrūpayonyādhāratayā yonir iti nirdiṣṭā 
tathā ca śrīkubjikāmate khaṇḍacakravicāre amum evārthaṃ pradhānatayādhikṛtyādiṣṭam
Q māyopari mahāmāyā trikoṇānandarūpiṇī 
not in ed of KuMa
for Mahāmāyā  cf 
RauSuSam cd māyopari mahāmāyā sarvakāraṇakāraṇam  
agamaNiśvāsaguhya ab
ityādi  ata eva tathāvidhabījakusumaikaghanabhāvaśivaśaktisaṃghaṭṭaḥ svayaṃ svātmanaiva pūjya ity upadiṣṭaṃ śrītrikatantrasāre
Q śivaśaktisamāpattyā śivaśaktighanātmakaḥ 
Q śivaśaktisamāpatti trikaṃ saṃpūjayet param 
Trikatantrasāra
iti  evaṃ ca ghanībhāvo 'pi vaikharīrūpe yady api sphuṭībhavati tathāpi sarvasarvātmani parāvāgvapuṣi mukhyatayāvatiṣṭhate 
tatra paraṃ kaṇṭhoṣṭhasthānakaraṇāny api sarvasarvātmakam eveti viśeṣaḥ 
tathā hy antar api saṃjalpet paśyed iti sphuṭa evānubhavo bhedaś ca sthānādikṛta eva
śrutyekaprāṇatvāt varṇānāṃ 
kiṃ bahunā 
bālo'pi vyutpādyamāno 'ntas tathārūpatayā vimṛśati bhāvajātaṃ
viparyayeṇa saṃśayenāpi vā vimṛśati 
avacchedaṃ tāvat saṃvedayata eva 
sa ca vāgvimarśakṛta eva 
ata eva saṃvāravivārālpaprāṇamahāprāṇatāśvāsanādānupradānādiyogo'pi cāntas tathāsamucitasvabhāvaḥ syād eva
anyathā sasthāneṣu bhedāyogāt 
antarhitakaraṇaśaktayo'pi syur eva
śṛṇomy aśrauṣaṃ paśyāmy adrākṣaṃ saṃkalpayāmi
samakalpayam ityāder api saṃkalpasyānyathāvaicitryāyogāt 
tad anayā yuktyā nibhālitayāntar adhikam adhikam anupraviśya pariśīlayata tāṃ samvidaṃ
yatra sarvasarvātmakabodhaikaghanakaṇṭhauṣṭhādidhāmni tathāvidhabodhaikaghanavimarśātmakasvātantryasāramahāmantrarūpavarṇabhaṭṭārakaniveśaḥ
bodhaikaghanatānirviśeṣatāyām idaṃ sthānam
idaṃ karaṇam
ayaṃ varṇa iti kathaṃkāraṃ vibhāga iti ced yad evaṃ svātantryaṃ tathāvidhe svātmani ghaṭo 'yam
sukham idam
jñānam idam
jñātāham ity avabhāsayati tasyaivaṃvidhacitratararūpāvabhāsena ko vā kiyān vā prayāsaḥ 
ata eva sarve pāṣāṇatarutiryaṅmanuṣyadevarudrakevalimantratadīśatanmaheśādikā ekaiva
parabhaṭṭārikābhūmiḥ sarvasarvātmaiva parameśvararūpeṇāste iti tadvicitrasthānādisārvātmyanirviṣṭasphuṭāsphuṭavyaktāvyaktādirūpaśabdaśarīrā
mantra vīryam iti gīyate 
tathā hi vīṇāvipañcīkacchapikāmurujādiṣu sa eva svano 'nyato 'nyato deśād apy udbhavann ekasthāna iti kathyate 
evaṃ tāramadhyamandreṣv api tatsthāyisvaraikātmye 'pi vācyam 
ata eva ca sa eva varṇaḥ kva cit prāṇini
sthānāntarasamullāsy api bhavati yathā dhvāṃkṣeṣu kakāraṭakārarephā uccarantaḥ sarva evodarapāyukaṇṭhatālunirvartyā upalabhyante 
avyaktatve 'pi ta eva tāvantaḥ śabdatvāt śabdasya ca mātṛkātirekino 'bhāvāt 
mātṛkātireky api avyaktaḥ śabdo 'nupayogān na saṃgṛhīta ity apy ayuktam 
avyaktavarṇarūpasyāpi maurujasāmudrādidhvanitasya hlādaparitāpakāritvam api asty eveti ko 'nyo 'bhimata upayogaḥ 
pārameśvare 'pi avyaktadhvaner mukhyatayaiva prāyaśo mantratvaṃ nirūpitam ardhacandrādīnām eva mantravyāptisāratvenābhidhānāt  tatra ca
Q nirodhinīm anuprāptaḥ śabdaḥ śumaśumāyate 
ityādy uktam 
ghaṇṭākāṃsyādidhvanīnāṃ śrotraghaṭṭanādīnāṃ ca nādopadeśe nirūpaṇāt
Q hayo heṣati yadvac ca dānta udravatīva ca 
Q siṃho garjati yadvac ca uṣṭraḥ sītkurute yathā 
Q tathodīrya paśoḥ prāṇān ākarṣanti balādhikāḥ 
Q mahāmantraprayogo 'yam asādhyākṛṣṭikarmaṇi 
ity uktaṃ guhyayoginītantre 
tatropāyamātram etat 
 vastutas tv āntara evāsau nādātmā mantra iti tu kathyamānaṃ bhavadbhir api asmābhir api vyaktavarṇamālādimantreṣv api na na saṃcārayituṃ śakyate 
tasmād avyakto varṇātmaiva śabdo yathā vidūragato'pi ghaṭo ghaṭa eva iti sthitam 
sa ca prāṇabheryādibhedena sthānāntaram api anusaran sa evety api sthitam 
ata evedanīṃ sarvabhūtarutajñānaṃ yac cheṣamuninā bhagavatopadiṣṭaṃ taddhṛdayaṃgamībhūtaṃ
anyathā śabdārthapratyayānāṃ ya itaretarādhyāso yaś ca dhyānadhāraṇāsamādhisaṃyamena
tatpravibhāgaparyantaparalābhaḥ sa katham asphuṭavarṇarūpatvātirekivihagādikūjitajñānāya paryavasyet 
yadā tu ta eva varṇā varṇānām eva ca paramārthato 'rthatādātmyalakṣaṇaṃ vācakatvam tadā yuktyāta eva vihagādirutajñānam 
bheryādiśabdā api hy arthavanta eva jayājayasūcakatayopadeśād vihagādirutavat 
tadabhiprāyeṇaiva śikṣāsūtrakārasūtrāṇi havisarjanīyāv urasyāv ekeṣāṃ radanamūlam ekeṣām
ityādīni vācakībhavanti na tv aparathā kathaṃcid api 
ata eva kiṃcid vaicitryam ālambyānyatvam anyatvaṃ cāśaṅkamānaiḥ visarjanīyāj jihvāmūlīyopadhmānīyau
anunāsikebhyaḥ pañcayamān
ḍakāraḍhakārayaralavakṣakārebhyaḥ tān eva laghuprayatnatarān bhedenābhimanya catuḥṣaṣṭir varṇā uktāḥ 
anyatvaṃ cātra svaravyañjanayor iva ṛvamaraśabdayoḥ 
śrītrikaratnakule 'pi uktam
Q aṣṭāṣṭakavibhedena mātṛkā yā nirūpitā 
Q tad eva kulacakraṃ tu tena vyāptam idaṃ jagat 
Trikaratnakula
iti  mātṛkājñānabhede vistarato nirūpitam etat 
iha tu tatprakriyānabhiniveśaḥ
pūrṇataikasāratvāt 
tad evaṃ sarvatrāyam īdṛśaḥ saṃvidanupraveśakramaḥ 
 padārthaḥ saṃkalpyamānaḥ sākṣātkriyamāṇo vāmāyīyāsāṃketikasvarūpabhūtaśuddhavimarśātmaparavāṅmantramahāmahasi tāvat pratiṣṭhāṃ bhajate yatra  
sarvavādibhir avikalpā daśā gīyate  
tac ca paramamantramahaḥ pṛthivyādau śuddhavyāmiśrādipāramārthikabījapiṇḍarūpakādivarṇātmakam eva
anyathā merubadarajalajvalanabhāvābhāvaghaṭasukhanirvikalpajñānānīty ekam eva sarvaṃ syāt 
vikalpo 'pi tatprasādotthaḥ tām eva saraṇim anusaret 
na tu pratyuta tatsvarūpaṃ bhindyāt 
tathā ca yad eva tad asāṃketikaṃ mantravapus tad eva anyonyavicitrarūpaṃ paśyadbhiḥ sarvajñaiḥ saṃketopāyam upāsyatayā upadiśyate 
tatraiva cāsāṃketike vāṅmahasi tathā khalu māyīyāḥ saṃketāḥ patanti yathā ta evāmāyīyāsaṃketitamantratādātroyaṃ pratipadyante 
tathāsvarūpapratipattir eva hi teṣāṃ vācakatābhāvo nānyaḥ kaś cit 
atra ca sphuṭam abhijñānam abhyāsavasāt 
 sāṃketikatām āpanno ciratarapūrvavṛttagośabdaparāmarśas tathaiva saṃketakāle goparāmarśo 'py anyo'māyīyāsāṃketikaparāmarśadhāmany eva nipatati 
yāvat bālasyāpijanmāntarānusaraṇe 'pi citsvabhāvasyādau sthitaivāsaṃketikī sattā
anyathānavasthānāt 
evam eva khalu saṃketagrahaṇopapattir nānyathetīśvarapratyabhijñāṭīkāyām api
śrīmadutpaladevapādair nirṇītam 
atra cānupraveśayuktiḥ
Q paśyaty anyac chṛṇoty anyat karoty anyac ca jalpati 
Q cintayaty anyad ābhuṅkte tatrāsāṃketikī sthitiḥ 
iti  bhaṭṭārakaśrīśrīkaṇṭhapādāḥ
Q mano'py anyatra nikṣiptaṃ cakṣur anyatra pātitam
ityādy apy avocan 
tad apy asāṃketikamantravapuḥ svabījam anudhāvad anuttarapadaparyavasāyi bhavati 
tad apy anuttarapadaṃ satatatathāvidhānantasamudāyavaicitryasaṃrambhasāraṃ visargadṛṣṭyā prasarad eva
 visargasyaiva hakalāparyantatayā prasarāt tasyā api hakārākhyaśaktikuṇḍalinyāḥ svarūpabhedātmakabindusvarūpadvāreṇānuttarapada eva saṃkramāt 
svarūpa eva viśrāmyati 
ekākṣarasaṃvit kila svarūpata eva deśakālakalanopādhānādinairapekṣyeṇaiva prāguktatattvapūrṇatānayena jhagiti visargabhūmau dhāvati 
visargabhūmiśleṣa evānandeccheśanonmeṣatatprasṛtitadvaicitryakriyāśaktimayānām ākārādīnāṃ sthitiḥ  
sa eva visargaḥ svasattānāntarīyakatayaiva tathaivātibharitayā sattayā prasaran drāg ity eva hakalāmayaḥ saṃpadyate 
hakalāmayatāsaṃpattir eva vastutaḥ kādisattānantatattvajālasthitiḥ 
 hakalaiva ca punar api bindāv anupraviśanty anuttarapada eva paryavasyatīty ekaivādvayaparipūrṇarūpā saṃvedanasattābhaṭṭārikeyaṃ parā bhagavatī 
na tv atra kramādiyogaḥ kaś cit 
tad etad ucyate aham'' iti viparyaye tu saṃhṛtau maha'' iti 
dvaidham api ceyam ekaiva vastutaḥ saṃvit 
evam eṣa sa sarvatra ghaṭasukhādiprakāśe 'pi svātmaviśrāntisarvasvabhūto 'hambhāvaḥ  yathoktam
Q prakāśasyātmaviśrāntir ahaṃbhāvo hi kīrtitaḥ 
iti  sa ca vastutaḥ sarvātmakaḥ samanantaranirṇītanītyā iti parābhaṭṭārikānuviddho bhairavātmaka eva 
yathoktaṃ mayaiva stotre
Q viśvatra bhāvapaṭale parijṛmbhamāṇa
Q vicchedaśūnyaparamārthacamatkṛtir yā 
Q tāṃ pūrṇavṛtty aham iti prathanasvabhāvāṃ
Q svātmasthitiṃ svarasataḥ praṇamāmi devīm 
iti  eṣa eva śrīvāmanaviracite dvayasaṃpattivārtike upadeśanayo boddhavyaḥ 
tena sthitam etad akāra eva sarvādyaḥ 
yatrāpi harṣaghaṭanīlādau hakārādyā api varṇās tatrāpi tathāvidhānantanijapūrvāparavarṇasamākṣepa eva
anyathā tasyaiva hādeḥ samudayāyogāt 
te param ākṣipyamāṇatvād evāntamilīnā vikalpagocaratvam aprāptāḥ
ata eva sarvatra vijñāne sarvā eva devatāḥ samam eva samudāyaṃ dadhatyaś citrāṃ saṃvittivṛttiṃ vartayanti 
 tad anenaivāśayena kālādhikārādāv ekasminn eva prāṇe prāṇaṣoḍaśāṃśe 'pi vā ṣaṣṭitaddviguṇādyabdodayapūrvakaṃ mātṛrudralokapālagrahanāgādīnām  
udayapralayāś citrā nirūpitāḥ   
tac citrānantodayapralayamaya eva dvitīyo 'pi prāṇacārādir ity akālakalitam eva tattvaṃ vastutaḥ paramārthaḥ
yadi param etāvanmātraṃ māyīyādhyavasāyānadhyavaseyam iti nāstitābhimānakāri parasaṃvidi tu tatkālaṃ bhāsate eva 
ata evaikasyām eva jñānakalanāyāṃ paśyaty anyad vikalpayaty anyad ityādyupadeśena yad uktam devatātrayādhiṣṭhānaṃ tat sarvatraivānapāyi 
sarvāṇy eva ca saṃvedanāni vastuto 'ham iti paramārthāni vimarśamayāny eva 
tad evaṃ sthitam etad viśvam antaḥsthitam ānandaśaktibharito vaman grasamānaś ca
visarga eva parameśvaro ghanībhūya hakārātmatāṃ pratipadyānantasaṃyogavaicitryeṇa
kṣarūpatām apy eti 
sa evaiṣa dūtyatmakaśāktayonisaṃghaṭṭasamucitavarṇātmakakṣobhaḥ 
anāhatanādadaśāśrayaṇena
madhyamasauṣumnapadocchalattattadanantabhāvapaṭalātmā visargo viśliṣyan dhruvadhāmni anuttarapada eva praviśatīti prāg apy uktam eta 
amī cākārādyāḥ sthitimantaḥ prāṇe tuṭiṣoḍaśakādisthityā ekāṃ tuṭiṃ saṃdhīkṛtyārdhārdhabhāgena
pralayodayayor bahir api pañcadaśadinātmakakālarūpatāṃ tanvate iti tithayaḥ kalāś coktāḥ 
ṣoḍaśy eva ca kalā visargātmā viśliṣyantī saptadaśī kalā śrīvādyādiśāstreṣu nirūpitā
Q sā tu saptadaśī devī hakārārdhārdharūpiṇī 
 iti  visargasya hakārārdhatvāt tato'pi viśleṣasyārdhatvād iti niravayavasyaikavarṇasya katham eṣā vikalpanā iti ced asmatpakṣe sarvam evānavayavaṃ 
tathāpi ca svātantryād eva avayavāvabhāse 'py anavayavataivānapāyinī
tathehāpi astu ko virodhaḥ 
evam eva varṇopapattiḥ
aparathā dantyoṣṭhyakaṇṭhyatālavyādivarṇeṣu kramaprasārī pavana āghātakaḥ kathaṃ kaṇṭhaṃ hatvā tālv āhantīti 
yugapadāpūrakatve 'pi samānakālatā syāt
yatra kaṇṭhaghāṭotthaṃ rūpaṃ tat tu tālvāhatijaṃ sarvatra saṃbhavati 
śvāsanādayoś ca paścātpratīyamānatayānupradānatvam ucyate 
dvimātratrimātreṣu ca dvikādiyogo garbhīkṛtaikadvayādir eva  
tathaiva mātrake 'py ardhamātrādiyogaḥ saṃvedyaḥ
yathoktaṃ bhaṭṭanārāyaṇena
Q praṇavordhvārdhamātrāto 'py aṇave mahate namaḥ 
iti  iha tu pañcāśadvarṇā viśvam api vā akramam ekam eva 
kva cit tu matādiśāstreṣu visargaviśleṣasyaivānuttarapadasattālambanenāṣṭādaśī kalā ity abhyupagamaḥ 
tad evam etāḥ kalā eva hlādanāmātracittavṛttyanubhāvakāḥ svarā'' ity uktāḥ 
svarayanti śabdayanti sūcayanti cittaṃ svaṃ ca svarūpātmānaṃ rānty evam iti parapramātari
saṃkrāmayantaḥ dadati svaṃ cātmīyaṃ kādiyonirūpaṃ rānti bahiḥ prakāśayanto dadatīti svarāḥ 
eta eva hi cittavṛttisūcakā nādātmakāḥ karuṇāśṛṅgāraśāntādikāṃ cittavṛttim ākrandanacāṭukastutyādau
kevalā vā yonivarṇaniviṣṭā vā tiryaktattadaharjātādiṣv api prathamata evāpatantaḥ
saṃketavighnādinairapekṣyeṇaiva saṃvidāsannavartitvāt svarakākvādirūpatām aśnuvānāḥ prakāśayantīty
arthadharmā udāttādaya upadiṣṭāḥ
teṣām eva cittavṛttyanubhāvakaṣaḍjādisvarūpatvāt 
evaṃ sarvatra saṃvedane sarvā evaitā vaicitryacaryācāracaturāḥ śaktaya ādikṣāntāḥ
samāpatantyo 'hamahamikayā akramam eva bhāsamānāḥ kalanāmayatayaiva jñānakramasaṃkramaṇam
eva diśyamānaṃ deśam utthāpayantyaḥ
Q anyathā meruparamāṇvor aviśeṣāt
iti nyāyena garbhīkṛtadeśātmakavaicitryaṃ kriyāvaicitryātmakaṃ kramarūpaṃ kālaṃ bahiryojanayollāsayantyaḥ
svātmani yuñjānatvena grasamānāḥ prollāsasamaye 'pi riktarūpatayā udyogāvabhāsasaṃkrāmavilāpanarūpeṇa
dvādaśātmikāṃ kṛśarūpatām āśrayantyas tadgṛhītapramadādigatodyogādikalācatuṣṭayaparipūrṇatayāpy
aṅkurībhūya sālasaṃ ṣoḍaśātmakabharitapūrṇarūpatayā praviśantyo 'ntar bahiś ca tad
amṛtānandaviśrāntirūpaṃ camatkārasattāsārakalācatuṣkaṃ visṛjantya evaṃvidhām eva
pūrṇakṛśātmakadolālīlāṃ nirviśamānāḥ somasūryakalājālagrasanavamanacaturāḥ 
akāram evāditayā madhye ca kādiyonijātam avasāne ca binduṃ dadhatī aham'' ity eṣaiva bhagavatī sṛṣṭiḥ  
tad uktaṃ śrīsomānandapādair nijavivṛtau aṃ a ity eṣaiva vikṛtāvikṛtarūpā mātṛkā'' ityādi 
te tu a'' ity etad anuttaram ākārādyāś ca tithayaḥ
yad vā bindur aṃkāraḥ akārādyās tithayas tadanto visarga ity api vyācakṣate 
tad eva saṃvitsatattvaṃ spanda'' ity upadiśanti 
spandanaṃ ca kiṃciccalanam 
svarūpāc ca yadi vastvantarākramaṇaṃ tac calanam eva na kiṃcittvam
no cet calanam eva na kiṃcit 
tasmāt svarūpa eva kramādiparihāreṇa camatkārātmikā ucchalattā ūrmir iti matsyodarītiprabhṛtiśabdair āgameṣu nidarśitaḥ spanda ity ucyate
kiṃciccalanātmakatvāt 
sa ca śivaśaktirūpaḥ sāmānyaviśeṣātmā 
tad vyākhyātam
ādyās tithayaḥ bindvavasānagāḥ kālayogena somasūryau tasyaivākulasyāntaḥ 
pṛthivyādīni ca yāvad brahmapañcakaṃ tāvat teṣāṃ svarāṇām antaḥ 
kathaṃ 
kramāt 
atha ca kramasyādanaṃ bhakṣaṇaṃ kālagrāsaḥ tathā kṛtveti kriyāviśeṣaṇaṃ ca 
sobhane vrate bhoge riktatve bhoganivṛttau ca pūrṇatve suvrate 
āmantraṇam apy etat evaṃ vyākhyeyam 
evam amūlā akāramūlā avidyamānamūlā cānāditvāt 
sa kramo yasyāḥ praśleṣeṇātadrūpaḥ 
anyathārūpo 'pi kramo yasyāḥ tathāpy amūlā 
amūlasya yad ātananam ātat tatas tad eva ca kramo yasyāḥ 
eṣa cājñeyā jñātṛrūpā
eṣaiva ca jñeyā
anyasyābhāvāt 
avidyamānaṃ kṣāntaṃ tuṣṇīm āsanam avirataṃ sṛṣṭyādirūpatvena asyām 
ākṣāṇām aindriyakāṇām ante samīpe prāg aparyavasānā yā bhaved iti 
upacārād ākṣāntā sṛṣṭir apūrvam āharaṇaṃ svātmānupraveśātmasvarūpaṃ saṃhārarūpaṃ yasyām 
 eṣaiva ca śivātmakabījaprasararūpāṇāṃ mananatrāṇadharmānāṃ sarveṣām eva vācyavācakādirūpavarṇabhaṭṭārakātmanāṃ mantrāṇāṃ śaktyātmakayonispandānām 
sarvāsāṃ tadbījodbhūtānāṃ
vedanārūpāṇāṃ vidyānām iyaṃ samā sarvatrānūnādhikā sarveṣu tantreṣu tantraṇāsu ca sarvāsu kriyāsu sarvakālaṃ ca sarvaṃ dadatī siddhisaṅgham
akhyātā aprakaṭā 
akhyātirūpatāṃ māyīyām uddiśya bhedo varṇānāṃ 
tathā hi ta eva śuddhamantrarūpā varṇāḥ prathamaṃ pañcavidhaviparyayāśaktyādirūpapratyayātmakabhāvasṛṣṭitām etya svarūpam āvṛṇvate  
Q pañca viparyayabhedā bhavanty aśaktiś ca karaṇavaikalyāt 
Q aṣṭāviṃśatibhedā tuṣṭir navadhāṣṭadhā siddhiḥ 
iti hy eta eva pratyayāḥ pāśavasṛṣṭirūpāḥ pāśā mukhyatayā yathoktam
Q svarūpāvaraṇe cāsya śaktayaḥ satatotthitāḥ 
Q yataḥ śabdānuvedhena na vinā pratyayodbhavaḥ 
iti  tathā
Q parāmṛtarasāpāyas tasya yaḥ pratyayodbhavaḥ 
ityādi  evaṃ pratyayasṛṣṭitvāntarālīkaraṇena sphuṭaśrūyamāṇaśrutyātmakakramābhāsamānamāyīyavarṇasṛṣṭir
ādyapāramārthikaśuddharūpāliṅgitā tattatkāryaphalaprasavadāyinī nirūpitā śrīpūrvaśāstre 
Q sarvaśāstrārthagarbhiṇyai 
ity evaṃvidhayā
Q anayā saṃprabuddhaḥ san yoniṃ vikṣobhya śaktitaḥ 
Q tatsamānaśrutīn vamāṃs tatsaṃkhyān asṛjat prabhuḥ 
ityādi
Q te tair āliṅgitāḥ santaḥ sarvakāmaphalapradāḥ 
ityādi  evam ākhyātā aprakaṭāpi māyāndhānāṃ sarvadaiva khyātā 
prakāśā śuddhavedanātmikā 
yaśaḥ sarvatra svasvabhāvātmakaprabhāvaprakhyāprasarānirodho yasyā ity āmantraṇaṃ śobhanavrate itivat 
tad ayam atra saṃkṣepārthaḥ 
svātantryaikarasāveśacamatkāraikalakṣaṇā 
parā bhagavatī nityaṃ bhāsate bhairavī svayam 
tasyāḥ svabhāsāyogo yaḥ so 'niruddhaḥ sadoditaḥ 
sadāśivadharātiryaṅnīlapītasukhādibhiḥ  
bhāsamānaiḥ svasvabhāvaiḥ svayaṃprathanaśālibhiḥ 
prathate saṃvidākāraḥ svasaṃvedanasārakaḥ   
svasvasaṃvedanaṃ nāma pramāṇam iti varṇyate 
bālatiryaksarvavidāṃ yat sāmyenaiva bhāsate 
indriyāṇi trirūpaṃ ca liṅgaṃ paravacaḥkramaḥ 
sārūpyam anyathāyogaḥ pratītyanudayo yamaḥ   
ityādiko yasya sarvaṃ dvāramātre nirūpyate 
tat svasaṃvedanaṃ proktam avicchedaprathāmayam   
yeṣāṃ nākṣatrirūpādināmamātre 'py abhijñatā 
teṣām api tiraścāṃ hi samā saṃvit prakāśate  
evaṃ bhāsā svabhāvena svarūpāmarśanātmikā 
svarūpāmarśanaṃ yac ca tad eva paravāgvapuḥ   
tadvicitrasvabhāvatvād vicitraprathanāmayam 
prathane pāratantryaṃ hi na jātu bhajate kva cit   
apāratantryāt saṃketapratyūhādeḥ kathaṃ sthitiḥ 
ataḥ saṃketarahitaṃ svasvarūpavimarśanam  
deśakālakalāmāyāsthānaghātakriyottaram 
paripūrṇaṃ svataḥ sarvaṃ sarvākāravilakṣaṇam  
svābhāvikamahāsaṃvitsatsaṃskāraikalakṣaṇam 
śuddhavidyātmakaṃ rūpam aham ity ubhayātmakam 
tad eva mātṛkārūpaṃ dharādīnāṃ nijaṃ vapuḥ 
tat pāramārthikākaraṃ drutyāśyānasvarūpataḥ 
bījayonyātmakaṃ proktaṃ śivaśaktisvarūpakam 
śivaśaktyos tu saṃghaṭṭād anyonyocchalitatvataḥ 
parasparasamāpattir jagadānandadāyinī 
antaḥsthaviśvaparyantapāramārthikasadvapuḥ 
yad vīryam iti nirṇītaṃ tad visleṣaṇayojanāt 
visarga iti tat proktaṃ dhruvadhāma tad ucyate  
anuttarapadāvāptau sa eṣa sughaṭo vidhiḥ
asmād eva tv amāyīyād varṇapuñjān nirūpitā   
māyām ālambya bhinnaiva śrīpūrve sṛṣṭir ākṣarī 
pañcāśadbhedasaṃbhinnapratyayaprasavātmikā 
bandharūpā svabhāvena svarūpāvaraṇātmikā 
atraivāntargatās tās tāḥ khecaryo viṣayātmikāḥ 
tanvate saṃsṛtiṃ citrāṃ karmamāyāṇutāmayīm 
asyāḥ sāmyāṃ svabhāvena śuddhabhairavatāmayam   
proktaṃ prāg eva jīvatve muktatvaṃ pārāmārthikam 
bhinnāyā varṇasṛṣṭeś ca tad abhinnaṃ vapuḥ param   
vīryam ity uktam atraiva yad guptyā mantraguptatā 
tad etad aham ity eva visargānuttarātmakam  
svasvabhāvaṃ paraṃ jānañ jīvanmuktaḥ sakṛd budhaḥ 
siddhyādiprepsavas tena kḷptasaṃkocasūtritam   
nābhikuṇḍalahṛdvyomnor yogino 'ham upāsate 
tad etat kila nirṇītaṃ yathāgurvāgamaṃ manāk  
enāṃ saṃvidam ālambya yat syāt tat pṛcchyatāṃ svavit 
naitāvataiva tulitaṃ mārgāṃśas tu pradarśitaḥ   
iyatīti vyavacchindyād bhairavīṃ saṃvidaṃ hi kaḥ 
etāvāñ chaktipāto 'yam asmāsu pravijṛmbhitaḥ   
yenādhikāritair etad asmābhiḥ prakaṭīkṛtam 
asmākam anyamātḥṇām adya kālāntare 'pi vā   
bhavaty abhūtvā bhavitā tarkaḥ sūkṣmatamo 'py ataḥ 
yaḥ sarvayogāvayavaprakāśeṣu gabhastimān   
śrīpūrvaśāstre nirṇīto yena muktaś ca mocakaḥ 
etat tu sarvathā grāhyaṃ vimṛśyaṃ ca parepsubhiḥ   
kṣaṇaṃ martyatvasulabhāṃ hitvāsūyāṃ vicakṣaṇaiḥ 
ālocanakṣaṇād ūrdhvaṃ yad bhaved ātmani sthitiḥ 
cidarkābhralavās tena saṃśāmyante svato rasāt                                       
evam uttarasyāpy anuttaram iti yad uktaṃ yo 'sāv uttarasya'' ity aṃśenopāttaḥ kulātmā śāktaḥ sṛṣṭiprasaraḥ sa vistarato nirṇītaḥ  
tac cottaram api yathānuttaraṃ tathā nirūpitam 
idānīṃ tv anuttaram eva svarūpeṇa vistarato vicārapadavīm apekṣate 
evaṃ vidhyanuvādau nirvahataḥ
yady anūdyamāno vidhīyamānaś cāṃśaḥ svarūpato lakṣitau syātām
yathā yad eva śivanāmasmaraṇam etad eva samastasaukhyocchalanam iti dvāv apy aṃśau lakṣyau 
iha tu yady apy anuttaraṃ nāma anyad vastu kiṃcin nāsti
anyatve tasyāpy uttaratve evābhipātāt
tathāpi svātantryakḷptopadeśyopadeśakabhāvābhiprāyeṇeyaṃ vyavasthā ity uktaṃ prāk 
tataś ca vistarato 'nuttarasvarūpanirūpaṇāya granthāntarāvatāraḥ 
tan nirūpayati 
ParTri cdab
caturdaśayutaṃ bhadre tithīśāntasamanvitam  ParTri 
tṛtīyam brahma suśroṇi hṛdayam bhairavātmanaḥ 
etan nāyoginījāto nārudro labhate sphuṭam  ParTri 
hṛdayaṃ devadevasya sadyo yogavimokṣadam 
asyoccāre kṛte samyaṅ mantramudrāgaṇo mahān  ParTri 
sadyas tanmukhatām eti svadehāveśalakṣaṇam 
muhūrtaṃ smarate yas tu cumbakenābhimudritaḥ  ParTri 
sa badhnāti tadā dehaṃ mantramudrāgaṇaṃ naraḥ 
atītānāgatānarthān pṛṣṭo 'sau kathayaty api  ParTri 
praharād yad abhipretaṃ devatārūpam uccaran 
sakṣāt paśyaty asaṃdigdham ākṛṣṭaṃ rudraśaktibhiḥ  ParTri 
praharadvayamātreṇa vyomastho jāyate smaran 
trayeṇa mātaraḥ sarvā yogeśvaryo mahābalāḥ  ParTri 
vīrā vīreśvarāḥ siddhā balavāñ chākinīgaṇaḥ 
āgatya samayaṃ dattvā bhairaveṇa pracoditāḥ  ParTri 
yacchanti paramāṃ siddhiṃ phalaṃ yad vā samīhitam 
anena siddhāḥ setsyanti sādhayanti ca mantriṇaḥ  ParTri 
yat kiṃcid bhairave tantre sarvam asmāt prasiddhyati  
bhairavarūpasya viśvasya pradarśitayuktyāgamanirūpitaparāparābhaṭṭārikāsvabhāvaḥ śāktaḥ 
tasya hṛdayaṃ sāraṃ śivarūpaṃ parameśvaryā śrīmatparābhaṭṭārikayā samāliṅgitam 
bhairavaśabdena viśvasya sarvasarvātmakatāvapuḥ śaktirūpam 
tatsahitasyātmanaḥ pratyekasya bhedasya nararūpasya etāvac chivātmakaṃ hṛdayam 
pareṇābhedena sarvātmakatāyā eva tena tayā ca vināsya bhedasyaivāyogad ity uktaṃ prāk 
susroṇi'' ity āmantraṇam 
śobhanaṃ māyātmakatāyām apy anapetaṃ śuddhacinmayaṃ yad etat śroṇyāṃ hṛdayaṃ yonirūpam
uktaṃ tan no 'ntaḥkṛtasakalamantramaheśāditiryaksthāvarāntapramātṛjālasyāmātmano
'smākam iti samucitāpatitavyapadeśasya bhairavātma pūrṇatāmayam antargataviśvavīryasamucchalattātmakavisargaviśleṣānandaśaktyaikaghanaṃ
brahma bṛhad vyāpakaṃ bṛṃhakaṃ bṛṃhitaṃ ca
na tu vedāntapāṭhakāṅgīkṛtakevalaśūnyavādāvidūravarti brahmadarśane iva 
etac ca tṛtīyaṃ narādyapekṣayā śivaparaikarūpam 
ata evāmīṣu śāstreṣv atra ca mukhyatayā tad eva hṛdayaṃ pūjyatayopadiṣṭam 
 ananupraviṣṭatathāvīryavyāptisārahṛdayā api tāvanmātrabāhyācārapariśīlanenaiva kramavaśaśithilībhavacchithilitavidaladvidalitapāśavaniyamabandhanā 
etaddhṛdayavyāptiṃ svayam eva samadhiśerate 
na hy etaddhṛdayānupraveśa eva etaddhṛdaye 'nupraviṣṭo 'smi
iyaṃ devī parā'' ity etacchābdavikalpakalpyaḥ
asya ca pratyuta hṛdayāntaramārgaṇād ity uktaṃ vistarataḥ api tu
Q saṃkocayanti hṛdayaṃ nahi śāstrapāśā no saṃvidaṃ kaluṣayed yad ayaṃ ca lokaḥ 
Q samyaksvabhāvapadavīparipūrṇarūpā saivollasallayabharā bharitā sthitiḥ syāt 
yad uktaṃ mayaiva stotre
Q bhagavadbhaktyāvesād viśadatarasaṃjātamanasām
Q kṣaṇenaiṣāvasthā sphuṭam adhivasaty eva hṛdayam  
iti  ata eva koṇeṣu pūjyās tisraḥ 
madhye devī parānandabhairavanirmathanarūpā nityānandarasaprasareṇaiva kṣobhātmakavisargeṇa iti devatānāṃ saṃpradāyaḥ 
yāmalayoge vīrāṇām apy ānandendriyanityānandakṣobhātmakadūtīsaṃghaṭṭajeneti 
ekavīratāyam api svarūpānandaviśrāntiyogena 
 puṃso 'pi ānandendriyaniḥsaraṇadhāma trikoṇaṃ kandādhoviniviṣṭaṃ cittaniveśād ānandakṣobhaprasavaṃ karoti tadindriyamūlatatparyantasaṃghaṭṭaghanatāyām  
 atroktam 
Q vahner viṣasya madhye tu 
iti  evam ānandayoga eva hṛdayapūjā
yathoktaṃ trikatantrasāre
Q ānandaprasaraḥ pūjā tāṃ trikoṇe prakalpayet 
Q puṣpadhūpādigandhais tu svahṛtsaṃtoṣakāriṇīm 
iti  sarvaṃ hi mudrādvayānuviddham
jñānakriyāśaktisāratvat 
kevalaṃ devatāsu jñānamudrā antar udriktā
kriyāmudrā bahiḥ
vīreṣu viparyayaḥ 
anupraveśas tu samatayā viparyayāc ca 
anenaivābhiprāyeṇa jñānaśaktyātmake liṅge kriyāśaktisamarpaṇam uktam 
evam etat caturdaṣasu yutaṃ saṃśliṣṭaṃ pañcadaśātmakaṃ tithīśāntena visargeṇa ṣoḍaśenānvitam 
yad vā caturdaśasahitaṃ yutaṃ yugmaṃ ṣoḍaśa 
tithīnāṃ pañcadaśānām īso visargaḥ tasyāntaḥ saptadaśy anuttarakalā
tadanvitaṃ hṛdayam 
sarvāṇi ghaṭasukhādīni vastūni tām eva bījasattāṃ paramārtharūpeṇākrāmantīty uktaṃ vistarataḥ 
atas tad eva hṛdayam 
evaṃ ṣoḍaśadhā hṛdayam etat 
 tatrānuttarānusāreṇa yad etad brahma sāmarasyaṃ vedyavedakayoḥ
catasṛṇāṃ daśānām udyogādīnāṃ samāhāro 'vibhāgabhūḥ prāthamikī
tayā yutam avibhāgi 
ya ete tithīnām īśā ūkārāntāḥ tatprabhavatvād anyasyeti hy uktam 
tesāṃ tithīśānām antā amṛtavarṇāḥ catvāraḥ 
taiḥ samyag anvitam 
tac ca tṛtīyaṃ narādyapekṣayā śivarūpaṃ param 
vedakaś catasṛbhir daśābhir ullasan vedyam eva tābhir āpyāyakautukātmanā tā evāmṛtakalāḥ
svātmani ekīkurvan vedyavedakakṣobhasamāpattyā aikātmya lakṣaṇaṃ prasaṃkhyānenābhyāsena
vā gamyaṃ bhairavātmano viśvahṛdayam anuttaraṃ praviśet  yathoktam 
Q sarvabhūtastham ātmānaṃ sarvabhūtāni cātmani  iti 
  icchollasattātmany ānandaśaktau yad etat saṃhṛtyanusṛtyā kriyāśaktim apekṣya tṛtīyaṃ rūpam icchātma tad eva prākkoṭāv iṣyamāṇadyakaluṣaṃ  
brahma  
catur ye daśa catvāriṃśad bhairavabhedāpekṣayā parabhairavaparaśaktitrayasahitāni tattvāni yathoktam
Q ṣaṭtriṃśac chodanīyani śodhako bhairavaḥ paraḥ 
Q paraṃ trikaṃ tu karaṇaṃ dīkṣeyaṃ pāramārthikī 
ityādi  tair yutam 
ānandaśaktir hi prāgapararūpā pūrṇā 
katham 
tithīśair bījaiḥ tadantaiś ca yonirūpadharādibhiḥ samanvitam iti kriyāviśeṣaṇam 
tad eva hṛdayam 
 sarvatrātra sakṛdvibhātaṃ prasaṃkhyānagamyaṃ rūpaṃ mukhyataḥ tatrayogyānāṃ tu paraśaktipātapavitritānāṃ vṛthaindrajālikakalanālālasānāṃ vā  
yogābhyāsa iti mantavyam  
 icchābhiprāyeṇa tṛtīyam icchā 
tac ca bṛṃhitam iṣyamāṇenābhinnena pūrṇaṃ brahma 
caturdaśa catvāriṃśat 
yutāni vibhāgabhāñji yato 'nantaram 
yutaśabdo vibhaktavācy api yutasiddhatvād ityādau 
tithīśvarasyākulamayānuttarakalātmano 'ntaḥ ānandaḥ tasyānu paścāt 
samyagitaṃ bhodamayam 
 īśānāpekṣayā tṛtīyam icchārūpaṃ prasaravaśād bṛhadbhūtam īśānatāpannam 
caturdaśānāṃ catvāriṃśata uktāyā yutaṃ parasparavyāmiśratā yatra 
tithīśvarasyākulamayānuttarakalātmano 'ntaḥ saṃhṛtiḥ kulaśaktiprathamaspandaḥ 
tenānvitam 
  unmeṣātmakajñānaśaktiyogena tṛtīyaṃ brahmeśānam eva yadā caturdaśānāṃ tasyā eva tattvacatvāriṃśato yutaṃ prathamavibhāgo yatra tathāvidhaṃ  
bhavati  
tathā tithīśāntena kulaśaktiprathamaspandena samyak prarurukṣutayā anvitam 
saṃśabdo 'tra bharaṇāpekṣaḥ  
 tajjñānaśaktikriyāśaktimadhyakoṭirūpaprāṅnirṇītaūkārakalālambitoḍhatāruḍhyā yad
etat brahma yat kiṃcic carācaraṃ tad aśuddhaśuddhāśuddhasṛṣṭyapekṣayā tṛtīyaṃ śuddhasṛṣṭyātmakam
ata eva tithīśvarair hṛdayabhūtatayā tadantaiś ca kādikṣāntaiḥ samanvitam 
 atha śūnyacatuṣkānusṛtyā caturṇāṃ dharādīnāṃ daśā vināśātmikā vidyate yatra tad vyoma 
tena yutaṃ tṛtīyaṃ brahmecchākhyaṃ tithīśvarasyārkasya antena bāhyena tejasānvitam 
 vyākhyātakrameṇa tṛtīyaṃ brahmeśanam 
etad api evam eva 
 tṛtīyaṃ brahmecchākhyam 
caturṇāṃ nabhaḥprabhṛtīnām antadaśā yatra sā dharā 
tayā yutaṃ samanvitaṃ tithīśāntasya vahnes tejaso yad anusaradrūpaṃ tena sahitaṃ vyomātma 
 tathaiva tṛtīyaṃ brahma caturdaśayutaṃ tithīśāntasamanvitaṃ paripūrṇaśūnyarūpaplutyā bhairavātma 
icchā khalu nijasvabhāvabhūteśanasahitā vedyabhūmer vyomasattāṃ yadākrāmati tadā
kiṃcitprakāśabhuvi viśramya jhaṭity aparyantāṃ kāṣṭhapāṣāṇaprāyāṃ niścalāṃ vyomabhūmim
anupraviśati yatrāpavedyasuṣuptamahāvyomānupraviṣṭān yoginaḥ praty ucyate
Q bherīkāṃsyaninādo 'pi vyutthānāya na kalpate  ityādi 
 adhunoktavyāpti yad etat paraspararūpasāṃkaryavaicitryaṃ śaktīnāṃ taduddeśena 
evam icchā yadānuttarapadapraveśaśālinī bhavati
yathā śaktikṣobhasya rasanāder anantaraṃ
 tatrocyate vilambitamadhyadrutānāṃ cidviśeṣaspandānāṃ sattvādiyogajuṣāṃ catuḥśabdopalakṣitā caturthī daśā yatrāsti sāmānyaspandarūpā tad akulaṃ 
tenākulenānuttareṇa yutaṃ tṛtīyaṃ brahmecchātma īśanasahitaṃ tithīśasyākārasyāntenānandaśaktyātmanā anvitam  
 tad api tathaiva punar api parāṃ sattām anupraviśati yadā tadā bhairavātma paripūrṇaṃ dīrghībhūtaṃ 
no 'smākam iti pūrvavat 
ata evaitad eva bījayugmam evaṃvidhabījavaicitryānupraveśād ācchādaprasavasamartham iti kāmavāktattvopayogenocyate
Q kāmena kāmayet kāmān kamaṃ kāmeṣu yojayet 
Vāmakeśvarīmata 
ityādi
Q eokāragataṃ bījaṃ vāgvidhānāya kevalam 
Vāmakeśvarīmata 
ityādi 
 pañcamaṣaṣṭha  varṇadvayena  
  yad uktaṃ caturdaśayutaṃ tṛtīyaṃ brahma tithīśāntasamanvitaṃ'' tad eva bhairavātmānuttarapadānupraviṣṭam 
 etad brahma catvāriṃśadyutam uktanītyā tithīśāntasamanvitaṃ bhairavātma vedanarūpatayā bindvātmakaṃ hṛdayam 
 sakalam idaṃ tattvajālaṃ bhairavātmatayocchalad ata eva bahir visṛjyamānaṃ bṛṃhitaṃ brahma visargātmakam 
bahiḥsthitaṃ ca bhairavātmatayaikībhūtaṃ bhedātmakavyavacchedadāridryāpasaraṇena sarvasarvātmakapadaprāptyā bṛṃhitam iti visargapadam 
nirṇītaṃ caitad avadhānena 
evaṃ ṣoḍaśātmikā bījavyāptir uktā 
yonivyāptis tu prativarṇaṃ prāg evoktā 
vargīkaraṇābhiprāyeṇa tu nirūpaṇīyā 
 bālyayauvanasthāviradehāntaragrahaṇarūpadaśācatuṣṭayasamāhāramayaṃ pāñcabhautikam antas tithīśāntena praveśanirgamanātmanā prāṇāpānarūpeṇa 
tṛtīyaṃ ca puryaṣṭakātma 
brahma bṛhattvāc ca śūnyam 
atra ca yad dhṛdayaṃ śaktyātma 
ta ete sarva eva śarīraprāṇapuryaṣṭakaśūnyaturyaśaktirūpā bodhātmakabījasātiśayaghanatākramaprāptakramikatathābhāvā
bāhyātmabhūtātmātivāhikātmāntarātmaparamātmavyapadeśyāḥ pramātāraḥ 
etad bhairavātma hṛdayam 
praveśopāyo 'tra sarvāḥ pramātṛbhūmīr anavacchedenākramet 
antarbahiṣkaraṇatrayodaśakaṃ prakṛtyā saha ca 
caturdaśa catvāriṃśat tadyutaṃ dviguṇitam aśītiḥ 
tithayaḥ pañcadaśa 
īśā rudrā ekādaśa 
antāḥ kālās trayaḥ  
evaṃ dvādaśottaraśatamarmagatasthūlasūkṣmaparaśāktaspandarūpamantravīryavikāsasphurīkṛtavisargavisleṣaṇasaṃghaṭṭakṣobhātmikāṃ
śarīrasattām eva bhairavarūpāṃ pariśīlayed yugapanniveśasaṃpradāyayuktyā 
catasro madhurakaṣāyatiktāmladaśā yasya madyasurāsavādes tat 
tithīśāntam ubhayavisargātmadravyam 
samanvitaṃ tadindriyadvayāntarvarti 
kusumaśabdavācyaṃ malaṃ tṛtīyam 
brahma jagadindhanadāhaśeṣaṃ bhasma 
bhairavātma bharitākāram āpyāyakam ambu 
hṛdayaṃ ca sarvendriyāntarvarti rasāśyānobhayarūpam 
tad etāni dravyāṇi yathālābhaṃ bhedamalavilāpakāni 
tathāhi dṛśyate evāyaṃ kramo yad iyaṃ saṃkocātmikā śaṅkaiva samullasantī rūḍhā phalaparyantā saṃsārajīrṇataroḥ prathamāṅkurasūtiḥ 
sā cāprabuddhān prati śuddhāśuddhādīnāṃ sthitir bhaved iti prabuddhaiḥ kalpitā bālān prati ca 
kalpyamānāpi ca teṣāṃ rūḍhā vaicitryeṇaiva phalati 
ata eva vaicitryakalpanād eva sā bahuvidhā dharmādiśabdanirdeśyā pratiśāstraṃ
pratideśaṃ cānyānyarūpā yathoktam
Q glanir vilumpikā dehe   
iti 
Spandakārikā 
seyaṃ yadā jhaṭiti vigalitā bhavati tadā nirastapāśavayantraṇākalaṅko bhairavahṛdayānupraviṣṭo bhavatīti sarvathaitadabhyāse yatitavyam 
śrītilakaśāstre 'yaṃ bhāvaḥ 
śrībhargaśikhāyām api uktam
Q vīravrataṃ cābhinanded yathāyogaṃ tathābhyaset 
Bhargaśikhā
ityādi  śrīsarvācāre 'pi
Q ajñānāc chankate mūḍhas tataḥ sṛṣṭiś ca saṃhṛtiḥ 
Q mantrā varṇātmakāḥ sarve varṇāḥ sarve śivātmakāḥ 
Q peyāpeyaṃ smṛtā āpo bhakṣyābhakṣyaṃ tu pārthivam 
Q surūpaṃ ca virūpaṃ ca tat sarvaṃ teja ucyate 
Q spṛśyāspṛśyau smṛto vāyuś chidram ākāśa ucyate 
Q naivedyaṃ ca nivedī ca naivedyaṃ gṛhṇate ca ye 
Q sarvaṃ pañcātmakaṃ devi na tena rahitaṃ kvacit 
Q icchām utpādayed ātmā kathaṃ śaṅkā vidhīyate  Sarvācāra
iti  śrīvīrāvaliśāstre 'pi ayam evābhiprāyaḥ 
uktaṃ ca kramastotre 
Q sarvārthasaṃkarṣaṇasaṃyamasya yamasya yantur jagato yamāya 
Q vapur mahāgrāsavilāsarāgāt saṃkarṣayantīṃ praṇamāmi kālīṃ 
Kramastotra
iti  vyākhyātaṃ caitan mayā taṭṭīkāyām eva kramakelau vistarataḥ 
ata eva ṣaḍardhaśāstreṣv eṣaiva kriyā prāyo niyantraṇārahitatvena pūjā 
tatparipūraṇāyaiva sarvadravyālābhāt saṃvatsaramadhye catus trir dviḥ sakṛd vā pavitrakavidhir uktaḥ 
Q kriyāyāḥ pūraṇārthāya yāgājñāpūraṇāya ca 
Q catuḥ sakṛd vā yaḥ kuryān na pavitraṃ sa niṣphalaḥ 
iti  vijñānakramo vistarata uktaḥ 
 jātīnāṃ ca brāhmaṇādīnāṃ nāsti sthitiḥ kalpitatvāt upadeśavyaṅgateti tu durbuddhīn paśūn pratyāyayed iti ca bhagavatā mukuṭasaṃhitāyāṃ vistarato  
nirṇītam  
iha tu ayatnasiddham eva 
guṇā icchādyā nirṇītāḥ caturdaśasvarebhyaḥ 
okāraaṃkāramadhyagaḥ 
tithīśānto visargaḥ 
tṛtīyaṃ brahma ṣahamadhyagam 
etad bījaṃ vastuto viśvasya 
tathāhi yat kiṃcit sat pārthivaprākṛtamāyīyarūpaṃ bhāsate tad icchāyāṃ jñāne vā kriyāyāṃ
vā patitam api sarvātmakatvāt trikarūpaṃ paratra śivapade visṛjyate sarvaṃ ca śivapadād
visṛjyate ity aviratam eṣa eva prabandho nirvikalpakaḥ 
vikalpo 'pi pramadārātiprabhṛtir evaṃkāry abhūt
ata evaṃkārī bhavati
 evaṃkārī bhaviṣyatīti vartamānakālatrayānusaṃdhito 'bhedaparamārthatayaiva visarga iti pratyuta mokṣamayaśivabhūmir eva sadaiva daivadagdhānāṃ  
saṃsārabhayamarumahāṭavī saṃpannā  
Q jalāt sphūrjajjvālājaṭilavaḍavāvahninivahaḥ sudhādhāmnaḥ purṇād bhayasadanadambholidalanā 
Q vikalpād aiśvaryaprasarasaraṇeḥ saṃsṛtidaraḥ kiyac citraṃ citraṃ hatavidhivighātāt prasarati  
īśvarapratyabhijñāyām apy uktam
Q sarvo mamāyaṃ vibhava ity evaṃ parijānataḥ 
Q viśvātmano vikalpānāṃ prasare 'pi maheśatā 
ĪśvaraPratyabhijñāKārikā Āgamādhikāra 
iti  yathā cākṛtimadhya eva caturbhujatrinayanapūrṇakṛśādyā ākṛtayo dravyamadhye
ca surāsavādyā balād eva tāṃ sattāṃ samadhiśāyayantīva lipyakṣarāṇīva satyavarṇabhūmim
ity utkarṣabhāgitvam eṣām
evaṃ sarvavarṇamadhye 'pi ayaṃ varṇaḥ 
tathāhi sakāras tāvat paramānandāmṛtasvabhāva ullasan eva samastaṃ varṇajālam ākṣipya ullasati 
yad yat satyasukhasaṃpatsattādīnāṃ pāramārthikaṃ vapuḥ sītkārasamullāsaśephakampavarāṅgasaṃkocavikāsopalakṣyam 
tad eva hi satyādīnām amāyīyaṃ vastuto rūpam 
tathāhi parahṛdayagrahaṇeṅgitanipuṇā gaganagavayagavādyanantapadaprāṅmadhyāntabhāvino 'pi gakārādimātrād evābhīṣṭaṃ cinvate
tāvati satyapade 'nupraveśāt 
evam ekaikasyaiva varṇasya vāstavaṃ vācakatvam  yathoktam
Q śabdārthapratyayānām itaretarādhyāsāt saṃkaraḥ tatpravibhāgasaṃyamāt sarvabhūtarutajñānam  Yogasūtra 
iti  ata eva prāyaśo 'mī akāracakārādyā ekavarṇātmāno nipātavibhaktyādayo māyāpade
'pi pāramārthikam iva pramātṛpadalīnam idantāparāṅmukham asattvabhūtaṃ tattanniṣidhyamānasamuccīyamānābhinnarūpaniṣedhasamuccayādikam
artham abhidadhati 
eṣa eva bhāvas tatrabhavato bhartṛhareḥ yad āha
Q padam ādyaṃ pṛthak sarvaṃ padaṃ sākāṅkṣam ity api 
Vākyapadīyā 
iti vākyavicāre 
tathā ca vedavyākaraṇe pārameśvareṣu śāstreṣu mantradīkṣādiśabdeṣv akṣaravarṇasāmyān nirvacanam upapannam 
tat tu na rūḍhaṃ niyativaśād iti na lokaparyantam 
tad evaṃ sakāra īdṛśaḥ 
aukāravisargāv api vyākhyātau 
tad uktaṃ śrīpūrvaśāstre
Q sārṇena tritayaṃ vyāptaṃ triśūlena caturthakam 
Q sarvātītaṃ visargeṇa parā vyāptir udāhṛtā 
Mālinīvijayottara 
iti  tathā 
Q siṣyeṇāpi tadā grāhyā yadā saṃtoṣito guruḥ 
Q śarīradravyavijñānaśuddhikarmaguṇādibhiḥ 
Q bodhitā tu yadā tena guruṇā hṛṣṭacetasā 
Q tadā siddhipradā jñeyā nānyathā viravandite 
Mālinīvijayottara 
iti  anyatrāpi
Q ekaṃ sṛṣṭimayaṃ bījam   
Cf Timirodghāṭana
iti  ata evālekhyaṃ pustake iti niyamaḥ 
śrīpūrvaśāstre 'pi
Q vāmajaṅghānvito jīvaḥ pāramparyakramāgataḥ 
Mālinīvijayottara 
iti  ihāpi vakṣyate
Q yathā nyagrodhabījasthaḥ  
Cf Kiraṇa  
cit Vasugupta ad Spandakārikā 
iti 
tad etad bhairavātmano hṛdayaṃ mālinyapekṣayā nakārāt vastutas tv akārād yoginyāś ca visargaśakter jātaḥ 
prādurbhūtapramātṛbhāvo rudro rodhako drāvakaś ca pāśānāṃ
sa eva nā puruṣaḥ
etat sphuṭaṃ labhate
na tv arudro nāpi ayoginīgarbhasaṃbhavaḥ 
sadyoyogo bhairavaikātmyam 
sa eva mokṣo nirṇītaḥ 
taṃ dadātīti yo labhate sa evaṃvidho nānyaḥ 
yaś caivaṃvidhaḥ sa sphuṭaṃ labhate 
evaṃ hṛdayam eva labhate sadyoyogavimokṣadam eveti sarvato niyamaḥ 
mantrā varṇabhaṭṭārakā laukikapārameśvarādirūpā mananatrāṇarūpā avikalpasaṃvinmayāḥ 
mudrāś ca sakalakaracaraṇādikaraṇavyāpāramayāḥ kriyāśaktirūpāḥ 
tatkṛto gaṇaḥ samūhātmā paraśaktyekarūpaḥ 
 svasyātmanaḥ prāṇapuryaṣṭakaśūnyāder dehasya ya āveśo jhaṭiti parasvarūpānupraveśena pāratantryātmakajaḍatātirodhānena svatantrakartṛtānuviddhapramātṛtodayaḥ 
tathā svaṃ svabhāvaṃ padārthasya dadātīti svadā 
īhā icchādyā kriyāntā 
tayā āveśaḥ 
tad eva lakṣaṇaṃ yatra 
tathā kṛtvā ya udeti so 'sya bījasyoccāre ūrdhvacaraṇe sthitau satyām 
asya akārasya 
yathaitat tathā nirṇītaṃ bahuśaḥ  
sadya ity anena sat ity apy anupraveśaḥ sūcyate 
tanmukhatāṃ tatpararūpaprādhānyam eti
na tu paśūnām iva tadrūpaṃ pratyuta tirodhatte 
ata eva muhūrtaṃ
akālakalitatve 'pi parakalanāpekṣayā unmeṣamātram
yaḥ smaraty anusaṃdhatte sa eva vyākhyātaṃ mantramudrāgaṇaṃ saṃbadhnāti svātmany ekīkaroty advayataḥ 
cumbakena viśvasparśakena śāktena rūpeṇābhitaḥ sarvato mudritaṃ mudraṇaṃ kṛtvā 
tur avadhāraṇe 
ya eva śāktaspandamudrita evaṃvidhatattvamayaśivarūpānusaṃdhāyakaḥ sa evaivaṃ karoti na tu naraikarūpaḥ pāṣānādiḥ 
yad atītaṃ yac cānāgataṃ yad anartharūpaṃ prāg anyābhāvād itarad api sa eva kathayati kathāparyantatāṃ nayati saṃkalpanāt  katham  katham
Q pṛṣṭaḥ praśno jñīpsā pṛṣṭaṃ tad yasyāsti sa tathā 
Q yad eva kila jñīpsati tat tad evāntargataṃ bahiṣkurute 
yathoktam
Q yathecchābhyarthito dhātā jagrato 'rthān hṛdi sthitān 
Q somasūryodayaṃ kṛtvā saṃpādayati dehinaḥ 
Spandakārikā 
ityādi  eko hy asau smaraṇotprekṣaṇādāv api tāvān eva vartamāno
na sto bhūtabhaviṣyatī  yathoktaṃ
Q kālobhayāparicchinnam  ityādi 
Śrīvādyatantra 
cit Mālinīvijayavārttika  attrib to Ḍāmaratantra
prāgbhāvata evānadhikarūpasya punar idaṃ jānāti karoti ityādisaṃkocāsahiṣṇoḥ sakṛdvibhātatvam 
ata evoktaṃ bhūtādyapekṣayā vartamānakālasya tadabhāve vastuto 'prasakter akālakalitam eva vastutattvam iti hy uktam asakṛt 
sa eva tu kālaśaktim avabhāsayati citrām
Q kiṃ ca jāgrati kasmiṃścid ghaṭikābhimatāpi yā 
Q tasyām eva pramātāraḥ svapnagāś citratājuṣaḥ 
Q dinapraharavarṣādivaicitryam api cinvate 
iti nītyā  
prakṛṣṭo haraḥ saṃhāro 'kulākhyas tato 'nantaram abhipretaṃ pretaśabdavācyasadāśivatattvaniviṣṭajñānaśaktyābhimukhyena
devatāyā icchāyā rūpaṃ rūpāṇāṃ kalānāṃ sākṣasya sendriyasya rūpasyādanaṃ bhakṣaṇam
atanaṃ ca sātatyagamanaṃ kṛtvā rodhanadrāvaṇarūpaśaktibhir ākṛṣṭaṃ paśyaty asaṃdigdhaṃ kṛtvā 
etad uktaṃ bhavati yad idaṃ darśanaṃ nāma tat sarvataraṅgapratyastamayākhyākulasattādhirūḍhasyānantamahimasvātantryayogād icchāśaktimataḥ 
saivecchā svāntargateṣyamāṇavastuna īṣadasphuṭabhedāvabhāsanarūpajñānaśaktyātmakatām eti 
tajjñānaśaktir viśeṣaspandanarūpasamastendriyāṇāṃ bahīrodhanam 
etad eva sātatyagamanam 
yac ca drāvaṇaṃ tad eva bhakṣaṇam 
ete eva vamanabhakṣaṇe darśanasya
sarvaprathaikamayatvāt prathāyāś ca tathāvidhavaicitryayogāt 
aniścitobhayālambanatvam api sthāṇupuruṣādāv apy asaṃdigdham eva 
evaṃ duṣkṛtamayī parameśaśaktiḥ 
evaṃ tv asau parāpararūpasmṛtiśaktimān bhairava ity āha praharadvayetyādi'' 
evaṃ tu smaran jāyate vyoma vidyate yatra puryaṣṭake śūnye ca tatpramātṛrūpatām ādadhānaḥ 
 praharopalakṣitaṃ darśanākhyaṃ rūpaṃ yadā punaḥ punaḥ parāmṛśati smaraty api ca prāgvat sākṣāt paśyaty asaṃdigdham ākṛṣṭaṃ rudraśaktibhiḥ''  
iti saṃbandhaḥ  
tāvad dhi tad api darśanam eva ity uktam 
evaṃ tu aparātmakavikalpaśaktiyukta ity ucyate 
trayeṇeti paśyan smaraṃś ca vyomastho yadā punar api paśyati tad anena praharopalakṣitadarśanatrayeṇa
mātaro 'ntaḥpramāṭrmayāḥ parameśaśaktayaḥ tāś ca pramātṛtvād eva siddhāḥ pramātrantaraviṣayasiddhyanapekṣāḥ
tadrūpaikātmyalakṣaṇena yogenaiśvaryam
tathā gṛhītasvātantryāṃśāḥ mahad
bāhyendriyavṛttyapekṣayā sarvatrāpratihataprasaratvaṃ balaṃ yāsāṃ tā antaḥkaraṇadīdhitayaḥ tā api siddhā eva  
viśvatra pāśavasāsanayantraṇānirapekṣatayaiva sarabhasapravṛttirūpatvād vīrā buddhikriyendriyākhyās te 'pi siddhā eva 
teṣām api cesvarāḥ kādivarṇātmānaḥ te 'pi siddhāḥ 
tatkādivarṇoddhāroditaś ca brāhmyādidevatātmā tattaddveṣarāgādicittavṛttirasamayaḥ śaktisamūhaḥ so 'pi siddha eva
ata eva balavān 
ete sarve saṃbhūya parājñayā parasya māṃ mānamayīm asau paraḥ'' iti vikalpātmikāṃ siddhim 
yad vā samīhitaṃ phalam eva ahaṃ'' dadati prayacchanti 
ajñātārthakriye jñātārthakriye ca eṣa krameṇa vikalpāvikalpayogaḥ 
kiṃ bahunā 
ye mantriṇo 'parakulāntamantrasiddhā api sādhayanti 
api ca te 'py anena hṛdayena setsyanti jīvanmuktāḥ 
etena vinā pāramārthikī siddhir na bhavatīti bhāvaḥ 
yat kiṃcid bhairavetyādi'' 
tathā ye siddhāḥ
sādhayanti ca ye ca setsyanti aṇimādiyogāt te 'py anenaiva 
na hi etaddhṛdayānupraveśaṃ vinā vyāvahāriky api siddhiḥ
yato bhairave viśvātmani tantre kriyākalāpe yat kiṃcit siddhijātaṃ tad ata eva 
evam eṣa parameśvara eva hṛdayātmā evaṃrūpatayā śaktitritayabṛṃhitasatatodayamānasaṃhriyamāṇānantasaṃvidaikyaśālī
parikalpitaḥ san adṛṣṭam asaṃdarśanam evākhyātirūpaṃ maṇḍaṃ māyāmalam
maṇḍaṃ ca bhāvānāṃ bhedākhyaṃ sāraṃ lumpati 
evam adṛṣṭam etad dhṛdayam aṇḍalopi 
catvāry aṇḍāny eva 
lopaḥ saṃkocaḥ  tad yogi 
evam eṣa vidyāmāyobhayātmā parameśvara eka eva cidghanaḥ yathoktam
Q darśanaṃ tu parā devī smaraṇaṃ ca parāparā 
Q vikalpas tv aparā devī trikaśaktimayaḥ prabhuḥ 
Q māyāvidye ubhe tasya māyā tu caturaṇḍikā 
Q vidyā svarūpasaṃvittir anugrahamayī śivā 
iti  yadi tu yogaprādhānyaṃ tadā śrīpūrvādiśāstranirūpitaṃ pūrvam eva vratādi kṛtvā
asyoccāre kṛte'' ityādi spaṣṭam eva vyakhyeyam
yato dṛṣṭakāryeṣu niyatiparatantrī kriyākalāpaṃ niyatam evāpekṣate  
yoginām api hi nāḍīcakrakaraṇabhāvanāsaṃvedanayuktyā niyama eva 
asyedānīṃ trikārthasya yad uktaṃ
Q kulāt parataraṃ trikam iti
sarvottaram anuttaratvaṃ tan nirūpayati 
ParTri cdef
adṛṣṭamaṇdalo 'py evaṃ yaḥ kaścid vetti tattvataḥ 
sa siddhibhāg bhaven nityaṃ sa yogī sa ca dīkṣitaḥ  ParTri 
maṇḍalaṃ devatācakram apaśyann apy aprāptamelako 'pi caryāniśāṭanahaṭhādinā
maṇḍalāni śarīranāḍīcakrānucakrarūpāṇi yogābhyāsenāsākṣātkurvann api
trisūlābjādimaṇḍalam adṛṣṭvāpi 
nātra maṇḍalādidīkṣopayogaḥ 
evam eva kaścit paraśaktipātānugṛhīto vetti yaḥ etajjñānam eva hi dīkṣā kānyātra dīkṣā''
ata eva evaṃ jānan vibhunā bhairavabhaṭṭārakeṇa dīkṣitaḥ 
ata eva svayaṃgṛhītamantraś cety etad etaddhṛdayātiriktamantraviṣayam 
na hi ayaṃ mantro hṛdayamayatvāt
mantramaheśatanmaheśarūpottīrṇatvād asya 
pustakeṣv alekhyam evedaṃ hṛdayam iti paraśaktipātānugrahād eva etallābhas tattvata iti nirṇītam 
tathā yaḥ kaścid iti jātivratacaryādinairapekṣyam 
atra vedanam eva hi pradhānam 
sa siddhibhāg yogī
Q yogam ekatvam icchanti MVUT 
iti yataḥ  jñānadānamāyākṣapaṇalakṣaṇā ca tasyaiva dīkṣā 
cakāro 'vadhāraṇe tac ca sarvato mantavyam 
sa eva siddhibhāg yogī dīkṣitaḥ 
siddhibhāg eva yogy eva dīkṣita eva saḥ 
tad āha nityam iti 
ParTri ab
anena jñātamātreṇa jñāyate sarvaśaktibhiḥ 
sarvābhir devatābhiḥ sarvaśaktibhiś ca sarvajñair asau jñāyata etaj jānann eva 
tair api yat kiṃcit jñāyate tad anena jñatamātreṇa
jñāyata iti prāgvat 
sarvābhiḥ śaktibhir iti karaṇe tṛtīyā 
tathā
ParTri cd
śākinīkulasāmānyo bhaved yogaṃ vināpi hi  ParTri  
 anena jñātamātreṇa yogam ābhyāsikaṃ māyīyadehapātāvāptatadaikyarūpaṃ ca vināpi śākinīkulasya viśeṣaspandātmanaḥ sāmānyaspandarūpo 'kularūpaḥ  
śakticakreśvaro bhaved iti  
kiṃ ca
ParTri 
avidhijño vidhānajño jāyate yajanaṃ prati  ParTri 
vidhiḥ kriyā jñā jñānam 
tad yasya dvayaṃ nāsti sa paśuḥ
yathoktaṃ kiraṇāyām
Q paśur nityo hy amūrto 'jño niṣkriyo nirguṇo 'prabhuḥ 
Q vyāpī māyodarāntaḥstho bhogopāyavicintakaḥ  Kiraṇa 
iti  sa paśur apy anena jñātamātreṇa vidhānaṃ jñā ca yasya sa kartā jñātā ca viṣayasaṃgatikaraṇaṃ prati jāyate 
yajanaṃ cāsyāpūrṇam api pūrṇaṃ bhavatīti sarvamayatvād dhṛdayasya  tathāhi
ParTri 
kālāgnim āditaḥ kṛtvā māyāntam brahmadehagam 
śivo viśvādyanantāntaḥ paraṃ śaktitrayaṃ matam  ParTri 
kālāgner dharātattvādibhuvanān māyātattvaṃ yāvad brahmaṇaḥ sakārasya dehe 
viśvabhuvanād vidyātattvāder ārabhya yāvat śivo 'nāśritaśaktirūpo 'nantasyaukārasyāntaḥ 
paraṃ visargātmakaṃ śaktitrayaṃ tac ca param 
uktaṃ ca sārṇena'' ityādi 
ParTri 
tadantar varti yat kiṃcic chuddhamārge vyavasthitam 
aṇur viśuddham acirād aiśvaraṃ jñānam aśnute  ParTri 
yat kiṃcid vastu vyavasthitaṃ vicitrāvasthaṃ tad dhṛdayabījāntarvarti śuddhaṃ bhavet 
tad eva caiśvaraṃ jñānam aṇur aṇyate prāṇiti aṇati nadati parimitoccārāt mūrdhanyo bhagavatprabhāvād acirād eva prāpnoti 
katham  
ParTri 
taccodakaḥ śivo jñeyaḥ sarvajñaḥ parameśvaraḥ 
sarvago nirmalaḥ svacchas tṛptaḥ svāyatanaḥ śuciḥ  ParTri 
yas taccodako guruḥ sa śiva eva jñeyaḥ 
śiva eva taccodakaḥ 
sa cājñeyo jñātaiva 
svāyatanaḥ svān ayān vijñānarūpān bhāvāṃs tanotīti 
sarvaṃ caitad vistarato nirṇītam eva 
evaṃ vistaraśo 'bhidhāya tātparyeṇa nigamayati 
ParTri 
yathā nyagrodhabījasthaḥ śaktirūpo mahādrumaḥ 
tathā hṛdayabījasthaṃ jagad etac carācaram  ParTri 
evaṃ yo vetti tattvena tasya nirvāṇagāminī 
dīkṣā bhavaty asaṃdigdhā tilājyāhutivarjitā  ParTri 
ihāsat tāvan na kiṃcid ity uktam 
viśvaṃ ca viśvātmakam iti 
tataś ca yathā vaṭabīje tatsamucitenaiva vapuṣāṅkuraviṭapapatraphalādi tiṣṭhatīty evaṃ viśvam idaṃ hṛdayāntaḥ 
evaṃparijñānam evāsaṃdigdhā nirvāṇadīkṣā yathoktam
Q iyam evāmṛtaprāptir ayam evātmano grahaḥ 
Q iyaṃ nirvāṇadīkṣā ca śivasadbhāvadāyinī 
Spandakārikā 
iti  anyā api dīkṣā bhogān vitareyur api
etatparijñānam eva tu tattvato dīkṣeti tata evātra sarvottaratvam
kulaśāstrebhyo 'pi ādhikyāt 
yathā hi tulāṅkeṣūrdhvam ūrdhvaṃ parimite 'pi unnatyavanatiyoge 'nantam antaraṃ parimāṇasya bhavati
evam ūrdhvordhvatattveṣu deśakālabhogasaṃvedanānām anantam evāntaram ity evam evādhikībhavet
ṣaṭtriṃśato 'pi adhikaṃ bhaved iti 
yataś ca saṃvedanam eva dīkṣā tad evoktam etatsaṃvidanupraviṣṭau vīro vā yoginī vā
 nijaparasattāsatatoditāmāyīyabāhyāntaḥkaraṇaraśmidevatādvādaśakacakreśvaraparabhairavabhaṭṭārakātmakanirṇītatattvāharūpānugṛhītau na kṛtadīkṣāv  
iti   
evam anuttarapadam uttararūpāparityāgenaiva yathā bhavati tathā vyāsasamāsābhyāṃ bhūyasā nirṇītam 
adhunā tv idaṃ vaktavyam 
ucyate tāvac chāstreṣu
Q manuṣyadeham āsthāya cchannās te parameśvarāḥ 
Q nirvīryam api ye hārdaṃ trikārthaṃ samupāsate 
iti  tat katham asyopāsā 
tathāpi cānuttarasattayātrāpi bhāvyam anuttaratvād eva 
sā ca katham ity ākāñkṣāṃ nirṇinīṣur granthāntaram avatārayati 
ParTri 
mūrdhni vaktre ca hṛdaye guhye mūrtau tathaiva ca 
nyāsaṃ krtvā śikhāṃ baddhvā saptaviṃśatimantritām  ParTri 
ekaikaṃ tu diśāṃ bandhaṃ daśānām api yojayet 
tālatrayam purā dattvā saśabdaṃ vighnaśāntaye  ParTri 
śikhāsaṃkhyābhijaptena toyenābhyukṣayet tataḥ 
puṣpādikaṃ kramāt sarvaṃ liṅge vā sthaṇḍile 'thavā  ParTri 
caturdaśābhijaptena puṣpeṇāsanakalpanā 
tatra sṛṣṭiṃ yajed vīraḥ punar evāsanaṃ tataḥ  ParTri 
sṛṣṭiṃ tu sampuṭīkṛtya paścād yajanam ārabhet 
sarvatattvasusampūrṇām sarvābharaṇabhūṣitām  ParTri 
yajed devīṃ maheśānīṃ saptaviṃśatimantritām 
tataḥ sugandhipuṣpais tu yathāśaktyā samarcayet  ParTri 
pūjayet parayā bhaktyā ātmanaṃ ca nivedayet 
evaṃ yajanam ākhyātam agnikārye 'py ayaṃ vidhiḥ  ParTri 
mūrdhādīni bāhye tathocitarūpāṇi 
vastutaḥ paraṃ brahmarūpābhihitapañcātmakavyomādidharaṇyāntasatattveśānādisāracidunmeṣecchājñānakriyārūpāṇy eva
mantraliṅgāt
yathā mantrāḥ 
īśānamūrdhne 
tatpuruṣavaktrāya 
aghorahṛdayāya 
vāmadevaguhyāya 
sadyojātamūrtaye iti 
tatraitatpañcakāvibhāgātmakam upakramopasaṃhārayoḥ rūpam iti dve
madhye ca prollasati vibhāgatve pañcānām ekaikaśaḥ pañcātmakatā iti pañcaviṃśatiḥ 
atraiva mālinyādimantrāṇām anupraveśaḥ  
tisraś ca devyāḥ pratyekam icchāditrayayogān navātmatāṃ prāptāḥ punar api sṛṣṭisthitisaṃhṛtivaśāt
traidham āpannā iti saptaviṃśatisaṃsmṛtahṛdbījena śikhāyā evaṃrūpadharaṇyantaparikalpanasvātantryarūpāyāḥ
paracidbuddhisparśaprāṇabrahmarandhravāharūpair upacaryamāṇāyā bandhanaṃ sarvāvibhāgasāraṃ tādātmyam 
mūrdhādiṣu kevaleṣv api pratyekaṃ sarvāṇi vaktrādīni parasparaṃ viśeṣaṇāni 
tac ca nirṇītam eva sarvasarvātmakatvanirṇayeṇaiva 
diśyamānā ghaṭādyā eva diśaḥ tāś ca svāpekṣayā daśaiva bhavanti 
tatrāpy etad eva bandhanam ātmasātkārātmakam 
etac ca tālatrayeṇa 
tālā pratisthā viśrāntiḥ 
tatra sakārādi hṛdayam eva 
tāś ca saśabdaṃ madhyamāntam 
śabdanaṃ hi śabdaḥ
tac ca madhyamaiva
vaikharyās taccheṣātmakatvād ity uktaṃ bahuśaḥ 
eṣā ca vighnānām abhedātmany akhaṇḍite paramātmani khaṇḍanātmakasaṃkocasārabhedakallolakalaṅkānāṃ śāntir abhedabhairavārṇavatādātmyam eva 
yad āhuḥ śrīsomānandapādāḥ
Q asmadrūpasamāviṣṭaḥ svātmanātmanivāraṇe 
Q śivaḥ karotu nijayā namaḥ śaktyā tatātmane 
iti  Śivadṛṣṭi 
evam eva saptaviṃsatijaptaṃ toyam ity arghapātravidhiḥ 
toyam atra sarvam eva hṛdayaṃ dravātma
aniyantritatvād asaṃkocadānāc ca 
puṣpaṃ vyākhyātam  liṅgaṃ ca
Q yatra līnaṃ carācaram 
Mālinīvijayottara b
ity etad api nirṇītam eva 
viśvātmani tattve āsikriyāyām adhikaraṇasya kartuś cāsanasya svātantryāt kalpyamānasya svātantryeṇa kalpyamānatvaṃ caturdaśena aukāreṇa
tasyaiva triśūlarūpatvād ity uktam eva 
sṛṣṭir ādikṣāntatādātmyamayaṃ hṛdayaṃ śaktir guhyam iti vīratvam 
ata eva āsanam api sarvaṃ tatraiva
ādhārādheyayoḥ parasparaikarūpatvāt  yathoktam 
Q sarvabhūtastham ātmānam  
Bhagavadgītā a
ityādi  saṃpuṭīkaraṇaṃ sṛṣṭer ādikṣāntāyāḥ pratyekaṃ sarvaśaś ca hṛdayabījena 
paratattva evollāsāt saṃhārāc ca na cānavasthety uktam eva 
sṛṣṭeś ca saṃpuṭīkaraṇam ubhayasaṃghaṭṭakṣobhānandarūpam 
tadutthadravyopayogo 'pi 
ktvā atra śabdapratītipaurvāparyamātre 
sarvatattvaiḥ suṣṭhv abhedena samyag anapāyitayā pūrṇatvam 
sarvatra ca paramāṇāv api yad ā samantāt bharaṇaṃ sarvātmīkaraṇam
sarvair vā ghaṭasukhatiryaṅnaraviriñciviṣṇurudramantrasadāśivādipramātṛrūpair avayavamānair ahamekarasāvayavitvaṃ nirṇītam eva 
ata eva viśiṣṭākṛtyāyudhādidhyānam atra noktam
tasya nirmeyatvāt 
ārurukṣur etāvattrikārthābhilāṣukaś ca katham ārohatv iti cet kasyāyam arthibhāvaḥ 
mā tarhi ārukṣat 
siddhātantrādividhim
eva tadāśayenaiva nirūpitataddhyānādisaṃkocam ālambatām 
asaṃkocitānuttarapade hy anadhikṛta eva 
eṣa eva sadodito yogaḥ 
gandhapuṣpādi nirṇītam 
yathāśabdaḥ sahārthe
tṛtīyā ca tatraivoktā 
parayaiva hṛdayarūpayā pūjayet 
katham 
bhaktyā tādātmyānupraveśaprahvatātmanā 
bhaktyā svayaṃkḷptena pūjyapūjakavibhāgena 
pūjyo hi svayaṃ sṛjyate 
sa paraṃ svatantracinmayatāparamārtha evānuttarasvātantryabalāt
na ghaṭādir iva jaḍa iti viśeṣo 'tra 
tad uktaṃ śrīpratyabhijñāyām
Q svātantryāmuktam ātmānaṃ svātantryād advayātmanaḥ 
Q prabhur īśādisaṃkalpair nirmāya vyavahārayet 
Īśvarapratyabhijñākārikā 
iti  bhaktyā ca lakṣaṇayā 
pūjanena paraṃ tattvaṃ lakṣyate 
sarvakriyāsv evaṃrūpatāpratyabhijñānam
upāyatvāt
lipyakṣarasyeva māyīyavarṇavyutpattau tasyāpi ca varṇavīryānupraveśa iva 
ātmānaṃ nivedayet
anyasya nivedyasyābhāvāt 
evaṃ ca ātmānam eva niḥśeṣeṇa niruttarapadaṃ vedayet 
anuttarasattānusāreṇātra saṃbhāvanāyāṃ liṅ
satatam evaṃmayatvenaivāvasthiter iti hy uktam
upāsānusāreṇa tu niyogādāv api  
evam ā samantāt sarvatra sadā yat khyātaṃ pāramārthikaśuddhaśivasvarūpaprathātmikā khyātir iti tad eva yajanam
parabhairavasaṃviddevatāyāḥ pūjanāt tayā ca tādātmyasamyaggamanarūpatākaraṇāt sarvatra
ca parimitātmīyātmarūpasvatvanivṛttyā paripūrṇacidghanaśivaśaktyātmakātmīyarūpaparasvatvāpādanātma dānāc ca 
etad eva agnikāryaṃ sarvavāsanābījānāṃ sarvapadārthendhanagrāsalāṃpaṭyajājvalyamāne
śivasaṃghaṭṭakṣobhakṣubhitaparaśaktyaraṇisatatasamuditaparabhairavamahāmahasi sarvābhiṣvaṅgarūpamahāsnehājyaprājyapratāpe
havanād antardāhāt 
ayam eva agnikārye vidhir dīkṣāparyanto 'pi
nānyaḥ pṛthak kaścid iti tātparyam 
svasvarūpaparijñānaṃ mantro 'yaṃ pāramārthikaḥ 
dīkṣeyam eṣa yāgaś ca kriyeyam apy anuttaraḥ 
ata eva prāg evoktaṃ yathānyatra mantropāsādikriyā uttareṇa jñānagranthenottīryate naivam iheti 
yad uktam uttarasyāpyanuttaram'' iti sūtre tad evaitadantena granthena nirvyūḍhaṃ hṛdayasyaiva yāgadīkṣākriyārūpatvāt tasya cānuttaratvāt
śrīsomānandapādais tu sruksruvasaṃskārādi sarvaṃsahatvapratipādanenāpy akhaṇḍitatvābhiprāyeṇa nirūpitam 
 evamādāv aṅgahṛdbhedadhūlibhedādy api tadrūpaṃ yujyate na kiṃcid atra nāpy upapadyate nāpy asti nāpy adharaśāstrapātitvena tadupajīvakatvam  
iti nirṇītaprāyam eva  
kim evamupāsāyāṃ bhavatīty avatarati 
ParTri ab
kṛtapūjāvidhiḥ samyak smaran bījaṃ prasiddhyati 
evam anavarataṃ vyavahāreṣv api bījaṃ smarann eva smaraṇād eva kṛtapūjāvidhiḥ prakarṣeṇānyakulaśāstrādiśaivavaiṣṇavāntaśāstrātirekeṇaiva
bhagavadbhairavabhaṭṭārakarūpasamāvīṣṭo nijaparasaṃviccamatkāravaśavinirmitabhāvakriḍāḍambaro
jīvanmukta eva prathamoktanayena bhavati ity anubhava evāyam āvartate na tv anyat
kiṃcid iti smaraṇam uktam 
śrīmataśāstreṣv evam eva 
 upāsakas tv ananupraviṣṭavīryasattāsārahṛdayo 'pi kramapūjāmāhātmyād bījaṃ saṃyak smaran prāptahṛdayākhyatattvamantravīryaḥ prakarṣeṇa siddhyati  
kramapūjāmāhātmyād eva   
tāratamyātiśayāt svayaṃ vā prasannagurubhaṭṭārakavadanakamalād vā mantravīryaṃ hṛdayātmakam āsādayati jīvanmuktaś ca bhavatīti yāvat 
atra dvāraparivāragurupūjanaṃ guṇaṃ khaṇḍanāṃ vā na vahati tata eva bhaṭṭapādaiḥ nyarūpi 
atra tu kulapārvāṇi pavitraṃ ceti samyaktvaṃ pūjāvidheḥ 
yatrāntar akhilaṃ bhāti yac ca sarvatra bhāsate 
sphurattaiva hi sā hy ekā hṛdayaṃ paramaṃ budhā  
rāsabhī vaḍavā vāpi svaṃ jagaj janmadhāma yat 
samakālaṃ vikāsyaiva saṃkocya hṛdi hṛṣyati  
tathobhayamahānandasauṣumnahṛdayāntare 
spandamānam upāsīta hṛdayaṃ sṛṣṭilakṣaṇam   
dhyāyan smaran pravimṛśan kurvan vā yatra kutracit 
viśrāntim eti yasmāc ca prollased dhṛdayaṃ tu tat   
tad ekam eva yatraitaj jñānaṃ vaikalpikaṃ param 
tattvāni bhuvanābhogāḥ śivādipaśumātaraḥ   
svaṃ svaṃ vicitram evāntaḥsvarūpaṃ pāramārthikam 
citrīkurvanta eṣanti tāṃ citraṃ saṃvidaṃ parām   
daśādravyakriyāsthānajñānādiṣv api sarvaśaḥ 
aśaṅkayaiva saṃkrāmaḥ pūjāsya satatoditā   
kramapūjanamātraṃ ca kulaparvapavitrakaiḥ 
sahātra pūjane proktaṃ samyaktvaṃ trikaśāsane  
yathoktam
Q dravāṇām iva śārīraṃ varṇānāṃ sṛṣṭibījakaṃ 
Q śāsanānāṃ trikaṃ śāstraṃ mokṣāṇāṃ bhairavī sthitiḥ 
Q upāsāyāḥ samāpattir vratānāṃ vīravṛttitā 
Q tathaiva parvamadhye tu kulaparvāṇi śāsane 
Q sarveṣāṃ cāpi yāgānāṃ pūraṇāya pavitrakam 
Q pavitrakaṃ na kurvanti catus trir dviḥ sakṛt tu ye 
Q kulaparva na jānanti teṣāṃ vīryaṃ na rohati  
iti                                                               
evam anuttarasvarūpaṃ vistarato nirṇītam
yatra bhāvanādyanavakāśaḥ 
prasaṃkhyānamātram eva dṛḍhacamatkāralakṣaṇahṛdayaṅgamatātmakapratipattidārḍhyaparyantam 
yatropāyadhaureyadhārādharan nidhatte siddhiprepsuṣu tu yogo vaktavyaḥ 
svātantryānīyamānāsv api dṛṣṭayogasiddhiṣu laukikaprasiddhiniyatyuttaratve 'pi pārameśavyavasthārūpaniyatyanatikramāt
yaduktaṃ śivadṛṣṭau
Q tathāpi citrakarmārtham upāyo vācya adarāt 
iti  tatrāpi cānuttararūpasya nāsti khaṇḍanā kācit
dṛṣṭasiddhīpsāyatnasevātadāptitatphalaviśrāntyāder api paraikamayatvāt
kiṃ tu jīvanmuktāpekṣayā mandaśaktipāto 'sāv ucyeta apūrṇaprāyatvāt 
taṃ yogamārgaṃ nirūpayituṃ granthaśeṣo 'vatarati 
ParTri cdef
ādyantarahitaṃ bījaṃ vikasat tithimadhyagam 
hṛtpadmāntargataṃ dhyāyet somāṃśaṃ nityam abhyasyet  ParTri 
etad eva hṛdayabījaṃ dīpakābhāvād gamāgamaśūnyatvāt satatoditatvāc cānādyantam 
tad eva vikasat paripūrṇatvaṃ yātam 
tithīnaṃ madhyagaṃ hṛdayatvāt 
tad eva saṃkocavikāsadharmopacaritapadmabhāve kande guhye hṛdaiva dhyāyet 
kiṃ cāsya dhyānam āha 
somāṃśaṃ ṣoḍaśakalātmakaṃ kesararūpam abhitaḥ samantād asyet kṣipet paripūrṇacandrasyāsya hṛtkārṇikāniveśikalayā svasvadvādaśāntagam 
puṣpādyudayasthānād āhṛtāmṛtasparśaḥ prodyannādānusāracumbikālakṣaṇakākacañcupuṭamudrāmudritaḥ
punas tadupasṛtaśiśirāmṛtarasāsvādavikasvarahārdasomaprasarannādanirmathithasudhāpānapūritacandramāḥ
punaḥ sūryakalodayamayo 'nackasakāramātraviśrānto romāñcastobhotpatanabāṣpakampastambhādyanugṛhītadeho
'bhyāsaṃ kuryād iti bhaṭṭadhaneśvaraśarmā  
ādyantarahitaṃ sakāramātraṃ ṣoḍaśākārāditithirahitaṃ kalāgrāsakrameṇa hṛdaye 'ntar nikṣipet nālikājalākarṣaṇavat 
calanakampanaspandanasamāviṣṭamūlādhāratrikonabhadrakandahṛnmukhamudrāsu yugapad
eva vilambitamadhyadrutataratadatiśayādidhārāprāptivaśagalitasūryasomakalājālagrāse
ādyantarahitaṃ kṛtvā 
ādyantābhyām etadbījaṃ mātṛkāpekṣayā aukārasakārābhyāṃ rahitaṃ viśleṣaṇayuktilabdhavīryaparicayaṃ
dhruvaṃ visargātmakaṃ vikasatāṃ pañcadaśānāṃ tithīnāṃ yan madhyaṃ tithirahitam eva
grastakālaṃ ṣoḍaśaṃ tato 'pi gacchati yat saptadaśī kalā'' ity uktam 
somasya soḍaśātmakam āmṛtam aṃśaṃ hṛtkamale dhyāyet 
tad eva nityam abhyasyed ity asmadguravaḥ 
tathā hi sahomayā bhagavatyā saṃghaṭṭātmakasamāpattikṣobheṇa tattvanirmathanātmanā vartata iti somo bhaṭṭārakaḥ 
tasya samagrabhavabhāvāvayavinaḥ paripūrṇāhamātmano 'ṃśo nīlasukhādiḥ 
 tad evam abhyasyati svasvarūpāvartanasṛṣṭisaṃhārāvartacakrākṣamālikayā punaḥ punar āvartayatīti yat satyaṃ bhāvyate sa eva eṣa satatodito hṛdayajapaḥ 
saṃbhāvanāyāṃ liṅ 
anye tu hṛtsthānād dvādaśāntāntaṃ yaś cāraḥ ṣaṭtriṃśadaṅgulas tatra sūryarūpatayollāsya
bahir ardhatuṭimātraṃ viśramya avināśy amṛtākhya vi sargarūpasomakalodaye sapādāṅguladvitayamātrāyāṃ
tuṭau tuṭau pratyekaṃ candrakalāparipūraṇe pañcadaśyāṃ tuṭau pūrṇāyāṃ hṛtpadme pūrṇaś ca bhavati 
ardhatuṭimātraṃ ca tatrāpi viśrāntiḥ 
evaṃ ṣoḍaśatuṭyātmā ṣaṭtriṃśadaṅgulaś cāro bhavati ity avasthāyām ādyantarahitam
anastamitatvāt vikasatsu dvitīyādiṣv antargataṃ somāṃśaṃ visargarūpaṃ hṛtpadmamadhye
viśliṣya saptadaśātmakaṃ pariśīlanena dhyāyan kalāgrāsābhyāsaṃ kuryād ityādi samādiśan 
sarvaṃ caitad yuktam eva mantavyam 
atra cāvṛttyānantaṃ vyākhyānaṃ sūtratvād upapannam eva yata uktam
anantārthasūtraṇāt sūtram'' iti 
triṃśikā cānuttarasūtram'' iti guravaḥ 
evaṃ pūrveṣv api ślokasūtreṣu  
kim ittham abhyāse sati bhavatīty āha
yān yān kāmayate kāmāṃs tān tāñ cchīghram avāpnuyāt 
asmāt pratyakṣatām eti sarvajñatvaṃ na saṃśayaḥ  ParTri 
 evamabhyāsād yad yat kāmayate tat tad acirād eva tathāvidhasarvamayahṛdayavīryasamucchalitecchāprasarāvaṣṭambhaviśeṣabalodyogasaṃrambhasotsāhaḥ 
punaḥ punas tatsthitirūḍhirūpābhyāsāt prāpnoti 
kiṃ bahunā 
sarvajñatvaṃ parabhairavātmakatvam anenaiva deheneti sarvam uktvopasaṃhriyate 
paryante hi prasarasyopasaṃhāre viśrāntirūpākulasattāsādane bhairavatā ity uktam asakṛt 
so 'yam upasaṃhāragranthaḥ
ParTri 
evaṃ mantraphalāvāptir ity etad rudrayāmalam 
etad abhyāsataḥ siddhiḥ sarvajñatvam avāpyate  ParTri 
mantrāṇāṃ śāstrāntarīyāṇāṃ varṇānāṃ ca phalam evam avāpyate nānyathā 
iti samāptau 
 rudrasya rudrāyāś ca yad yāmalaṃ saṃghaṭṭo nirvibhāgapraśnottararūpasvarūpāmarśanaprasarād ārabhya yāvad bahir anantāparigaṇanīyasṛṣṭisaṃhāraśatabhāsanaṃ 
tad etad akulopasaṃhṛtam eveti prasaṃkhyānanigamanam 
etadabhyāsāt sarvajñatvam'' iti yogaphalanigamanam 
satatoditaṃ hy etat sarvasyeti śivam 
itthaṃ prapannajanatoddharaṇapravṛttaśrīmanmaheśvarapadāmbujacañcurīkaḥ 
vṛttiṃ vyadhāt trikarahasyavimarśagarbhāṃ kāśmīrikāc cukhalakād adhigamya janma  
etāvad etad iti kas tulayet prasahya śrīśāṃbhavaṃ matam anargalitāś ca vācaḥ 
etat tu tāvad akhilātmani bhāti yan me bhātaṃ tato 'tra sudhiyo na parāṅmukhāḥ syuḥ   
ajñasya saṃśayaviparyayabhāgino vā jñānaṃ prakamparahitaṃ prakaroti samyak 
rūḍhasya niścayavato hṛdayapratiṣṭhāṃ saṃvādinīṃ prakurute kṛtir īdṛśīyam  
etāvadartharasasaṃkalanādhirūḍho dhārādhirūdhahṛdayo vimṛśed ato 'pi 
yady uttaraṃ tad api naiva saheta nedaṃ sopānam etad amalaṃ padam ārurukṣoḥ 
kasmīreṣu yaśaskarasya nṛpater āsīd amātyāgraṇīḥ śrīmān vallabha ity udāhṛtatanur yaḥ prāgryajanmā dvijaḥ 
tasya svāṅgabhavaḥ prasiddhipadavīpātraṃ samagrair guṇaiḥ śrīśauriḥ śiśucandracūḍacaraṇadhyānaikaratnākaraḥ 
śīlasyāyatanaṃ parasya yasaso jṛmbhāspadaṃ narmabhūr vātsalyasya samagralokakaruṇādharmasya janmasthitiḥ 
śrīmadvatsalikābhidhā sahacarī tasyaiva bhaktyullasatprodriktāntaravṛtti śaṅkaranutau yasyā mano jṛmbhate 
tasyaivātmabhavo vibhāvitajagatsargasthitiḥ śaṅkaradhyānārcāparicintanaikarasikaḥ karṇābhidhāno dvijaḥ 
yo bālye 'py atha yauvane 'pi viṣayāsaktiṃ vihāya sthirām enām āśrayate vimarśapadavīṃ saṃsāranirmūlinīm 
bhrātā mamaiva śivaśāsanarūḍhacittaḥ prepsuḥ parātmani manorathaguptanāmā 
yaḥ śāstratantram akhilaṃ pravivektukāmaḥ prāptuṃ paraṃ śivapadaṃ bhavabhedanāya  
śivaśāstraikarasikaḥ padavākyapramāṇavit 
rāmadevābhidhānaś ca bhūṣitottamajanmakaḥ   
etatpriyahitakaraṇaprarūḍhahṛdayena yanmayā racitam 
mārgapradarśanaṃ tat sarvasya śivāptaye bhūyāt 
antarvedyām atriguptābhidhānaḥ prāpyotpattiṃ prāviśat prāgryajanmā 
śrīkāśmīrāṃś candracūḍāvatāvair niḥsaṃkhyākaiḥ pāvitopāntabhāgān  
tasyānvavāye mahati prasūtād varāhaguptāt pratilabdhajanmā 
saṃsāravṛttāntaparāṅmukho yaḥ śivaikacittaś cukhalābhidhānaḥ 
tasmād vivecitasamastapadārthajātāl labdhvāpi dehapadavīṃ parameśapūtām 
prāptābhayo 'bhinavaguptapadābhidhānaḥ prāvesayat trikasatattvam idaṃ nigūḍham 
ye tāvat pravivekavandhyahṛdayās tebhyaḥ praṇāmo varaḥ ke 'py anye praviviñcate na ca gatāḥ pāraṃ dhig etāñ jaḍān 
yas tv anyaḥ pravimarśasārapadavīsaṃbhāvanāsusthito lakṣaiko 'pi sa kaścid eva saphalīkurvīta yatnaṃ mama 
svātmānāṃ pravivektum apy alasatāṃ ye bibhrati prārthanā tān praty ātmakadarthanān na parataḥ kiṃcit phalaṃ soṣyate 
viśvasyāsya viviktaye sthiradhiyo ye saṃrabhante punaḥ tān abhyarthayituṃ mayaiṣa vihito mūrdhnā praṇāmādaraḥ 
bhrāmyanto bhramayanti mandadhiṣaṇās te jantucakraṃ jaḍaṃ svātmīkṛtya guṇābhidhānavasato baddhvā dṛḍhaṃ bandhanaiḥ 
dṛṣṭvetthaṃ gurubhāravāhavidhaye yātānuyātān pasūn tatpāśapravikartanāya ghaṭitaṃ jñānatriśūlaṃ mayā 
bahubhir api so 'ham eva bhramitas tattvopadeśakaṃmanyaiḥ 
tattvam iti varṇayugam api yeṣāṃ rasanā na pasparśa 
parameśvaraḥ prapannaproddharaṇakṛpāprayuktaguruhṛdayaḥ 
śrīmān devaḥ śaṃbhur mām iyati niyuktavāṃs tattve 
tattattvanirmalasthiti vibhāgihṛdaye svayaṃ praviṣṭam iva 
śrīsomānandamataṃ vimṛśya mayā nibaddham idam  
haṃho hṛccakracārapravicaraṇalasannirbharānandapūrṇā devyo 'smatpāśakoṭipravighaṭanapaṭujñānaśūlordhvadhārāḥ 
cetovākkāyam etad vigatabhavabhayotpatti yuṣmāsu samyak protaṃ yat tena mahyaṃ vrajata kila hṛdi drāk prasādaṃ prasahya 
vyākhyādikarmaparipāṭipade niyukto yuṣmābhir asmi gurubhāvam anupraviśya 
vākcittacāpalam idaṃ mama tena devyās taccakracāracaturasthitayaḥ kṣamadhvam  
samāptam idaṃ paratriṃśikātattvavivaraṇam
śatair ekonaviṃśatyā triṃśikeyaṃ vivecitā 
sarveṣu trikaśāstreṣu granthīr nirdalayiṣyati 
kṛtir abhinavaguptasya
