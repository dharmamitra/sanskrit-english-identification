govardhanācārya-viracitā
āryā-saptaśatī
// śrīḥ //
granthārambha-vrajyā
pāṇi-grahe pulakitaṃ vapur aiśaṃ bhūti-bhūṣitaṃ jayati /
aṅkurita iva mano-bhūr yasmin bhasmāvaśeṣo 'pi //GAss_*1//
mā vama saṃvṛṇu viṣam idam iti sātaṅkaṃ pitāmahenoktaḥ /
prātar jayati salajjaḥ kajjala-malinādharaḥ śambhuḥ //GAss_*2//
jayati priyā-padānte garala-graiveyakaḥ smarārātiḥ /
viṣama-viśikhe viśann iva śaraṇaṃ gala-baddha-karavālaḥ //GAss_*3//
jayati lalāṭa-kaṭākṣaḥ śaśi-mauleḥ pakṣmalaḥ priyāgraṇatau /
dhanuṣi smareṇa nihitaḥ sa-kaṇṭakaḥ ketakeṣur iva //GAss_*4//
jayati jaṭā-kiñjalkaṃ gaṅgā-madhu muṇḍa-valaya-bījam ayam /
gala-garala-paṅka-sambhavam abhoruham ānanaṃ śambhoḥ //GAss_*5//
sandhyā-salilāñjalim api kaṅkaṇa-phaṇi-pīyamānam avijānan /
gaurī-mukhārpita-manā vijayā-hasitaḥ śivo jayati //GAss_*6//
pratibimbita-gaurī-mukha-vilokanotkampa-śithila-kara-galitaḥ /
sveda-bhara-pūryamāṇaḥ śambhoḥ salilāj jalir jayati //GAss_*7//
praṇaya-kupita-priyā-pada-lākṣā-sandhyānubandha-madhurenduḥ /
tad-valaya-kanaka-nikaṣa-grāva-grīvaḥ śivo jayati //GAss_*8//
pūrṇa-nakhendur dviguṇita-mañjīrā prema-śṛṅkhalā jayati /
hara-śaśi-lekhā gaurī-caraṇāṅguli-madhya-gulpheṣu //GAss_*9//
śrī-kara-pihitaṃ cakṣuḥ sukhayatu vaḥ puṇḍarīka-nayanasya /
jaghanam ivekṣitum āgatam abja-nibhaṃ nābhi-suṣireṇa //GAss_*10//
śyāmaṃ śrī-kuca-kuṅkuma-piñjaritam uro muradviṣo jayati /
dina-mukha-nabha iva kaustubha-vibhākaro yad vibhūṣayati //GAss_*11//
pratibimbita-priyā-tanu sa-kaustubhaṃ jayati madhubhido vakṣaḥ /
puruṣāyitam abhyasyati lakṣmīr yad vīkṣya mukuram iva //GAss_*12//
keli-calāṅguli-lambhita-lakṣmī-nābhir muradviṣaś caraṇaḥ /
sa jayati yena kṛtā śrīr anurūpā padmanābhasya //GAss_*13//
romāvalī murāreḥ śrīvatsa-niṣevitāgra-bhāgā vaḥ /
unnāla-nābhi-nalina-cchāyevottāpam apaharatu //GAss_*14//
ādāya sapta-tantrocitāṃ vipañcīm iva trayīṃ gāyan /
madhuraṃ turaṅga-vadanocitaṃ harir jayati haya-mūrdhā //GAss_*15//
sa jayati mahābāho jala-nidhi-jaṭhare ciraṃ nimagnāpi /
yenāntrair iva saha phaṇi-gaṇair balād uddhṛtā dharaṇī //GAss_*16//
brahmāṇḍa-kumbhakāraṃ bhujagākāraṃ janārdanaṃ naumi /
sphāre yat-phaṇa-cakre dharā śarāva-śriyaṃ vahati //GAss_*17//
caṇḍī-jaṅghā-kāṇḍaḥ śirasā caraṇa-spṛśi priye jayati /
śaṅkara-paryanta-jito vijaya-stambhaḥ smarasyeva //GAss_*18//
unnāla-nābhi-paṅkeruha iva yenāvabhāti śambhur api /
jayati puruṣāyitāyās tad-ānanaṃ śaila-kanyāyāḥ //GAss_*19//
aṅka-nilīna-gajānana-śaṅkākula-bāhuleya-hṛta-vasanau /
sa-smita-hara-kara-kalitau hima-giri-tanayā-stanau jayataḥ //GAss_*20//
kaṇṭhocito 'pi huṅkṛti-mātra-nirastaḥ padāntike patitaḥ /
yasyāś candra-śikhaḥ smara-bhalla-nibho jayati sā caṇḍī //GAss_*21//
deve'rpita-varaṇa-sraji bahumāye vahati kaiṭabhī-rūpam /
jayati surāsura-hasitā lajjā-jihmekṣaṇā lakṣmīḥ //GAss_*22//
tān asurān api harim api taṃ vande kapaṭa-kaiṭabhī-rūpam /
yair yad bimbādhara-madhu-lubdhaiḥ pīyuṣam api mumuce //GAss_*23//
talpī-kṛtāhir agaṇita-garuḍo hārābhihata-vidhir jayati /
phaṇa-śata-pīta-śvāso rāgāndhāyāḥ śriyaḥ keliḥ //GAss_*24//
smerān anena hariṇā yat spṛham ākāra-vedinākalitam /
jayati puruṣāyitāyāḥ kamalāyāḥ kaiṭabhī-dhyānam //GAss_*25//
kṛta-kānta-keli-kutuka-śrī-śīta-śvāsa-seka-nidrāṇaḥ /
ghorita-vitatāli-ruto nābhi-saroje vidhir jayati //GAss_*26//
eka-rada dvaimātura nistriguṇa caturbhujāpi pañca-kara /
jaya ṣaṇ-mukha-nuta sapta-cchada-gandhi-madāṣṭa-tanu-tanaya //GAss_*27//
maṅgala-kalaśa-dvaya-maya-kumbham adambhena bhajata gaja-vadanam /
yad-dāna-toya-taralais tila-tulanālambi rolambaiḥ //GAss_*28//
yābhir anaṅgaḥ sāṅgī-kṛtaḥ striyo 'strī-kṛtāś ca tā yena /
vāmācaraṇa-pravaṇau praṇamtatau kāminī-kāmau //GAss_*29//
vihita-ghanālaṅkāraṃ vicitra-varṇāvalī-maya-sphuraṇam /
śakrāyudham iva vakraṃ valmīka-bhuvaṃ kaviṃ naumi //GAss_*30//
vyāsa-girāṃ niryāsaṃ sāraṃ viśvasya bhārataṃ vande /
bhūṣaṇayaiva sañjñāṃ yad aṅkitāṃ bhāratī vahati //GAss_*31//
sati kākutstha-kulonnati-kāriṇi rāmāyaṇe kim anyena /
rohati kulyā gaṅgā-pūre kiṃ bahurase vahati //GAss_*32//
atidīrgha-jīvi-doṣād vyāsena yaśo 'pahāritaṃ hanta /
kair nocyeta guṇāḍhyaḥ sa eva janmāntarāpannaḥ //GAss_*33//
śrī-rāmāyaṇa-bhārata-bṛhat-kathānāṃ kavīn namaskurmaḥ /
trisrotā iva sarasā sarasvatī sphurati yair bhinnā //GAss_*34//
sākūta-madhura-komala-vilāsinī-kaṇṭha-kūjita-prāye /
śikṣa-samaye'pi mude rata-līlā-kālidāsoktī //GAss_*35//
bhavabhūteḥ sambandhād bhūdhara-bhūr eva bhāratī bhāti /
etat-kṛta-kāruṇye kim anyathā roditi grāvā //GAss_*36//
jātā śikhaṇḍinī prāg yathā śikhaṇḍī tathāvagacchāmi /
prāgalbhyam adhikam āptuṃ vāṇī bāṇo babhūveti //GAss_*37//
yaṃ gaṇayati guror anu yasyās te dharma-karma saṅkucitam /
kavim aham uśanasam iva taṃ tātaṃ nīlāmbaraṃ vande //GAss_*38//
sakala-kalāḥ kalpayituṃ prabhuḥ prabandhasya kumuda-bandhoś ca /
sena-kula-tila-bhūpatir eko rākā-pradoṣaś ca //GAss_*39//
kāvyasyākṣara-maitrī-bhājo na ca karkaśā na ca grāmyāḥ /
śabdā api puruṣā api sādhava evārtha-bodhāya //GAss_*40//
vaṃśe ghuṇa iva na viśati doṣo rasa-bhāvite satāṃ manasi /
rasam api tu na pratīcchati bahu-doṣaḥ sannipātīva //GAss_*41//
viguṇo 'pi kāvya-bandhaḥ sādhūnām ānanaṃ gataḥ svadate /
phūtkāro 'pi suvaṃśair anūdyamānaḥ śrutiṃ harati //GAss_*42//
svayam api bhūri-cchidraś cāpalam api sarvatomukhaṃ tanvan /
titaus tuṣasya piśuno doṣasya vivecane'dhikṛtaḥ //GAss_*43//
antar-gūḍhānarthānavyañjayataḥ prasāda-rahitasya /
sandarbhasya nadasya ca na rasaḥ prītyai rasa-jñānām //GAss_*44//
yadasevanīyam asatām amṛta-prāyaṃ suvarṇa-vinyāsam /
surasārthamayaṃ kāvyaṃ triviṣṭapaṃ vā samaṃ vidmaḥ //GAss_*45//
sat-kavi-rasanā-śūrpī-nistuṣatara-śabda-śāli-pākena /
tṛpto dayitādharam api nādriyate kā sudhā dāsī //GAss_*46//
akalita-śabdālaṅkṛtir anukūlā skhali-pada-niveśāpi /
abhisārikeva ramayati sūktiḥ sotkarṣa-śṛṅgārā //GAss_*47//
adhvani pada-graha-paraṃ madayati hṛdayaṃ na vā na vā śravaṇam /
kāvyam abhijña-sabhāyāṃ mañjīraṃ keli-velāyām //GAss_*48//
āsvādita-dayitādhara-sudhā-rasasyaiva sūktayo madhurāḥ /
akalita-rasāla-mukulo na kokilaḥ kalam udañcayati //GAss_*49//
bālā-kaṭākṣa-sūtritam asatī-netra-tribhāga-kṛta-bhāṣyam /
kavi-māṇavakā dūtī-vyākhyātam adhīyate bhāvam //GAss_*50//
masṛṇa-pada-gīti-gatayaḥ sajjana-hṛdayābhisārikāḥ surasāḥ /
madanādvayopaniṣado viśadā govardhanasyāryāḥ //GAss_*51//
vāṇī prākṛta-samucita-rasā balenaiva saṃskṛtaṃ nītā /
nimnānurūpa-nīrā kalinda-kanyeva gagana-talam //GAss_*52//
āryā-saptaśatīyaṃ pragalbha-manasām anādṛtā yeṣām /
dūtī-rahitā iva te na kāminī-manasi niviśante //GAss_*53//
rata-rīti-vīta-vasanā priyeva śuddhāpi vāṅ-mude sarasā /
arasā sālaṅkṛtir api na rocate śālabhañjīva //GAss_*54//
iti granthārambha-vrajyā samāptā / **********************************************************
a-kāra-vrajyā
avadhi-dināvadhi-jīvāḥ prasīda jīvantu pathika-janajāyāḥ /
durlaṅghya-vartma-śailau stanau pidhehi prapāpāli //GAss_1//
ativatsalā suśīlā sevā-caturā mano 'nukūlā ca /
ajani vinītā gṛhiṇī sapadi saptnī-stanodbhede //GAss_2//
ayi kūla-nicula-mūlocchedana-duḥśīla-vīci-vācāle /
baka-vighasa-paṅka-sārā na cirāt kāveri bhavitāsi //GAss_3//
ayi vividha-vacana-racane dadāsi candraṃ kare samānīya /
vyasana-divaseṣu dūti kva punas tvaṃ darśanīyāsi //GAss_4//
astu mlānir loko lāñchanam apadiśatu hīyatām ojaḥ /
tad api na muñcati sa tvāṃ vasudhā-chāyām iva sudhāṃśuḥ //GAss_5//
aticāpalaṃ vitanvann antarniviśan nikāma-kāṭhinyaḥ /
mukharayasi svayam etāṃ sad-vṛttāṃ śaṅkur iva ghaṇṭām //GAss_6//
aṅgeṣu jīryati paraṃ khañjana-yūnor manobhava-prasaraḥ /
na punar anantar-garbhita-nidhini dharā-maṇḍale keliḥ //GAss_7//
andhatvam andha-samaye badhiratvaṃ badhira-kāla ālambya /
śrī-keśavayoḥ praṇayī prajāpatir nābhi-vāstavyaḥ //GAss_8//
ayi koṣa-kāra kuruṣe vanecarāṇāṃ puro guṇodgāram /
yan na vidārya vicārita-jaṭharas tvaṃ sa khalu te lābhaḥ //GAss_9//
agaṇita-mahimā laṅghita-gurur adhanehaḥ stanandhaya-virodhī /
iṣṭākīrtis tasyās tvayi rāgaḥ prāṇa-nirapekṣaḥ //GAss_10//
aparādhād adhikaṃ māṃ vyathayati tava kapaṭa-vacana-racaneyam /
śastrāghāto na tathā sūcī-vyadha-vedanā yādṛk //GAss_11//
asatī-locana-mukure kim api pratiphalati yan manovarti /
sārasvatam api cakṣuḥ satimiram iva tan na lakṣayati //GAss_12//
anya-mukhe durvādo yaḥ priya-vadane sa eva parihāsaḥ /
itarendhana-janmā yo dhūmaḥ so 'gurubhavo dhūpaḥ //GAss_13//
ayi subhaga kutuka-taralā vicarantī saurabhānusāreṇa /
tvayi mohāya varākī patitā madhupīva viṣa-kusume //GAss_14//
ayi mugdha-gandha-sindhura-śaṅkā-mātreṇa dantino dalitāḥ /
upabhuñjate kareṇūḥ kevalam iha mat-kuṇāḥ kariṇaḥ //GAss_15//
ativinaya-vāmana-tanur vilaṅghate geha-dehalīṃ na vadhūḥ /
asyāḥ punar ārabhaṭīṃ kusumbhavāṭī vijānāti //GAss_16//
antar-gatair guṇaiḥ kiṃ dvitrā api yatra sākṣiṇo viralāḥ /
sa guṇo gīter yad asau vanecaraṃ hariṇam api harati //GAss_17//
alulita-sakala-vibhūṣāṃ prātar bālāṃ vilokya muditaṃ prāk /
priya-śirasi vīkṣya yāvakam atha niḥśvasitaṃ sapatnībhiḥ //GAss_18//
ayi lajjāvati nibhara-niśītha-rata-niḥsahāṅgi sukha-supte /
locana-kokanada-cchadam unmīlaya suprabhātaṃ te //GAss_19//
amilita-vadanam apīḍita-vakṣoruham atividūra-jaghanoru /
śapatha-śatena bhujābhyāṃ kevalam āliṅgito 'smi tayā //GAss_20//
atipūjita-tāreyaṃ dṛṣṭiḥ śruti-laṅghana-kṣamā sutanu /
jina-siddhānta-sthitir iva sa-vāsanā kaṃ na mohayati //GAss_21//
alam aviṣaya-bhaya-lajjā-vañcitam ātmānam iyam iyat samayam /
nava-paricita-dayita-guṇā śocati nālapati śayana-sakhīḥ //GAss_22//
anurāga-vartinā tava viraheṇogreṇa sā gṛhītāṅgī /
tripura-ripuṇeva gaurī vara-tanur ardhāvaśiṣṭaiva //GAss_23//
anya-pravaṇe preyasi viparīte srotasīva vihitāsthāḥ /
tad-gatim icchantyaḥ sakhi bhavanti viphala-śramāḥ hāsyāḥ //GAss_24//
adhikaḥ sarvebhyo yaḥ priyaḥ priyebhyo hṛdi sthitaḥ satatam /
sa luṭhati virahe jīvaḥ kaṇṭhe'syās tvam iva sambhoge //GAss_25//
anayana-pathe priye na vyathā yathā dṛśya eva duṣprāpe /
mlānaiva kevalaṃ niśi tapana-śilā vāsare jvalati //GAss_26//
avibhāvyo mitre'pi sthiti-mātreṇaiva nandayan dayitaḥ /
rahasi vyapadeśād ayam arthaḥ ivārājake bhogyaḥ //GAss_27//
aśrauṣīr aparādhān mama tathyaṃ kathaya man-mukhaṃ vīkṣya /
abhidhīyate na kiṃ yadi na māna-caurānanaḥ kitavaḥ //GAss_28//
anyonyam anu srotasam anyad athānyat taṭāt taṭaṃ bhajatoḥ /
udite'rke'pi na māgha-snānaṃ prasamāpyate yūnoḥ //GAss_29//
ayi cūta-valli phala-bhara-natāṅgi viṣvag-vikāsi-saurabhye /
śvapaca-ghaṭa-karparāṅkā tvaṃ kila phalitāpi viphalaiva //GAss_30//
añjalir akāri lokair mlānim anāptaiva rañjitā jagatī /
sandhyāyā iva vasatiḥ svalpāpi sakhe sukhāyaiva //GAss_31//
agṛhītānunayāṃ mām upekṣya sakhyo gatā bataikāham /
prasabhaṃ karoṣi mayi cet tvad upari vapur adya mokṣyāmi //GAss_32//
asthira-rāgaḥ kitavo mānī capalo vidūṣakas tvam asi /
mama sakhyāḥ patasi kare paśyāmi yathā ṛjur bhavasi //GAss_33//
akaruṇa kātara-manaso darśita-nīrā nirantarāleyam /
tvām anu dhāvati vimukhaṃ gaṅgeva bhagīrathaṃ dṛṣṭiḥ //GAss_34//
antaḥ-kaluṣa-stambhita-rasayā bhṛṅgāranālayeva mama /
apy unmukhasya vihitā varavarṇini na tvayā tṛptiḥ //GAss_35//
ayi sarale sarala-taror mada-mudita-dvipa-kapola-pāleś ca /
anyonya-mugdha-gandha-vyatihāraḥ kaṣaṇam ācaṣṭe //GAss_36//
asyāḥ kara-ruha-khaṇḍita-kāṇḍa-paṭa-prakaṭa-nirgatā dṛṣṭiḥ /
paṭa-vigalita-niṣkaluṣā svadate pīyūṣa-dhāreva //GAss_37//
asyāḥ pati-gṛha-gamane karoti mātāśru-picchilāṃ padavīm /
guṇa-garvitā punar asau hasati śanaiḥ śuṣka-rudita-mukhī //GAss_38//
aṅke niveśya kūṇita-dṛśaḥ śanair akaruṇeti śaṃsantyāḥ /
mokṣyāmi veṇi-bandhaṃ kadā nakhair gandha-tailāktaiḥ //GAss_39//
alam analaṅkṛti-subhage bhūṣaṇam upahāsa-viṣayam itarāsām /
kuruṣe vanaspati-latā prasūnam iva bandhya-vallīnām //GAss_40//
abudhā ajaṅgamā api kayāpi gatyā paraṃ padam avāptāḥ /
mantriṇa iti kīrtyante naya-bala-guṭikā iva janena //GAss_41//
atiśīla-śīta-latayā lokeṣu sakhī mṛdu-pratāpā naḥ /
kṣaṇa-vāmya-dahyamānaḥ pratāpam asyāḥ priyo veda //GAss_42//
anyāsv api gṛhiṇīti dhyāyann abhilaṣitam āpnoti /
paśyan pāṣāṇamayīḥ pratimā iva devatātvena //GAss_43//
anupetya nīca-bhāvaṃ bālaka parito gabhīra-madhurasya /
asyāḥ premṇaḥ pātraṃ na bhavasi sarito rasasyeva //GAss_44//
adhivāsanam ādheyaṃ guṇa-mārgam apekṣate na ca grathanām /
kalayati yuvajana-mauliṃ ketaka-kalikā svarūpeṇa //GAss_45//
apanīta-nikhila-tāpāṃ subhaga sva-kareṇa vinihitāṃ bhavatā /
patiśayana-vāra-pāli-jvarauṣadhaṃ vahati sā mālām //GAss_46//
agaṇita-guṇena sundara kṛtvā cāritram apy udāsīnam /
bhavatānanya-gatiḥ sā vihitāvartena taraṇir iva //GAss_47//
anurakta-rāmayā punar āgataye sthāpitottarīyasya /
apy eka-vāsasas tava sarva-yuvabhyo 'dhikā śobhā //GAss_48//
ardhaḥ prāṇity eko mṛta itaro me vidhuntudasyeva /
sudhayeva priyayā pathi saṅgatyāliṅgitārdhasya //GAss_49//
avadhīrito 'pi nidrā-miṣeṇa māhātmyam asṛṇayā priyayā /
avabodhito 'smi capalo bāṣpa-sthita-mitena talpena //GAss_50//
ayi śabda-mātra-sāmyād āsvādita-śarkarasya tava pathika /
svalpo rasanā-cchedaḥ purato jana-hāsyatā mahatī //GAss_51//
abhinava-yauvana-durjaya-vipakṣa-jana-hanyamānamānāpi /
sūnoḥ pitṛ-priyatvād bibharti subhagā-madaṃ gṛhiṇī //GAss_52//
apamānitam iva samprati guruṇā grīṣmeṇa durbalaṃ śaityam /
snānotsuka-taruṇī-stana-kalaśa-nibaddhaṃ payo viśati //GAss_53//
alasayati gātram akhilaṃ kleśaṃ mocayati locanaṃ harati /
svāpa iva preyān mama moktuṃ na dadāti śayanīyam //GAss_54//
aṃsāvalambi-kara-dhṛta-kacam abhiṣekārdra-dhavala-nakha-rekham /
dhautādhara-nayanaṃ vapur astram anaṅgasya tava niśitam //GAss_55//
avinihitaṃ vinihitam iva yuvasu svaccheṣu vāra-vāma-dṛśaḥ /
upadarśayanti hṛdayaṃ darpaṇa-bimbeṣu vadanam iva //GAss_56//
atilajjayā tvayaiva prakaṭaḥ preyān akāri nibhṛto 'pi /
prāsāda-maulir upari prasarantyā vaijayanty eva //GAss_57//
anyonya-grathanāguṇa-yogād gāvaḥ padārpaṇair bahubhiḥ /
khalam api tudanti meḍhī-bhūtaṃ madhya-stham ālambya //GAss_58//
ananugraheṇa na tathā vyathayati kaṭu-kūjitair yathā piśunaḥ /
rudhirādānād adhikaṃ dunoti karṇe kvaṇan maśakaḥ //GAss_59//
agre laghimā paścān mahatāpi pidhīyate na hi mahimnā /
vāmana iti trivikramam abhidadhati daśāvatāra-vidaḥ //GAss_60//
aṅke stanandhayas tava caraṇe paricārikā priyaḥ pṛṣṭhe /
asti kim u labhyam adhikaṃ gṛhiṇi yadā śaṅkase bālām //GAss_61//
adhara udastaḥ kūjitam āmīlitam akṣi lolito mauliḥ /
āsāditam iva cumbana-sukham asparśe'pi taruṇābhyām //GAss_62//
atirabhasena bhujo 'yaṃ vṛti-vivareṇa praveśitaḥ sadanam /
dayitāsparśollasito nāgacchati vartmanā tena //GAss_63//
ambara-madhya-niviṣṭaṃ tavedam aticapalam alaghu jaghana-taṭam /
cātaka iva navam abhraṃ nirīkṣamāṇo na tṛpyāmi //GAss_64//
ayam andhakāra-sindhura-bhārākrāntāvanī-bharākrāntaḥ /
unnata-pūrvādri-mukhaḥ kūrmaḥ sandhyāsram udvamati //GAss_65//
antarbhūto nivasati jaḍe jaḍaḥ śiśira-mahasi hariṇa iva /
ajaḍe śaśīva tapane sa tu praviṣṭo 'pi niḥsarati //GAss_66//
agaṇita-janāpavādā tvat-pāṇi-sparśa-harṣa-taraleyam /
āyāsyato varākī jvarasya talpaṃ prakalpayati //GAss_67//
apy eka-vaṃśa-januṣoḥ paśyata pūrṇatva-tucchatā-bhājoḥ /
jyā-kārmukayoḥ kaścid guṇa-bhūtaḥ kaścid api bhartā //GAss_68//
abhinava-keli-klāntā kalayati bālā krameṇa gharmāmbhaḥ /
jyām arpayituṃ namitā kusumāstra-dhanur lateva madhu //GAss_69//
asatī kulajā dhīrā prauḍhā prativeśinī yad āsaktim /
kurute sarasā ca tadā brahmānandaṃ tṛṇaṃ manye //GAss_70//
avirala-patitāśru vapuḥ pāṇḍu snigdhaṃ tavopanītam idam /
śata-dhautam ājyam iva me smara-śara-dāha-vyathāṃ harati //GAss_71//
antar nipatita-guñjā-guṇa-ramaṇīyaś cakāsti kedāraḥ /
nija-gopī-vinaya-vyaya-khedena vidīrṇa-hṛdaya iva //GAss_72//
amunā hatam idam idam iti rudatī prativeśine'ṅgam aṅgam iyam /
roṣa-miṣa-dalita-lajjā gṛhiṇī darśayati pati-purataḥ //GAss_73//
iti vibhāvyākhyā-sametā a-kāra-vrajyā // **********************************************************
ā-kāra-vrajyā
āntaram api bahiri va hi vyañjayituṃ rasam aśeṣataḥ satatam /
asatī sat-kavi-sūktiḥ kāca-ghaṭīti trayaṃ veda //GAss_74//
āloka eva vimukhī kvacid api divase na dakṣiṇā bhavasi /
chāyeva tad api tāpaṃ tvam eva me harasi mānavati //GAss_75//
ājñā kākur yācñā-kṣepo hasitaṃ ca śuṣka-ruditaṃ ca /
iti nidhuvana-pāṇḍityaṃ dhyāyaṃs tasyā na tṛpyāmi //GAss_76//
ājñāpayiṣyasi padaṃ dāsyasi dayitasya śirasi kiṃ tvarase /
asamaya-mānini mugdhe mā kuru bhagnāṅkuraṃ prema //GAss_77//
āsādya bhaṅgam anayā dyūte vihitābhirucita-keli-paṇe /
niḥsārayatākṣāniti kapaṭa-ruṣotsāritāḥ sakhyaḥ //GAss_78//
ādaraṇīya-guṇā sakhi mahatā nihitāsi tena śirasi tvam /
tava lāghava-doṣo 'yaṃ saudha-patākeva yac calasi //GAss_79//
ārdram api stana-jaghanān nirasya sutanu tvayaitad unmuktam /
kha-stham avāptum iva tvāṃ tapanāṃśūn aṃśukaṃ pibati //GAss_80//
āropitā śilāyām aśmeva tvaṃ bhaveti mantreṇa /
magnāpi pariṇayāpadi jāra-mukhaṃ vīkṣya hasitaiva //GAss_81//
āyāti yāti khedaṃ karoti madhu harati madhukarīvānyā /
adhidevatā tvam eva śrīr iva kamalasya mama manasaḥ //GAss_82//
āsādya dakṣiṇāṃ diśam avilambaṃ tyajati cottarāṃ taraṇiḥ /
puruṣaṃ haranti kāntāḥ prāyeṇa hi dakṣiṇā eva //GAss_83//
ādāna-pāna-lepaiḥ kāścid garalopatāpa-hāriṇyaḥ /
sadasi sthitaiva siddhauṣadhi-vallī kāpi jīvayati //GAss_84//
āndola-lola-keśīṃ cala-kāñcī-kiṅkiṇī-gaṇa-kvaṇitām /
smarasi puruṣāyitāṃ tāṃ smara-cāmara-cihna-yaṣṭim iva //GAss_85//
ākṣipasi karṇam akṣṇā balir api baddhas tvayā tridhā madhye /
iti jita-sakala-vadānye tanu-dāne lajjase sutanu //GAss_86//
ākṣepa-caraṇa-laṅghana-keśa-graha-keli-kutuka-taralena /
strīṇāṃ patir api gurur iti dharmaṃ na śrāvitā sutanuḥ //GAss_87//
āgacchatānavekṣita-pṛṣṭhenārthī varāṭakeneva /
muṣitāsmi tena jaghanāṃ-śukam api voḍhuṃ naśaktena //GAss_88//
ākuñcitaika-jaṅghaṃ darāvṛtordhvoru gopitārdhoru /
sutanoḥ śvasita-kramana-mad-udara-sphuṭa-nābhi śayanam idam //GAss_89//
ādāya dhanam analpaṃ dadānayā subhaga tāvakaṃ vāsaḥ /
mugdhā rajaka-gṛhiṇyā kṛtā dinaiḥ katipayair niḥsvā //GAss_90//
āstāṃ varam avakeśī mā doha-damasya racaya pūga-taroḥ /
etasmāt phalitād api kevalam udvegam adhigaccha //GAss_91//
ārabdham abdhi-mathanaṃ svahastayitvā dvi-jihvam amarair yat /
ucitas tat-pariṇāmo viṣamaṃ viṣam eva yaj jātam //GAss_92//
āvarjitālakāli śvāsotkampa-stanārpitaika-bhujam /
śayanaṃ rati-vivaśa-tanoḥ smarāmi śithilāṃśukaṃ tasyāḥ //GAss_93//
āmrāṅkuro 'yam aruṇa-śyāmala-rucir asthi-nirgataḥ sutanu /
nava-kamaṭha-karpara-puṭān mūrdhevordhvaṃ gataḥ sphurati //GAss_94//
ābhaṅgurāgra-bahu-guṇa-dīrghāsvāda-pradā priyā-dṛṣṭiḥ /
karṣati mano madīyaṃ hrada-mīnaṃ baḍiśa-rajjur iva //GAss_95//
ālapa yathā yathecchasi yuktaṃ tava kitava kim apavārayasi /
strī-jāti-lāñchanam asau jīvita-raṅkā sakhī subhaga //GAss_96//
āsvādito 'si mohād bata viditā vadana-mādhurī bhavataḥ /
madhu-lipta-kṣura rasanāc chedāya paraṃ vijānāsi //GAss_97//
ākṛṣṭi-bhagna-kaṭakaṃ kena tava prakṛti-komalaṃ subhage /
dhanyena bhuja-mṛṇālaṃ grāhyaṃ madanasya rājyam iva //GAss_98//
āruhya dūram agaṇita-raudra-kleśā prakāśayantī svam /
vāta-pratīcchana-paṭī vahitram iva harasi māṃ sutanu //GAss_99//
āyāsaḥ para-hiṃsā vaitaṃsika-sārameya tava sāraḥ /
tvām apasārya vibhājyaḥ kuraṅga eṣo 'dhunaivānyaiḥ //GAss_100//
ānayati pathika-taruṇaṃ hariṇa iha prāpayann ivātmānam /
upakalam ago 'pi komala-kalam āvalika-valanottaralaḥ //GAss_101//
āsīd eva yad ārdraḥ kim api tadā kim ayam āhato 'py āha /
niṣṭhura-bhāvād adhunā kaṭūni sakhi raṭati paṭaha iva //GAss_102//
ājñā-karaś ca tāḍana-paribhava-sahanaś ca satyam aham asyāḥ /
na tu śīla-śītaleyaṃ priyetarad vaktum api veda //GAss_103//
ādhāya dugdha-kalaśe manthānaṃ śrānta-dor-latā gopī /
aprāpta-pārijātā daive doṣaṃ niveśayati //GAss_104//
āstāṃ mānaḥ kathanaṃ sakhīṣu vā mayi nivedya-durvinaye /
śithilita-rati-guṇa-garvā mamāpi sā lajjitā sutanuḥ //GAss_105//
āvartair ātarpaṇa-śobhāṃ ḍiṇḍīra-pāṇḍurair dadhatī /
gāyati mukharita-salilā priya-saṅgama-maṅgalaṃ surasā //GAss_106//
iti vibhāvyākhyā-sametā ā-kāra-vrajyā // **********************************************************
i-kāra-vrajyā
iyam udgatiṃ harantī-netra-nikocaṃ ca vidadhatī purataḥ /
na vijānīmaḥ kiṃ tava vadati sapatnīva dina-nidrā //GAss_107//
idam ubhaya-bhitti-santata-hāra-guṇāntar-gataika-kuca-mukulam /
guṭikā-dhanur iva bālā-vapuḥ smaraḥ śrayati kutukena //GAss_108//
iha śikhari-śikharāvalambini vinoda-dara-tarala-vapuṣi taru-hariṇe /
paśyābhilaṣati patituṃ vihagī nija-nīḍa-mohena //GAss_109//
ikṣur nadī-pravāho dyūtaṃ māna-grahaś ca he sutanu /
bhrū-latikā ca taveyaṃ bhaṅge rasam adhikam āvahati //GAss_110//
indor ivāsya purato yad vimukhī sāpa-vāraṇā bhramasi /
tat kathaya kiṃ nu duritaṃ sakhi tvayā chāyayeva kṛtam //GAss_111//
iha kapaṭa-kutuka-taralita-dṛśi viśvāsaṃ kuraṅga kiṃ kuruṣe /
tava rabhasa-taraliteyaṃ vyādha-vadhūr vāladhau valate //GAss_112//
iha vahati bahu mahodadhivibhūṣaṇā mānagarvam iyam urvī /
devasya kamaṭhamūrteḥ na pṛṣṭhaṃ api nikhilam āpnoti //GAss_113//
iti vibhāvyākhyā-sametā i-kāra-vrajyā // **********************************************************
ī-kāra-vrajyā
īrṣyā-roṣa-jvalito-nija-pati-saṅgaṃ vicintayaṃs tasyāḥ /
cyuta-vasana-jaghana-bhāvana-sāndrānandena nirvāmi //GAss_114//
īśvara-parigrahocita-moho 'syāṃ madhupa kiṃ mudhā patasi /
kanakābhidhāna-sārā vīta-rasā kitava-kalikeyam //GAss_115//
īṣad avaśiṣṭa-jaḍimā śiśire gata-mātra eva ciram aṅgaiḥ /
nava-yauvaneva tanvī niṣevyate nirbharaṃ vāpī //GAss_116//
iti vibhāvyākhyā-sametā ī-kāra-vrajyā // **********************************************************
u-kāra-vrajyā
ullasita-bhrū-dhanuṣā tava pṛthunā locanena rucirāṅgi /
acalā api na mahāntaḥ ke cañcala-bhāvam ānītāḥ //GAss_117//
upanīya yan nitambe bhujaṅgam uccair alambi vibudhaiḥ śrīḥ /
ekaḥ sa mandara-giriḥ sakhi garimāṇaṃ samudvahatu //GAss_118//
ullasita-lāñchano 'yaṃ jyotsnā-varṣī sudhākaraḥ sphurati /
āsakta-kṛṣṇa-caraṇaḥ śakaṭa iva prakaṭita-kṣīraḥ //GAss_119//
upacārānunayās te kitavasyopekṣitāḥ sakhī-vacasā /
adhunā niṣṭhuram api yadi sa vadati kalikaitavād yāmi //GAss_120//
uṣasi parivartayantyā muktā-dāmopavītatāṃ nītam /
puruṣāyita-vaidagdhyaṃ vrīḍāvati kairna kalitaṃ te //GAss_121//
uḍḍīnānām eṣāṃ prāsādāt taruṇi pakṣiṇāṃ paṅktiḥ /
visphurati vaijayantī-pavana-cchinnāpaviddheva //GAss_122//
ujjāgarita-bhrāmita-dantura-dala-ruddha-madhukara-prakare /
kāñcana-ketaki mā tava vikasatu saurabhya-sambhāraḥ //GAss_123//
ullasita-bhrūḥ kim atikrāntaṃ cintayasi nistaraṅgākṣi /
kṣudrāpacāra-virasaḥ pākaḥ premṇo guḍasyeva //GAss_124//
uddiśya niḥsarantīṃ sakhīm iyaṃ kapaṭa-kopa-kuṭila-bhrūḥ /
evam avataṃsam ākṣipad āhata-dīpo yathā patati //GAss_125//
udito 'pi tuhina-gahane gagana-prānte na dīpyate tapanaḥ /
kaṭhina-ghṛta-pūra-pūrṇe śarāva-śirasi pradīpa iva //GAss_126//
udgamanopaniveśana-śayana-parāvṛtti-valana-calaneṣu /
aniśaṃ sa mohayati māṃ hṛl-lagnaḥ śvāsa iva dayitaḥ //GAss_127//
ujjhita-saubhāgya-mada-sphuṭa-yācñānaṅga-bhītayor yūnoḥ /
akalita-manasor ekā dṛṣṭir dūtī nisṛṣṭārthī //GAss_128//
uttama-bhujaṅga-saṅgama-nispanda-nitamba-cāpalas tasyāḥ /
mandara-girir iva vibudhair itas tataḥ kṛṣyate kāyaḥ //GAss_129//
upanīya kalama-kuḍavaṃ kathayati sabhayaś cikitsake halikaḥ /
śoṇaṃ somārdha-nibhaṃ vadhū-stane vyādhim upajātam //GAss_130//
unmukulitādhara-puṭe-bhūti-kaṇa-trāsa-mīlitārdhākṣi /
dhūmo 'pi neha virama-bhramaro 'yaṃ śvasitam anusarati //GAss_131//
upari pariplavate mama bāleyaṃ gṛhiṇi haṃsa-māleva /
sarasa iva nalina-nālā tvam āśayaṃ prāpya vasasi punaḥ //GAss_132//
utkampa-gharma-picchila-doḥ-sādhika-hasta-vicyutaś cauraḥ /
śivam āśāste sutanu-stanayos tava pañcalāñcalayoḥ //GAss_133//
utkṣipta-bāhu-darśita-bhuja-mūlaṃ cūta-mukula mama sakhyā /
ākṛṣyamāṇa rājati bhavataḥ param ucca-pada-lābhaḥ //GAss_134//
ucca-kuca-kumbha-nihito hṛdayaṃ cālayati jaghana-lagnāgraḥ /
atinimna-madhya-saṅkrama-dāru-nibhas taruṇi tava hāraḥ //GAss_135//
ullasita-śīta-dīdhiti-kalopakaṇṭhe sphuranti tāraughāḥ /
kusumāyudha-vidhṛta-dhanur-nirgata-makaranda-bindu-nibhāḥ //GAss_136//
upanīya priyam asamaya-vidaṃ ca me dagdha-mānam apanīya /
narmopakrama eva kṣaṇade dūtīva calitāsi //GAss_137//
uttama-vanitaika-gatiḥ karīva sarasī-payaḥ sakhī-dhairyam /
āskanditoruṇā tvaṃ hastenaiva spṛśan harasi //GAss_138//
iti vibhāvyākhyā-sametā u-kāra-vrajyā // **********************************************************
ū-kāra-vrajyā
ūḍhāmunātivāhaya pṛṣṭhe lagnāpi kālam acalāpi /
sarvaṃsahe kaṭhora-tvacaḥ kim aṅkena kamaṭhasya //GAss_139//
iti vibhāvyākhyā-sametā ū-kāra-vrajyā // **********************************************************
ṛ-kāra-vrajyā
ṛjunā nidhehi caraṇau parihara sakhi nikhila-nāgarācāram /
iha ḍākinīti pallī-patiḥ kaṭākṣe'pi daṇḍayati //GAss_140//
ṛṣabho 'tra gīyata iti śrutvā svara-pāragā vayaṃ prāptāḥ /
ko veda goṣṭham etad go-śāntau vihita-bahu-mānam //GAss_141//
iti vibhāvyākhyā-sametā ṛ-kāra-vrajyā // **********************************************************
e-kāra-vrajyā
eko haraḥ priyādhara-guṇa-vedī diviṣado 'pare mūḍhāḥ /
viṣam amṛtaṃ vā samam iti yaḥ paśyan garalam eva papau //GAss_142//
eṣyati mā punar ayam iti gamane yad amaṅgalaṃ mayākāri /
adhunā tad eva kāraṇam avasthitau dagdha-geha-pateḥ //GAss_143//
ekaikaśo yuva-janaṃ vilaṅghamānākṣa-nikaram iva taralā /
viśrāmyati subhaga tvām aṅgulir āsādya merum iva //GAss_144//
ekaḥ sa eva jīvati svahṛdaya-śūnyo 'pi sahṛdayo rāhuḥ /
yaḥ sakala-laghima-kāraṇam udaraṃ na bibharti duṣpūram //GAss_145//
ekena cūrṇa-kuntalam apareṇa kareṇa cibukam unnamayan /
paśyāmi bāṣpa-dhauta-śruti nagara-dvāri tad-vadanam //GAss_146//
ekaṃ jīvana-mūlaṃ cañcalam api tāpayantam api satatam /
antar vahati varākī sā tvāṃ nāseva niḥśvāsam //GAss_147//
ekaṃ vadati mano mama yāmi na yāmīti hṛdayam aparaṃ me /
hṛdaya-dvayam ucitaṃ tava sundari hṛta-kānta-cittāyāḥ //GAss_148//
eraṇḍa-pattra-śayanā janayantī svedam alaghu-jaghana-taṭā /
dhūli-puṭīva milantī smara-jvaraṃ harati halika-vadhūḥ //GAss_149//
iti vibhāvyākhyā-sametā e-kāra-vrajyā // **********************************************************
ka-kāra-vrajyā
keli-nilayaṃ sakhīm iva nayati navoḍhāṃ svayaṃ na māṃ bhajate /
itthaṃ gṛhiṇīm arye stuvati prativeśinā hasitam //GAss_150//
kāla-krama-kamanīya-kroḍeyaṃ ketakīti kāśaṃsā /
vṛddhir yathā yathā syās tathā tathā kaṇṭakotkarṣaḥ //GAss_151//
kṛtakasvāpa madīya-śvāsa-dhvani-datta-karṇa kiṃ tīvraiḥ /
vidhyasi māṃ niḥśvāsaiḥ smaraḥ śaraiḥ śabda-vedhīva //GAss_152//
kva sa nirmoka-dukūlaḥ kvālaṅkaraṇāya phaṇi-maṇi-śreṇī /
kāliya-bhujaṅga-gamanād yamune viśvasya gamyāsi //GAss_153//
kiñcin na bālayoktaṃ na saprasādā niveśitā dṛṣṭiḥ /
mayi pada-patite kevalam akāri śuka-pañjaro vimukhaḥ //GAss_154//
kṛta-hasita-hasta-tālaṃ manmatha-taralair vilokitāṃ yuvabhiḥ /
kṣiptaḥ kṣipto nipatann aṅge nartayati bhṛṅgas tām //GAss_155//
kamala-mukhi sarvatomukha-nivāraṇaṃ vidadhad eva bhūṣayati /
rodho 'ruddha-svarasās taraṅgiṇīs tarala-nayanāś ca //GAss_156//
kitava prapañcitā sā bhavatā mandākṣa-manda-sañcārā /
bahu-dāyair api samprati pāśakasārīva nāyāti //GAss_157//
kaḥ ślāghanīya-janmā māgha-niśīthe'pi yasya saubhāgyam /
prāleyānila-dīrghaḥ kathayati kāñcī-ninādo 'yam //GAss_158//
kim aśakanīyaṃ premṇaḥ phaṇinaḥ kathayāpi yā bibheti sma /
sā giriśa-bhuja-bhujaṅgama-pheṇopadhānādya nidrāti //GAss_159//
kṛtrima-kanakeneva premṇā muṣitasya vāra-vanitābhiḥ /
laghur iva vitta-vināśa-kleśo jana-hāsyatā mahatī //GAss_160//
kiṃ parva-divasam ārjita-dantoṣṭhi nijaṃ vapur na maṇḍayasi /
sa tvāṃ tyajati na parvasv api madhurām ikṣu-yaṣṭim iva //GAss_161//
kaṣṭaṃ sāhasa-kāriṇi tava nayanārdhena so 'dhvani spṛṣṭaḥ /
upavītād api vidito na dvija-dehas tapasvī te //GAss_162//
kleśe'pi tanyamāne militeyaṃ māṃ pramodayaty eva /
raudre'nabhre'pi nabhaḥ-surāpagā-vāri-vṛṣṭir eva //GAss_163//
kūpa-prabhavāṇāṃ param ucitam apāṃ paṭṭa-bandhanaṃ manye /
yāḥ śakyante labdhuṃ na pārthivenāpi viguṇena //GAss_164//
kararuha-śikhā-nikhāta bhrāntvā viśrānta rajani-duravāpa /
ravir iva yantrollikhitaḥ kṛśo 'pi lokasya harasi dṛśam //GAss_165//
kiṃ karavāṇi divā-niśam api lagnā sahaja-śītala-prakṛtiḥ /
hanta sukhayāmi na priyam ātmānam ivātmanaś chāyā //GAss_166//
keśaiḥ śiraso garimā maraṇaṃ pīyūṣa-kuṇḍa-pātena /
dayita-vahanena vakṣasi yadi bhāras tad idam acikitsyam //GAss_167//
kiñcit karkaśatām anu rasaṃ pradāsyan nisarga-madhuraṃ me /
ikṣor iva te sundari mānasya granthir api kāmyaḥ //GAss_168//
kena giriśasya dattā buddhir bhujagaṃ jaṭāvane'rpayitum /
yena rati-rabhasa-kāntā-kara-cikurākarṣaṇaṃ muṣitam //GAss_169//
kara-caraṇa-kāñci-hāra-prahāram avacintya bala-gṛhīta-kacaḥ /
praṇayī cumbati dayitā-vadanaṃ sphurad-adharam aruṇākṣam //GAss_170//
kurutāṃ cāpalam adhunā kalayatu surasāsi yādṛśī tad api /
sundari harītakīm anu paripītā vāridhāreva //GAss_171//
kajjala-tilaka-kalaṅkita-mukha-candre galita-salila-kaṇa-keśi /
nava-viraha-dahana-tūlo jīvayitavyas tvayā katamaḥ //GAss_172//
kṛcchrānuvṛttayo 'pi hi paropakāraṃ tyajanti na mahāntaḥ /
tṛṇa-mātra-jīvanā api kariṇo dāna-dravārdra-karāḥ //GAss_173//
kiṃ hasatha kiṃ pradhāvatha kiṃ janam āhvayatha bālakā viphalam /
tad atha darśayati yathāriṣṭaḥ kaṇṭhe'munā jagṛhe //GAss_174//
kātaratā-kekarita-smara-lajjā-roṣa-masṛṇa-madhurākṣī /
yoktuṃ na moktum athavā valate'sāv artha-labdha-ratiḥ //GAss_175//
ketaka-garbhe gandhādareṇa dūrād amī drutam upetāḥ /
madana-syandana-vājita iva madhupā dhūlim ādadate //GAss_176//
ko vakrimā guṇāḥ ke kā kāntiḥ śiśira-kiraṇa-lekhānām /
antaḥ praviśya yāsām ākrāntaṃ paśu-viśeṣeṇa //GAss_177//
kṛta-vividha-mathana-yatnaḥ parābhāvāya prabhuḥ surāsurayoḥ /
icchati saubhāgyam adāt svayaṃvareṇa śriyaṃ viṣṇuḥ //GAss_178//
kiṃ putri gaṇḍa-śaila-bhrameṇa nava-nīradeṣu nidrāsi /
anubhava capalāvilasita-garjita-deśāntara-bhrāntīḥ //GAss_179//
kāntaḥ padena hata iti saralām aparādhya kiṃ prasādayatha /
so 'py evam eva sulabhaḥ pada-prahāraḥ prasādaḥ kim //GAss_180//
karṇa-gateyam amoghā dṛṣṭis tava śaktir indra-dattā ca /
sā nāsādita-vijayā kvacid api nāpārtha-patiteyam //GAss_181//
kleśayasi kim iti dūtīr yad aśakyaṃ sumukhi tava kaṭākṣeṇa /
kāmo 'pi tatra sāyakam akīrti-śaṅkī na sandhatte //GAss_182//
ko veda mūlyam akṣa-dyūte prabhuṇā paṇīkṛtasya vidhoḥ /
prativijaye yat pratipaṇam adharaṃ ghara-nandinī vidadhe //GAss_183//
kupitāṃ caraṇa-praharaṇa-bhayena muñcāmi na khalu caṇḍi tvām /
alir anila-capala-kisalaya-tāḍana-sahano latāṃ bhajate //GAss_184//
kopākṛṣṭa-bhrū-smara-śarāsane saṃvṛṇu priye patataḥ /
chinna-jyā-madhupān iva kajjala-malināśru-jala-bindūn //GAss_185//
kāmenāpi na bhettuṃ kim u hṛdayam apāri bāla-vanitānām /
mūḍha-viśikha-prahārocchūnam ivābhāti yad-vakṣaḥ //GAss_186//
kiṃ para-jīvair dīvyasi vismaya-madhurākṣi gaccha sakhi dūram /
ahim adhicatvaram uraga-grāhī khelayatu nirvighnaḥ //GAss_187//
kara-caraṇena praharati yathā yathāṅgeṣu kopa-taralākṣī /
roṣayati paruṣa-vacanais tathā tathā preyasīṃ rasikaḥ //GAss_188//
kas tāṃ nindati lumpati kaḥ smara-phalakasya varṇakaṃ mugdhaḥ /
ko bhavati ratna-kaṇṭakam amṛte kasyārucir udeti //GAss_189//
kopavati pāṇi-līlā-cañcala-cūtāṅkure tvayi bhramati /
kara-kampita-karavāle smara iva sā mūrcchitā sutanuḥ //GAss_190//
kaulīnyādalamenāṃ bhajāmi nakulaṃ smaraḥ pramāṇayati /
tad-bhāvanena bhajato mama gotra-skhalanam anivāryam //GAss_191//
kuta iha kuraṅga-śāvaka kedāre kalam amañjarīṃ tyajasi /
tṛṇa-bāṇas tṛṇa-dhanvā tṛṇa-ghaṭitaḥ kapaṭa-puruṣo 'yam //GAss_192//
iti vibhāvyākhyā-sametā ka-kāra-vrajyā // **********************************************************
kha-kāra-vrajyā
khala-sakhyaṃ prāṅ madhuraṃ vayo 'natarāle nidāgha-dinam ante /
ekaādi-madhya-pariṇati-ramaṇīyā sādhu-jana-maitrī //GAss_193//
iti vibhāvyākhyā-sametā kha-kāra-vrajyā // **********************************************************
ga-kāra-vrajyā
guṇam adhigatam api dhanavān na cirān nāśayati rakṣati daridraḥ /
majjayati rajjum ambhasi pūrṇaḥ kumbhaḥ sakhi na tucchaḥ //GAss_194//
gurur api laghūpanīto na nimajjati niyatam āśaye mahataḥ /
vānakaropanītaḥ śailo makarālayasyeva //GAss_195//
gaurī-pater garīyo garalaṃ gatvā gale jīrṇam /
jīryati karṇe mahatāṃ durvādo nālpam api viśati //GAss_196//
gṛhapati-purato jāraṃ kapaṭa-kathā-kathita-manmathāvastham /
prīṇayati pīḍayati ca bālā niḥśvasya niḥśvasya //GAss_197//
gati-gañjita-vara-yuvatiḥ karī kapolau karotu mada-malinau /
mukha-bandha-mātra-sindhura labodara kiṃ madaṃ vahasi //GAss_198//
gehinyāḥ śṛṇvantī gotra-skhalitāparādhato mānam /
snigdhāṃ priye sa-garvāṃ sakhīṣu bālā dṛśaṃ diśati //GAss_199//
grīṣṃa-maye samaye'smin vinirmitaṃ kalaya keli-vana-mūle /
alam ālavāla-valaya-cchalena kuṇḍalitam iva śaityam //GAss_200//
guṇa-baddha-caraṇa iti mā līlā-vihagaṃ vimuñca sakhi mugdhe /
asmin valayita-śākhe kṣaṇena guṇa-yantraṇaṃ truṭati //GAss_201//
guru-garji-sāndra-vidyud-bhaya-mudrita-karṇa-cakṣuṣāṃ purataḥ /
bālā cumbati jāraṃ vajrād adhiko hi madaneṣuḥ //GAss_202//
gṛhiṇī-guṇeṣu gaṇitā vinayaḥ sevā vidheyateti guṇāḥ /
mānaḥ prabhutā vāmyaṃ vibhūṣaṇaṃ vāma-nayanānām //GAss_203//
guṇam āntaram aguṇaṃ vā lakṣmīr gaṅgā ca veda hari-harayoḥ /
ekā pade'pi ramate na vasati nihitā śirasy aparā //GAss_204//
gatvā jīvita-saṃśayam abhyastaḥ soḍhum aticirād virahaḥ /
akaruṇaḥ punar api ditsasi surata-durabhyāsam asmākam //GAss_205//
gotra-skhalita-praśne'py uttaram atiśīla-śītalaṃ dattvā /
niḥśvasya mogha-rūpe sva-vapuṣi nihitaṃ tayā cakṣuḥ //GAss_206//
gandha-grāhiṇi śālonmīlita-niryāsa-nihita-nikhilāṅgi /
upabhukta-mukta-bhūruha-śate'dhunā bhramari na bhramasi //GAss_207//
guruṣu militeṣu śirasā praṇamasi laghuṣūnnatā sameṣu samā /
ucitajñāsi tule kiṃ tulayasi guñjā-phalaiḥ kanakam //GAss_208//
gehinyā hriyamāṇaṃ nirudhyamānaṃ navoḍhayā purataḥ /
mama naukā-dvitayārpita-guṇa iva hṛdayaṃ dvidhā bhavati //GAss_209//
guṇa ākarṣaṇa-yogyo dhanuṣa ivaiko 'pi lakṣa-lābhāya /
lūtātantubhir iva kiṃ guṇair vimardāsahair bahubhiḥ //GAss_210//
gāyati gīte vaṃśe vādayati sa vipañcīṣu /
pāṭhayati pañjara-śukaṃ tava sandeśākṣaraṃ rāmā //GAss_211//
gaṇayati na madhu-vyayam ayam aviratam āpibatu madhukaraḥ kumudam /
saubhāgya-mānavān param asūyati dyu-maṇaye candraḥ //GAss_212//
guṇa-vidhṛtā sakhi tiṣṭhasi tathaiva dehena kiṃ tu hṛdayaṃ te /
hṛtam amunā mālāyāḥ samīraṇeneva saurabhyam //GAss_213//
guru-sadane nedīyasi caraṇa-gate mayi ca mūkayāpi tayā /
nūpuram apāsya padayoḥ kiṃ na priyam īritaṃ priyayā //GAss_214//
granthilatayā kim ikṣoḥ kim apabhraṃśena bhavati gītasya /
kim anārjavena śaśinaḥ kiṃ dāridryeṇa dayitasya //GAss_215//
gehinyā cikura-graha-samaya-sasītkāra-mīlita-dṛśāpi /
bālā-kapola-pulakaṃ vilokya nihito 'smi śirasi padā //GAss_216//
guru-pakṣma jāgarāruṇa-ghūrṇat-tāraṃ kathañcid api valate /
nayanam idaṃ sphuṭa-nakha-pada-niveś a-kṛta-kopa-kuṭila-bhru //GAss_217//
iti vibhāvyākhyā-sametā ga-kāra-vrajyā // **********************************************************
gha-kāra-vrajyā
ghaṭita-jaghanaṃ nipīḍita-pīnoru nyasta-nikhila-kuca-bhāram /
āliṅganty api bālā vadaty asau muñca muñceti //GAss_218//
ghaṭita-palāśa-kapāṭaṃ niśi niśi sukhino hi śerate padmāḥ /
ujjāgareṇa kairava kati śakyā rakṣituṃ lakṣmīḥ //GAss_219//
ghūrṇanti vipralabdhāḥ snehāpāyāt pradīpa-kalikāś ca /
prātaḥ prasthita-pāntha-strī-hṛdayaṃ sphuṭati kamalaṃ ca //GAss_220//
iti vibhāvyākhyā-sametā gha-kāra-vrajyā // **********************************************************
ca-kāra-vrajyā
capalasya palita-lāñchita-cikuraṃ dayitasya maulim avalokya /
khedocite'pi samaye saṃmadam evādade gṛhiṇī //GAss_221//
caṇḍi prasāritena spṛśan bhujenāpi kopanāṃ bhavatīm /
tṛpyāmi paṅkilām iva piban nadīṃ nalina-nālena //GAss_222//
capala-bhujaṅgī-bhuktojjhita śītala-gandhavaha niśi bhrānta /
aparāśāṃ pūrayituṃ pratyūṣa-sadāgate gaccha //GAss_223//
cira-pathika drāghima-milad-alaka-latā-śaivalāvali-grathilā /
kara-toyeva mṛgākṣyā dṛṣṭir idānīṃ sadānīrā //GAss_224//
caṇḍi dara-capala-cela-vyaktoru-vilokanaika-rasikena /
dhūli-bhayād api na mayā caraṇa-hṛtau kuñcitaṃ cakṣuḥ //GAss_225//
cala-kuṇḍala-calad-alaka-skhalad-urasija-vasana-sajjad-ūru-yugam /
jaghana-bhara-klama-kūṇita-nayanam idaṃ harati gatam asyāḥ //GAss_226//
caraṇaiḥ parāga-saikatam aphalam idaṃ likhasi madhupa ketakyāḥ /
iha vasati kānti-sāre nāntaḥ-salilāpi madhu-sindhuḥ //GAss_227//
cira-kāla-pathika śaṅkā-taraṅgitākṣaḥ kim īkṣase mugdha /
tvan-nistriṃśāśleṣa-vraṇa-kiṇarājīyam etasyāḥ //GAss_228//
capalāṃ yathā madāndhaś chāyāmayam ātmanaḥ karo hanti /
āsphālayati karaṃ pratigajas tathāyaṃ puro ruddhaḥ //GAss_229//
cumbana-lolupa-mad-adhara-hṛta-kāśmīraṃ smaran na tṛpyāmi /
hṛdaya-dviradālāna-stambhaṃ tasyās tad-ūru-yugam //GAss_230//
cikura-visāraṇa-tiryaṅ-nata-kaṇṭhī vimukha-vṛttir api bālā /
tvām iyam aṅguli-kalpita-kacāvakāśā vilokayati //GAss_231//
cumbana-hṛtāñjanārghaṃ sphuṭa-jāgara-rāgam īkṣaṇaṃ kṣipasi /
kim uṣasi viyoga-kātaram asameṣur ivārdha-nārācam //GAss_232//
iti vibhāvyākhyā-sametā ca-kāra-vrajyā // **********************************************************
cha-kāra-vrajyā
chāyā-grāhī candraḥ kūṭatvaṃ satatam ambujaṃ vrajati /
hitvobhayaṃ sabhāyāṃ stauti tavaivānanaṃ lokaḥ //GAss_233//
chāyā-mātraṃ paśyann adhomukho 'py udgatena dhairyeṇa /
tudati mama hṛdaya-nipuṇā rādhā-cakraṃ kirītīva //GAss_234//
iti vibhāvyākhyā-sametā cha-kāra-vrajyā // **********************************************************
ja-kāra-vrajyā
jala-bindavaḥ katipaye nayanād gamanodyame tava skhalitāḥ /
kānte mama gantavyā bhūr etair eva picchilitā //GAss_235//
jṛmbhottambhita-dor-yuga-yantrita-tāṭaṅka-pīḍita-kapolam /
tasyāḥ smarāmi jala-kaṇa-lulitāñjanam alasa-dṛṣṭi mukham //GAss_236//
jāgaritvā puruṣaṃ paraṃ vane sarvato mukhaṃ harasi /
ati śarad-anurūpaṃ tava śīlam idaṃ jāti-śālinyāḥ //GAss_237//
iti vibhāvyākhyā-sametā ja-kāra-vrajyā // **********************************************************
jha-kāra-vrajyā
jhaṅkṛta-kaṅkaṇa-pāṇi-kṣepaiḥ stambhāvalambanair maunaiḥ /
śobhayasi śuṣka-ruditair api sundari mandira-dvāram //GAss_246//
iti vibhāvyākhyā-sametā jha-kāra-vrajyā // **********************************************************
ḍha-kāra-vrajyā
ḍhakkām āhatya madaṃ vitanvate kariṇa iva ciraṃ puruṣāḥ /
strīṇāṃ kariṇīnām iva madaḥ punaḥ sva-kula-nāśāya //GAss_247//
iti vibhāvyākhyā-sametā ḍha-kāra-vrajyā // **********************************************************
ta-kāra-vrajyā
tāṃ tāpayanti manmatha-bāṇās tvāṃ prīṇayanti bata subhaga /
tapana-karās tapana-śilāṃ jvalayanti vidhuṃ madhurayanti //GAss_248//
tava sutanu sānumatyā bahu-dhātu-janita-nitamba-rāgāyāḥ /
giri-vara-bhuva iva lābhenāpnomi dvy-aṅgulena divam //GAss_249//
tyakto muñcati jīvanam ujjhati nānugrahe'pi lolutvam /
kiṃ prāvṛṣeva padmākarasya karaṇīyam asya mayā //GAss_250//
tvad-virahāpadi pāṇḍus tanvaṅgī chāyayaiva kevalayā /
haṃsīva jyotsnāyāṃ sā subhaga pratyabhijñeyā //GAss_251//
tvayi viniveśita-cittā subhaga gatā kevalena kāyena /
ghana-jāla-ruddha-mīnā nadīva sā nīra-mātreṇa //GAss_252//
tvayi saṃsaktaṃ tasyāḥ kaṭhoratara hṛdayam asama-śara-taralam /
māruta-calam añcalam iva kaṇṭaka-samparkataḥ sphuṭitam //GAss_253//
tvam asūryaṃpaśyā sakhi padam api na vināpavāraṇaṃ bhramasi /
chāye kim iha vidheyaṃ muñcanti na mūrtimantas tvām //GAss_254//
tava virahe vistārita-rajanau janitendu-candana-dveṣe /
visinīva māgha-māse vinā hutāśane sā dagdhā //GAss_255//
taruṇi tvac-caraṇāhati-kusumita-kaṅkelli-koraka-prakaram /
kuṭila-caritā sapatnī na pibati bata śoka-vikalāpi //GAss_256//
talpe prabhur iva gurur iva manasija-tantre śrame bhujiṣyeva /
gehe śrīr iva guru-jana-purato mūrteva sā vrīḍā //GAss_257//
tvam alabhyā mama tāvan moktum aśaktasya saṃmukhaṃ vrajataḥ /
chāyevāpasarantī bhittyā na nivāryase yāvat //GAss_258//
tapasā kleśita eṣa prauḍha-balo na khalu phālgune'py āsīt /
madhunā pramattam adhunā ko madanaṃ mihiram iva sahate //GAss_259//
tvad-gamana-divasa-gaṇa-nāvalakṣa-rekhābhir aṅkitā subhaga /
gaṇḍa-sthalīva tasyāḥ pāṇḍuritā bhavana-bhittir api //GAss_260//
tasyāgrāmyasyāhaṃ sakhi vakra-snigdha-madhurayā dṛṣṭyā /
viddhā tad-eka-neyā potriṇa iva daṃṣṭrayā dharaṇī //GAss_261//
tvayi kugrāma-vaṭa-druma vaiśravaṇo vasatu vā lakṣmīḥ /
pāmara-kuṭhāra-pātāt kāsara-śirasaiva te rakṣā //GAss_262//
tava mukhara vadana-doṣaṃ sahamānā moktum akṣamā sutanuḥ /
sā vahati viṭa bhavantaṃ ghuṇamantaḥ śālabhañjīva //GAss_263//
tṛṇa-mukham iva na khalu tvāṃ tyajanty amī hariṇa vairiṇaḥ śavarāḥ /
yaśasaiva jīvitam idaṃ tyaja yojita-śṛṅga-saṅgrāmaḥ //GAss_264//
tripura-ripor iva gaṅgā mama mānini janita-madana-dāhasya /
jīvanam arpita-śiraso dadāsi cikura-graheṇaiva //GAss_265//
tvat-saṅkathāsu mukharaḥ saninda-sānanda-sāvahittha iva /
sa khalu sakhīnāṃ nibhṛtaṃ tvayā kṛtārthīkṛtaḥ subhagaḥ //GAss_266//
tvayi sarpati pathi dṛṣṭiḥ sundara vṛti-vivara-nirgatā tasyāḥ /
dara-tarala-bhinna-śaivala-jālā śapharīva visphurati //GAss_267//
te sutanu śūnya-hṛdayā ye śaṅkhaṃ śūnya-hṛdayam abhidadhati /
aṅgīkṛta-kara-pattro yas tava hasta-grahaṃ kurute //GAss_268//
te śreṣṭhinaḥ kva samprati śakra-dhvaja yaiḥ kṛtas tavocchrāyaḥ /
īṣāṃ vā meḍhiṃ vādhunātanās tvāṃ vidhitsanti //GAss_269//
tānavam etya chinnaḥ paropahita-rāga-madana-saṅghaṭitaḥ /
karṇa iva kāminīnāṃ na śobhate nirbharaḥ premā //GAss_270//
tasmin gatārdra-bhāve vīta-rase śuṇṭhi-śakala iva puruṣe /
api bhūti-bhāji maline nāgara-śabdo viḍambāya //GAss_271//
tamasi ghane viṣame pathi jambukam ulkā-mukhaṃ prapannāḥ smaḥ /
kiṃ kurmaḥ so 'pi sakhe sthito mukhaṃ mudrayitvaiva //GAss_272//
tvām abhilaṣato mānini mama garima-guṇo 'pi doṣatāṃ yātaḥ /
paṅkila-kūlāṃ taṭinīṃ yiyāsataḥ sindhur asy eva //GAss_273//
timire'pi dūra-dṛśyā kaṭhināśleṣe ca rahasi mukharā ca /
śaṅkha-maya-valaya-rājī gṛha-pati-śirasā saha sphuṭatu //GAss_274//
tava vṛttena guṇena ca samucita-sampanna-kaṇṭha-luṭhanāyāḥ /
hāra-sraja iva sundari kṛtaḥ punar nāyakas taralaḥ //GAss_275//
iti vibhāvyākhyā-sametā ta-kāra-vrajyā // **********************************************************
da-kāra-vrajyā
darśana-vinīta-mānā gṛhiṇī harṣollasat-kapola-talam /
cumbana-niṣedha-miṣato vadanaṃ pidadhāti pāṇibhyām //GAss_276//
deha-stambhaḥ skhalanaṃ śaithilyaṃ vepathuḥ priya-dhyānam /
pathi pathi gaganāśleṣaḥ kāmini kas te'bhisāra-guṇaḥ //GAss_277//
drāghayatā divasāni tvadīya-viraheṇa tīvra-tāpena /
grīṣmeṇeva nalinyā jīvanam alpīkṛtaṃ tasyāḥ //GAss_278//
durjana-sahavāsād api śīlotkarṣaṃ na sajjanas tyajati /
pratiparva-tapana-vāsī niḥsṛta-mātraḥ śaśī śītaḥ //GAss_279//
dayita-prahitāṃ dūtīm ālambya kareṇa tamasi gacchantī /
sveda-cyuta-mṛganābhir dūrād gaurāṅgi dṛśyāsi //GAss_280//
dayitā-guṇaḥ prakāśaṃ nītaḥ svasyaiva vadana-doṣeṇa /
pratidina-vidalita-vāṭī-vṛti-gahṭanaiḥ khidyase kim iti //GAss_281//
dākṣiṇyān mradimānaṃ dadhataṃ mā bhānum enam avamaṃsthāḥ /
raudrīm upāgate'smin kaḥ kṣamate dṛṣṭim api dātum //GAss_282//
dṛṣṭyaiva viraha-kātara-tārakayā priya-mukhe samarpitayā /
yānti mṛga-vallabhāyāḥ pulinda-bāṇārditāḥ prāṇāḥ //GAss_283//
dūra-sthāpita-hṛdayo gūḍha-rahasyo nikāmam āśaṅkaḥ /
āśleṣo bālānāṃ bhavati khalānāṃ ca sambhedaḥ //GAss_284//
dvāre guravaḥ koṇe śukaḥ sakāśe śiśur gṛhe sakhyaḥ /
kālāsaha kṣamasva priya prasīda prayāta-mahaḥ //GAss_285//
dadhi-kaṇa-muktā-bharaṇa-śvāsottuṅga-stanārpaṇa-manojñam /
priyam āliṅgati gopī manthana-śrama-mantharair aṅgaiḥ //GAss_286//
dalitodvegena sakhi priyeṇa lagnena rāgam āvahatā /
mohayatā śayanīyaṃ tāmbūleneva nītāsmi //GAss_287//
dṛṣṭam adṛṣṭa-prāyaṃ dayitaṃ kṛtvā prakāśitas tanayā /
hṛdayaṃ kareṇa tāḍitam atha mithyā vyañjita-trapayā //GAss_288//
darśita-yamunocchrāye bhrū-vibhrama-bhāji valati tava nayane /
kṣipta-hale haladhara iva sarvaṃ puramarjitaṃ sutanu //GAss_289//
dayita-prārthita-durlabha-mukha-madirā-sāraseka-sukumāraḥ /
vyathayati virahe bakulaḥ kva paricayaḥ prakṛti-kaṭhinānām //GAss_290//
dvitrair eṣyāmi dinair iti kiṃ tad vacasi sakhi tavāśvāsaḥ /
kathayati cira-pathikaṃ taṃ dūra-nikhāto nakhāṅkas te //GAss_291//
dayita-sparśonmīlita-dharma-jala-skhalita-caraṇa-khalākṣe /
garva-bhara-mukharite sakhi tac-cikurān kim aparādhayasi //GAss_292//
duṣṭa-graheṇa gehini tena kuputreṇa kiṃ prajātena /
bhaumeneva nijaṃ kulam aṅgāra-kavat-kṛtaṃ yena //GAss_293//
darśita-cāpocchrāyais tejovadbhiḥ sugotra-sañjātaiḥ /
hīrair apsv api vīrair āpatsv api gamyate nādhaḥ //GAss_294//
dara-nidrāṇasyāpi smarasya śilpena nirgatāsūn me /
mugdhe tava dṛṣṭir asāv arjuna-yantreṣur iva hanti //GAss_295//
durgata-gṛhiṇī tanaye karuṇārdrā priyatame ca rāgamayī /
mugdhā ratābhiyogaṃ na manyate na pratikṣipati //GAss_296//
durgata-gehini jarjara-mandira-suptaiva vandase candram /
vayam indu-vañcita-dṛśo niculita-dolā-vihāriṇyaḥ //GAss_297//
dīpa-daśā kula-yuvatir vaidagdhyenaiva malinatām eti /
doṣā api bhūṣāyai gaṇikāyāḥ śaśi-kalāyāś ca //GAss_298//
dīrgha-gavākṣa-mukhāntar-nipātinas taraṇi-raśmayaḥ śoṇāḥ /
nṛhari-nakhā iva dānava-vakṣaḥ praviśanti saudha-talam //GAss_299//
dara-tarale'kṣaṇi vakṣasi daronnate tava mukhe ca dara-hasite /
āstāṃ kusumaṃ vīraḥ smaro 'dhunā citra-dhanuṣāpi //GAss_300//
duṣṭa-sakhī-sahiteyaṃ pūrṇendu-mukhī sukhāya nedānīm /
rākeva viṣṭi-yuktā bhavato 'bhimatāya niśi bhavatu //GAss_301//
dalite palāla-puñje vṛṣabhaṃ paribhavati gṛha-patau kupite /
nibhṛta-nibhālita-vadanau halika-vadhū-devarau hasataḥ //GAss_302//
dīpyantāṃ ye dīptyai ghaṭitā maṇayaś ca vīra-puruṣāś ca /
tejaḥ sva-vināśāya tu nṛṇāṃ tṛṇānām iva laghūnām //GAss_303//
iti vibhāvyākhyā-sametā da-kāra-vrajyā // **********************************************************
dha-kāra-vrajyā
dhūmair aśru nipātaya daha śikhayā dahana-malinayāṅgāraiḥ /
jāgarayiṣyati durgata-gṛhiṇī tvāṃ tad api śiśira-niśi //GAss_304//
dhairyaṃ nidhehi gacchatu rajanī so 'py astu sumukhi sotkaṇṭhaḥ /
praviśa hṛdi tasya dūraṃ kṣaṇa-dhṛta-muktā smareṣur iva //GAss_305//
dhavala-nakha-lakṣma durbalam akalaita-nepathyam alaka-pihitākṣyāḥ /
drakṣyāmi mad-avaloka-dvi-guṇāśru vapuḥ pura-dvāri //GAss_306//
dharmārambhe'py asatāṃ para-hiṃsaiva prayojikā bhavati /
kākānām abhiṣeke'kāraṇatāṃ vṛṣṭir anubhavati //GAss_307//
iti vibhāvyākhyā-sametā dha-kāra-vrajyā // **********************************************************
na-kāra-vrajyā
nīrāvataraṇa-danturasaikata-sambheda-meduraiḥ śiśire /
rājanti tūla-rāśi-sthūla-paṭair iva taṭaiḥ saritaḥ //GAss_308//
nija-kāya-cchāyāyāṃ viśramya nidāgha-vipadam apanetum /
bata vividhās tanu-bhaṅgīr mugdha-karaṅgīyam ācarati //GAss_309//
na hasanti jaraṭha iti yad vallava-vanitā namanti nandam api /
sakhi sa yaśodā-tanayo nityaṃ kandalita-kandarpaḥ //GAss_310//
nītā svabhāvam arpita-vapur api vāmyaṃ na kāminī tyajati /
hara-dehārdha-grathitā nidarśanaṃ pārvatī tatra //GAss_311//
nāgara-bhogānumita-sva-vadhū-saundarya-garva-taralasya /
nipatati padaṃ na bhūmau jñāti-puras tantu-vāyasya //GAss_312//
nipatati caraṇe koṇe praviśya niśi yan nirīkṣate kas tat /
sakhi sa khalu loka-purataḥ khalaḥ sva-garimāṇam udgirati //GAss_313//
na vimocayituṃ śakyaḥ kṣamāṃ mahān mocito yadi kathaṃcit /
mandara-girir iva garalaṃ nivartate nanu samutthāpya //GAss_314//
niyataiḥ padair niṣevyaṃ skhalite'narthāvahaṃ samāśrayati /
sambhavad anya-gatiḥ kaḥ saṅkrama-kāṣṭhaṃ durīśaṃ ca //GAss_315//
nija-pada-gati-guṇa-rañjita-jagatāṃ kariṇāṃ ca sat-kavīnāṃ ca /
vahatām api mahimānaṃ śobhāyai sajjanā eva //GAss_316//
nottapane na snehaṃ harati na nirvāti na malino bhavati /
tasyojjvalo niśi niśi premā ratna-pradīpa iva //GAss_317//
nihitān nihitān ujjhati niyataṃ mama pārthivān api prema /
bhrāmaṃ bhrāmaṃ tiṣṭhati tatraiva kulāla-cakram iva //GAss_318//
nirbharam api sambhuktaṃ dṛṣṭyā prātaḥ piban na tṛpyāmi /
jaghanam anaṃśukam asyāḥ koka ivāśiśira-kara-bimbam //GAss_319//
niviḍa-ghaṭitoru-yugalāṃ śvāsottabdha-stanārpita-vyajanām /
tāṃ snigdha-kupita-dṛṣṭiṃ smarāmi rata-niḥsahāṃ sutanum //GAss_320//
nirguṇa iti mṛta iti ca dvāv ekārthābhidhāyinau viddhi /
paśya dhanur-guṇa-śūnyaṃ nirjīvaṃ tad iha śaṃsanti //GAss_321//
nija-sūkṣma-sūtra-lambī vilocanaṃ taruṇa te kṣaṇaṃ haratu /
ayam udgṛhīta-vaḍiśaḥ karkaṭa iva markaṭaḥ purataḥ //GAss_322//
nāgara gītir ivāsau grāma-sthityāpi bhūṣitā sutanuḥ /
kastūrī na mṛgodara-vāsa-vaśād visratām eti //GAss_323//
nakha-likhita-stani kura-baka-maya-pṛṣṭhe bhūmi-lulita-virasāṅgi /
hṛdaya-vidāraṇa-niḥsṛta-kusumāsra-śareva harasi manaḥ //GAss_324//
nītā laghimānam iyaṃ tasyāṃ garimāṇam adhikam arpayasi /
bhāra iva viṣama-bhāryaḥ sudurvaho bhavati gṛha-vāsaḥ //GAss_325//
na ca dūtī na ca yācñā na cāñjalir na ca kaṭākṣa-vikṣepaḥ /
saubhāgya-mānināṃ sakhi kaca-grahaḥ prathamam abhiyogaḥ //GAss_326//
niśi viṣama-kusuma-viśikha-preritayor mauna-labdha-rati-rasayoḥ /
mānas tathaiva vilasati dampatyor aśithila-granthiḥ //GAss_327//
nija-gātra-nirviśeṣa-sthāpitam api sāram akhilam ādāya /
nirmokaṃ ca bhujaṅgī muñcati puruṣaṃ ca vāra-vadhūḥ //GAss_328//
nṛtya-śrama-gharmārdraṃ muñcasi kṛcchreṇa kañcukaṃ sutanu /
makarandodaka-juṣṭaṃ madana-dhanur-vallir iva colam //GAss_329//
nāhaṃ vadāmi sutanu tvam aśīlā vā pracaṇḍa-caritā vā /
prema-svabhāva-sulabhaṃ bhayam udayati mama tu hṛdayasya //GAss_330//
na nirūpito 'si sakhyā niyataṃ netra-tribhāga-mātreṇa /
hārayati yena kusumaṃ vimukhe tvayi kaṇṭha iva deve //GAss_331//
nakha-daśana-muṣṭi-pātair adayair āliṅganaiś ca subhagasya /
aparādhaṃ śaṃsantyaḥ śāntiṃ racayanti rāgiṇyaḥ //GAss_332//
na guṇe na lakṣaṇe'pi ca vayasi ca rūpe ca nādaro vihitaḥ /
tvayi saurabheyi ghaṇṭā kapilā-putrīti baddheyam //GAss_333//
niṣkāraṇāparādhaṃ niṣkāraṇa-kalaha-roṣa-paritoṣam /
sāmānya-maraṇa-jīvana-sukha-duḥkhaṃ jayati dāmpatyam //GAss_334//
na prāpyase karābhyāṃ hṛdayān nāpaiṣi vitanuṣe bādhām /
tvaṃ mama bhagnāvastita-kusumāyudha-viśikha-phalikeva //GAss_335//
nātheti paruṣam ucitaṃ priyeti dāsety anugraho yatra /
tad-dāmpatyam ito 'nyan nārī rajjuḥ paśuḥ puruṣaḥ //GAss_336//
nihitāyām asyām api saivaikā manasi me sphurati /
rekhāntaropadhānāt pattrākṣara-rājir iva dayitā //GAss_337//
nidhi-nikṣepa-sthānasyopari cihnārtham iva latā nihitā /
lobhayati tava tanūdari jaghana-taṭād upari romālī //GAss_338//
nihitārdha-locanāyās tvaṃ tasyā harasi hṛdaya-paryantam /
na subhaga samucitam īdṛśam aṅguli-dāne bhujaṃ gilasi //GAss_339//
nītvāgāraṃ rajanī-jāgaram ekaṃ ca sādaraṃ dattvā /
acireṇa kair na taruṇair durgā-pattrīva muktāsi //GAss_340//
nakṣatre'gnāv indāv udare kanake maṇau dṛśi samudre /
yat khalu tejas tad akhilam ojāyitam abja-mitrasya //GAss_341//
na savarṇo na ca rūpaṃ na saṃskriyā kāpi naiva sā prakṛtiḥ /
bālā tvad-virahāpadi jātāpabhraṃśa-bhāṣeva //GAss_342//
na vibhūṣaṇe tavāsthā vapur guṇenaiva jayasi sakhi yūnaḥ /
avadhīritāstra-śastrā kusumeṣor malla-vidyeva //GAss_343//
netrākṛṣṭo bhrāmaṃ bhrāmaṃ preyān yathā yathāsti tathā /
sakhi manthayati mano mama dadhi-bhāṇḍaṃ mantha-daṇḍa iva //GAss_344//
nānā-varṇaka-rūpaṃ prakalpayantī manoharaṃ tanvī /
citrakara-tūlikeva tvāṃ sā pratibhitti bhāvayati //GAss_345//
iti vibhāvyākhyā-sametā na-kāra-vrajyā // **********************************************************
pa-kāra-vrajyā
pathikāsaktā kiṃcin na veda ghana-kalam agopitā gopī /
keli-kalā-huṅkāraiḥ kīrāvali mogham apasarasi //GAss_346//
praṇamati paśyati cumbati saṃśliṣyati pulaka-mukulitair aṅgaiḥ /
priya-saṅgāya sphuritāṃ viyoginī vāma-bāhulatām //GAss_347//
praviśasi na ca nirgantuṃ jānāsi vyākulatvam ātanuṣe /
bālaka cetasi tasyāś cakra-vyūhe'bhimanyur iva //GAss_348//
paśyānurūpam indindireṇa mākanda-śekharo mukharaḥ /
api ca picu-manda-mukule maukuli-kulam ākulaṃ milati //GAss_349//
pratibimba-sambhṛtānanam ādarśaṃ sumukha mama sakhī-hastāt /
ādātum icchasi mudhā kiṃ līlā-kamala-mohena //GAss_350//
prācīnācala-mauler yathā śaśī gagana-madhyam adhivasati /
tvāṃ sakhi paśyāmi tathā chāyām iva saṅkucan mānām //GAss_351//
prāṅgaṇa-koṇe'pi niśāpatiḥ sa tāpaṃ sudhāmayo harati /
yadi māṃ rajani-jvara iva sakhi sa na niruṇaddhi geha-patiḥ //GAss_352//
pati-pulaka-dūna-gātrī svacchāyāvīkṣaṇe'pi yā sabhayā /
abhisarati subhaga sā tvāṃ vidalantī kaṇṭakaṃ tamasi //GAss_353//
pratibhūḥ śuko vipakṣe daṇḍaḥ śṛṅgāra-saṅkathā guruṣu /
puruṣāyitaṃ paṇas tad-bāle paribhāvyatāṃ dāyaḥ //GAss_354//
para-mohanāya mukto niṣkaruṇe taruṇi tava kaṭākṣo 'yam /
viśikha iva kalita-karṇaḥ praviśati hṛdayaṃ na niḥsarati //GAss_355//
prapadālambita-bhūmiś cumbantī prīti-bhīti-madhurākṣī /
prācīrāgra-niveśita-cibukatayā na patitā sutanuḥ //GAss_356//
prātar upāgatya mrṣā vadataḥ sakhi nāsya vidyate vrīḍā /
mukha-lagnayāpi yo 'yaṃ na lajjate dagdha-kālikayā //GAss_357//
paśyottaras tanūdari phālgunam āsādya nirjita-vipakṣaḥ /
vairāṭir iva pataṅgaḥ pratyānayanaṃ karoti gavām //GAss_358//
pramada-vanaṃ tava ca stana-śailaṃ mūlaṃ gabhīra-sarasāṃ ca /
jagati nidāgha-nirastaṃ śaityaṃ durga-trayaṃ śrayati //GAss_359//
proñchati tavāparādhaṃ mānaṃ mardayati nirvṛtiṃ harati /
svakṛtān nihanti śapathāñ jāgara-dīrghā niśā subhaga //GAss_360//
priya āyāte dūrād abhūta iva saṅgamo 'bhavat pūrvaḥ /
māna-rudita-prasādāḥ punar āsanna-para-suratādau //GAss_361//
pūrva-mahī-dhara-śikhare tamaḥ samāsanna-mihira-kara-kalitam /
śūla-protaṃ sarudhiram idam andhaka-vapur ivābhāti //GAss_362//
parivṛtta-nābhi lupta-trivali śyāma-stanāgram alasākṣi /
bahu-dhavala-jaghana-rekhaṃ vapur na puruṣāyitaṃ sahate //GAss_363//
prārabdha-nidhuvanaiva sveda-jalaṃ komalāṅgi kiṃ vahasi /
jyām arpayituṃ namitā kusumāstra-dhanur-lateva madhu //GAss_364//
puṃsāṃ darśaya sundari mukhendum īṣat trpām apākṛtya /
jāyājita iti rūḍhā jana-śrutir me yaśo bhavatu //GAss_365//
prasaratu śarat-triyāmā jaganti dhavalayatu dhāma tuhināṃśoḥ /
pañjara-cakorikāṇāṃ kaṇikākalpo 'pi na viśeṣaḥ //GAss_366//
prathamāgata sotkaṇṭhā cira-caliteyaṃ vilamba-doṣe tu /
vakṣyanti sāṅga-rāgāḥ pathi taravas tava samādhānam //GAss_367//
patite'ṃśuke stanārpita-hastāṃ tāṃ niviḍa-jaghana-pihitorum /
rada-pada-vikalita-phūtkṛti-śata-dhuta-dīpāṃ manaḥ smarati //GAss_368//
paritaḥ sphurita-mahauṣadhi-maṇi-nikare keli-talpa iva śaile /
kāñcī-guṇa iva patitaḥ sthitaika-ratnaḥ phaṇī sphurati //GAss_369//
prāvṛṣi śaila-śreṇī-nitambam uhhan dig-antare bhramasi /
capalāntara ghana kiṃ tava vacanīyaṃ pavana-vaśyo 'si //GAss_370//
prati-divasa-kṣīṇa-daśas tavaiṣa vasanāñcalo 'tikara-kṛṣṭaḥ /
nija-nāyakam atikṛpaṇaṃ kathayati kugrāma iva viralaḥ //GAss_371//
pathika kathaṃ capalojjvalam ambuda-jala-bindu-nihvaham aviṣahyam /
mayapura-kanaka-dravam iva śiva-śara-śikhi-bhāvitaṃ sahase //GAss_372//
pathikaṃ śrameṇa suptaṃ dara-taralā taruṇi sumadhura-cchāyā /
vyālambamāna-veṇiḥ sukhayasi śākheva sārohā //GAss_373//
pradadāti nāparāsāṃ praveśam api pīna-tuṅga-jaghanorūḥ /
yā lupta-kīla-bhāvaṃ yātā hṛdi bahir adṛśyāsi //GAss_374//
prātar nidrāti yathā yathātmajā lulita-niḥsahair aṅgaiḥ /
jāmātari mudita-manās tathā tathā sādarā śvaśrūḥ //GAss_375//
praṇaya-calito 'pi sakapaṭa-kopa-kaṭākṣair mayāhita-stambhaḥ /
trāsa-taralo gṛhītaḥ sahāsa-rabhasaṃ priyaḥ kaṇṭhe //GAss_376//
priya-durnayena hṛdaya sphuṭasi yadi sphuṭanam api tava ślāghyam /
tat-keli-samara-talpī-kṛtasya vasanāñcalasyeva //GAss_377//
pavanopanīta-saurabha-dūrodaka-pūra-padminī-lubdhaḥ /
aparīkṣita-svapakṣo gantā hantāpadaṃ madhupaḥ //GAss_378//
prema-laghū-kṛta-keśava- vakṣo-bhara-vipula-pulaka-kuca-kalaśā /
govardhana-giri-gurutāṃ mugdha-vadhūr nibhṛtam upahasati //GAss_379//
priya-viraha-niḥsahāyāḥ sahaja-vipakṣābhir api sapatnībhiḥ /
rakṣyante hariṇākṣyāḥ prāṇā gṛha-bhaṅga-bhītābhiḥ //GAss_380//
prakaṭayasi rāgam adhikaṃ lapanam idaṃ vakrimāṇam āvahati /
prīṇayati ca pratipadaṃ dūti śukasyeva dayitasya //GAss_381//
praviśantyāḥ priya-hṛdayaṃ bālāyāḥ prabala-yauvata-vyāptam /
nava-niśita-dara-taraṅgita-nayana-mayenāsinā panthāḥ //GAss_382//
praṇayāparādha-roṣa-prasāda-viśvāsa-keli-pāṇḍityaiḥ /
rūḍha-premā hriyate kiṃ bālā-kutuka-mātreṇa //GAss_383//
pūrvair eva caritair jarato 'pi pūjyatā bhavataḥ /
muñca madam asya gandhād yuvabhir gaja gaūjanīyo 'si //GAss_384//
prathamaṃ praveśitā yā vāsāgāraṃ kathañcana sakhībhiḥ /
na śṛṇotīva prātaḥ sā nirgamanasya saṅketam //GAss_385//
pūjā vinā pratiṣṭhāṃ nāsti na mantraṃ vinā pratiṣṭhā ca /
tad-ubhaya-vipratipannaḥ paśyatu gīr-vāṇa-pāṣāṇam //GAss_386//
pūrvādhiko gṛhiṇyāṃ bahu-mānaḥ prema-narma-viśvāsaḥ /
bhīr adhikeyaṃ kathayati rāgaṃ bālā-vibhaktam iva //GAss_387//
pulikata-kaṭhora-pīvara-kuca-kalaśāśleṣa-vedanābhijñaḥ /
śambhor upavīta-phaṇī vāñchati māna-grahaṃ devyāḥ //GAss_388//
priya āyāto dūrād iti yā prītir babhūva gehinyāḥ /
pathikebhyaḥ pūrvāgata iti garvāt sāpi śata-śikharā //GAss_389//
pṛṣṭhaṃ prayaccha mā spṛśa dūrād apasarpa vihita-vaimukhya /
tvām anudhāvati taraṇis tad api guṇākarṣa-taraleyam //GAss_390//
priyayā kuṅkuma-piñjara-pāṇi-dvaya-yojanāṅkitaṃ vāsaḥ /
prahitaṃ māṃ yācñāñjali-sahasra-karaṇāya śikṣayati //GAss_391//
prācīrāntariteyaṃ priyasya vadane'dharaṃ samarpayati /
prāg-giri-pihitā rātriḥ sandhyā-rāgaṃ dinasyeva //GAss_392//
para-pati-nirdaya-kulaṭāśoṣita śaṭha neṣyatā na kopena /
dagdha-mamatopataptā rodimi tava tānavaṃ vīkṣya //GAss_393//
prāṅgaṇa eva kadā māṃ śliṣyantī many-kampi-kuca-kalaśā /
aṃsa-niṣaṇṇa-mukhī sā snapayati bāṣpeṇa mama pṛṣṭham //GAss_394//
pretaiḥ praśasta-sattvā sāśru vṛkair vīkṣitā skhalad-grāsaiḥ /
cumbati mṛtasya vadanaṃ bhūta-mukholkekṣitaṃ bālā //GAss_395//
piśunaḥ khalu sujanānāṃ khalam eva puro vidhāya jetavyaḥ /
kṛtvā jvaram ātmīyaṃ jigāya bāṇaṃ raṇe viṣṇuḥ //GAss_396//
piba madhupa bakula-kalikāṃ dūre rasanāgra-mātram ādhāya /
adhara-vilepa-samāpye madhuni mudhā vadanam arpayasi //GAss_397//
prāyeṇaiva hi malinā malinānām āśrayatvam upayānti /
kālindī-puṭa-bhedaḥ kāliya-puṭa-bhedanaṃ bhavati //GAss_398//
paśya priya-tanu-vighaṭana-bhayena śaśi-mauli-deha-saṃlagnā /
subhagaika-daivatam umā śirasā bhāgīrathīṃ vahati //GAss_399//
pathika-vadhū-jana-locana-nīra-nadī-mātṛka-pradeśeṣu /
dhana-maṇḍalam ākhaṇḍala-dhanuṣā kuṇḍalitam iva vidhinā //GAss_400//
prativeśi-mitra-bandhuṣu dūrāt kṛcchrāgato 'pi gehinyā /
atikeli-lampaṭayā dinam ekam agopi geha-patiḥ //GAss_401//
para-paṭa iva rajakībhir malino bhuktvāpi nirdayaṃ tābhiḥ /
artha-grahaṇena vinā jaghanya mukto 'si kulaṭābhiḥ //GAss_402//
iti vibhāvyākhyā-sametā pa-kāra-vrajyā // **********************************************************
ba-kāra-vrajyā
bahu-yoṣiti lākṣāruṇa-śirasi vayasyena dayita upahasite /
tat-kāla-kalita-lajjā piśunayati sakhīṣu saubhāgyam //GAss_403//
bandhana-bhājo 'muṣyāś cikura-kalāpasya muktamānasya /
sindūrita-sīmanta-cchalena hṛdayaṃ vidīrṇam iva //GAss_404//
balam api vasati mayīti śreṣṭhini guru-garva-gadgadaṃ vadati /
taj-jāyayā janānāṃ mukham īkṣitam āvṛta-smitayā //GAss_405//
balavad anilopanīta-sphuṭita-navāmbhoja-saurabho madhupaḥ /
ākṛṣyate nalinyā nāsā-nikṣipta-baḍiśa-rajjur iva //GAss_406//
bāṇaṃ harir iva kurute sujano bahudoṣam apy adoṣam iva /
yāvad doṣaṃ jāgrati malimlucā iva punaḥ piśunāḥ //GAss_407//
bauddhasyeva kṣaṇiko yadyapi bahu-vallabhasya tava bhāvaḥ /
bhagnā bhagnā bhrūr iva na tu tasyā vighaṭate maitrī //GAss_408//
bāṣpākulaṃ pralapator gṛhiṇi nivartasva kānta gaccheti /
yātaṃ dampatyor dinam anugamanāvadhi saras-tīre //GAss_409//
bālā-vilāsa-bandhān aprabhavan manasi cintayan pūrvam /
saṃmāna-varjitāṃ tāṃ gṛhiṇīm evānuśocāmi //GAss_410//
iti vibhāvyākhyā-sametā ba-kāra-vrajyā // **********************************************************
bha-kāra-vrajyā
bhramasi prakaṭayasi radaṃ karaṃ prasārayasi tṛṇam api śrayasi /
dhiṅ mānaṃ tava kuñjara jīvaṃ na juhoṣi jaṭharāgnau //GAss_411//
bhūtimayaṃ kurute'gnis tṛṇam api saṃlagnam enam api bhajataḥ /
saiva suvarṇa daśā te śaṅke garimoparodhena //GAss_412//
bhavati nidāghe dīrghe yatheha yamuneva yāminī tanvī /
dvīpā iva divasā api tathā krameṇa prathīyāṃsaḥ //GAss_413//
bhavatā mahati snehānale'rpitā pathika hema-guṭikeva /
tanvī hastenāpi spraṣṭum aśuddhair na sā śakyā //GAss_414//
bhūmi-lulitaika-kuṇḍalam uttaṃsita-kāṇḍa-paṭam iyaṃ mugdhā /
paśyantī niḥśvāsaiḥ kṣipati manoreṇu-pūram api //GAss_415//
bhavatāliṅgi bhujaṅgī jātaḥ kila bhogi-cakravartī tvam /
kañcuka vanecarī-stanam abhilaṣataḥ sphurati laghimā te //GAss_416//
bhaikṣa-bhujā pallī-patir iti stutas tad-vadhū-sudṛṣṭena /
rakṣaka jayasi yad ekaḥ śūnye sura-sadasi sukham asmi //GAss_417//
bhogākṣamasya rakṣāṃ dṛṅ-mātreṇaiva kurvato 'nabhimukhasya /
vṛddhasya pramadāpi śrīr api bhṛtyasya bhogāya //GAss_418//
bhavitāsi rajani yasyām adhva-śrama-śāntaye padaṃ dadhatīm /
sa balād valayita-jaṅghā-baddhāṃ mām urasi pātayati //GAss_419//
bhūṣaṇatāṃ bhajataḥ sakhi kaṣaṇa-viśuddhasya jāta-rūpasya /
puruṣasya ca kanakasya ca yukto garimā sarāgasya //GAss_420//
bhasma-puruṣe'pi giriśe snehamayī tvam ucitena subhagāsi /
moghas tvayi janavādo yad oṣadhi-prastha-duhiteti //GAss_421//
bhaya-pihitaṃ bālāyāḥ pīvaram ūru-dvayaṃ smaronnidraḥ /
nidrāyāṃ premārdraḥ paśyati niḥśvasya niḥśvasya //GAss_422//
bhramarīva koṣa-garbhe gandha-hṛtā kusumam anusarantī tvām /
avyaktaṃ kūjantī saṅketaṃ tamasi sā bhramati //GAss_423//
bhrāmaṃ bhrāmaṃ sthitayā snehe tava payasi tatra tatraiva /
āvarta-patita-naukāyitam anayā vinayam apanīya //GAss_424//
bhramayasi guṇamayi kaṇṭha-graha-yogyānātma-mandiropānte /
hālika-nandini taruṇān kakudmino meḍhi-rajjur iva //GAss_425//
bhāla-nayane'gnir indur maulau gātre bhujaṅga-maṇi-dīpāḥ /
tad api tamo-maya eva tvam īśa kaḥ prakṛtim atiśete //GAss_426//
iti vibhāvyākhyā-sametā bha-kāra-vrajyā // **********************************************************
ma-kāra-vrajyā
madhu-mada-vīta-vrīḍā yathā yathā lapati saṃmukhaṃ bālā /
tan-mukham ajāta-tṛptis tathā tathā vallabhaḥ pibati //GAss_427//
mitrair ālocya samaṃ guru kṛtvā kadanam api samārabdhaḥ /
arthaḥ satām iva hato mukha-vailakṣyeṇa māno 'yam //GAss_428//
mama rāgiṇo manasvini karam arpayato dadāsi pṛṣṭham api /
yadi tad api kamala-bandhor iva manye svasya saubhāgyam //GAss_429//
mā spṛśa mām iti sakupitam iva bhaṇitaṃ vyañjitā na ca vrīḍā /
āliṅgitayā sasmitamuktam anācāra kiṃ kuruṣe //GAss_430//
mūlāni ca niculānāṃ hṛdayāni ca kūla-vasati-kulaṭānām /
mudira-madirā-pramattā godāvari kiṃ vidārayasi //GAss_431//
malaya-druma-sārāṇām iva dhīrāṇāṃ guṇa-prakarṣo 'pi /
jaḍa-samaya-nipatitānām anādarāyaiva na guṇāya //GAss_432//
madhumathana-mauli-māle sakhi tulayasi tulasi kiṃ mudhā rādhām /
yat tava padam adasīyaṃ surabhayituṃ saurabhodbhedaḥ //GAss_433//
mayi yāsyati kṛtvāvadhi-dina-saṅkhyaṃ cumbanaṃ tathāśleṣam /
priyayānuśocitā sā tāvat suratākṣamā rajanī //GAss_434//
mṛgamada-nidānam aṭavī kuṅkumam api kṛṣaka-vāṭikā vahati /
haṭṭavilāsini bhavatī param ekā paura-sarvasvam //GAss_435//
madhu-divaseṣu bhrāmyan yathā viśati mānasaṃ bhramaraḥ /
sakhi loha-kaṇṭaka-nibhas tathā madana-viśikho 'pi //GAss_436//
mayi calite tava muktā dṛśaḥ svabhāvāt priye sa-pānīyāḥ /
satyam amūlyāḥ sadyaḥ prayānti mama hṛdaya-hāratvam //GAss_437//
mugdhe mama manasi śarāḥ smarasya pañcāpi santataṃ lagnāḥ /
śaṅke stana-guṭikā-dvayam arpitam etena tava hṛdaye //GAss_438//
madhumathana-vadana-vinihita-vaṃśī-suṣirānusāriṇo rāgāḥ /
hanta haranti mano mama nalikā-viśikhāḥ smarasyeva //GAss_439//
mahatoḥ suvṛttayoḥ sakhi hṛdaya-graha-yogyayoḥ samucchritayoḥ /
sajjanayoḥ stanayor iva nirantaraṃ saṅgataṃ bhavati //GAss_440//
mama vāritasya bahubhir bhūyo bhūyaḥ svayaṃ ca bhāvayataḥ /
jāto diśīva tasyāṃ sakhe na vinivartate mohaḥ //GAss_441//
magno 'si narmadāyā rase hṛto vīci-locana-kṣepaiḥ /
yady ucyase taruvara bhraṣṭo bhraṃśo 'pi te ślāghyaḥ //GAss_442//
menām ullāsayati smerayati hariṃ giriṃ ca vimukhayati /
kṛta-kara-bandha-vilambaḥ pariṇayane giriśa-kara-kampaḥ //GAss_443//
madhu-gandhi gharma-timyat-tilakaṃ skhalad-uktiṃ ghūrṇa-daruṇākṣam /
tasyāḥ kadādharāmṛtam ānanam avadhūya pāsyāmi //GAss_444//
medinyāṃ tava nipatati na padaṃ bahu-vallabheti garveṇa /
āśliṣya kair na taruṇais turīva vasanair vimuktāsi //GAss_445//
mūle nisarga-madhuraṃ samarpayanto rasaṃ puro virasāḥ /
ikṣava iva para-puruṣā vividheṣu raseṣu vinidheyāḥ //GAss_446//
mahati snehe nihitaḥ kusumaṃ bahu dattam arcito bahuśaḥ /
vakras tad api śanaiścara iva sakhi duṣṭa-graho dayitaḥ //GAss_447//
mā śabara-taruṇi pīvara-vakṣoruhayor bhareṇa bhaja garvam /
nirmokair api śobhā yayor bhujaṅgībhir unmuktaiḥ //GAss_448//
mama kupitāyāś chāyāṃ bhūmāv āliṅgya sakhi milat-pulakaḥ /
snehamayatvam anujjhan karoti kiṃ naiṣa mām aruṣam //GAss_449//
muṣita iva kṣaṇa-virahe ripur iva kusumeṣu-keli-saṅgrāme /
dāsa iva śrama-samaye bhajan natāṅgīṃ na tṛpyāmi //GAss_450//
muñcasi kiṃ mānavatīṃ vyavasāyād dviguṇa-manyu-vegeti /
sneha-bhavaḥ payasāgniḥ sāntvena ca roṣa unmiṣati //GAss_451//
malayajam apasārya ghanaṃ vījana-vighnaṃ vidhāya bāhubhyām /
smara-santāpād agaṇita-nidāgham āliṅgate mithunam //GAss_452//
mahato 'pi hi viśvāsān mahāśayā dadhati nālpam api laghavaḥ /
saṃvṛṇute'drī-nudadhir nidāgha-nadyo na bhekam api //GAss_453//
madhu-dhāreva na muñcasi mānini rūkṣāpi mādhurīṃ sahajām /
kṛta-mukha-bhaṅgāpi rasaṃ dadāsi mama sarid ivāmbhodheḥ //GAss_454//
madanākṛṣṭa-nurjyā-ghātair iva gṛhiṇi pathika-taruṇānām /
vīṇā-tantrī-kvāṇaiḥ keṣāṃ na vikampate cetaḥ //GAss_455//
mama bhayam asyāḥ kopo nirvedo 'syā mamāpi mandākṣam /
jātaṃ kva cāntarikṣe smita-saṃvṛti-namita-kandharayoḥ //GAss_456//
muktāmbaraiva dhāvatu nipatatu sahasā trimārgagā vāstu /
iyam eva narmadā mama vaṃśa-prabhavānurūpa-rasā //GAss_457//
mṛgamada-lepanam enaṃ nīla-nicolaiva niśi niṣeva tvam /
kālindyām indīvaram indindira-sundarīva sakhi //GAss_458//
mama sakhyā nayana-pathe militaḥ śakto na kaścid api calitum /
patito 'si pathika viṣame ghaṭṭa-kuṭīyaṃ kusuma-ketoḥ //GAss_459//
mahatā priyeṇa nirmitam apriyam api subhaga sahyatāṃ yāti /
suta-sambhavena yauvana-vināśanaṃ na khalu khedāya //GAss_460//
māna-graha-guru-kopād anu dayitāty eva rocate mahyam /
kāñcanamayī vibhūṣā dāhāñcita-śuddha-bhāveva //GAss_461//
iti vibhāvyākhyā-sametā ma-kāra-vrajyā // **********************************************************
ya-kāra-vrajyā
yūnaḥ kaṇṭaka-viṭapāni viāñcala-grāhiṇas tyajantī sā /
vana iva pure'pi vicarati puruṣaṃ tvām eva jānantī //GAss_462//
yuṣmāsūpagatāḥ smo vibudhā vāṅ-mātra-pāṭavena vayam /
antarbhavati bhavatsv api nābhaktas tan na vijñātam //GAss_463//
yatra na dūtī yatra snigdhā na dṛśo 'pi nipuṇayā nihitāḥ /
na giro 'dyāpi vyaktīkṛtaḥ sa bhāvo 'nurāgeṇa //GAss_464//
yā nīyate sapatny praviśya yāvarjitā bhujaṅgena /
yamunāyā iva tasyāḥ sakhi malinaṃ jīvanaṃ manye //GAss_465//
yasminn ayaśo 'pi yaśo hrīr vighno māna eva dauḥśīlyam /
laghutā guṇajñatā kiṃ navo yuvā sakhi na te dṛṣṭaḥ //GAss_466//
yad vīkṣyate khalānāṃ māhātmyaṃ kvāpi daiva-yogena /
kākānām iva śauklyaṃ tad api hi na cirād anarthāya //GAss_467//
yat khalu khala-mukha-huta-vaha-vinihitam api śuddhim eva parameti /
tad anala-śaucam ivāṃśukam iha loke durlabhaṃ prema //GAss_468//
yan nāvadhim arthayate pātheyārthaṃ dadāti sarvasvam /
tenānayāti-dāruṇa-śaṅkām āropitaṃ cetaḥ //GAss_469//
yūnām īrṣyā-vairaṃ vitanvatā taruṇi cakra-rucireṇa /
tava jagahnenākulitā nikhilā pallī khaleneva //GAss_470//
yāvaj jīvana-bhāvī tulyāśayoyor nitānta-nirbhedaḥ /
nadayor ivaiṣa yuvayoḥ saṅgo rasam adhikam āvahatu //GAss_471//
yan nihitāṃ śekharayasi mālāṃ sā yātu śaṭha bhavantam iti /
praharantīṃ śirasi padā smarāmi tāṃ garva-guru-kopām //GAss_472//
yauvana-guptiṃ patyau bandhuṣu mugdhatvam ārjavaṃ guruṣu /
kurvāṇā halika-vadhūḥ praśasyate vyājato yuvabhiḥ //GAss_473//
yo na gurubhir na mitrair na vivekenāpi naiva ripu-hasitaiḥ /
niyamita-pūrvaḥ sundari sa vinītatvaṃ tvayā nītaḥ //GAss_474//
yan-mūlam ārdram udakaiḥ kusumaṃ pratiparva phala-bharaḥ paritaḥ /
druma tan mādyasi vīcī-paricaya-pariṇāmam avicintya //GAss_475//
yasyāṅke smara-saṅgara-viśrānti-prāñjalā sakhī svapiti /
sa vahatu guṇābhimānaṃ madana-dhanur-valli-cola iva //GAss_476//
yadi dāna-gandha-mātrād vasanti sapta-cchade'pi dantinyaḥ /
kim iti mada-paṅka-malināṃ karī kapola-sthalīṃ vahati //GAss_477//
yad-avadhi vivṛddha-mātrā vikasita-kusumotkarā śaṇa-śreṇī /
pītāṃśuka-priyeyaṃ tadavadhi pallī-pateḥ putrī //GAss_478//
yamunā-taraṅga-taralaṃ na kuvalayaṃ kusuma-lāvi tava sulabham /
yadi saurabhānusārī jhaṅkārī bhramati na bhramaraḥ //GAss_479//
iti vibhāvyākhyā-sametā ya-kāra-vrajyā // **********************************************************
ra--kāra-vrajyā
rājyābhiṣeka-salila-kṣālita-mauleḥ kathāsu kṛṣṇasya /
garva-bhara-mantharākṣī paśyati pada-paṅkajaṃ rādhā //GAss_490//
rati-kalaha-kupita-kāntā-kara-cikurākarṣa-mudita-gṛha-nātham /
bhavati bhavanaṃ tad anyat prāg-vaṃśaḥ parṇa-śālā vā //GAss_491//
rogo rājāyata iti janavādaṃ satyam adya kalayāmi /
ārogya-pūrvakaṃ tvayi talpa-prāntāgate subhaga //GAss_492//
ruddha-svarasa-prasarasyālibhir agre nataṃ priyaṃ prati me /
srotasa iva nimnaṃ prati rāgasya dviguṇa āvegaḥ //GAss_493//
rūpam idaṃ kāntir asāv ayam utkarṣaḥ suvarṇa-racaneyam /
durgata-militā lalite bhramasi pratimandira-dvāram //GAss_494//
racite nikuñja-patrair bhikṣuka-pātre dadāti sāvajñam /
paryuṣitam api sutīkṣṇa-śvāsa-kaduṣṇaṃ vadhūr annam //GAss_495//
rakṣati na khalu nija-sthitim alaghuḥ sthāpayati nāyakaḥ sa yathā /
tiṣṭhati tathaiva tad-guṇa-viddheyaṃ hāra-yaṣṭhir iva //GAss_496//
rājasi kṛśāṅgi maṅgala-kalaśī sahakāra-pallaveneva /
tenaiva cumbita-mukhī prathamāvirbhūta-rāgeṇa //GAss_497//
rūpa-guṇa-hīna-hāryā bhavati laghur dhūlir anila-capaleva /
prathayati pṛghu-guṇa-neyā taruṇī taraṇir iva garimāṇam //GAss_498//
rāge nave vijṛmbhati viraha-krama-manda-manda-mandākṣe /
sasmita-salajjam īkṣitam idam iṣṭaṃ siddham ācaṣṭe //GAss_499//
roṣo 'pi rasavatīnāṃ na karkaśo vā cirānubandhī vā /
varṣāṇām upalo 'pi hi susnigdhaḥ kṣaṇika-kalpaś ca //GAss_500//
rodanam etad dhanyaṃ sakhi kiṃ bahu mṛtyur api mamānarghaḥ /
svapneneva hi vihito nayana-mano-hāriṇā tena //GAss_501//
roṣeṇaiva mayā sakhi vakro 'pi granthilo 'pi kaṭhino 'pi /
ṛjutām anīyatāyaṃ sadyaḥ svedena vaṃśa iva //GAss_502//
rajanīm iyam upanetuṃ pitṛ-prasūḥ prathamam upatasthe /
rañjayati svayam induṃ kunāyakaṃ duṣṭa-dūtīva //GAss_503//
iti vibhāvyākhyā-sametā ra-kāra-vrajyā // **********************************************************
la-kāra-vrajyā
lagnāsi kṛṣṇa-vartmani susnigdhe varti hanta dagdhāsi /
ayam akhila-nayana-subhago nu bhukta-muktāṃ punaḥ spṛśati //GAss_504//
lakṣmīḥ śikṣayati guṇān amūn punar durgatir vidhūnayati /
pūrṇo bhavati suvṛttas tuṣāra-rucir apacaye vakraḥ //GAss_505//
lūnā-tantu-niruddha-dvāraḥ śūnyālayaḥ patat-patagaḥ /
pathike tasminn añcala-pihita-mukho roditīva sakhi //GAss_506//
lagnaṃ jaghane tasyāḥ suviśāle kalita-kari-kara-krīḍe /
vapre saktaṃ dvipam iva śṛṅgāras tvāṃ vibhūṣayati //GAss_507//
liptaṃ na mukhaṃ nāṅgaṃ na pakṣatī na caraṇāḥ parāgeṇa /
aspṛśateva nalinyā vidagdha-madhupena madhu pītam //GAss_508//
lagnaṃ jaghane tasyāḥ śuṣyati nakha-lakṣma mānasaṃ ca mama /
bhuktam aviśadam avedanam idam adhika-sarāga-sābādham //GAss_509//
lajjayitum akhila-gopī-nipīta-manasaṃ madhudviṣaṃ rādhā /
ajñeva pṛcchati kathāṃ śambhor dayitārdha-tuṣṭasya //GAss_510//
lakṣmī-niḥśvāsānala-piṇḍī-kṛta-dugdha-jaladhi-sāra-bhujaḥ /
kṣīra-nidhi-tīra-sudṛśo yaśāṃsi gāyanti rādhāyāḥ //GAss_511//
līlāgārasya bahiḥ sakhīṣu caraṇātithau mayi priyayā /
prakaṭīkṛtaḥ prasādo dattvā vātāyane vyajanam //GAss_512//
iti vibhāvyākhyā-sametā la-kāra-vrajyā // **********************************************************
va-kāra-vrajyā
varṇa-hṛtir na lalāṭe na lulitam aṅgaṃ na cādhare daṃśaḥ /
utpalam ahāri vāri ca na spṛṣṭam upāya-catureṇa //GAss_513//
vividhāyudha-vraṇārbuda-viṣame vakṣaḥ-sthale priyatamasya /
śrīr api vīra-vadhūr api garvotpulakā sukhaṃ svapiti //GAss_518//
vaimukhye'pi vimuktāḥ śarā ivānyāya-yodhino vitanoḥ /
bhindanti pṛṣṭha-patitāḥ priya hṛdayaṃ mama tava śvāsāḥ //GAss_519//
vyaktam adhunā sametaḥ khaṇḍo madirākṣi daśana-vasane te /
yan nava-sudhaika-sāre lobhini tat kim api nādrākṣam //GAss_520//
vījayator anyonyaṃ yūnor viyutāni sakala-gātrāṇi /
san maitrīva śroṇī paraṃ nidāghe'pi na vighaṭitā //GAss_521//
vyāroṣaṃ māninyās tamo divaḥ kāsaraṃ kalam abhūmeḥ /
baddham aliṃ ca nalinyāḥ prabhāta-sandhyāpasārayati //GAss_522//
vakṣasi vijṛmbhamāṇe stana-bhinnaṃ truṭati kañcukaṃ tasyāḥ /
pūrva-dayitānurāgas tava hṛdi na manāg api truṭati //GAss_523//
vyaktim avekṣya tad anyāṃ tasyām eveti viditam adhunā tu /
harmya-hari-mukham iva tvām ubhayoḥ sādhāraṇaṃ vedmi //GAss_524//
vyajanasyeva samīpe gatāgatais tāpa-hāriṇo bhavataḥ /
añcalam iva cañcalatāṃ mama sakhyāḥ prāpitaṃ cetaḥ //GAss_525//
vitarantī rasam antar mamārdra-bhāvaṃ tanoṣi tanu-gātri /
antaḥ-salilā sarid iva yan nivasasi bahir adṛśyāpi //GAss_526//
vihita-vividhānubandho mānonnatayāvadhīrito mānī /
labhate kutaḥ prabodhaṃ sa jāgaritvaiva nidrāṇaḥ //GAss_527//
vrīḍā-vimukhīṃ vīta-snehām āśaṅkya kāku-vāṅ-madhuraḥ /
premārdra-sāparādhāṃ diśati dṛśaṃ vallabhe bālā //GAss_528//
vakṣaḥ-praṇayini sāndra-śvāse vāṅ-mātra-subhaṭi ghana-gharme /
sutanu lalāṭa-niveśita-lalāṭike tiṣṭha vijitāsi //GAss_529//
vicarati paritaḥ kṛṣṇe rādhāyāṃ rāga-capala-nayanāyām /
daśa-dig-vedha-viśuddhaṃ viśikhaṃ vidadhāti viṣameṣuḥ //GAss_530//
vimukhe caturmukhe śritavati cānīśa-bhāvam īśe'pi /
magna-mahī-nistāre hariḥ paraṃ stabdha-romābhūt //GAss_532//
vāpī-kacche vāsaḥ kaṇṭaka-vṛtayaḥ sajāgarā bhramarāḥ /
ketaka-viṭapa kim etair nanu vāraya mañjarī-gandham //GAss_533//
vicalasi mugdhe vidhṛtā yathā tathā viśasi hṛdaya-madaye me /
śaktiḥ prasūna-dhanuṣaḥ prakampa-lakṣyaṃ spṛśantīva //GAss_534//
vihitaāsama-śara-samaro jita-gāṅgeya-cchaviḥ kṛtāṭopaḥ /
puruṣāyite virājati dehas tava sakhi śikhaṇḍīva //GAss_535//
vṛti-vivara-nirgatasya pramadā-bimbādharasya madhu pibate /
avadhīrita-pīyūṣaḥ spṛhayati devādhirājo 'pi //GAss_536//
vāsita-madhuni vadhūnām avataṃse mauli-maṇḍane yūnām /
vilasati sā puru-kusume madhupīva vana-prasūneṣu //GAss_537//
vrīḍā-prasaraḥ prathamaṃ tad anu ca rasa-bhāva-puṣṭa-ceṣṭeyam /
javanī-vinirgamād anu naṭīva dayitā mano harati //GAss_538//
vāsasi haridrayeva tvayi gaurāṅgyā niveśito rāgaḥ /
piśunena so 'panītaḥ sahasā patatā jaleneva //GAss_539//
viṣvag-vikāsi-saurabha-rāgāndha-vyāgha-bādhanīyasya /
kvacid api kuraṅga bhavato nābhīm ādāya na sthānam //GAss_540//
vaṭa-kuṭaja-śāla-śālmali-rasāla-bahu-sāra-sindhu-vārāṇām /
asti bhidā malayācala-sambhava-saurabhya-sāmye'pi //GAss_541//
vinihita-kaparda-koṭiṃ cāpala-doṣeṇa śaṅkaraṃ tyaktvā /
vaṭam ekam anusarantī jāhnavi luṭhasi prayāga-taṭe //GAss_542//
veda caturṇāṃ kṣaṇadā praharāṇāṃ saṅgamaṃ viyogaṃ ca /
caraṇānām iva kūrmī saṅkocam api prasāram api //GAss_543//
vṛti-vivareṇa viśantī subhaga tvām īkṣituṃ sakhī dṛṣṭiḥ /
harati yuva-hṛdaya-pañjara-madhyasthā manmatheṣur iva //GAss_544//
vipaṇitulā-sāmānye mā gaṇayainaṃ nirūpaṇe nipuṇa /
dharma-ghaṭo 'sāv adharīkaroti laghum upari nayati gurum //GAss_545//
vāsara-gamyam anūror ambaram avanī ca vāmanaika-padam /
jaladhir api potalaṅghyaḥ satāṃ manaḥ kena tulayāmaḥ //GAss_546//
vitata-tamo-maṣilekhālakṣmotsaṅga-sphuṭāḥ kuraṅgākṣi /
patrākṣara-nikarā iva tārā nabhasi prakāśante //GAss_547//
vividhāṅga-bhaṅgiṣu gurur nūtana-śiṣyāṃ manobhavācāryaḥ /
vetra-latayeva bālāṃ talpe nartayati rata-rītyā //GAss_548//
viparītam api rataṃ te sroto nadyā ivānukūlam idam /
taṭa-tarum iva mama hṛdayaṃ samūlam api vegato harati //GAss_549//
vaibhava-bhājāṃ dūṣaṇam api bhūṣaṇa-pakṣa eva nikṣiptam /
ugṇam ātmanām adharmaṃ dveṣaṃ ca gṛṇanti kāṇādāḥ //GAss_550//
vakrāḥ kapaṭa-snigdhāḥ malināḥ karṇāntike prasajjantaḥ /
kaṃ vañcayanti na sakhe khalāś ca gaṇikā-kaṭākṣāś ca //GAss_551//
vidyuj-jvālā-valayita-jaladhara-piṭharodarād viniryānti /
viśadaudana-dyuti-muṣaḥ preyasi payasā samaṃ karakāḥ //GAss_552//
vyajanādibhir upacāraiḥ kiṃ maru-pathikasya gṛhiṇi vihitair me /
tāpas tvad-ūru-kadalī-dvaya-madhye śānti-mayam eti //GAss_553//
vaiguṇye'pi hi mahatā vinirmitaṃ bhavati karma śobhāyai /
durvaha-nitamba-mantharam api harati nitambinī-nṛtyam //GAss_554//
vīkṣya satīnāṃ gaṇane rekhām ekāṃ tayā sva-nāmāṅkām /
santu yuvāno hasituṃ svayam evāpāri nāvaritum //GAss_555//
vindhyācala iva dehas tava vividhāvarta-narmada-nitambaḥ /
sthagayati gatiṃ muner api sambhāvita-ravi-ratha-stambhaḥ //GAss_556//
vṛti-bhañjana gañjana-saha nikāmam uddāma durnayārāma /
paravāṭī-śata-lampaṭa duṣṭa-vṛṣa smarasi geham api //GAss_557//
vaṃśāvalambanaṃ yad yo vistāro guṇasya yāvanatiḥ /
taj jālasya khalasya ca nijāṅka-supta-praṇāśāya //GAss_558//
vindhya-mahīdhara-śikhare mudira-śreṇī-kṛpāṇa-mayam anilaḥ /
udyad-vidyuj-jyotiḥ pathika-vadhāyaiva śātayati //GAss_559//
vyālambamāna-veṇī-dhuta-dhūli prathamam aśrubhir dhautam /
āyātasya padaṃ mama gehinyā tad anu salilena //GAss_560//
vakṣaḥ-sthala-supte mama mukham upadhātuṃ na maulim ālabhase /
pīnottuṅga-stana-bhara-dūrī-bhūtaṃ rata-śrāntau //GAss_561//
vadana-vyāpārāntarbhāvād anuraktamānayantī tvam /
dūti satī-nāśārthaṃ tasya bhujaṅgasya daṃṣṭrāsi //GAss_562//
iti vibhāvyākhyā-sametā va-kāra-vrajyā // **********************************************************
śa-kāra-vrajyā
śrīr api bhujaṅga-bhoge mohana-vijñena śīlitā yena /
so 'pi hariḥ puruṣo yadi puruṣā itare'pi kiṃ kurmaḥ //GAss_563//
śaṅke yā sthairyamayī ślathayati bāhū manobhavasyāpi /
darpa-śilām iva bhavatīṃ kataras taruṇo vicālayati //GAss_564//
śārdūla-nakhara-bhaṅgura kaṭhoratara-jāta-rūpa-racano 'pi /
bālānām api bālāsā yasyās tvam api hṛdi vasasi //GAss_565//
śruta eva śruti-hāriṇi rāgotkarṣeṇa kaṇṭham adhivasati /
gīta iva tvayi madhure karoti nārtha-grahaṃ sutanuḥ //GAss_566//
śrīḥ śrī-phalena rājyaṃ tṛṇa-rājenālpa-sāmyato labdham /
kucayoḥ samyak-sāmyād gato ghaṭaś cakravartitvam //GAss_567//
śroṇī bhūmāv aṅke priyo bhayaṃ manasi pati-bhuje mauliḥ /
gūḍhaśvāso vadane suratam idaṃ cet tṛṇaṃ tridivam //GAss_568//
śliṣyann iva cumbann iva paśyann iva collikhann ivātṛptaḥ /
dadhad iva hṛdayasyāntaḥ smarāmi tasyā muhur jaghanam //GAss_569//
śirasi caraṇa-prahāraṃ pradāya niḥsāryatāṃ sa te tad api /
cakrāṅkito bhujaṅgaḥ kāliya iva sumukhi kālindyāḥ //GAss_570//
śocyaiva sā kṛśāṅgī bhūtimayī bhavatu guṇamayī vāpi /
snehaika-vaśya bhavatā tyaktā dīpena vartir iva //GAss_571//
śuka iva dāru-śalākā-piñjaram anudivasa-vardhamāno me /
kṛntati dayitā-hṛdayaṃ śokaḥ smara-viśikha-tīkṣṇa-mukhaḥ //GAss_572//
śrutvākasmika-maraṇaṃ śuka-sūnoḥ sakala-kautukaika-nidheḥ /
jñāto gṛhiṇī-vinaya-vyaya āgatyaiva pathikena //GAss_573//
śīlita-bhujaṅga-bhogā kroḍenābhuddhṛtāpi kṛṣṇena /
acalaiva kīrtyate bhūḥ kim aśakyaṃ nāma vasumatyāḥ //GAss_574//
śyāmā vilcana-harī bāleyaṃ manasi hanta sajjantī /
lumpati pūrva-kalatraṃ dhūma-latā bhitti-citram iva //GAss_575//
śataśo gatir āvṛttiḥ śataśaḥ kaṇṭhāvalambanaṃ śataśaḥ /
śataśo yāmīti vacaḥ smarāmi tasyāḥ pravāsa-dine //GAss_576//
śruta-para-puṣṭa-ravābhiḥ pṛṣṭo gopībhir abhimataṃ kṛṣṇaḥ /
śaṃsati vaṃśa-stanitaiḥ stana-vinihita-locano 'numatam //GAss_577//
śaṅkara-śirasi niveśita-padeti mā garvam udvahendu-kale /
phalam etasya bhaviṣyati tava caṇḍī-caraṇa-reṇumṛjā //GAss_578//
śākhi-śikhare samīraṇa-dolāyita-nīḍa-nirvṛtaṃ vasati /
karmaika-śarāṇam agaṇita-bhayam aśithila-keli khaga-mithunam //GAss_579//
śuka surata-samara-nārada hṛdaya-rahasyaika-sāra sarvajña /
guru-jana-samakṣa-mūka prasīda jambū-phalaṃ dalaya //GAss_580//
śirasā vahasi kapardaṃ rudra ruditvāpi rajatam arjayasi /
asyāpy udarasyārdhaṃ bhajatas tava vetti kas tattvam //GAss_581//
śrotavyaiva sudheva śvetāṃśu-kaleva dūra-dṛśyaiva /
duṣṭa-bhujaṅga-parīte tvaṃ ketaki na khalu naḥ spṛśyā //GAss_582//
śravaṇopanīta-guṇayā samarpayantyā praṇamya kusumāni /
madana-dhanur-latayeva tvayā vaśaṃ dūti nīto 'smi //GAss_583//
śākhoṭaka-śākhoṭaja-vaikhānasa-karaṭa-pūjya raṭa suciram /
nādara-padam iha gaṇakāḥ pramāṇa-puruṣo bhavān ekaḥ //GAss_584//
śaśi-rekhopama-kāntes tavānya-pāṇi-grahaṃ prayātāyāḥ /
madanāsi-putrikāyā ivāṅga-śobhāṃ kadarthayati //GAss_585//
śaithilyena bhṛtā api bhartuḥ kāryaṃ tyajanti na suvṛttāḥ /
balinākṛṣṭe bāhau valayāḥ kūjanti dhāvanti //GAss_586//
iti vibhāvyākhyā-sametā śa-kāra-vrajyā / **********************************************************
ṣa-kāra-vrajyā
ṣaṭ-caraṇa-kīṭa-juṣṭaṃ parāga-ghuṇa-pūrṇam āyudhaṃ tyaktvā /
tvāṃ muṣṭimeya-madhyām adhunā śaktiṃ smaro vahati //GAss_587//
iti vibhāvyākhyā-sametā ṣa-kāra-vrajyā / **********************************************************
sa-kāra-vrajyā
sā divasa-yogya-kṛtya-vyapadeśā kevalaṃ gṛhiṇī /
dvitither divasasya parā tithir iva sevyā niśi tvam asi //GAss_588//
stana-nūtana-nakha-lekhālambī tava gharma-bindu-sandohaḥ /
ābhāti paṭṭa-sūtre praviśann iva mauktika-prasaraḥ //GAss_589//
saubhāgya-garvam ekā karotu yūthasya bhūṣaṇaṃ kariṇī /
atyāyām avator yā madāndhayor madhyam adhivasati //GAss_590//
sva-caraṇa-pīḍānumita-tvan-mauli-rujā-vinīta-mātsaryā /
aparāddhā subhaga tvāṃ svayam aham anunetum āyātā //GAss_591//
snehamayān pīḍayataḥ kiṃ cakreṇāpi tailakārasya /
cālayati pārthivān api yaḥ sa kulālaḥ paraṃ cakrī //GAss_592//
sarale na veda bhavatī bahu-bhaṅgā bahu-rasā bahu-vivartā /
gatir asatī-netrāṇāṃ premṇāṃ srotasvatīnāṃ ca //GAss_593//
sakhi madhyāhna-dvi-gu;
na-dyumaṇi-kara-śreṇi-pīḍitā chāyā /
majjitum ivāla-vāle paritas taru-mūlam āśrayati //GAss_594//
sakhi śṛṇu mama priyo 'yaṃ gehaṃ yenaiva vartmanāyātaḥ /
tan-nagara-grāma-nadīḥ pṛcchati samam āgatān anyān //GAss_595//
sāyaṃ ravir analam asau madana-śaraṃ sa ca viyoginī-cetaḥ /
idam api tamaḥ-samūhaṃ so 'pi nabho nirbharaṃ viśati //GAss_596//
smara-samara-samaya-pūrita-kambhu-nibho dviguṇa-pīna-gala-nālaḥ /
śīrṇa-prāsādopari jigīṣur iva kala-ravaḥ kvaṇati //GAss_597//
sphurad-adharam aviratāśru dhvani-rodhotkampa-kucam idaṃ ruditam /
jānūpanihita-hasta-nyasta-mukhaṃ dakṣiṇa-prakṛteḥ //GAss_598//
svayam upanītair aśanaiḥ puṣṇantī nīḍa-nirvṛtaṃ dayitam /
sahaja-prema-rasajñā subhagā-garvaṃ bakī vahatu //GAss_599//
sva-rasena badhnatāṃ karam ādāne kaṇṭakotkarais tudatām /
piśunānāṃ panasānāṃ koṣābhogo 'py aviśvāsyaḥ //GAss_600//
saubhāgyaṃ dākṣiṇyān nety upadiṣṭaṃ hareṇa taruṇīnām /
vāmārdham eva devyāḥ sva-vapuḥ-śilpe niveśayatā //GAss_601//
subhaga sva-bhavana-bhittau bhavatā saṃmardya pīḍitā sutanuḥ /
sā pīḍayaiva jīvati dadhatī vaidyeṣu vidveṣam //GAss_602//
sā guṇa-mayī svabhāva-svacchā sutanuḥ kara-grahāyattā /
bhramitā bahu-mantra-vidā bhavatā kāśmīra-māleva //GAss_603//
sa-vrīḍa-smita-subhage spṛṣṭāspṛṣṭeva kiṃcid apayāntī /
apasarasi sundari yathā yathā tathā spṛśasi mama hṛdayam //GAss_604//
sakhi sukhayaty avakāśa-prāptaḥ preyān yathā tathā na gṛhī /
vātād avāritād api bhavati gavākṣānilaḥ śītaḥ //GAss_605//
satatam aruṇita-mukhe sakhi nigirantī garalam iva girāṃ gumpham /
avagaṇitauṣadhi-mantrā bhujaṅgi raktaṃ virañjayasi //GAss_606//
sthala-kamala-mugdha-vapuṣā sātaṅkāṅka-sthitaika-caraṇena /
āśvāsayati visinyāḥ kūle visa-kaṇṭhikā śapharam //GAss_607//
sa-nakha-padam adhika-gauraṃ nābhī-mūlaṃ niraṃśukaṃ kṛtvā /
anayā sevita pavana tvaṃ kiṃ kṛta-malaya-bhṛgupātaḥ //GAss_608//
sarvāṅgam arpayantī lolā suptaṃ śrameṇa śayyāyām /
alasam api bhāgyavantaṃ bhajate puruṣayiteva śrīḥ //GAss_609//
suditaṃ tad eva yatra smāraṃ smāraṃ viyoga-duḥkhāni /
āliṅgati sā gāḍhaṃ punaḥ punar yāminī-prathame //GAss_610//
sāntar-bhayaṃ bhujiṣyā yathā yathācarati samadhikāṃ sevām /
sāśaṅka-serṣya-sabhayā tathā tathā gehinī tasya //GAss_611//
sundari darśayati yathā bhavad-vipakṣasya tat-sakhī kāntim /
patati tathā mama dṛṣṭis tvad-eka-dāsasya sāsūyā //GAss_612//
svādhīnair adhara-vraṇa-nakhāṅka-patrāvalopa-dina-śayanaiḥ /
subhagā subhagety anayā sakhi nikhilā mukharitā pallī //GAss_613//
sarita iva yasya gehe śuṣyanti viśāla-gotrajā nāryaḥ /
kṣārāsv eva sa tṛpyati jala-nidhi-laharīṣu jalada iva //GAss_614//
sakala-kaṭakaika-maṇḍani kaṭhinī-bhūtāśaye śikhara-danti /
giribhuva iva tava manye manaḥ śilā samabhavac caṇḍi //GAss_615//
sakhi duravagāha-gahano vidadhāno vipriyaṃ priya-jane'pi /
khala iva durlakṣyas tava vinata-mukhasyopari sthitaḥ kopaḥ //GAss_616//
sveda-sacela-snātā sapta-padī sapta maṇḍalīr yāntī /
sa-madana-dahana-vikārā manoharā vrīḍitā namati //GAss_617//
surasa-pravartamānaḥ saṅghāṭo 'yaṃ samāna-vṛttānām /
etyaiva bhinna-vṛttair bhaṅguritaḥ kāvya-sarga iva //GAss_618//
sarvāsām eva sakhe paya iva surataṃ manohāri /
tasyā eva punaḥ punar āvṛttau dugdham iva madhuram //GAss_619//
svapne'pi yāṃ na muñcasi yā te'nugrāhiṇī hṛdi-sthāpi /
duṣṭāṃ na buddhim iva tāṃ gūḍha-vyabhicāriṇīṃ vetsi //GAss_620//
saparāvṛti carantī vāty eva tṛṇaṃ mano 'navadyāṅgi /
harasi kṣipasi taralayasi bhramayasi tolayasi pātayasi //GAss_621//
sā bahu-lakṣaṇa-bhāvā strī-mātraṃ veti kitava tava tulyam /
koṭir varāṭikā vā dyūta-vidheḥ sarva eva paṇaḥ //GAss_622//
sā viraha-dahana-dūnā mṛtvā mṛtvāpi jīvati varākī /
śārīva kitava bhavatānukūlitā pātitākṣeṇa //GAss_623//
sparśād eva svedaṃ janayati na ca me dadāti nidrātum /
pirya iva jaghanāṃśukam api na nidāghaḥ kṣaṇam api kṣamate //GAss_624//
sā bhavato bhāvanayā samaya-viruddhaṃ manobhavaṃ bālā /
nūtana-lateva sundara dohada-śaktyā phalaṃ vahati //GAss_625//
spṛśati nakhair na ca vilikhati sicayaṃ gṛhṇāti na ca vimocayati /
na ca muñcati na ca madayati nayati niśāṃ sā na nidrāti //GAss_626//
stana-jaghana-dvayam asyā laṅghita-madhyaḥ sakhe mama kaṭākṣaḥ /
nojjhati rodhasvatyās taṭa-dvayaṃ tīrtha-kāka iva //GAss_627//
sa-vrīḍa-smita-manda-śvasitaṃ māṃ mā spṛśeti śaṃsantyā /
ākopam etya vātāyanaṃ pidhāya sthitaṃ priyayā //GAss_628//
sa-kara-grahaṃ sa-ruditaṃ sākṣepaṃ sa-nakha-muṣṭi sa-jigīṣam /
tasyāḥ surataṃ surataṃ prājāpatya-kratur ato 'nyaḥ //GAss_629//
sakhi na khalu nimalānāṃ vidadhaty abhidhānam api mukhe malināḥ /
kenāśrāvi pikānāṃ kuhūṃ vihāyetaraḥ śabdaḥ //GAss_630//
svalpā iti rāma-balair ye nyastā nāśaye payo-rāśeḥ /
te śailāḥ sthitimanto hanta laghimnaiva bahu-mānaḥ //GAss_631//
sā śyāmā tanvaṅgī dahatā śītopacāra-tīvreṇa /
viraheṇa pāṇḍimānaṃ nītā tuhinena dūrvaiva //GAss_632//
sunirīkṣita-niścala-kara-vallabha-dhārā-jalokṣitā na tathā /
sotkampena mayā sakhi dṛṣṭā sā mādyati sma yathā //GAss_633//
sakhi moghīkṛta-madane pativrate kas tavādaraṃ kurute /
nāśrauṣīr bhagavān api sa kāma-viddho haraḥ pūjyaḥ //GAss_634//
sā mayi na dāsa-buddhir na ratir nāpi trapā na viśvāsaḥ /
hanta nirīkṣya navoḍhāṃ manye vayam apiryā jātāḥ //GAss_635//
sucirāyāte gṛhiṇī niśi bhuktā dina-mukhe vidagdheyam /
dhavala-nakhāṅkaṃ nija-vapur akuṅkumārdraṃ na darśayati //GAss_636//
stana-jaghanoru-praṇayī gāḍhaṃ lagno niveśita-snehaḥ /
priya kāla-pariṇatir iyaṃ virajyase yan nakhāṅka iva //GAss_637//
sā vicchāyā niśi niśi sutanur bahu-tuhina-śītale talpe /
jvalati tvadīya-virahād oṣadhir iva himavataḥ pṛṣṭhe //GAss_638//
sā nīrase tava hṛdi praviśati niryāti na labhate sthairyam /
sundara sakhī divasakara-bimbe tuhināṃśu-rekheva //GAss_639//
sukumāratvaṃ kāntir nitānta-saraatvam āntarāś ca guṇāḥ /
kiṃ nāma nendulekhe śaśa-graheṇaiva tava kathitam //GAss_640//
saurabhya-mātra-manasām āstāṃ malaya-drumasya na viśeṣaḥ /
dharmārthināṃ tathāpi sa mṛgyaḥ pūjārtham aśvatthaḥ //GAss_641//
saṃvāhayati śayānaṃ yathopavījayati gṛhapatiṃ gṛhiṇī /
gṛha-vṛti-vivara-niveśita-dṛśas tathāśvāsanaṃ yūnaḥ //GAss_642//
satyaṃ svalpa-guṇeṣu stabdhā sadṛśe punar bhujaṅge sā /
arpita-koṭiḥ praṇamati sundara hara-cāpa-yaṣṭir iva //GAss_643//
sarvaṃsahāṃ mahīm iva vidhāya tāṃ bāṣpa-vāribhiḥ pūrṇām /
bhavanāntara-mayam adhunā saṅkrāntas te guruḥ premā //GAss_644//
sambhavati na khalu rakṣā sarasānāṃ prakṛti-capala-caritānām /
anubhavati hara-śirasy api bhujaṅga-pariśīlanaṃ gaṅgā //GAss_645//
sulabheṣu kamala-kesara-ketaka-mākanda-kunda-kusumeṣu /
vāñchati manorathāndhā madhupī smara-dhanuṣi guṇī-bhāvam //GAss_646//
sā lajjitā sapatnī kupitā bhītaḥ priyaḥ sakhī sukhitā /
bālāyāḥ pīḍāyāṃ nidānite jāgare vaidyaiḥ //GAss_647//
sucirāgatasya saṃvāhana-cchalenāṅgam aṅgam āliṅgya /
puṣyati ca māna-carcāṃ gṛhiṇī saphalayait cotkalikām //GAss_648//
sā sarvathaiva raktā rāgaṃ guñjeva na tu mukhe vahati /
vacana-paṭos tava rāgaḥ kevalam āsye śukasyeva //GAss_649//
sāyaṃ kānta-bhujāntara-patitā rati-nīta-sakala-rajanīkā /
uṣasi dadatī pradīpaṃ sakhībhir upahasyate bālā //GAss_650//
sā tīkṣṇa-māna-dahanā mahataḥ snehasya durlabhaḥ pākaḥ /
tvāṃ darvīm iva dūti prayāsayann asmi viśvastaḥ //GAss_651//
sneha-kṣatir jigīṣā samaraḥ prāṇa-vyayāvadhiḥ kariṇām /
na vitanute kam anarthaṃ dantini tava yauvanodbhaṭaḥ //GAss_652//
sadanād apaiti dayito hasati sakhī viśati gharaṇim iva bālā /
jvalati sapatnī kīre jalpati mugdhe prasīdati //GAss_653//
saṅkucitāṅgīṃ dviguṇāṃśukāṃ mano-mātra-visphuran-madanām /
dayitāṃ bhajāmi mugdhām iva tuhina tava prasādena //GAss_654//
sakhi lagnaiva vasantī sadāśaye mahati rasa-maye tasya /
bāḍava-śikheva sindhor na manāg apy ārdratāṃ bhajasi //GAss_655//
sakhi mihirodgamanādi-pramodam apidhāya so 'yam avasāne /
bandhyo 'vadhi-vāsara iva tuṣāra-divasaḥ kadarthayati //GAss_656//
sura-bhavane taruṇābhyāṃ parasparākṛṣṭa-dṛṣṭi-hṛdayābhyām /
devārcanārtham udyatam anyonyasyārpitaṃ kusumam //GAss_657//
sāyaṃ kuśeśayāntar-madhupānāṃ niryatāṃ nādaḥ /
mitra-vyasana-viṣaṇṇaiḥ kamalair ākranda iva muktaḥ //GAss_658//
sumahati manyu-nimitte mayaiva vihite'pi vepamānoruḥ /
na sakhīnām api rudatī mamaiva vakṣaḥ-sthale patitā //GAss_659//
subhaga vyajana-vicālana-śithila-bhujābhūd iyaṃ vayasyāpi /
udvartanaṃ na sakhyāḥ samāpyate kiñcid apagaccha //GAss_660//
sa-vrīḍā nakha-radanārpaṇeṣu kupitā pragāḍham aciroḍhā /
bahu-yācñā-caraṇa-graha-sādhyā roṣeṇa jāteyam //GAss_661//
sugṛhīta-malina-pakṣā laghavaḥ para-bhedinaḥ paraṃ tīkṣṇāḥ /
puruṣā api viśikhā api guṇa-cyutāḥ kasya na bhayāya //GAss_662//
sva-kapolena prakaṭīkṛtaṃ pramattatva-kāraṇaṃ kim api /
dviradasya durjanasya ca madaṃ cakāraiva dānam api //GAss_663//
satyaṃ patir avidagdhaḥ sā tu sva-dhiyaiva nidhuvane nipuṇā /
mārttikam ādhāya guruṃ dhanur adhigatam ekalavyena //GAss_664//
saubhāgya-mānavān sa tvayāvadhīryāpamānam ānītaḥ /
svaṃ viraha-pāṇḍimānaṃ bhasma-snānopamaṃ tanute //GAss_665//
sakhi mama karañja-tailaṃ bahu-sandeśaṃ praheṣyasīty uditā /
śvaśura-gṛha-gamana-militaṃ bāṣpa-jalaṃ saṃvṛṇoty asatī //GAss_666//
sandarśayanti sundari kulaṭānāṃ tamasi vitatam avikalpe /
maulimaṇidīpa-kalikā varti-nibhā bhogino 'dhvānam //GAss_667//
sarvaṃ vanaṃ tṛṇālyā pihitaṃ pītāḥ sitāṃśu-ravi-tārāḥ /
pradhvaṃsāḥ panthāno malinenodgamya meghena //GAss_668//
samyag aniṣpannaḥ san yo 'rthas tvarayā svayaṃ sphuṭīkriyate /
sa vyaṅga eva bhavati prathamo vinatā-tanūja iva //GAss_669//
sajjana eva hi vidyā śobhanāyai bhavati durjane moghā /
na vidūra-darśanatayā kaiścid upādīyate gṛdhraḥ //GAss_670//
subhagaṃ vadati janas taṃ nija-patir iti naiṣa rocate mahyam /
pīyūṣe'pi hi bheṣaja-bhāvopanate bhavaty aruciḥ //GAss_671//
saudha-gavākṣa-gatāpi hi dṛṣṭis taṃ sthiti-kṛta-prayatnam api /
hima-giri-śikhara-skhalitā gaṅgevairāvataṃ harati //GAss_672//
saha-gharma-cāriṇī mama paricchadaḥ sutanu neha sandehaḥ /
na tu sukhayati tuhina-dina-cchatra-cchāyeva sajjantī //GAss_673//
sakala-guṇaika-niketana dānava-vāsena gharaṇiruharājaḥ /
jāto 'si bhūtale tvaṃ satām anādeya-phala-kusumaḥ //GAss_674//
sundari tāṭaṅkamayaṃ cakram ivodvahati tāvake karṇe /
nipatati nikāma-tīkṣṇaṃ kaṭākṣa-bāṇo 'rjuna-praṇayī //GAss_675//
svādhīnaiva phala-rddhir janopajīvyatvam ucchraya-cchāyā /
sat-puṃso maru-bhūruha iva jīvana-mātram āśāsyam //GAss_676//
santāpa-moha-kampān sampādayituṃ nihantum api jantūn /
sakhi durjanasya bhūtiḥ prasarati dūraṃ jvarasyeva //GAss_677//
sukhayitatarāṃ na rakṣati paricaya-leśaṃ gaṇāṅganeva śrīḥ /
kuka-kāminīva nojjhati vāg-devī janma-janmāpi //GAss_678//
sva-sadana-nikaṭe nalinīm abhinava-jāta-cchadāṃ nirīkṣyaiva /
hā gṛhiṇīti pralapaṃś cirāgataḥ sakhi patiḥ patitaḥ //GAss_679//
saci caturānana-bhāvād vaimukhyaṃ kvāpi naiva darśayati /
ayam eka-hṛdaya eva druhiṇa iva priyatamas tad api //GAss_680//
satyaṃ madhuro niyataṃ vakro nūnaṃ kalādharo dayitaḥ /
sa tu veda na dvitīyām akalaṅkaḥ pratipad-indur iva //GAss_681//
sva-sthānād api vicalati majjati jaladhau ca nīcam api bhajate /
nija-pakṣa-rakṣaṇa-manāḥ sujano maināka-śaila iva //GAss_682//
saṃvṛṇu bāṣpa-jalaṃ sakhi dṛśam uparajyāñjanena valayainām /
dayitaḥ paśyatu pallava-paṅkajayor yugapad eva rucam //GAss_683//
sā pāṇḍu-durbalāṅgī nayasi tvaṃ yatra yāti tatraiva /
kaṭhinīva kaitava-vido hasta-graha-mātra-sādhyā te //GAss_684//
sakhi viśva-gañjanīyā lakṣmīr iva kamala-mukhi kadaryasya /
tvaṃ pravayaso 'sya rakṣā-vīkṣaṇa-mātropayogyāsi //GAss_685//
iti vibhāvyākhyā-sametā sa-kāra-vrajyā / **********************************************************
ha-kāra-vrajyā
hṛdayajñayā gavākṣe visadṛkṣaṃ kim api kūjitaṃ sakhyā /
yat kalaha-bhinna-talpā bhaya-kapaṭād eti māṃ sutanu //GAss_686//
harati hṛdayaṃ śalākā-nihito 'ñjana-tantur eṣa sakhi mugdhe /
locana-bāṇa-mucāntar-bhrūdhanuṣā kiṇa ivollikhitaḥ //GAss_687//
hasasi caraṇa-prahāre talpād apasārito bhuvi svapiṣi /
nāsadṛśe'pi kṛte priya mama hṛdayāt tvaṃ viniḥsarasi //GAss_688//
hasati sapatnī śvaśrū roditi vadanaṃ ca pidadhate sakhyaḥ /
svapnāyitena tasyāṃ subhaga tvan-nāma jalpantyām //GAss_689//
hṛdayaṃ mama pratikṣaṇa-vihitāvṛttiḥ sakhe priyāśokaḥ /
prabalo vidārayiṣyati jala-kalaśaṃ nīra-lekheva //GAss_690//
hanta virahaḥ samantāj jvalayati durvāra-tīvra-saṃvegaḥ /
aruṇas tapana-śilām iva punar na māṃ bhasmatāṃ nayati //GAss_691//
hṛtvā taṭini taraṅgair bhramitaś cakreṣu nāśaye nihitaḥ /
phala-dala-valkala-rahitas tvayāntarikṣe tarus tyaktaḥ //GAss_692//
hṛta-kāñci-valli-bandhottara-jaghanād apara-bhoga-bhuktāyāḥ /
ullasati roma-rājiḥ stana-śambhor garala-lekheva //GAss_693//
iti vibhāvyākhyā-sametā ha-kāra-vrajyā / **********************************************************
kṣa-kāra-vrajyā
kṣīrasya tu dayitatvaṃ yato 'pi śāntopacāram āsādya /
śailo 'ṅgāny ānamayati premṇaḥ śeṣo jvarasyeva //GAss_694//
kṣāntam apasārito yac caraṇāv upadhāya supta evāsi /
udghāṭayasi kim ūru niḥśvāsaiḥ pulakayann uṣṇaiḥ //GAss_695//
kṣudrodbhavasya kaṭutāṃ prakaṭayato yac chataś ca madam uccaiḥ /
madhuno laghu-puruṣasya ca garimā laghimā ca bhedāya //GAss_696// **********************************************************
pūrvair vibhinna-vṛttāṃ guṇāḍhya-bhava-bhūti-bāṇa-raghukāraiḥ /
vāg-devīṃ bhajato mama santaḥ paśyantu ko doṣaḥ //GAss_697//
sat-pātropanayocita-sat-pratibimbābhinava-vastu /
kasya na janayati harṣaṃ sat-kāvyaṃ madhura-vacanaṃ ca //GAss_698//
ekā dhvain-dvitīyā tirbhuvana-sārā sphuṭokti-cāturyā /
pañceṣu-ṣaṭpada-hitā bhūṣā śravaṇasya sapta-śatī //GAss_699//
kavi-samara-siṃha-nādaḥ svarānuvādaḥ sudhaika-saṃvādaḥ /
vidvad-vinoda-kandaḥ sandarbho 'yaṃ mayā sṛṣṭaḥ //GAss_700///
udayana-balabhadrābhyāṃ saptaśatī śiṣya-sodarābhyāṃ me /
dyaur iva ravi-candrābhyāṃ prakāśitā nirmalīkṛtya //GAss_701//
hari-caraṇāñjalim alaṃ kavi-vara-harṣāya buddhimān satatam /
kṛtāryā-sapta-śatīm etāṃ govardhanācāryaḥ //GAss_702//
iti govardhanācārya-viracitā āryā-saptaśatī samāptā
