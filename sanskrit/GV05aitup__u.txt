ātmā vā idam eka evāgra āsīt 
nānyat kiñcana miṣat 
sa īkṣata lokān nu sṛjā iti  AitUp 
sa imāṃl lokān asṛjatāmbho marīcīr maram āpaḥ 
ado 'mbhaḥ pareṇa divam 
dyauḥ pratiṣṭhā 
antarikṣaṃ marīcayaḥ 
pṛthivī maraḥ 
yā adhastāt tā āpaḥ  AitUp 
sa īkṣateme nu lokāḥ 
lokapālān nu sṛjā iti 
so 'dbhya eva puruṣaṃ samuddhṛtyāmūrcchayat  AitUp 
tam abhyatapat 
tasyābhitaptasya mukhaṃ nirabhidyata yathāṇḍam 
mukhād vāk 
vāco 'gniḥ 
nāsike nirabhidyetām 
nāsikābhyāṃ prāṇaḥ 
prāṇād vāyuḥ 
akṣiṇī nirabhidyetām 
akṣībhyāṃ cakṣuḥ 
cakṣuṣa ādityaḥ 
karṇau nirabhidyetām 
karṇābhyāṃ śrotram 
śrotrād diśaḥ 
tvaṅ nirabhidyata 
tvaco lomāni 
lomabhya oṣadhivanaspatayaḥ 
hṛdayaṃ nirabhidyata 
hṛdayān manaḥ 
manasaś candramāḥ 
nābhir nirabhidyata 
nābhyā apānaḥ 
apānān mṛtyuḥ 
śiśnaṃ nirabhidyata 
śiśnād retaḥ 
retasa āpaḥ  AitUp 
tā etā devatāḥ sṛṣṭā asmin mahaty arṇave prāpatan 
tam aśanāpipāsābhyām anvavārjat 
tā enam abruvann āyatanaṃ naḥ prajānīhi 
yasmin pratiṣṭhitā annam adāmeti  AitUp 
tābhyo gām ānayat 
tā abruvan na vai no 'yam alam iti 
tābhyo 'śvam ānayat 
tā abruvan na vai no 'yam alam iti  AitUp 
tābhyaḥ puruṣam ānayat 
tā abruvan sukṛtaṃ bateti 
puruṣo vāva sukṛtam 
tā abravīd yathāyatanaṃ praviśateti  AitUp 
agnir vāg bhūtvā mukhaṃ prāviśat 
vāyuḥ prāṇo bhūtvā nāsike prāviśat 
ādityaś cakṣur bhūtvākṣiṇī prāviśat 
diśaḥ śrotraṃ bhūtvā karṇau prāviśan 
oṣadhivanaspatayo lomāni bhūtvā tvacaṃ prāviśan 
candramā mano bhūtvā hṛdayaṃ prāviśat 
mṛtyur apāno bhūtvā nābhiṃ prāviśat 
āpo reto bhūtvā śiśnaṃ prāviśan  AitUp 
tam aśanāpipāse abrūtām avābhyām abhiprajānīhīti 
te abravīd etāsv eva vāṃ devatāsv ābhajāmy etāsu bhāginyau karomīti 
tasmād yasyai kasyai ca devatāyai havir gṛhyate bhāginyāv evāsyām aśanāpipāse bhavataḥ  AitUp 
sa īkṣateme nu lokāś ca lokapālāś ca 
annam ebhyaḥ sṛjā iti  AitUp 
so 'po 'bhyatapat 
tābhyo 'bhitaptābhyo mūrtir ajāyata 
yā vai sā mūrtir ajāyatānnaṃ vai tat  AitUp 
tad enat sṛṣṭaṃ parāṅ atyajighāṃsat 
tad vācājighṛkṣat 
tan nāśaknod vācā grahītum 
sa yad dhainad vācāgrahaiṣyad abhivyāhṛtya haivānnam atrapsyat  AitUp 
tat prāṇenājighṛkṣat 
tan nāśaknot prāṇena grahītum 
sa yad dhainat prāṇenāgrahaiṣyad abhiprāṇya haivānnam atrapsyat  AitUp 
tac cakṣuṣājighṛkṣat 
tan nāśaknoc cakṣuṣā grahītum 
sa yad dhainac cakṣuṣāgrahaiṣyad dṛṣṭvā haivānnam atrapsyat  AitUp 
tac chrotreṇājighṛkṣat 
tan nāśaknoc chrotreṇa grahītum 
sa yad dhainac chrotreṇāgrahaiṣyac chrutvā haivānnam atrapsyat  AitUp 
tat tvacājighṛkṣat 
tan nāśaknot tvacā grahītum 
sa yad dhainat tvacāgrahaiṣyat spṛṣṭvā haivānnam atrapsyat  AitUp 
tan manasājighṛkṣat 
tan nāśaknon manasā grahītum 
sa yad dhainan manasāgrahaiṣyad dhyātvā haivānnam atrapsyat  AitUp 
tac chiśnenājighṛkṣat 
tan nāśaknoc chiśnena grahītum 
sa yad dhainac chiśnenāgrahaiṣyad visṛjya haivānnam atrapsyat  AitUp 
tad apānenājighṛkṣat 
tad āvayat 
saiṣo 'nnasya graho yad vāyuḥ 
annāyur vā eṣa yad vāyuḥ  AitUp 
sa īkṣata kathaṃ nv idaṃ mad ṛte syād iti 
sa īkṣata katareṇa prapadyā iti 
sa īkṣata yadi vācābhivyāhṛtaṃ yadi prāṇenābhiprāṇitaṃ yadi cakṣuṣā dṛṣṭaṃ yadi śrotreṇa
śrutaṃ yadi tvacā spṛṣṭaṃ yadi manasā dhyātaṃ yady apānenābhyapānitaṃ yadi śiśnena
visṛṣṭam atha ko 'ham iti  AitUp 
sa etam eva sīmānaṃ vidāryaitayā dvārā prāpadyata 
saiṣā vidṛtir nāma dvāḥ 
tad etan nāndanam 
tasya traya āvasathās trayaḥ svapnā ayam āvasatho 'yam āvasatho 'yam āvasatha iti  AitUp 
sa jāto bhūtāny abhivyaikhyat kim ihānyaṃ vāvadiṣad iti 
sa etam eva puruṣaṃ brahma tatamam apaśyad idam adarśam itī   AitUp 
tasmād idandro nāma 
idandro ha vai nāma 
tam idandraṃ santam indra ity ācakṣate parokṣeṇa 
parokṣapriyā iva hi devāḥ parokṣapriyā iva hi devāḥ  AitUp 
puruṣe ha vā ayam ādito garbho bhavati yad etad retaḥ 
tad etat sarvebhyo 'ṅgebhyas tejaḥ sambhūtam ātmany evātmānaṃ bibharti 
tad yadā striyāṃ siñcaty athainaj janayati 
tad asya prathamaṃ janma  AitUp 
tat striyā ātmabhūyaṃ gacchati yathā svam aṅgaṃ tathā 
tasmād enāṃ na hinasti 
sāsyaitam ātmānam atra gataṃ bhāvayati  AitUp 
sā bhāvayitrī bhāvayitavyā bhavati 
taṃ strī garbhaṃ bibharti 
so 'gra eva kumāraṃ janmano 'gre 'dhi bhāvayati 
sa yat kumāraṃ janmano 'gre 'dhi bhāvayaty ātmānam eva tad bhāvayaty eṣāṃ lokānāṃ santatyai 
evaṃ santatā hīme lokāḥ 
tad asya dvitīyaṃ janma  AitUp 
so 'syāyam ātmā puṇyebhyaḥ karmebhyaḥ pratidhīyate 
athāsyāyam itara ātmā kṛtakṛtyo vayogataḥ praiti 
sa itaḥ prayann eva punar jāyate 
tad asya tṛtīyaṃ janma  AitUp 
tad uktam ṛṣiṇā  garbhe nu sann anv eṣām avedamahaṃ devānāṃ janimāni viśvā 
śataṃ mā pura āyasīr arakṣannadha śyeno javasā nir adīyam 
iti 
garbha evaitac chayāno vāmadeva evam uvāca  AitUp 
sa evaṃ vidvān asmāc charīrabhedād ūrdhvam utkramyāmuṣmin svarge loke sarvān kāmān āptvāmṛtaḥ samabhavat samabhavat  AitUp 
ko 'yam 
ātmeti vayam upāsmahe 
kataraḥ sa ātmā 
yena vā paśyati yena vā śṛṇoti yena vā gandhāñ jighrati yena vā vācaṃ vyākaroti yena vā svādu cāsvādu ca vijānāti  AitUp 
yad etad dhṛdayaṃ manaś caitat 
sañjñānam ājñānaṃ vijñānaṃ prajñānaṃ medhā dṛṣṭir dhṛtir matir manīṣā jūtiḥ smṛtiḥ
saṅkalpaḥ kratur asuḥ kāmo vaśa iti sarvāṇy evaitāni prajñānasya nāmadheyāni bhavanti  AitUp 
eṣa brahmā 
eṣa indraḥ 
eṣa prajāpatiḥ 
ete sarve devāḥ 
imāni ca pañca mahābhūtāni pṛthivī vāyur ākāśa āpo jyotīṃṣīty etānīmāni kṣudramiśrāṇīva
bījānītarāṇi cetarāṇi cāṇḍajāni ca jārujāni ca svedajāni codbhijjāni cāśvā gāvaḥ
puruṣā hastino yat kiñcedam prāṇi jaṅgamaṃ ca patatri ca yac ca sthāvaram 
sarvaṃ tat prajñānetram 
prajñāne pratiṣṭhitam 
prajñānetro lokaḥ 
prajñā pratiṣṭhā 
prajñānaṃ brahma  AitUp 
sa etena prajñenātmanāsmāl lokād utkramyāmuṣmin svarge loke sarvān kāmān āptvāmṛtaḥ samabhavat samabhavat  AitUp 
