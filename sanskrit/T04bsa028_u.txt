Āryadevasya tannāmanopalabdhagranthabhāgāḥ
Catuḥ śatikā Cs
 śatruvat yānti te kālā niyamena kṣaṇādayaḥ 
sarvvathā tena te rāgaḥ śatrubhūteṣu teṣu mā   
 viprayogabhayādgehānna nirgacchami durmmate 
vivicya nāma kartavyaṃ kuryyāddaṇḍena ko budhaḥ   
 śarīraṃ sucireṇāpi sukhasya svaṃ na jāyate 
pareṇābhibhavo nāma svabhāvasya na yujyate   
 agrayāṇāṃ mānasaṃ duḥkhamitareṣāṃ śarīrajam 
duḥkhadvayena lokoyamahanyahani hanyate   
 kalpanāyāḥ sukhaṃ vaśyaṃ vaśyādduḥkhasya kalpanā 
atosti kiñcit sarvvatra na duḥkhādvalamantaram   
 kālo yathā yathā yāti duḥkhavṛddhistatha tathā 
tasmāt kaḍevarasyāsya paravadṛśyate sukham   
 vyādhayo'nye ca dṛśyante yāvanto duḥkhahetavaḥ 
tāvanto na tu dṛśyante narāṇāṃ sukhahetavaḥ   
 sukhasya varddhamānasya yathā dṛṣṭo viparyayaḥ 
duḥkhasya varddhamānasya tathā nāsti viparyayaḥ   
 pratināsikayā tuṣṭiḥ syāddhīnāṅgasya kasyacit 
rāgo'śucipratīkāre puṣpādāviṣyate tathā   
 śuci nāma ca tadyuktaṃ vairāgyaṃ yatra jāyate 
na ca so'sti kvacidbhāvo niyayād rāgakāraṇam   
 anityamaśubhaṃ duḥkhamanātmeti catuṣṭayam 
ekasminneva sarvāṇi sambharvānta samāsataḥ   
 ahaṃ mameti vā darpaḥ sataḥ kasya bhaved bhave 
yasmāt sarvve'pi sāmānyā viṣayāḥ sarvva dehinām   
 gaṇadāsasya te darpaḥ ṣaḍbhāgena bhṛtasya kaḥ 
jāyate'dhikṛte kāryyamāyattaṃ yatra tatra vā   
 ṛṣīṇāṃ ceṣṭitaṃ sarvva kurvīta na vicakṣaṇaḥ 
hīnamadhyaviśiṣṭatvaṃ yasmātteṣvapi vidyate   
 putravat pālito lokaḥ purataḥ pārthivaiḥ śubhaiḥ 
mṛgāraṇyīkṛtaḥ so'dya kalidharmasamāśritaiḥ   
 chidraprahāriṇaḥ pāpaṃ yadi rājño na vidyate 
anyeṣāmapi caurāṇāṃ tat prāgeva na vidyate   
 sarvvasvasya parityāgo madyādiṣu na pūjitaḥ 
ātmano'pi parityāgaḥ kiṃ manye pūjito raṇe   
 vipro'pi karmmanā śūdraḥ kena manye na jāyate   
 pāpasyaiśvaryyavadrājan saṃvibhāgo na vidyate 
vidvānnāma parasyārthe kaḥ kuryyādāyatovadhaṃ   
 dṛṣṭvā samān viśiṣṭāṃśca parāṃśchaktisamanvitān 
aiśvāryajanito mānaḥ satāṃ hṛdi na tiṣṭhati   
 na ceṣṭā kila buddhānāmasti kācidakāraṇā 
niḥśvāso'pi hitāyaiva prāṇināṃ saṃpravarttatte   
